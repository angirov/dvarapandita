mkha' 'gro gsang ba kun 'dus las :
rdo rje phag mo'i nor sgrub bzhugs :[ \u0f88 \u0f88\u0f88\u0f88\u0f88\u0f88\u0f88\u0f88\u0f88 ]rdo rje phag mo la phyag 'tshal lo :
mkha' 'gro 'dus pa'i nor sgrub kyi gdams pa la gsum ste :
phyi rten dang bskyed bzlas kyis thun mong gi nor spel ba :
nang rlung gi lcags kyus khyad par gyi nor dgug pa :
gsang ba dgongs pa mi 'gyur ba'i ye shes kyis don gyi 'dod rgu smin par byed pa'o :
dang po la gnyis :
rten dang :
sgrub thabs so :
dang po la gnyis te :
gtor ma la brten pa ni :
phywa g.yang chags shing dam tshig sogs kyi sel med pa'i lag nas byung ba'i rin chen 'bru sman dpal can gyi rdzas snying po lnga rnams zhun mar dang ma da na bzang pos sbrus pa'i gtor ma rin po che 'bar ba'i dbyibs can gyi nang du sngags gsol byang dang bcas pa gzhug :
mtha' nor bu mig gsum pa mang pos bskor :
rten 'brel phun sum tshogs pa'i rgyan bkod dar ser po'i gdugs dang bcas te ma rdal gyi dbus su bzhag :
gzhan yang phywa g.yang gi rten rdzas ci rigs pa dang mchod tshogs bzang du bsham mo :
thod pa la brten pa ni :
thod pa dum bu gcig pa'am gsum pa mar khu dwangs pa'i mdog can :
che zhing ljid pa dang ldan pa :
mthong bas yid 'phrog pa :
mi sa dang nor sa mthug pa :
srog gi ka ba tshugs pa :
mar khu'i thig les brgyan pa :
dgos 'byung gi gshong bu dang shing lo 'bras bu dang bcas pa rang sar dud pa :
khyad par rang gi lag tu 'byor pa'i rten 'brel legs par 'grigs pa zhig dri bzang gi chus bkru :
nang du sman sna lnga dang bdud rtsi chen pos byug :
phywa g.yang gi rdzas kyis phyur bur gtams :
khyad par thod pa'i 'khor lo gzhug :
de la 'khor lo ni lte ba mu khyud dang bcas pa'i dbus su ri :
de'i mthar rtsa sngags :
gong ras la :
ka pA la ma Ni rat+na sarba sid+d+hi sid+d+hi ku ru hU~M:
mu khyud dang po la 'dab ma bzhi la thod pa'i sgrub pa'i sngags tshan bzhi :
gnyis par nor lha spyi'i sngags ji ltar 'thad pa :
gsum par dbyangs gsal gyi mthar :
mi'i nor bu thod pa rin chen 'bar ba la brten nas ye shes kyi mkha' 'gro'i lha tshogs rnams kyis bdag la zas nor longs spyod chos dang srid kyi 'dod rgu'i dngos grub ma lus pa bstsal du gsol :
zhes pa dang rten 'brel snying pos mtha' skor :
mtha' nor bu'i pa tras mdzes par bya :
dpal can gyi rdzas dang bdud rtsi chen pos byugs la gzhug :
maN+Dal gyi snying por bzhag :
de ni rten bca' ba'o :
gnyis pa sgrub pa'i thabs ni :
ra ba bzhi gang yang rung ba'i yar ngo'i gza' skar tshes grangs bzang po nas 'jug ste :
sgrub pa po chas gos bzang pos brgyan :
rol mo'i cha byad dang :
dri zhim po'i bdug spos sbyar :
mkha' 'gro 'dus pa'i phrin las kyi gzhung bsrang :
bzlas brjod ji ltar 'os pa bya'o :
de nas mdun rten la bsang chus khrus gsol zhing :
hU~M:
nor lha 'dus pa'i rten mchog la :
dag cing dri ma med pa yi :
bdud rtsi chu yi khrus gsol bas :
mi gtsang nyams grib dag gyur cig :
ces dang :
rnam 'joms sme brtsegs 'byung ba lnga'i grib sel gyi sngags dang bcas pas bkru zhing bsang gtor byas la lha gsal ba ni :
hU~M:
stong pa'i ngang las mdun gyi rten :
'khor 'das dpal kun 'dus pa'i gter :
rin chen gzhal med nyams dga' ba :
bkod pa khyad par 'phags pa'i dbus :
lha dang mi yi longs spyod dang :
byang chub sems dpa'i ting 'dzin gyis :
rnam par 'phrul pa'i 'dod rgu'i tshogs :
mi zad sprin ltar gtibs pa'i gzhir :
pad nyi bam ro'i gdan steng du :
mnyam nyid ye shes thig le'i sprin :
riHyig ser po'i 'phro 'du las :
nor lha bye ba'i rigs kyi yum :
don kun grub mdzad d+hA ki nI:
sku mdog btso ma gser gyi mdog :
ye shes 'od zer gzi brjid 'bar :
sgeg 'dzum chags dang khro ba'i nyams :
zhal gcig phyag gnyis spyan gsum ma :
phyag g.yas rin chen gri gug gis :
srid dang zhi ba'i dpal 'byor 'gugs :
g.yon pas nor bu'i thod pa yis :
sgrub la 'dod rgu'i char chen 'beb :
gru mor rdo rje'i kha T+wAM ga :
rigs kyi yab dang gnyis su med :
rna ltag phag zhal ngur sgra yis :
'khor 'das thams cad dbang du sdud :
dar dang rin chen rus pas brgyan :
dbu skra snum 'bol gyen du brdzes :
rtsa gsum nor lha rab 'byams dang :
'bum phrag rin chen d+hA ki'i dbus :
dgyes pa chen po'i gar gyis rol :

gnas gsum rdo rje'i yi ges mtshan :
sku gsung thugs ldan rigs mchog lngas :
kha sbyor bde ba'i dbang bskur rdzogs :
oM AHhU~M:
trAM hU~M oM hrIHA:
a b+hi Shiny+tsa sa ma ya satwaM:
zhes gsal bar bsgoms la lha sku'i gsal snang la sems gzung :
gsal snang brtan pa na :
slar yang bdag mdun gyi thugs srog sa bon las byung ba'i 'od zer gyis don grub rin chen mkha' 'gro rtsa gsum nor lha bye ba'i tshogs kyis bskor ba spyan drangs par bsam la :
hU~M:
sangs rgyas rnams ni thams cad kyi :
'dod 'byung mnyam nyid ye shes dbyings :
rin chen mkha' 'gro'i skur bzhengs la :
rtsa gsum nor lha'i tshogs dang bcas :
thugs rje'i dbang gis gnas 'dir gshegs :
dpal 'byor longs spyod byin chen phob :
tshe dang bsod nams rgyas pa dang :
'dod rgu'i dngos grub bstsal du gsol :
oM AHhU~M sarba rat+na d+hA ki nI sa pa ri bA ra badzra sa ma ya dza :
sa ma ya ho :
sa ma ya satwaM:
zhes spyan drang :
hU~M:
bkra shis yid 'ong gnas mchog 'dir :
rin chen gzhal med khang chen dbus :
dam tshig ye shes dbyer med par :
phrin las mdzad phyir brtan par bzhugs :
dz+nyA na sa ma ya tiSh+Tha lhan :
zhes bzhugs su gsol :
de nas phyag mchod bstod pa 'bul ba ni :
ho :
chos kun mnyam pa nyid kyi dbyings :
ye shes sgyu ma'i skur snang ba :
rin chen mkha' 'gro'i lha tshogs la :
gus pa'i blo yis phyag 'tshal lo :
a ti pU ho :
pra tIts+tsha ho :
oM AHhU~M:
'dod 'byung mkha' 'gro'i lha tshogs la :
dgyes pa'i mchod pa 'bul ba ni :
yid 'phrog nor bu'i khang bzang cher :
nyer spyod 'dod yon sprin ltar gtibs :
lha mi'i longs spyod bsam mi khyab :
sangs rgyas byang chub sems dpa' yi :
ting 'dzin sgyu 'phrul las byung ba'i :
nam mkha' mdzod kyi mchod pa'i sprin :
mkha' khyab 'khor lor 'char ba 'di :
bde chen ye shes d+hA ki nI:
rtsa gsum nor lha'i tshogs bcas la :
rab dwangs gus pa'i yid kyis 'bul :
dgyes pa chen pos bzhes nas kyang :
dpal 'byor 'dod rgu'i dngos grub stsol :
oM AHhU~M riHrat+na d+hA ki nI sa pa ri bA ra badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da sarba pU dza ho :
hU~M:
mnyam nyid ye shes khyab gdal chen po'i dbyings :
sgyu ma'i skur snang don grub mkha' 'gro ma :
rtsa gsum nor lha 'dus pa'i dkyil 'khor lhar :
gus pas bstod do dbang bcu'i dngos grub stsol :
ces bstod cing 'dod don gsol :
mdun gyi lha sku'i gsal snang la rtse gcig tu sems gzung :
mkha' 'gro'i dkyil 'khor dngos yin snyam du dag snang gi nga rgyal bskyed cing :
yid kyis gsol ba btab pa las sku dang sngags phreng phyag mtshan gyi tshogs dpag tu med pa mkha' khyab tu 'phros :
rtsa gsum rgyal ba rab 'byams la bde chen gyi mchod pa 'bul :
'gro ba kun gyi ser sna'i rgyu 'bras drungs nas phyung ste rin chen mkha' 'gro ma'i go 'phang la bkod :
'od zer gser mdog brjid cing lhun chags pa nam mkhar sprin ltar dkrigs :
de las 'dod rgu'i longs spyod zad mi shes pa'i char chen po phab pas rang gzhan thams cad dbang bcu'i dpal 'byor la spyod par bsam mo :
de ni bskyed pa'i gsal snang la brten nas nor spel ba'i rim pa'o :
de nas bzlas pa bya ba ni :
mdun bskyed mkha' 'gro'i thugs ka ru :
rin chen zur brgyad ser po'i dbus :
riHyig gser mdog sngags kyis bskor :
'od zer gzi brjid dpal du 'bar :
bdag gi thugs nas 'od 'phros pas :
lha tshogs 'khor bcas thugs rgyud bskul :
dpag yas bde chen 'od zer dang :
las byed pho nyas 'khor 'das khyab :
srid zhi'i dpal 'byor ye shes kun :
bkra shis rdzas rtags rgyal srid bdun :
'dod 'byung rin chen sna tshogs kyis :
rnam par spyan drangs rten la thim :
'dod rgu 'byung pa'i gter du bsam :
oM AHhU~M riHrat+na d+hA ki nI sarba ba su sid+d+hi swA hA:
zhes rtse gcig tu bzla :
gzhan yang :
tad+ya thA:
oM rat+na uSh+NI ShA ya d+ha ra d+ha ra :
d+hi ri d+hi ri :
dz+nyA na sid+d+hi :
lo ka sid+d+hi :
bA su sid+d+hi nA nA kha d+he sid+d+hi :
te dzo ba su sid+d+hi :
sarba ar+tha sid+d+hi pha la puSh+TiM ku ru swA hA:
zhes las sgrub pa'i sngags kyang ci rigs par bzla'o :
thod pa'i rten yod na khyad par du byin dbab pa ni :
hU~M:
dngos grub 'byung ba'i yid bzhin nor :
'dod 'byung mtshan ldan ka pA la :
phyi ltar rin chen gzhal med khang :
nang ltar ye shes mkha' 'gro'i dal :
gsang ba mnyam pa nyid kyi dbyings :
dbyer med dgos 'dod 'byung ba'i gter :
sgrub pa'i rdzas mchog 'di lags pas :
rtsa gsum nor lha rab 'byams kyis :
rdo rje'i sku yi byin chen phob :
gzi brjid 'bar ba'i rtags mtshan phyungs :
nus mthu sngags kyi byin chen phob :
yid bzhin 'dod 'jo'i cho 'phrul ston :
gnyis med dgongs pa'i byin chen phob :
ye shes mchog gi dngos grub stsol :
ma g.yel ma g.yel d+hA ki'i tshogs :
thugs rje thugs dam dus la bab :
rnal 'byor bdag la brtser dgongs nas :
sgrub pa'i las 'bras mchis par mdzod :
oM AHhU~M gu ru d+he ba riHrat+na d+hA ki nI sarba maN+Da la dz+nyA na A be sha ya hrIM hrIM pheM pheM:
rat+na ka pA la sarba sid+d+hi hU~M hU~M hU~M:
dzaHhU~M baM ho :
zhes spos rol dbyangs dang bcas pas byin dbab cing gzi byin bskyed la :
sngags kyi mthar :
ka pA la ma Ni rat+na sarba sid+d+hi sid+d+hi ku ru hU~M:
zhes btags pa gtso bor bzla zhing :
rat+na puN+ye sid+d+hi sid+d+hi hU~M:
d+ha na me d+hIHsid+d+hi sid+d+hi hU~M:
nA nA kha d+he sid+d+hi sid+d+hi hU~M:
d+hA na saM b+ho sid+d+hi sid+d+hi hU~M:
zhes las sgrub pa'i sngags kyang ci rigs par bzla :
de ni sngags kyi bzlas brjod la brten pas nor spel ba'o :
thun mthar dbyangs gsal rten snying gis nus pa brtan :
gtor ma nor bu'i dbyibs can rin chen 'bru sman dar zab kha zas bzang rgus bskor ba la bsang chus bran :
raM yaM khaM:
stong pa'i ngang las nor bu'i snod :
'od 'bar rab tu yangs pa'i nang :
gtor ma zag med bdud rtsi'i bcud :
'dod rgu'i sprin phung 'phro bar gyur :
nam mkha' mdzod kyi sngags dang phyag rgyas byin gyis brlabs nas 'bul ba ni :
hU~M:
snod kyi 'jig rten rin chen gtor gzhong du :
bcud kyi 'byor pa 'dod 'byung gtor mar bshams :
nor bu'i ba gam brjid dang ldan pa ni :
ri rab lhun po bas kyang dpangs re mtho :
mkha' 'gro'i gtor ma rgyan gyis spras pa ni :
gser gyi ri bdun bas kyang brjid re che :
zag med bdud rtsi'i phud kyis bran pa ni :
rol pa'i mtsho bdun las kyang 'jings re zab :
bza' bca' btung ba'i tshogs kyis bskor ba ni :
gling bzhi gling phran las kyang bkod re legs :
dar zab sna tshogs dkor chas gtams pa ni :
lcags ri mu khyud las kyang lhun re stug :
nam mkha'i mtha' dang rgya mtsho'i gting mnyam pa'i :
'dod rgu kun 'byung gtor ma'i longs spyod che :
ro bcud nus pa kha dog phun sum tshogs :
gzugs sgra dri ro reg bya bsam mi khyab :
ting 'dzin dgongs brgyud dag pa'i rig rtsal gyis :
srid zhi'i 'byor tshogs nam mkha' mdzod kyi sgo :
gtan pa med pa'i mchod sprin chen po 'di :
rtsa brgyud bla ma'i tshogs la mchod par 'bul :
mkha' 'gro nor lha rab 'byams thugs dam bskang :
'bum phrag yangs pa'i 'khor tshogs dgyes gyur nas :
nad gdon sdig sgrib dbul phongs zhi bar mdzod :
tshe bsod dpal 'byor legs tshogs rgyas par mdzod :
snyan grags gzi brjid nus stobs che bar mdzod :
'khor 'das phywa g.yang dbang du 'du bar mdzod :
mi mthun 'gal rkyen bar chod tshar bcad nas :
mchog dang thun mong dngos grub rab 'byams kyis :
dbang bcu'i mnga' thang 'phel ba'i phrin las mdzod :
oM AHhU~M gu ru d+he ba riHrat+na d+hA ki nI maN+Da la sa pa ri bA ra i daM ba liM ta kha kha khA hi khA hi :
sarba karma sid+d+hi ku ru hU~M:
zhes lan mang du 'bul :
gzhan yang mchod skong gi rim pa ji ltar rigs pa bya :
thugs dam skul ba ni :
rang gi thugs ka nas 'od zer 'phros :
mdun bskyed kyi lha tshogs rnams kyi thugs rgyud bskul :
dgyes pa chen po'i gzi byin mchog tu 'bar :
'od zer dang pho nya'i tshogs kyis 'khor 'das kyi khams thams cad la khyab :
srid zhi'i phywa g.yang longs spyod thams cad bkug ste bdag dang rten rdzas la thim pas 'dod rgu 'byung ba'i nus pa dang ldan par byas :
gnas khang yul 'khor thams cad 'dod rgu'i dpal gyi 'byor pa zad mi shes pas yongs su gang bar bsam la mda' dar g.yab :
spos kyi dud sprin 'thul :
dbyangs dang rol mo'i sgra snyan par sbyar te :
hU~M hrI:
rig 'dzin bla ma yi dam dkyil 'khor lha :
mkha' 'gro nor lha rab 'byams tshogs rnams kun :
rtse gcig mos pa'i gdung bas rgyud bskul na :
ye shes mchog gi thugs dam dus la bab :
hU~M:
rin chen bde gshegs mkha' 'gro rab 'byams kyis :
dbus phyogs 'khor 'das brtan g.yo'i dwangs bcud dang :
phywa g.yang longs spyod 'dod rgu'i dpal 'byor rnams :
bar snang khams kyi char bzhin gnas 'dir phob :
'chi med tshe yi phywa g.yang longs spyod khug :
rgas med stobs kyi phywa g.yang longs spyod khug :
nad med rtsal gyi phywa g.yang longs spyod khug :
bcud can zas kyi phywa g.yang longs spyod khug :
brjid ldan gos kyi phywa g.yang longs spyod khug :
dpal can nor gyi phywa g.yang longs spyod khug :
bang mdzod 'bru yi phywa g.yang longs spyod khug :
rta phyugs rkang bzhi'i phywa g.yang longs spyod khug :
go mtshon dbyig gi phywa g.yang longs spyod khug :
rigs rgyud 'khor slob phywa g.yang longs spyod khug :
snyan grags nus mthu'i phywa g.yang longs spyod khug :
bsod nams dpal gyi phywa g.yang longs spyod khug :
dbang thang klung rta'i phywa g.yang longs spyod khug :
'dod rgu'i 'byor pa'i phywa g.yang longs spyod khug :
ye shes chen po'i phywa g.yang longs spyod khug :
phywa khug g.yang skyobs mchog thun dngos grub stsol :
hU~M:
rin chen rdo rje'i mkha' 'gro rab 'byams kyis :
shar phyogs 'khor 'das brtan g.yo'i dwangs bcud dang :
phywa g.yang longs spyod 'dod rgu'i dpal 'byor rnams :
nyi zla bzhin du gnas 'dir 'char bar mdzod :
'chi med sogs /
hU~M:
rin chen 'dod 'byung mkha' 'gro rab 'byams kyis :
lho phyogs 'khor 'das brtan g.yo'i dwangs bcud dang :
phywa g.yang longs spyod 'dod rgu'i dpal 'byor rnams :
sprin phung bzhin du gnas 'dir gtibs par mdzod :
'chi med sogs /
hU~M:
rin chen pad+ma'i mkha' 'gro rab 'byams kyis :
nub phyogs 'khor 'das brtan g.yo'i dwangs bcud dang :
phywa g.yang longs spyod 'dod rgu'i dpal 'byor rnams :
chu bo'i rgyun bzhin gnas 'dir 'du bar mdzod :
'chi med sogs /
hU~M:
rin chen las kyi mkha' 'gro rab 'byams kyis :
byang phyogs 'khor 'das brtan g.yo'i dwangs bcud dang :
phywa g.yang longs spyod 'dod rgu'i dpal 'byor rnams :
skyi ser bzhin du gnas 'dir 'dril bar mdzod :
'chi med sogs /
hU~M:
rin chen dam tshig mkha' 'gro rab 'byams kyis :
mtshams bzhi'i 'khor 'das brtan g.yo'i dwangs bcud dang :
phywa g.yang longs spyod 'dod rgu'i dpal 'byor rnams :
bar snang rlung bzhin gnas 'dir g.yo bar mdzod :
'chi med sogs /
hU~M:
rin chen pho nya'i mkha' 'gro rab 'byams kyis :
steng 'og 'khor 'das brtan g.yo'i dwangs bcud dang :
phywa g.yang longs spyod 'dod rgu'i dpal 'byor rnams :
lo tog bzhin du gnas 'dir smin par mdzod :
'chi med sogs /
hU~M hrI:
g.yang khang bkra shis pho brang nyams re dga':
g.yang rdzas 'dod rgu'i dpal 'byor brjid re che :
g.yang rten nor bu'i bag ma bkod re legs :
g.yang bshos nyi zla nor bu bkrag re che :
'jig rten snod bcud srid pa'i phywa dang g.yang :
rab 'byams dag pa'i zhing gi dpal dang stobs :
'khor 'das kun gyi bcud dang dwangs ma kun :
sgrub pa'i rdzas mchog 'di la dbyer med stims :
sgrub mchog rnal 'byor rgyud la byin chen phob :
grub pa'i rtags dang mtshan ma myur du phyungs :
'dod rgu'i dngos grub ma lus char ltar phob :
mchog thun bkra shis bde legs bstsal du gsol :
zhes gyer zhing rtsa ba'i sngags dang las sgrub pa'i sngags mang du bzla :
de ltar yang yang bskyar bas gnas khang nyams dga':
sgrub rdzas byin chags :
rnal 'byor pa'i lus ngag yid gsum la bde stong gi nyams 'char ba sogs byung na tshe g.yang khug pa'i rtags su nges par byas nas rten 'brel snying po'i sngags bzla zhing me tog 'thor bas kyang brtan par bya'o :
rjes su mchod cing bstod la dngos grub gsol ba ni :
tshogs kyi dga' ston la longs spyad :
lhag ma gtang :
mchod bstod rgyas bsdus gang rung bya :
rten rdzas thogs la :
hU~M:
bde mchog mnyam nyid ye shes dkyil 'khor nas :
gang 'dul 'dod rgu'i gar sgyur 'phrul mo che :
sgrub la dngos grub stsol ba'i thugs dam can :
rin chen mkha' 'gro rtsa gsum nor lha'i tshogs :
chos kyi dbyings nas gnas 'dir brtser dgongs la :
byin rlabs nus rtsal gzi byin bskyed du gsol :
'gyur med sku yi dngos grub lus la stsol :
'gag med gsung gi dngos grub ngag la stsol :
'khrul med thugs kyi dngos grub yid la stsol :
dbyer med ye shes dngos grub rgyud la stsol :
'chi med tshe yi dngos grub bstsal du gsol :
'dzad med nor gyi dngos grub bstsal du gsol :
bcud ldan zas kyi dngos grub bstsal du gsol :
bkrag can gos kyi dngos grub bstsal du gsol :
'khor slob rigs rgyud dngos grub bstsal du gsol :
snyan grags stobs rtsal dngos grub bstsal du gsol :
dpal 'byor longs spyod dngos grub bstsal du gsol :
yid bzhin 'dod rgu'i dngos grub bstsal du gsol :
rin chen gter gyi dngos grub bstsal du gsol :
mchog thun dngos grub ma lus deng 'dir stsol :
ces thugs dam bskul zhing :
sngags kyi mthar :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
dz+nyA na sid+d+hi hrI:
lo ka sid+d+hi A:
sarba sid+d+hi pha la hU~M hU~M:
zhes brjod cing rang gi gnas lngar reg pas mchog thun gyi dngos grub ma lus pa thob :
ye shes kyi mkha' 'gro ma dang skal pa mnyam par byas :
dngos grub kyi rdzas la rol pas kyang 'dod rgu'i nus pa'i gzi byin gong nas gong du 'phel zhing brtan par bsam mo :
de rnams ni phywa'i phrin las la brten nas g.yang spel ba'i rim pa'o :
de nas slar yang mchod cing bstod :
nongs pa bshags :
ye shes pa brtan par bzhugs :
bdag nyid lhar gsal ba chos kyi dbyings su bsdu zhing thun mtshams kyi lhar ldang :
bsngo smon bkra shis rgyas par bya'o :
de lta bu'i tshul gyis rtse gcig tu brtson pas dngos su zas nor longs spyod 'du ba dang :
nyams kyi snang char bud med dang skye bo'i tshogs mang pos bdag nyid la 'dud bstod byed pa :
longs spyod 'bul ba :
rmi lam du nyi zla shar ba :
char bzang po 'babs pa :
rtsi shing lo tog chu bo rgyas pa sogs byung na grub pa'i rtags su shes par byas nas dngos grub blangs pas tshe ring ba dang :
nad med pa dang :
dpal 'byor longs spyod rgyas pa dang :
'dod rgu'i bsam pa 'grub pa dang :
mthar thug bde chen gyi ye shes 'phel bas mchog gi dngos grub thob par 'gyur ro :
sgrub rdzas rnams mdzod kyi phug tu bkur sti dang bcas te bzhag :
zas gos nor sna'i phud kyis mchod :
mi la mi smra bar skabs su sgrub pa bskyar :
sgrub rdzas dman pa rnams kyang nang 'khor kho nas longs spyad pa ma gtogs phyir mi gtong ba dam tshig yin no :
de ltar na de rnams ni phyi rten dang bskyed bzlas kyis thun mong gi nor spel ba'i gdams pa'o :
sa ma ya :
gnyis pa nang rlung gi lcags kyus khyad par gyi nor dgug pa ni :
rnal 'byor dang ldan pas lus gnad bsrang :
rlung ro bsal :
dga' zhing dang ba'i bsam pas rang skad cig gis rin chen mkha' 'gro mar bskyed :
rtsa'i stong ra gsal gdab :
rtsa khams thams cad dpa' bo mkha' 'gro'i rang bzhin du bsam :
khyad par lte 'og rtsa gsum sbubs gcig pa'i dbus rin chen zur brgyad kyi lte bar gtum mo'i me dang dbyer med pa'i las byed kyi d+hA ki dmar ser rin po che'i lcags kyu dang nor bu'i thod pa bsnams pa bde drod kyi gzi byin nyi ma ltar 'bar bar bsam :
thugs ka nas 'od zer lcags kyu lta bu ro ma'i rlung dang lhan cig phyir song :
'khor 'das brtan g.yo'i khams thams cad la khyab :
srid zhi'i phywa g.yang longs spyod kyi dpal dang bcud kyi dwangs ma thams cad 'od ser po'i rnam par bsdus :
sna g.yon nas rkyang ma'i lam brgyud :
lte ba'i mkha' 'gro ma la thim pas gzi brjid lhag par rgyas :
bde chen gyi nyams 'bar bar bsam la bum can kha sbyor du gzung :
de lta bu lan grangs mang du bya :
mthar las kyi pho nya las gtum mo'i me chos bzhi ldan du 'bar :
dbu ma'i nang nas thal gyis song :
'khor lo bzhi'i lha tshogs rnams mchod :
bde drod kyi ye shes bskul :
spyi bo'i haM la reg pas bdud rtsi pad+ma'i snal ma lta bu nar gyis babs :
'khor lo bzhi gang :
gnas skabs bzhi'i bag chags dag :
khyad par des bskyed pa'i nyon mongs pa ser sna'i rgyu dang dbul ba'i 'bras bu'i nyer len lhag med du sbyangs :
ye shes bzhi'i dngos grub thob par bsam :
so sor bum can gyis brtan :
de ltar nyams su blangs pa'i mthar srid zhi'i dwangs bcud lte ba'i mkha' 'gro mar 'dus :
de gdan dang bcas pa thig le ser por gyur :
yar byung snying ga'i sa bon riHyig dang dbyer med du 'dres :
de nyid kyang rang rig pa'i klong du thim pas rang nyid ye shes kyi mkha' 'gro rat+na d+hA ki nI dang dbyer med pa'i go 'phang brnyes par bsam la 'jam rlung gzung zhing :
stong gsal mnyam pa nyid kyi ngang du mnyam par gzhag go :
de lta bu rtse gcig tu nyams su blangs pas gnas skabs lus gzi brjid ldan :
ngag nus pa 'bar :
yid rtogs pa thob pas snang ba dbang du 'dus pa'i rten 'brel la brten nas 'dod rgu'i 'byor pa char bzhin du 'bab :
bsam don thams cad 'grub :
tshe ring :
nad nyung :
gang du gnas par bkra shis shing byin chags pa sogs phan yon bsam gyis mi khyab :
mthar thug ye shes dri ma med pa mngon du 'gyur ba yin no :
de ni nang rlung gi lcags kyus khyad par gyi nor dgug pa'i rim pa zab mo 'o :
sa ma ya :
gsum pa gsang ba dgongs pa mi 'gyur ba'i ye shes kyis don gyi 'dod rgu smin par byed pa ni :
bskyed bzlas rlung gi rnal 'byor la ci rigs par goms pa'am :
dbang po rnon po gcig car ba'i rigs can rnams kyis 'di ltar nyams su blangs te :
dus dang rgyun gyi skabs rnams su lus bsrang zhing khong klod :
rlung 'gro 'ong rang babs su bzhag :
sems dus gsum gyi spros pa bcad :
phyi rol pa'i snang ba 'khor ba dang mya ngan las 'das pa'i phywa g.yang longs spyod dwangs bcud dge mtshan du btags pa thams cad rang gi sems kyi snang cha rten 'brel gyi rol par thag bcad :
sems 'das pa'i rtog pa 'gags :
ma 'ongs pa ma skyes :
da lta'i shes pa skad cig ma dus gsum mnyam nyid :
srid zhi mnyam nyid :
spros pa'i mtha' thams cad mnyam pa nyid du nges shes bskyed :
de'i ngang bskyang :
bar rlung thad kar gzung :
rlung sems rig pa dril te ka dag zang thal rjen par bskyang ba la brtan pa thob pas snang bas shes pa ma bslus pas snang ba dbang du 'dus :
shes pas rig pa ma bslad pas rig pa rang so zin :
rig gdangs rlung sems dang 'dres pas rlung rig dwangs mar smin :
dwangs ma ye shes su shar bas 'khor 'das brtan g.yo kun la dbang bsgyur bas nam mkha' mdzod kyi ting nge 'dzin mngon du 'gyur ba yin no :
de ni gsang ba dgongs pa mi 'gyur ba'i gzer gyis don gyi 'dod rgu smin par byed pa'i rim pa mthar thug pa 'o :
sa ma ya :
zhar byung dngos grub blang ba'am :
slob ma la dbang bskur na maN+Dal phul :
rnal 'byor ma dang dbyer med pa'i :
rdo rje slob dpon dgongs su gsol :
bdag la rin chen mkha' 'gro ma'i :
dngos grub mchog gi dbang bskur stsol :
ces lan gsum gyis gsol ba gdab :
rgyud sbyang :
ye shes dbab brtan bya :
thugs dam bskul :
gtor ma rin chen mkha' 'gro ma rtsa gsum nor lha rab 'byams mkha' 'gro 'bum gyis bskor ba mngon sum du gsal ba spyi bor byon :
bde ba chen po'i gzi brjid 'bar :
ye shes kyi 'od zer mkha' khyab tu 'phros :
'khor 'das brtan g.yo'i phywa g.yang longs spyod dwangs bcud thams cad char bzhin du babs nas 'dod rgu'i 'byor pa zad mi shes pa la dbang bsgyur bar bsam la gtor ma spyi bor bzhag :
oM:
gtor snod rin chen gzhal med khang :
gtor ma lha yi ngo bor bzhugs :
skal ldan bu la dbang bskur bas :
'dod dgu'i dpal 'byor rgyas par shog :
oM AHhU~M riHrat+na d+hA ki nI sarba ba su sid+d+hi swA hA:
kA ya sid+d+hi a b+hi Shiny+tsa oM:
mthar gtor ma'i lha 'od du zhu nas dbyer med du thim pas rin chen mkha' 'gro ma 'khor dang bcas pa'i ye shes rgyud la zhugs par bsam :
bdud rtsi'i snod thogs la :
srid zhi'i dwangs bcud bdud rtsi'i rgyun mgrin par bzhag cing myangs pas rtsa khams thams cad gang :
nyon mongs pa'i rtog pa 'gag :
rlung sems la dbang bsgyur bas 'khor 'das bde chen gyi thig ler dag par bsam :
A:
rtsa rlung thig le'i snod mchog tu :
srid zhi'i dwangs bcud thig ler 'khyil :
skal ldan bu la dbang bskur bas :
bde chen 'dod rgu rgyas par shog :
wA ka sid+d+hi a b+hi Shiny+tsa A:
zhes brjod cing bdud rtsi sbyin :
thod pa'i rten snying gar bzhag la :
dbyings rig mtshon pa'i thod pa snod bcud yongs rdzogs rin chen mkha' 'gro ma'i rang bzhin du bzhugs pa snying gar bzhag pas mnyam nyid khyab gdal chen po'i rtogs pa bskyed cing :
nam mkha' mdzod kyi ting nge 'dzin la dbang bsgyur bar bsam la :
hU~M:
mnyam nyid khyab gdal ka pA lar :
ye shes chen po'i bcud kyis gtams :
skal ldan bu la dbang bskur bas :
rig rtsal ting 'dzin rgyas par shog :
tsit+ta a b+hi Shiny+tsa hU~M:
zhes brjod :
mthar me tog 'thor ba dang bcas :
oM:
rtsa gsum nor lha rab 'byams bden stobs kyis :
'khor 'das phywa g.yang 'dod rgu'i dpal 'byor rgyas :
rlung sems dbang 'dus dgongs pa'i rtsal chen rdzogs :
bsam don lhun gyis grub pa'i bkra shis shog :
ces dang rten 'brel snying pos brtan par bya'o :
dngos grub dang tshogs kyi dga' ston la longs spyad do :
de ltar byas pas ye shes mkha' 'gro ma'i byin rlabs zhugs :
'jig rten gyi mkha' 'gro ma rnams dbang du 'du :
las kyi mkha' 'gro ma rnams kyis bka' nyan cing gnas skabs su 'dod rgu'i dpal 'byor rgyas :
ci bsam 'grub :
mthar thug pho nyas grogs mdzad de bde chen gyi sku 'grub par 'gyur ro :
sa ma ya :
mkha' 'gro 'dus pa'i nor sgrub kyi man ngag gzhan las khyad par du 'phags pa o rgyan bdag gis rgyud dang man ngag las btus te rdo rje'i gzungs ma mkhar chen bza' la gdams :
ma 'ongs phyi ma phyi ma'i don du gtad pa s+ts+yaugs s+ts+yaugs s+ts+yaugs :
sa ma ya :
rgya rgya rgya :
gter rgya :
sbas rgya :
zab rgya :
gu h+ya sa ma ya :
ye shes kyi mkha' 'gro jo mo sman mo'i zab chos sprul pa'i gter chen 7pad+ma 'od gsal mdo sngags gling pa la yang gter du bka' babs te gtan la phab pa'i yi ge pa ni pad+ma gar dbang blo gros mtha' yas kyis gus pas bgyis pa dge legs 'phel ///
/
