@#//
rtsa gsum rig 'dzin srog sgrub kyi phrin las rgyun khyer dang gsang sgrub ma bu zung bsdebs pad+ma drwa ba'i lam 'byed ces bya ba bzhugs so //
na mo gu ru de ba DA ki nI yai /
'od gsal gting mtha' bral ba rdo rje'i dbyings //
srid zhi'i dwangs bcud pad+ma drwa ba'i mgon //
rigs rnams kun 'dus rigs mchog pad+ma'i zhal //
mtha' yas rigs brgya'i bdag po der phyag 'tshal //
dag snang dgongs gter nor bu'i phung po yi //
yang bcud grol ba bzhi ldan dbang gi rgyal //
rtsa gsum gsang ba'i bla rdo 'chang 'dod rnams //
byi dor las kyi byang bu 'dir brtson cig
/lugs 'dir 'bras ljongs rdzogs chen pas rtsa gsum sbrags ma chos srung skong gsol rnams chabs cig tu gtang ba dang /
de sgrub chen chings kyis bcings pa dang /
las byang rgyun khyer kho na'am de la sngon 'gro tsam sab pa dang /
las byang dang gsang sgrub sprad pa sogs phyag len rgyas bsdus ci rigs snang zhing /
de dag so so'i dus skabs dang 'brel bas gang ltar byas kyang legs mod /
'dir gtso bor dbang bskur rgyas bsdus gnyis kar go chod cing /
tshes bcu'i tshogs mchod sogs la'ang rgyas bsdus 'tsham pa dang /
nang gsang bsnyen sgrub kyi skabs dbye bsal 'jug bde'i dbang du byas te 'god pa la /
rten mchod 'du bya ba /
sgrub thabs lag tu len pa'o //
dang po ni /
dbang bskur la sogs pa'i skabs de dag gi bcas bsham bya dgos shing /
'dir tshogs mchod dang bsnyen pa gtang ba sogs spyi tsam du /
rtsa ba gsum gyi rten bkram pa'i mdun du stegs bu'i dbus su gtor ma bang rim bzhi'i steng pad+ma 'dab brgyad /
de steng dpal gtor rdo rje gri gug gis mtshan pa /
bang rim dang por zlum gtor lnga /
gnyis par dpal gtor chung ngu drug
/gsum par phyogs bzhir zlum gtor lnga /
mtshams bzhir dmar gtor bzhi /
bzhi par phyogs mtshams brgyad du gtor ma dkar dmar brgyad /
bar mtshams thams cad du mtheb ril gang mang gis bskor /
dkar thig dmar gur dar gdugs kyis brgyan pa ni rgyas pa yin la /
bsdu na bang rim rnams su ril bu kho nas bskor ba bzhengs /
de'i g.yas g.yon du sman raka
/bka' srung drag po sde bzhi /
ma gza' rdor gsum /
thang lha /
mdzod lnga rnams kyi 'bul gtor dkar dmar /
chu gnyis nyer spyod rnams bsham /
gsang sgrub dbang bskur dang mi 'brel ba'i dkyus tsam la 'di kho nas 'thus kyang spro na tshe bum /
tshe ril chang /
mda' dar tsam bkod /
gzhan yang bgegs gtor /
tshogs kyi yo byad /
chad mdo /
spos rol sogs kyang tshogs par bya'o //
gnyis pa la gsum /
sngon 'gro
/dngos gzhi /
rjes kyi las rim mo //
dang po ni /
thog mar tshig bdun dang bla ma sku gsum gsol 'debs /
lha btsun gsol 'debs ring thung gnyis rnams dang /
spro na bar chad rang grol gyi gsol 'debs kyang btang la /
skyabs su 'gro ba ni /
oM AHhU~M:
mkha' mnyam srid zhi'i skyabs kun snying po'i bcud :
dbang drag rig 'dzin pad+ma thod phreng rtsal :
khyod skur snang srid rgyal ba'i dkyil 'khor rdzogs :
'gro kun srid las bsgral phyir skyabs su mchi :
mtha' bral yangs pa chos sku rdo rje'i mkha':
ngo bo rang bzhin thugs rje ro gcig pas :
srid zhi'i khams kun rdo rje'i 'ja' lus ngang :
mi 'gyur dbyings rig dwangs mar skyabs su mchi :
lan gsum /
sems bskyed pa ni /
gsang mchog 'od gsal ye shes thig le'i gzhir :
'gro kun sgrib gsum bral nas sku dang gsung :
thugs kyi thig le lhun grub snang bzhi'i ngang :
gzhon nu bum skur grol bar sems bskyed do :
yan lag bdun pa ni /
gshis rig ma bcos gnyug mar phyag 'tshal zhing :
gting mtha' bral ba'i 'od gsal mchod par 'bul :
'khor ba myang 'das mnyam nyid klong du bshags :
blo bral chos zad chen por rjes yi rang :
lhun grub rdzogs pa chen po'i chos 'khor bskor :
'khor ba dong nas sprugs par gsol ba 'debs :
'khor gsum dmigs mtha' bral ba'i pha mthar bsngo :
las byang kha rkyang rgyun khyer lta bur gong gi skyabs 'gro sh+lau ka
/sems bskyed yan lag bdun pa 'di yan gyi mtshams /
'og gi mtshams gcod la 'jug pas chog go
/rdor sems sgom bzlas ni /
pad zlar nyi steng rang rig ar gsal ba'i :
'od zer 'phro 'dus khams gsum srid gsum gyi :
snang grags thams cad rdo rje snying po'i zhing :
ye shes 'od lnga 'ja' zer thig ler 'khrigs :
de steng yi ge hU~M gi 'phro 'du las :
dran rig snang stong rdo rje sems dpa'i sku :
ngo bo gcig la rigs lnga rigs brgya sogs :
nam mkha'i khams gang chos dbyings khyab par gsal :
rgyud sde bzhi drug theg pa rim dgu yi :
so so'i gnas nas rgyal ba'i dkyil 'khor gang :
thams cad gnas gsum 'bru gsum hU~M yig mthar :
yig brgya'i 'phro 'dus sgrib gsum bag chags sbyang :
yig brgya brjod /
bla ma'i rnal 'byor ni /
a :
ma yengs ma bcos dran rig chos sku'i ngang :
gsal stong dbyer med bla ma sku gsum gyi :
dag pa rab 'byams rgyan gyi 'khor lo'i gzhir :
rang lus 'od snang rdo rje btsun mor gsal :
spyi bo'i gtsug tu pad sdong 'ja' zer dang :
'od lnga thig le 'khrugs pa tshom bu'i dbus :
rtsa ba'i bla ma yid bzhin nor bu la :
'dren mchog brgyud gsum bla ma'i sprin phung gtibs :
sku gsung thugs kyi 'od zer snang srid khyab :
snang srid rdul phran bde gshegs gzhal yas khang :
lha dang bla ma thugs rje'i byin 'od 'khrugs :
thugs gsang rgyan gyi 'khor lo dam par gyur :
maN+Dal ni /
hU~M:
'byams klas zag med bde chen chos kyi dbyings :
rab 'byams srid zhi rang byung rig pa'i ngang :
mi 'gyur dbyings rig sku gsum zhing rab 'byams :
snang stong lhun grub 'od lnga'i tshom bur 'bul :
sgyu 'phrul zag med rdo rje lus kyi sbubs :
'od kyi rtsa dang ye shes rlung lnga'i zhing :
rgyal ba zhi khro rang byung dam rdzas dang :
gnas yul dur khrod dpa' bo DA kir bcas :
dwangs ma'i gshis rig ma byung ma skyes shing :
zag bral blo 'das gdod nas kun tu bzang :
dag pa gnyis ldan ye shes 'khor lo 'di :
rig 'dzin rgyal ba'i dkyil 'khor lha la 'bul :
bzhes nas mchog gi dngos grub bdag la stsol :
gsol 'debs ni /
oM AHhU~M:
srid zhi'i ngo bo rang byung snying po'i bcud :
'od gsal rgyal po rang grol chos kyi sku :
ma 'gag snang ba gang shar ye shes kyi :
rgyal ba'i dkyil 'khor mi zad longs spyod rdzogs :
gang 'dul thabs kyis 'gro ba 'dren pa'i mgon :
phyogs dus rgyal ba kun 'dus rig pa 'dzin :
thod phreng rigs lnga'i sku gsung thugs rdo rje :
yon tan phrin las snying por gsol ba 'debs :
snang srid dag pa rab 'byams mkha' spyod dbyings //
snang grags bla ma lha dang DA ki'i gtso //
dpal chen dpa' bo'i dbang phyug he ru ka
/nam mkha' 'jigs med zhabs la gsol ba 'debs /
khregs chod gnas lugs lta ba mngon gyur cing //
thod rgal nyams kyi dgongs pa'i klong brdol bas //
snang bzhi mthar phyin chos kun rang sar zad /
khams gsum rang grol rje la gsol ba 'debs //
spang rtogs yon tan chos kun mthar phyin zhing //
'gro la rjes brtse thar pa'i lam mkhan mchog
/gdod ma'i mgon po kun bzang mi gzugs can //
phrin las dbang phyug mchog der gsol ba 'debs //
gzod ma nyid nas kun bzang rdor sems kyi //
ngo bo nyid kyang thugs rje'i sgyu 'phrul gar //
snyigs dus 'gro ba'i skyabs mgon rdo rje 'chang //
'jigs med dpa' bo'i zhabs la gsol ba 'debs //
bsam bzhin srid pa bzung nas snga 'gyur gyi //
bstan pa'i snang byed dbyings phyug mkha' 'gro'i gtso //
rdo rje rtse mo'i sa mchog mthar phyin pa //
mi 'gyur dpal gyi sgron mar gsol ba 'debs //
mdo rgyud lung dang man ngag chu bo'i mgo :
bka' gter snyan brgyud nges don yongs kyi mdzod :
thar gling 'gro ba 'dren pa'i ded dpon mchog :
drin can rtsa ba'i bla mar gsol ba 'debs :
rang byung rang rig shes pa bzo med ston :
zag med dbyings rig snang stong lhing par ston :
lhun grub snang stong snang bzhi'i snying por ston :
'pho med mchog gi bde chen 'dir stsol cig :
dbang bzhi len pa ni /
snang grags thams cad rgyal ba'i sku dang gsung :
thugs kyi rdo rje thig le 'od lnga'i bcud :
spyi mgrin snying ga lte gsang gnas lngar babs :
sgo lnga'i 'dzin snang 'od skur rgya ral nas :
chu zla sprul pa sgyu ma'i dpe brgyad dang :
'od gsal stong dbyings chen mo mkha' spyod sbubs :
'og min rdo rje'i gdan bzhir dbang bzhi rdzogs :
phyir mi ldog pa'i rgyu yi mdzes skur bstan :
srid gsum 'gro kun mos pa rgya mtsho'i mkhar :
gang 'dul sprul pa'i 'od zer mtha' yas pa :
rgyal ba'i zhing nas bdag gis yongs spros te :
khams gsum 'khor ba dong nas sprugs par shog :
kA ya wA ka tsit+ta sid+d+hi hU~M:
ho :
mnan na nem byed btegs na rab 'phar ba'i :
phyi nang med pa 'od lnga ye shes sbubs :
gsal 'grib bral ba rang byung rig pa'i gzhi :
sku zhing gdul bya rnam dbyer med pa'i mkha':
chos nyid sgyu ma rdo rje snying po'i gzhir :
kun bzang snang mtha' 'od dpag med pa'i mgon :
cir yang ma grub srid zhi yongs khyab ste :
zab gsang rdo rje'i sbubs su sangs rgyas shog :chos dbyings klong 'di rgyal ba'i skyed mos tshal :
bdag gi sprul pas zhing kun phyur bur bkang :
mdzad pa rgya mtsho bsdu bzhi'i chos 'khor gyis :
srid gsum 'gro ba'i ded dpon chen por shog :
bgegs gtor bsngo ba ni /
hU~M:
lhun grub snod yangs 'od gsal snying po'i bcud :
'bru gsum 'od zhu zag med gtor ma ni :
bden 'dzin gnyis snang rnam rtog bgegs la bsngo :
rang shar rang sar grol ba'i phrin las mdzod :
mtshams gcod ni /
hU~M:
snang ba'i chos rnams stong nyid rdo rje'i mtshon :
zhing rdul thams cad lha sku 'ja' 'od 'bar :
grags stong ngar gyis stong gsum hU~M sgra sgrog :
'byung lnga mtshon cha sku gsung thugs rdo rje :
ye shes me 'od klong na gur du gtams :
badzra rat+na pad+ma karma bud+d+ha sarba rak+Sha rak+Sha su pra tiSh+Tha hU~M:
mchod pa byin brlab ni /
hrI:
skye 'gag gnas gsum mtha' bral dwangs pa'i gshis :
gsal stong zung 'jug yi ge 'bru gsum gyis :
dwangs mar sbyangs pa'i 'dod yon 'od phung bcud :
kun bzang mchod sprin chen pos khyab par gyur :
ma hA pany+tsa rak+ta pU dza me g+ha na tsakra oM AHhU~M:
sarba sid+d+hi pha la a mr-ita hU~M:
gnyis pa dngos gzhi'i las rim la /
las byang rgyun khyer dngos dang /
tshe'i gsang sgrub gnyis las /
dang po lha bskyed pa ni /
a :
chos dbyings longs spyod rdzogs dang sprul pa'i sku :
'od gsal thig le zang thal klong yangs par :
rab 'byams rgyal ba'i dkyil 'khor ma lus pa :
snang srid thams cad mer mer shig shig gsal :
de klong pad nyi'i gdan steng khyon yangs par :
zag bcas mi snang skad cig dran rdzogs su :
rgyal ba kun 'dus rig 'dzin thod phreng rtsal :
chu las chu bur rdol 'dra mtshan dpe'i sku :
lo brgyad lang tsho khro 'dzum 'gying bag can :
stag sham rus rgyan dril g.yer dar dpyang dang :
thor tshugs rin chen 'bar ba'i rtse bran can :
phyag zhabs nor bu'i gdu bus rab mdzes shing :
g.yas g.yon gri gug thod khrag 'dzin pa ni :
dbyings phyug man+dA ra ba gnyis med du :
rus pa'i rgyan drug dar gyi smad dkris dang :
mnyen lcugs 'khril ldem rjes chags zim bu'i spyan :
ut+pal rgyas 'dra chu skyes bun pas btud :
yab kyi mgul 'khyud gri thod rnam par mdzes :
bde chen 'od kyi gur khang 'khyil ba de'i :
spyi mgrin snying ga lte gsang gnas lnga ru :
dkar dmar mthing ser ljang ba'i sku mdog can :
rang 'dra rdo rje 'khor lo pad+ma dang :
rin chen las kyi rigs su lhun grub pa'i :
yab yum gnyis med 'khril sbyor zag med kyi :
bde dang stong pa 'od gsal gzhir rdzogs pa'i :
thabs shes bcud kyi snang srid dwangs ma'i sku :
gsang dbyings rdo rje btsun mos dbang mchog bskur :
de 'dra 'khor 'das zhing gi rdul phran kun :
phyogs mtshams steng 'og bar mtshams ma mchis pa :
rang snang gzhi dbyings dwangs ma'i mkha' spyod du :
rgyal ba'i dkyil 'khor lhun grub bkod 'bar ba :
nyi zla 'bum gyi zer ltar 'od 'phro zhing :
rang rang sku las sprul pa'i 'khor longs spyod :
gsang mchog gsung gi gsang ba mi zad dang :
mkhyen brtse thugs rje rol pa'i rgyan 'khor gyis :
khams gsum rigs drug 'gro ba 'di dang ldan :
gdul bya'i lhag ma ma lus yongs sgrol ba'i :
snang srid ma hA gu rur gsal bar bskyed :
spyan 'dren ni /
hrI:
bdag gi gnas lngar lnga ldan thig le'i dbyings :
yig 'bru phyag mtshan 'od zer lcags kyu'i dbyibs :
'ja' ltar gsal zhing zer ltar rab 'bar bas :
srid gsum 'byung lnga'i bcud dang rgyal ba'i zhing :
gang bas mkhyen brtse yon tan ma lus dang :
'od lnga lhun gyis grub pa'i dwangs ma'i bcud :
sku dang thig le yig 'bru'i rnam pa ru :
sib sib thim pas dam ye gnyis med pa'i :
thogs med 'od gsal snying por dbang skur cig :
mi 'gyur kun bzang dgongs pa'i rgya yis thob :
snang grags pad+ma 'od kyi gzhal yas khang :
snang stong 'gyur med rang rig ngo bor gyur :
badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
hrIHma ha ri ni sa tsit+ta hrIM hrIM dza :
bzhugs su gsol ba ni /
ye nas ka dag gdod nas lhun grub pa'i :
gzhi 'bras rang bzhin dbyer med rang rig klong :
sku lnga lhun gyis grub pa'i rig pa 'dzin :
ma lus dkyil 'khor 'dus pa'i spyi dpal rnams :
'dab stong snying gi dbus su bzhugs su gsol :
skye 'chi bgres rgud skyon yon mi mnga' yang :
gzhom med rdo rje'i sku ru 'od mi 'gyur :
chos zad blo 'das chen po'i rang bzhin a :
phyag 'tshal ba ni /
'khor ba mya ngan 'das pa'i so mtshams su :
snang dang stong pa gnyis med thal mo sbyar :
zung 'jug bde ba chen po'i klong nyid du :
rang rig rang sar grol bar phyag 'tshal lo :
mchod 'bul ni /
chos dbyings klong na snang srid 'khor 'das kun :
'gag med gsal ba gzung 'dzin bral ba'i ngang :
'khor ba dang ni mya ngan 'das pa gnyis :
kun mnyam 'dzin med klong du mchod par 'bul :
ting 'dzin rang shar rang grol tshogs drug yul :
'ja' zer sgyu mar dag pa'i me tog dang :
mi zad 'dod lnga'i mchod sprin ci mchis pa :
blo bral 'dzin med chen po'i ngang nas 'bul :
kha sbyor dag pa gnyis ldan bdud rtsi'i bcud :
snang ba'i khyon rnams brdal ba'i rak+ta dang :
bde chen 'khor 'das rig pa'i gtor ma 'dis :
rig 'dzin bla ma 'dus pa'i thugs dam bskang :
bsgral mchod ni /
hU~M:
sku gsum lhun grub dbyings kyi brub khung du :
gzung 'dzin nyams dgra thal bar brlag pa'i ro :
chos sku skye med dag pa rab 'byams kyi :
zhal du bstab bo blang dor bral bar bzhes :
'dod gsol ni /
hU~M:
bgrod mtha' bral ba'i theg mchog rtse mo ru :
'pho 'gyur med pa rdo rje'i dbyings sa non :
gang yang mi spang ci yang mi len pa'i :
chos zad rig pa'i brtan gnas zin par shog :
bstod pa ni /
hrI:
'od gsal snying po rang rig bla ma'i sku :
rtsa sku rlung gsung thig le thugs rdo rje :
ye shes 'od 'bar dwangs ma'i phung khams 'di :
thod phreng rigs lnga rig 'dzin bla ma'i skur :
snang srid rgyal ba'i dkyil 'khor kun rdzogs pa :
rab 'byams srid zhi'i khyon gyis ngo mtshar dpal :
gzi 'od che ba'i yon tan ma lus pas :
chos dbyings khyon rnams gang bar phyag 'tshal bstod :
thabs shes mnyam sbyor bde ba chen po yis :
'dzag 'pho bral ba zung 'jug rdo rje'i khams :
dbyibs legs thig le gcig gi ngo mtshar zhing :
mthong bas rnam kun zag bcas rang dag pa'i :
bde chen ye shes drwa ba lu gu rgyud :
gzhom med rdo rje'i sku ru mdzes 'bar ba :
dkyil 'khor gtso mchog khyod la phyag 'tshal bstod :
bsnyen pa ni /
hrI:
dwangs ma'i lha tshogs kun gyi thugs ka ru :
'dab brgyad snying gi ge sar ze 'bru'i dbus :
pad zla'i steng du hU~M yig mtha' skor du :
badzra gu ru pad+ma thod phreng rtsal :
ha ri ni sa ma ma A yuHsid+d+hi pha la hU~M:
zhes pa'i sngags las 'od zer dpag med 'phros :
chos dbyings khyab par 'brug gi sgra ltar bsgrags :
snang srid thams cad bla ma'i ngo bo ru :
yom yom shig shig gar stabs bsgyur ba dang :
byin rlabs dngos grub sprin phung thu lu lu :
gru dbyangs dril g.yer rol mo khro lo lo :
DA ki chos srung hU~M sgra di ri ri :
dpa' bo dgyes pa'i gad rgyangs ya la la :
zhing rnams ma lus pad+ma 'od kyi zhing :
rgyal ba thams cad rang gi lus dang ngag :
'dab brgyad snying gi da la chen po ru :
ka dag rang rig ngo bor 'dus par bsam :
gong gi 'dzab bzlas ci nus dang /
mthar hU~M gi bzlas pa'ang bya'o //
'dir tshe sgrub kyi khog dbub gsang sgrub 'chi med don gyi snying po sbrel ba'i skabs /
gzhal yas khang bskyed pa ni /
hrI:
phyi nang snang srid 'byung lnga dwangs ma'i 'od :
e yaM ra suM keM raM hU~M yig las :
'ja' zer rdo rje thig le'i 'od 'khrugs pa'i :
klong na rin chen 'bar ba'i gzhal yas khang :
dkar ser dmar ljang mthing ba'i phyogs mtshams kun :
ye shes 'od lnga'i klong na phyi nang bral :
snang stong ma 'gag ngo mtshar bkod pa'i sprin :
phyogs dus rgyal ba'i zhing gi yon tan rdzogs :
sgo bzhi gru bzhi rta babs chos 'khor tog :
brtsegs pa'i bang rim dbang rgyal nor bus brgyan :
ri dwags 'phan gdugs rgyal mtshan dril g.yer dang :
sna tshogs nor bu'i drwa bas mdzes pa'i 'og :
'dod snam kun la bum mchog dpag bsam shing :
bkra shis ngo mtshar rdzas rtags du mar bcas :
khor yug kun tu 'ja' 'od rdo ra dang :
rnam brgyad dur khrod bkod rdzogs me phung 'khyil :
lcags 'khor rtsibs stong dmar nag sdig pa yi :
kha nas me phung mtshon char thog ser gyi :
sprul pa snang srid gang bas gdon dang bgegs :
log 'dren tshe yi bar chad mtshams gcod gyur :
lha bskyed pa ni /
'dab bzhi 'dab brgyad 'dab stong sna tshogs kyi :
ge sar pad+ma 'bar ba'i gdan steng du :
nyi zla brtsegs pa 'ja' gur thig le'i dbus :
dkar ser dmar ljang mthing ba'i hrIHlnga las :
'od 'phros snang srid 'khor 'das thams cad khyab :
tshur 'dus gu ru rig 'dzin thod phreng lnga :
sde lnga DA kir 'khril sbyor zung 'jug gi :
sku la dbu rgyan snyan rgyan mgul gyi rgyan :
phyag gdub zhabs gdub dar dpyang cod pan dang :
rin chen rus rgyan dril g.yer si li li :
yum rnams gri thod yab rnams mda' dar dang :
tshe yi bum pa rigs lngar 'od lnga mdzes :
dkar ser dmar ljang mthing gsal sku mchog ni :
mtshan dpe yon tan rdzogs pa'i ngo bor gsal :
phyi 'khor pad+ma 'dab brgyad 'bar ba'i steng :
mtshan brgyad sprul pa'i 'khor du sku gsung thugs :
yon tan phrin las rig 'dzin 'ja' 'od 'thibs :
mdangs ldan pad+ma stong gi khor yug kun :
dur khrod brgyad dang gnas yul DA ki ma :
dpa' bo ging dang dam can chos srung bcas :
ge sar nyi zla brtsegs pa'i gdan la bzhugs :
sgrub pa'i gnas mchog 'di ru byin chen phob :
sgrub rdzas dngos grub bcud la nus pa sbor :
dgra bgegs log par 'dren pa rdul du rlog :
spyan 'dren ni /
hrI:
gnas lngar yig 'bru lnga dang phyag mtshan lnga :
'od lnga chos dbyings gang ba'i lcags kyu dang :
zhags pa lcags sgrog dril bu mda' dar g.yab :
gdung shugs 'bod pa'i pho nyas nam mkha' gang :
'bod do ye shes spyan dang lha yi snyan :
bzod med brtse ba'i thugs rjes da dgongs la :
ga bur si la a gar nag po dang :
mi zad tsan+dan rigs brgya'i dud par bcas :
'jig rten srid pa'i mchod sprin 'od 'khrugs pas :
rab yangs chos dbyings khyon 'di phyur bur bkang :
bdag gi skyabs gnas o rgyan rje la 'bod :
rnga dung dril g.yer gling bu cha lang dang :
pi waM glu sgra snyan pa'i 'jo sgeg bcas :
lha mi'i dbyangs snyan rol mo ma lus pas :
gu ru yid bzhin nor bu spyan 'dren no :
dam rdzas rtsa ba brgyad dang yan lag stong :
nus ldan sha lnga bdud rtsi lnga'i phung po :
mdzes pa'i spyan gzigs drwa bas legs bskor nas :
sngags dang ting 'dzin phyag rgya'i rten 'brel gyi :
ro nus 'od 'bar nam mkha'i khams gang bas :
rig 'dzin 'dus pa'i 'khor tshogs spyan 'dren no :
steng na bla ma bar na yi dam dang :
'og phyogs DA ki chos srung khrom chen po :
'byung lnga'i dwangs ma lha mi'i tshe bsod bcud :
mkha' spyod rgyal ba'i thugs rje yongs bsdus nas :
sgrub rdzas rnams la byin phob brtan par bzhugs :
bzhugs su gsol ba ni /
hrI:
pad sdong 'dab bzhi 'dab brgyad 'dab stong steng :
zer ldan 'ja' 'od thig le'i gur khang dbus :
thod phreng rigs lnga yi dam DA ki dang :
chos srung sprul par bcas rnams bzhugs su gsol :
pad+ma ka ma lA ya satwaM:
phyag 'tshal ni /
hU~M:
'dzin med 'od snang snang grags sgyu 'phrul lha :
stong gsal 'dzin med rang rig rang gsal sku :
ye shes lnga rdzogs thod phreng rigs lnga la :
gnyis med rang grol chen por phyag 'tshal lo :
a ti pU hoH
pra tIts+tsha ho :
phyi mchod 'bul ba ni /
hU~M hrI:
ye nas rang bzhin chos sku stong pa'i ngang :
gdod nas lhun gyis grub pa'i snang srid 'di :
lhun grub 'ja' skur rdo rje sku gsung thugs :
yon tan phrin las ngo bo nyid kyi skur :
mi zad 'dod yon lnga yi 'od 'phro ba :
snang srid rgyal ba'i dkyil 'khor lha la 'bul :
dwangs ma'i ar+g+haM gsal stong dri mchod dang :
chags bral me tog snying rje'i bdug spos 'phro :
rang gsal mar me rang byung gan+d+her bcas :
snang srid grags stong snyan pa'i sgra dbyangs 'di :
tshogs drug rang grol phyi yi mchod par 'bul :
ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai bid+ya :
shab+da pU dza khA hi :
nang mchod ni /
hrI:
dug lnga ye shes lnga rdzogs sku gsum klong :
ma rig rang dag rnam kun bdud rtsi'i bcud :
sku gsum lhun grub zag med rak+ta'i mtsho :
snang ba bzhi rdzogs snang srid gtor mar 'bul :
ma hA sarba pany+tsa a mr-ita khA hi :
ma hA rak+ta khA hi :
ma hA ba liM ta kha kha khA hi :
sbyor sgrol gyi mchod pa ni /
a :
srid zhi mnyam nyid bcu drug dga' ba'i rtser :
gzhon nu bum skur bde chen sbyor mchod dang :
dag dang ma dag gnyis 'dzin mtshams 'das pa'i :
bla med dgongs gsang rtse mor yongs bsgral ba'i :
sbyor sgrol mtshan ma ye sbyor ye nas bsgral :
dag pa gnyis ldan 'khor gsum dmigs med ngang :
sgrub 'bras blang dor bral ba de kho na'i :
ting 'dzin rdo rje'i mchod sprin 'bul lo bzhes :
bstod pa ni /
hrI:
gti mug 'joms mdzad bud+d+ha thod phreng rtsal :
chos dbyings ye shes mdangs ldan sku mdog mthing :
rin chen rus brgyan tshe bum mda' dar 'dzin :
'gro ba'i gti mug 'joms la phyag 'tshal bstod :
hrI:
zhe sdang 'joms mdzad rdo rje thod phreng rtsal :
me long ye shes mdangs ldan sku mdog dkar :
rin chen rus brgyan tshe bum mda' dar 'dzin :
'gro ba'i zhe sdang 'joms la phyag 'tshal bstod :
hrI:
nga rgyal 'joms mdzad rat+na thod phreng rtsal :
mnyam nyid ye shes mdangs ldan sku mdog ser :
rin chen rus brgyan tshe bum mda' dar 'dzin :
'gro ba'i nga rgyal 'joms la phyag 'tshal bstod :
hrI:
'dod chags 'joms mdzad pad+ma thod phreng rtsal :
sor rtogs ye shes mdangs ldan sku mdog dmar :
rin chen rus brgyan tshe bum mda' dar 'dzin :
'gro ba'i 'dod chags 'joms la phyag 'tshal bstod :
hrI:
phrag dog 'joms mdzad karma thod phreng rtsal :
bya grub ye shes mdangs ldan sku mdog ljang :
rin chen rus brgyan tshe bum mda' dar 'dzin :
'gro ba'i phrag dog 'joms la phyag 'tshal bstod :
phyogs mtshams sprul pa'i rig 'dzin mtshan brgyad rnams :
zhi rgyas dbang drag phrin las sna tshogs kyi :
'gro 'dul thabs kyi cha lugs ma nges pas :
'khor ba dong nas sprugs la phyag 'tshal bstod :
khor yug chen po'i dpa' bo DA ki dang :
dam can chos srung rgya mtsho ma lus pa :
sna tshogs mkhyen brtse ye shes sgyu 'phrul gyis :
srid gsum dbang du sdud la phyag 'tshal bstod :
bzlas pa ni /
lha tshogs so so'i thugs kar 'dab brgyad steng :
pad nyi zla steng hrIHyig mtha' skor du :
snying po'i sngags phreng 'od lnga 'bar ba yis :
khams gsum 'khor ba dong nas sprugs byas te :
rab 'byams snang zhing srid pa'i lha dang sngags :
ye shes rdo rje ting 'dzin 'od zer gyis :
snang srid 'khor 'das yongs kyi bcud bsdus nas :
bdag lus 'dzin med lha yi gzhal yas 'dir :
ma grub bar du ting 'dzin mi btang ngo :
ma gsal bar du bskyed rdzogs dbyer med ngang :
spang blang bral ba rdo rje'i bzlas pa yis :
rtsa gsum lha yi thugs dam bskang gyur cig :
ces dmigs pa'i spro bsdu rtse gcig pas /
oM AHhU~M:
bud+d+ha badzra rat+na pad+ma karma thod phreng rtsal hrIHma ha ri ni sa A yuHsid+d+hi pha la hU~M:
zhes pa'i bzlas pa ci nus byas pa'i mthar byin 'beb pa ni /
mda' dar spos rol bcas /
hU~M hrI:
snang srid gdod nas chos sku skye med gshis :
lhun grub snang stong bde ba can gyi zhing :
'ja' 'od rdo rje 'bar ba'i gzhal yas nas :
chos sku snang ba mtha' yas byin phob cig :
skyon gyis ma gos mdangs ldan pad+ma'i rtser :
skye 'chi rang dag dus gsum rgyal ba'i sku :
dpal ri pad+ma 'od kyi gzhal yas nas :
rig 'dzin pad+ma 'byung gnas byin phob cig :
stong nyid ye shes dus gsum rgyal ba'i yum :
bde stong zag med 'ja' lus rdo rje'i ngang :
ngo mtshar gnas yul dur khrod rnam brgyad nas :
mkha' 'gro ye shes mtsho rgyal byin phob cig :
rgya gar rgya nag bod yul gangs can gyi :
ngo mtshar gnas chen gtsug lag ma lus dang :
khyad par zab yangs dpal gyi bsam yas nas :
paN grub rje 'bangs yongs kyis byin phob cig :
chos kyi dbyings dang longs spyod sprul sku'i zhing :
khams gsum 'gro ba 'dul ba'i zhing khams nas :
dkyil 'khor gtso bo thod phreng sde lnga dang :
rig 'dzin 'dus pa bla mas byin phob cig :
snang ba rang dag yi dam lha yi zhing :
cir yang ma grub chos sku brjod med ngang :
rdo rje'i sku gsung thugs kyi 'od zer gyis :
rig 'dzin bsod nams dbang pos byin phob cig :
thod phreng rtsal dang rgyal ba dpag med kyi //
thugs kyi zab gsang dag pa'i snang ba shar //
snang bzhi'i rtsal rdzogs chos zad blo 'das pa //
nam mkha' 'jigs med rtsal gyis byin phob cig
/gsang chen nyi ma'i 'khor lo rab bzhad rtser //
bgrod bral 'od gsal snang ba bzhi yis brgyan //
'khor 'das gcig car rtogs pa'i rnal 'byor pa /
khams gsum rang sar grol des byin phob cig
/rgyal kun sku dang ye shes mkhyen brtse'i gter //
srid gsum rgya mtsho'i ded dpon gcig pu pa //
kun bzang sgyu 'phrul phrin las dbang phyug rtsal //
mchog thun mkhyen brtse nus mthus byin phob cig
/spang dang rtogs pa'i yon tan gang chen mtshor //
mkhyen brtse nus pa'i ye shes dbang gi rgyal //
srid zhi'i khams kyi 'dod 'byung char bsil ba'i /
khrag 'thung 'jigs med dpa' bos byin phob cig
/kun bzang gdod ma'i mgon pos lung bstan cing //
grub pa'i rigs 'khrungs skyes sbyangs yon tan rdzogs //
'od gsal klong du 'khor 'das chos kun zad //
mi 'gyur dpal gyi sgron mas byin phob cig
/phung khams rnam dag rig 'dzin 'dus pa'i lha :
'byung lnga rnam dag mkha' 'gro'i sprin phung gtibs :
snang srid rnam dag 'og min gzhal yas 'dir :
rtsa gsum 'dus pa'i thugs rjes byin phob cig :
'byung lnga khams gsum srid gsum mkha' spyod kyi :
'og min rgyal ba yongs kyi byin rlabs bcud :
sku dang yig 'bru phyag mtshan rnam pa ru :
ngo mtshar 'ja' 'od thig ler byin phob cig :
srid zhi'i khams kyi phun tshogs snang ba'i bcud :
nyi ma zla ba yid bzhin nor bu dang :
bkra shis rdzas rtags rgyal srid rin chen bdun :
rdo rje lhun po'i bcud rnams 'dir khug cig :
dbang thang bkrag mdangs bu 'khor longs spyod dang :
stobs dpal gzi brjid mkhas grub kun mkhyen gyi :
tshogs dang grub mchog dbang po rtogs par ldan :
kun gyi thugs rje 'dus pa'i tshe khug cig :
bdag tshe gas yar nyams khyer chad pa dang :
lo zla zhag dus phyi nang sde brgyad kyis :
brkus dang mi gtsang grib kyis nongs pa sogs :
tshe srog dbang thang nyams rnams 'dir gsos shig :
gdon bgegs ltas ngan nad rigs mi mthun bdud :
pha rol byad kyis gnod dang sdang dgras 'tshe :
'chi bdag pho nya'i lag tu tshud pa dang :
glo bur 'chi ba'i nyes pa kun zlog cig :
mi 'gyur rdo rje ri rab lta bu'i tshe :
gting mtha' med pa rgya mtsho'i klong lta bu :
mi nub gsal ba nyi zla lta bu yi :
snying po'i tshe mchog bdag la bstsal du gsol :
gzi brjid bkrag mdangs mi nub mtshan dper gsal :
ngo mtshar snyan dang grags pa'i dpal 'khyil zhing :
byin 'od 'ja' skur 'khrug pa'i g.yang ra 'dir :
mchog thun tshe yi dngos grub ma lus khug :
stong gsal snying po rang byung 'gyur med don :
gdod nas dag pa'i chos sku 'od mi 'gyur :
rang rig rang gsal ngang du 'dir mjal bas :
skye 'chi gzhi la dag pa'i tshe khug cig :
bgres rgud 'pho 'gyur bral ba'i pad+ma 'od :
bde chen 'ja' 'od 'khrug pa DA ki'i zhing :
rgyal ba 'dus pa rig 'dzin gzhal yas nas :
'chi bdag bdud dpung 'joms pa'i tshe khug cig :
badzra gu ru pad+ma thod phreng rtsal hrIHma ha ri ni sa A yuHsarba sid+d+hi pha la hU~M:
de ltar byin phab nas tshe gta' bsdam pa ni /
hU~M hrI:
chos sku mi 'gyur ye shes 'od kyi klong :
srid zhi'i nyes dag skye 'chi bral ba'i sku :
gzhon nu bum sku thig le nyag gcig che :
gting gsal ye shes 'khor lor tshe sba 'o :
sna tshogs snang zhing srid pa'i 'khor 'das mdangs :
cir yang ma grub rang byung rig pa'i rtsal :
sna lnga lhun grub sgyu 'phrul rdo rje'i gzhir :
brjod bral ka nas dag par tshe sba 'o :
theg pa dgu rdzogs yang gsang a ti'i rtser :
rig 'dzin sde lnga rdo rje'i 'od phung dkyil :
mi shigs mi g.yo 'od 'bar tsit+ta yi :
klong du sgrub mchog rnams kyi tshe sba 'o :
yig 'bru phyag mtshan mda' dar sna lnga yi :
bkra shis rdzas rtags rgyal srid ngo mtshar ba'i :
byin 'od 'bar ba'i rdzas kyi rgyas btab bo :
rdo rje rin chen 'khor lo g.yung drung dang :
dpal gyi be 'u li khri'i thig le yis :
sgrub mchog bdag gi gnas lngar rgyas btab bo :
'bru gsum 'bru lnga A li kA li dang :
rten 'brel snying po ngo mtshar bkra shis shing :
mi 'jigs mi shigs mi 'gyur brtan par bzhugs :
dam ye dbyer med spros bral chos skur a :
zhes so //
rtsa gsum sbrags ma'i cho ga rgyas pa'i skabs /
'dir phag mo'i las byang bzlas pa yan bya /
bskyed pa'i lha rnams snga ma phyi mar gnas 'gyur gyi tshul du bsgom pa 'di nyid kyi rang lugs yin /
de nas rtsa gsum skong ba kun bzang mchod sprin /
bka' srung drag po sde bzhi'i phrin las skong gsol bdud dpung zil gnon /
thang lha /
mdzod lnga sogs mthar chags su gtang /
dkyus la chos srung gtor 'bul bsdus pa ni /
raM yaM khaM/
bsregs gtor bkrus nas nam mkha'i klong :
b+han+d+har dmar gtor sha khrag bskyil :
'bru gsum nus pas bdud rtsi dang :
rang rang 'dod dgu'i rdzas su gyur :
oM AHhU~M/
zhes sbyangs rtogs spar /
lhar gsal mdun du e las nam mkha'i klong :
khrag gi rgya mtsho keng rus ri rab steng :
rngam zhing 'jigs pa'i dur khrod rnam brgyad bkod :
gnam lcags me rlung thog ser 'tshubs ma'i dkyil :
mthu chen bka' srung drag po sde bzhi po :
pho brang chibs dang sku mdog rgyan chas sogs :
rang rang sprul pa gtso 'khor bcas pa rnams :
rang bzhin gnas dang zangs mdog dpal ri nas :
'dir byon rang rang dgyes pa'i gdan la bzhugs :
badzra sa ma ya dzaHdza :
dzaHhU~M baM ho :
pad+ma ka ma lA ya satwaM:
pad nyi bam chen gdan la dgyes par bzhugs :
hU~M:
snying khrag dwangs ma mkhris pa'i ar+g+haM dang :
dgra bo'i dri chu chu ser zhabs bsil dang :
dbang po'i me tog snying tshil bsregs pa'i spos :
rkang mar tshil chen zhu ba'i mar me sbar :
byang sems klad pa sbyar ba'i zhal zas mchog :
dgra bo'i thod pa rnga gsang dbyig gus bsnun :
dam can srung ma rgya mtshor mchod par 'bul :
bdud rtsi nyon mongs rgya mtsho dag pa'i sman :
rak+ta dug lnga 'khor ba bsgral ba'i khrag :
gzung 'dzin dbyings su dag pa'i gtor chen 'dis :
dpag yas kun bzang zhing gi mchod sprin 'bul :
rdor thal gyen du phye la /
mthu chen drag po sde bzhi'i ljags hU~M las gyur pa'i rdo rje rtse gcig pa dkar dmar 'od kyi sbu gu can gyis gtor ma'i bcud drangs te gsol bar bsam :
hU~M badzra phe lang sa ma ya dza :
i daM ba liM ta kha kha khA hi :
de bzhin du /
hU~M badzra ya ma rA tsa sa ma ya dza :
i daM\u0f8e
hU~M badzra trag rak+Sha sa ma ya dza :
i daM\u0f8e
hU~M badzra sA d+hu sa ma ya dza :
i daM\u0f8e
sarba d+harma pA la sa pa ri bA ra ar+g+haM nas /
shab+da pra tIts+tsha swA hA:
dpal ri pad+ma 'od kyi gzhal yas nas :
thogs med dus nas da lta yan chad du :
dus gsum rig 'dzin bla mar dam mnos pa'i :
nus ldan bka' yi srung mar phyag 'tshal bstod :
phyogs bzhi ye shes rang snang dbyings chen po :
las bzhi sgrub pa'i mthu rtsal nus pa'i bdag :
klu bdud rgyal po gshin rje sha zan dang :
ma mo skyes bu'i tshogs la phyag 'tshal bstod :
byams brtse mthu stobs nus rtsal mi dman pas :
gzhan du phyogs min bdag sogs zhing de gar :
rig 'dzin pad+ma thugs sras dri med klong :
gnyug ma'i gtan yul zin pa'i phrin las mdzod :
tshe 'di'i bya bzhag kun la yid pham nas :
zab mo'i chos ltar spyod pa'i rnal 'byor pa :
rtse gcig sgrub la gzhol ba'i dgra dang bgegs :
bsgral bzhes ming gi lhag ma med par mdzod :
bdag cag dpon slob yon sbyor 'khor bcas la :
mi mthun bar chad thams cad bzlog pa dang :
dkar po'i mthun rkyen dam pa'i chos bzhin sgrubs :
mgon skyabs g.yel ba med pa'i phrin las mdzod :
ces pa tsam bya'o //
gsum pa rjes kyi rim pa la /
phag mo dang sbrel na tshogs las sogs re re bzhin sbrags dgos pa yin la /
'dir rig 'dzin kha rkyang ltar na dang po tshogs byin gyis brlab pa ni /
A:
zag med ka pA la dbyings nam mkha'i khyon :
pad+ma nyi zla brtsegs steng oM hU~M dang :
trAM hrIHAHlas 'od 'phros 'khor 'das kyi :
bcud bsdus mi zad tshogs mchod 'od skur bskyil :
dngos bshams yid kyis sprul pa'i pha mtha' ni :
rdo rje'i ljags kyis rtag par bgrang mi lang :
yid la ci 'dod dngos grub sprin 'phro zhing :
myong reg bde ba'i bcud des bdud bzhi 'joms :
ha ho hrIHyis kha dog dri ro dang :
reg bya'i yon tan lang tsho spel byed pa :
nyi zla 'khrug pa'i zer las bkrag mdangs gsal :
oM AHhU~M ha ho hrIHpheM pheM:
zhes lan gsum brjod /
de nas tshogs phud dang po bcad de bstab pa ni /
'og min zhing rnams 'od kyi skur gsal ba'i :
rgyal ba yongs kyi dkyil 'khor gtso mchog dpal :
rig 'dzin 'dus pa bla ma'i dgyes mchod ni :
phyogs kyi 'khor lor 'bul lo nyes kun bshags :
bar pa gnam phud ni /
phyogs bcu dus gsum bzhugs pa'i rgyal ba dang :
yi dam rgyud sde bzhi drug theg rim dgu'i :
gtso mchog rig 'dzin thod phreng sde lnga la :
zag med tshogs kyi dgyes mchod 'di phul bas :
ka dag lhun gyis grub pa'i 'od gsal ngang :
bdag rgyud 'ja' skur smin par byin gyis rlobs :
'bras bu phyir mi ldog pa'i dngos grub stsol :
ma dag 'khor ba stongs par mdzad du gsol :
gsum pa bsgral mchod ni /
tshogs rdzas kyi steng du ling+ga bcug la /
hU~M:
lhar gsal mdun du e las brub khung nang :
dngos sam yid kyis rgyal ba'i bstan bshig pa'i :
ma rungs log par byed pa'i ru dra kun :
dmigs bya rU pa 'di yi steng du khug :
lcags kyu zhags pa lcags sgrog dril bu sogs :
rno ngar 'dzoms pa'i mtshon chas gtubs sod rdungs :
phye mar btang nas rnam shes spar ro a :
zag med bdud rtsir gyur pa'i sha khrag rus :
dbang po sna lnga rtsa rgyus yan lag kun :
bla ma yi dam DA ki chos srung dang :
dam can rgya mtsho'i zhal du kha raM khA hi :
ma rig 'khrul pa'i gzung 'dzin rang dag nas :
rang rig ye shes ngo bo bstan du gsol :
zhes bstab bo //
cho ga rgyas pa la skabs 'dir rig 'dzin bla ma 'dus pa'i skong bshags sbyor bar snang /
bsdus pa'i skabs 'dir /
hU~M:
ma bcos spros bral gnas lugs mngon gyur pa'i :
rgyal ba dgongs pa brgyud pa'i thugs dam bskang :
ting 'dzin mchog brnyes brda yi brgyud pa ste :
rig 'dzin rig pa brgyud pa'i thugs dam bskang :
bka' lung lhag chad med pa'i dkyil 'khor nas :
snyan khung brgyud pa'i bla ma'i thugs dam bskang :
bka' brgyud gter du sbas pa'i bya ra mdzad :
mkha' 'gro gtad rgya brgyud pa'i thugs dam bskang :
ma 'ongs las 'phro ldan pa lung du bstan :
smon lam dbang bskur brgyud pa'i thugs dam bskang :
shes bya thams cad rnam pa kun mkhyen pa'i :
dus gsum sangs rgyas rnams kyi thugs dam bskang :
'gro kun zhi bde'i gnas su 'dren mdzad pa'i :
gsung mchog dam chos rnams kyi thugs dam bskang :
sa dang lam la gnas nas bstan pa skyong :
'phags pa'i dge 'dun rnams kyi thugs dam bskang :
lta sgom mkhyen pa mchog la mnga' brnyes pa'i :
skyes mchog bla ma rnams kyi thugs dam bskang :
dngos grub thogs pa med par stsol mdzad pa'i :
yi dam lha tshogs rnams kyi thugs dam bskang :
phyi dang nang gi bar chad kun sel ba'i :
mkha' 'gro dam can rnams kyi thugs dam bskang :
ma skyes gdod nas rang bzhin rnam par dag :
skye med mngon gyur chos sku'i thugs dam bskang :
dug lnga ye shes lnga yi ngo bor smin :
zhi khro longs spyod rdzogs sku'i thugs dam bskang :
rang snang ma 'gag gzhan snang der ston pa'i :
sprul sku 'gro don mdzad pa'i thugs dam bskang :
hrI:
zhi ba lhun gyis grub pa'i dkyil 'khor nas :
bzhi bcu rtsa gnyis rgyal ba'i thugs dam bskang :
khrag 'thung rol pa'i dur khrod chen po nas :
lnga bcu rtsa brgyad khro bo'i thugs dam bskang :
hU~M:
sku mchog 'gyur ba med pa'i dkyil 'khor nas :
'jam dpal sku yi lha tshogs thugs dam bskang :
gsung mchog 'gag pa med pa'i dkyil 'khor nas :
pad+ma gsung gi lha tshogs thugs dam bskang :
thugs mchog g.yo ba med pa'i dkyil 'khor nas :
yang dag thugs kyi lha tshogs thugs dam bskang :
yon tan lhun gyis grub pa'i dkyil 'khor nas :
bdud rtsi yon tan lha tshogs thugs dam bskang :
phrin las drag pos bsgral ba'i dkyil 'khor nas :
phur pa phrin las lha tshogs thugs dam bskang :
sha khrag rgya mtsho 'khyil ba'i dkyil 'khor nas :
ma mo rbod gtong lha tshogs thugs dam bskang :
thugs rjes gdung 'tshob sku yi dkyil 'khor nas :
rig 'dzin slob dpon lha tshogs thugs dam bskang :
dam rdzas rdza ltar lhag pa'i dkyil 'khor nas :
'jig rten mchod bstod lha tshogs thugs dam bskang :
dgra bgegs gdug pa 'dul ba'i dkyil 'khor nas :
dmod pa drag sngags lha tshogs thugs dam bskang :
zhes pa'i bar dang /
oM AHhU~M/
dus gsum rgyal ba'i sku gsung thugs yon tan //
thod phreng rigs lnga bla ma'i thugs dam bskang //
bud+d+ha badzra rat+na pad+ma dang //
karma la sogs tshe lha'i thugs dam bskang //
byams dang snying rje dga' ba btang snyoms ldan //
ye shes phag mo sde lnga'i thugs dam bskang //
zhi rgyas dbang drag nus pa'i mnga' bdag che //
chos srung drag po sde bzhi'i thugs dam bskang //
sangs rgyas kun gyi bstan pa srung mdzad pa :
chos skyong ma mgon lcam dral thugs dam bskang :
dpal gyi spyan sngar rang rtags srog snying phul :
dam can rgya mtsho yongs kyi thugs dam bskang :
sgrub pa po la dngos grub char 'beb pa'i :
rgyal chen rnam thos sras kyi thugs dam bskang :
stong khams 'di na drag rtsal ldan pa yi :
gza' bdud rA hu la yi thugs dam bskang :
gsang sngags rgyud sde kun gyi gnyer kha gtad :
dam can rdo rje legs pa'i thugs dam bskang :
o rgyan pad+mas bka' yi gnyer du bskos :
gter bdag gter srung rnams kyi thugs dam bskang :
tshul bzhin sgrub pa byed pa'i grogs mdzad pa :
gzhi bdag gzhis srung rnams kyi thugs dam bskang :
srid pa bod kyi lha rabs chen po ste //
gnyan chen thang lha 'khor bcas thugs dam bskang /
khyad par zab gsang bstan dang bstan 'dzin skyong //
gter bdag mdzod lnga stag rtse'i thugs dam bskang //
bskang ngo bskal pa'i bar du thugs dam bskang //
bskang ba med de khams gsum yongs kyis bskang //
sbyor ba med de khams gsum yongs kyis sbyor //
sgrol ba med de srid gsum dag par sgrol //
ye sbyor ye sgrol chen pos thugs dam bskang //
rtsa brgyad stong la sbyar ba'i bdud rtsi dang /
khyad par rmad du byung ba'i gtor ma dang //
'bru bcud stong la sbyar ba'i dza gad dang //
pad+ma mAM sar sbyar ba'i rak+ta dang //
dzapa? dang gar 'chams ging dang stangs stabs dang //
snang gsal 'od kyi zhun mar gsal ba dang //
stong gsal mthar thug lta sgom dbyer med dang //
tshogs kyi longs spyod rgya chen 'di dag gis //
skyes mchog bla ma rnams kyi thugs dam bskang //
yi dam lha tshogs rnams kyi thugs dam bskang //
ma dang mkha' 'gro rnams kyi thugs dam bskang //
chos skyong srung ma rnams kyi thugs dam bskang //
mchod yul gong ma rnams kyi thugs dam bskang //
sbyin yul 'og ma rnams kyi thugs dam bskang //
rigs drug pha ma rnams kyi thugs dam bskang //
lan chags mgron gyur rnams kyi thugs dam bskang //
thams cad thugs dam gnyan po des bskangs la //
g.yar dam sor chud dngos grub bstsal du gsol //
gu ru de ba DA ki nI ga Na tsakra pU dza khA hi /
zhes rgyal ba spyi bskang khyer bde yongs grags 'ja' tshon lugs lta bu la 'di nyid rang lugs cung zad kha bsgyur ba de tsam bya'o //
de nas las rdor gyis tshogs rdzas btegs la zhu ba ni /
ho :
lhun grub bde chen yangs pa'i ka pA lar :
mi zad snang srid 'khor 'das bdud rtsir bskyil :
rdo rje'i bcud ldan ro brgya'i nus 'bar ba'i :
snang srid tshogs su 'bul lo dpa' bo che :
mkha' 'gro'i dbang phyug dgyes pa'i bdud rtsi dang :
gar mchod glu sgra DA ki'i brda skad bcas :
sgeg mdzes rnam 'gyur mchod pa deng 'dir 'bul :
lhun grub klong yangs bde chen ngang du rol :
ces 'bul rdo rje'i mched dang lcam dral rnams kyis 'di skad do //
ho :
bdag lus rig 'dzin 'dus pa'i da la 'dir :
snang srid dpa' bo mkha' 'gro'i mtshan dper gsal :
thabs dang shes rab mnyam sbyor phyag rgya'i dbus :
rol pa tshogs kyi bdud rtsi'i dngos grub 'dis :
rigs drug 'khor ba'i rtsa ba rgyun bcad de :
snang dang stong pa'i bdud rtsi zung 'jug bcud :
bde chen ro gcig ngang du rol par bya :
a la la ste thabs shes bde ba che :
zhes pad skor gyi phyag rgyas blang /
nang gi sbyin sreg gis longs spyad bzhin /
ho :
gdod gsang rig bzhi'i dwangs ma rdo rje'i bcud :
srid gsum zag med 'ja' zer thig le'i ngang :
sgo gsum ting 'dzin 'bar ba'i klong thim pas :
rab 'byams dkyil 'khor dbang phyug dpal chen po :
mi rtog gdod ma'i sa rtser rab bgrod shog :
oM AHhU~M a mr-ita sarba sid+d+hi pha la hU~M:
badzra dz+nyA na dz+wa la raM raM hU~M phaT:
ces smon lam bya /
lhag ma bdud rtsis bran la /
hU~M:
ka pA la nang sdang dgra'i snying khrag dang :
bgegs dpung dbang po btul ba'i bdud rtsi 'di :
kun gzhi nyon mongs las gyur ma dag kun :
dag pa'i bdud rtsir byin brlabs gzugs dang sgra :
dri ro dbang po tshim pa'i mchod sprin 'di :
ma bdun sring bzhi dbang phyug nyi shu brgyad :
'bar ma brgyad dang 'bum phrag mkha' 'gro'i tshogs :
brtan ma dge bsnyen srid pa'i lha rabs bcas :
phud la mi dbang lhag la dgyes rnams kun :
lhag gtor dmar gyi gtor ma 'di bzhes la :
rnal 'byor bcol ba'i phrin las sgrub pa dang :
'od gsal dwangs ma'i thig le chen po ru :
'gro kun 'ja' skur smin pa'i phrin las mdzod :
oM u ts+tshiSh+Ta ba liM ta khA hi :
zhes bsngo /
de nas thugs dam bskul ba ni /
hU~M:
sgyu 'phrul 'ja' skur 'khrugs pa'i chos dbyings khyon :
ma 'gag lhun gyis grub pa'i rig pa 'dzin :
zhing gi rdul grangs sku gsung thugs rdo rje :
zhi rgyas dbang drag 'bar ba'i skur bzhengs shig :
thog mtha' bar gyi bde gshegs snying po'i khams :
gzung 'dzin ma rig sgrib pa'i dpung chen pos :
bde sdug tshad mar 'dzin pa'i ltas ngan dang :
khams gsum 'khor bar ltung ba'i g.yang sa zlog :
gzhan yang gnas skabs 'khrul pa'i las mdangs kyi :
phyi nang gsang ba'i mi mthun bar gcod bgegs :
bdud tshogs nad mug ma rungs ltas ngan dang :
dngos nyams rmi lam mtshan ltas ngan pa zlog :
chad mdo ni /
oM AHhU~M:
chos dbyings klong nas rang bzhin dwangs ma'i bcud :
'od lngar 'khrugs pa'i sman raka gtor ma ni :
zag bral myong reg grol ba'i bdud rtsi 'di :
rig 'dzin rdo rje dbyings kyi pha 'bab bo :
gsang mchog dkyil 'khor rgya mtsho'i mu ran dang :
dus gsum sku gsum 'dus pa rgyal ba'i bstan :
nyer bzhi kha ba can ljongs khor yug gnas :
skyong zhing pad+ma'i dam mnos srung ma'i tshogs :
brtan ma bcu gnyis ging lang dbang phyug ma :
dge bsnyen nyer gcig gtsang ris dpal mgon po :
bdun cu rtsa lnga stong gsum zhing gnas pa'i :
las bzhi'i bka' nyan sgrub rnams gtor ma longs :
pad+ma 'od dang lha ri snying gur phug :
brag dkar bkra shis sdings su dam bcas bzhin :
gangs can mdo sngags bshad sgrub bstan pa dang :
a ti'i bstan 'dzin skyong bar ma chad dam :
snang srid rig 'dzin 'dus pa'i tshogs khang du :
byin 'od zer gyi rtsa rlung thig le dang :
zag bcas yul snang rdo rje'i skur sbyangs nas :
'og min rnga yab gling du 'gro kun sgrol :
nam mkha'i thig le mchog dang chos kyi dbyings :
bstan srog rig 'dzin snying gi dgongs bcud 'di :
khyab par spel la mi nub rtag par skyongs :
bstan 'dzin skyes rnams dbu 'phang dgung la bstod :
las bzhi myur 'grub sa lam yongs bgrod pa'i :
'od gsal rtse mo rdo rje gzhi dbyings dang :
'pho med gnyug ma don gyi gtan srid zin :
ting 'dzin sgyu 'phrul gar gyi dbang thob shog :
gtor mnan ni /
snang srid rig 'dzin rgyal ba'i skur gsal ba'i :
mdun du e las brub khung zur gsum pa :
gting dog kha khyer srid pa'i rtser 'phyo ba'i :
phyi nang pho nya'i tshogs dang mtshon char 'khrug :
de dbus las rgyus bskyed pa'i dgra dang bgegs :
rgyal ba'i bstan pa bshig dang rnal 'byor bsdo :
dngos med bstan 'gro'i bde skyid 'joms pa kun :
gar yod las kyi rlung gis 'dir khug cig :
snang srid gang ba pho nya'i dpung bskul lo :
gar yang thar shor med pa tsi ri ri :
bskyur ro chu srin mgrin dang rgya mtsho'i gting :
ya ma rA tsa 'chi bdag lag tu gtad :
mnan no stong gsum yangs dang ri rab che :
rgyal ba yongs kyi bskrad gzir btab bros mnan :
rdo rje phur pa tsakra phyag mtshan gyi :
rgya yis btab bo bla med byang chub sems :
ma skyes bar du nam yang ma ldang zhig :
oM laM:
hU~M laM:
satwam+b+ha ya nan :
mA ra ya nan :
de nas dngos grub blang ba ni /
srid zhi'i khams kyi thugs rje'i byin 'od dang :
stobs dpal gzi brjid 'dus pa'i gu ru rje :
chos kyi dbyings dang nam mkha'i mkha' klong 'di :
yid bzhin mchog dang dpag bsam bum pa bzang :
'dod 'jo'i ba ltar zag med dngos grub kyi :
bdud rtsi rgya mtshor 'khyil ba'i bcud dang ldan :
mchog thun bde legs yid la ci 'dod pa :
sgyu 'phrul rgyal ba rgya mtshos dbyings nas stsol :
zag bcas 'od skur mi g.yo rdo rje'i khams :
mkha' spyod rigs brgya tshom bu'i 'od gsal ngang :
kun bzang dgongs pa'i klong du bdag grol nas :
'gro ba'i ded dpon chos skur lhun grub shog :
rjes mchod bstod ni mchod pa gsos la /
rig 'dzin lha tshogs spyan 'dren gshegs //
phyi nang gsang ba'i mchod pa 'bul //
nyams chag 'gal 'khrul ci mchis bshags //
sku gsung thugs yon phrin las bstod //
mchog dang thun mong dngos grub stsol //
bzod gsol ni /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
yig brgyas lhag chad kha bskang /
rten yod na brtan bzhugs bya ba ni /
hU~M/
'dir ni gzugs dang lhan cig tu //
'gro ba'i don du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ye swA hA/
zhes me tog 'thor /
bdag bskyed nyer bsdu ni /
chos dbyings sgyu ma 'od gsal klong byung zhing :
rab 'byams snang ba gsang chen lha'i tshom bu :
rig 'dzin 'dus pa'i sku gsung thugs yon tan :
phrin las rdo rje gsal stong 'gyur med gzhi :
thugs srog yi ge hU~M gi nA dar bsdu :
ka dag blo 'das gshis su badzra mu :
ma bcos lhug pa'i babs su skye med a :
bsngo ba smon lam ni /
srid zhi'i khams kyi dmigs bcas dmigs med dge :
rmad byung bla med theg gsang rtse mor bsngo :
'bras bu mi nub phyogs dus rgyal ba yi :
zhing du khams gsum 'khor ba kun bsgral nas :
rdo rje snying po mkha' spyod rnam bkra'i gzhi'i :
ngo mtshar bkod sprin 'khrugs pa'i pad+ma 'od :
sa ler mthong nas DA kis 'jam 'khyud cing :
rtse dgar rol pa'i dbang phyug thob par shog :
dpal ldan he ru ka dang rig pa 'dzin :
dpa' bo dbang phyug tshogs pa'i gung ya gir :
dus gsum sangs rgyas kun gyis dbugs dbyung nas :
DA ki'i dbang phyug chen por bdag gyur cig :
bkra shis ni /
'od gsal snying po don gyi gzhal yas nas :
brgyud gsum bla ma 'ja' lus rdo rje'i sku :
mi zad rgyan gyi 'khor lo'i sprul pa yis :
a ti'i sgrub brgyud 'phel ba'i bkra shis shog :
srid zhi gzhir rdzogs 'bras bu chos zad klong :
bde chen mi g.yo thar gling dga' bde'i zhing :
'gro ba 'di drug zag med 'od gsal ngang :
nyin mtshan bde legs skyong ba'i bkra shis shog :
lha ri snying phug bkra shis rdo rje'i khri :
'bras gshong bde chen yangs pa'i gur khang nas :
dam can dpa' bo DA ki'i sprin phung gis :
mthu stobs nyams rtogs sbar ba'i bkra shis shog :
ces dang /
gzhan yang shis brjod kyi tshig phreng ji ltar 'os pa brjod par bya'o //
'dir nang sgrub 'don cha las byang kha rkyang byed na tshe sgrub 'chi med snying po'i lha bskyed nas gta' bsdam bar bzhag
/gsang sgrub kha rkyang byed na /
mchod pa byin rlabs yan song nas /
dngos gzhi tshe sgrub lha bskyed la 'jug cing mjug gi las rim rnams kyang 'dra'o //
'di bstan dbyar gyi dpal mo zhing kun tu //
brdal nas rags lus dwangs mar smin pa yi //
'ja' zer sbubs su mtshan ma'i chos thams cad //
'ub chub thugs kyi thig ler ro mnyam shog
/ces pa'ang brgyud pa 'di las byon pa'i phyag bzhes kyi bka' srol ji lta ba bzhin du /
ring lugs la zhabs tog tu 'gyur ba'i 'dun pas /
rmongs brtul blo gros mtha' yas sam 'chi med bstan gnyis g.yung drung gling pa rtsal gyis dpal de bI ko Ti kun bzang bde chen 'od gsal gling du bsdebs pa dge legs 'phel //

//
