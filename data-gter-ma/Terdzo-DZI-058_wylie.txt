@#//
bla ma dgongs pa 'dus pa las /
blo 'phel shes rab ral gri'i rjes gnang gi yi ge ye shes ral gri zhes bya ba bzhugs so //
na mo gu ru many+dzu shrI ye /
gang mtshan zer tsam lhung bas kyang //
lhan skyes mun khang bcom de'i zhabs //
snying gi ze'u 'brur rtag bkod la //
ye shes snang ba rgyas mdzad gsol //
gang zhig blo gros dang shes rab kyi snang ba rgyas par 'dod pa'i skal pa can la /
bsnyen pa sngon du song ba'i slob dpon gyis 'jam dpal smra ba'i seng ge yab yum gyi rjes gnang pad+ma'i lugs bsgrub pa la gsum /
sbyor ba yo byad kyi gshom /
bdag mdun bsnyen sgrub /
rjes gnang dngos so //
dang po ni /
shin tu gtsang zhing dben pa'i gnas su yar ngo'i dus skar ma rgyal la babs pa'i tshe /
stegs gtsang ma khebs kyis bkab pa'i steng du khri'u la maN+Dal byi dor byas shing dri bzang gi chu dang ba byung gis byugs par /
rdul tshon dkar pos lte ba dang bcas pa'i pad+ma 'dab ma brgyad /
de'i mdun phyogs nas brtsam pa'i nang rim du A li bcu drug po gnyis re yig mgo nang bstan gyis g.yon skor dang /
phyi skor du kA li sde tshan bdun po'i nang /
sha Sha sa ha k+Sha zhes pa 'dab ma gnyis la bgos te yig mgo phyir bstan g.yas skor du bris pa bzhag
/de'i lte bar mar zan gyi kong bur ras bal kho na'i sdong bu btsugs pa la mar khu blugs pa'i mar me chung ngu dang /
zan la dkar gsum bsres pa'i bshos zlum mtheb chen tsam pa slob ma'i grangs mnyam bkod /
de'ang dngul theb lta bu'i rin po che'i snod du grangs gang yod spungs te bzhag pa stabs bde'o //
mdun du gtor 'bul zlum po dkar gsum gyis brgyan pa dang /
chu gnyis nyer spyod bsham /
shel dkar phreng ba /
las bum /
tsan dan dkar po dang ru rta'i phye ma btab pa'i khrus chu'i snod sogs nyer mkho tshogs par bya'o //
gnyis pa bdag mdun bsnyen sgrub la /
bdag bskyed bsnyen pa ni /
thog mar skyabs sems tshogs gsag rgyas pa grub na legs pas spyi mthun nam /
rang lugs mchod phreng me tog char rgyun ltar ram /
bsdu na las byang me phreng ltar lan gsum dang /
khrus bya /
bdag bskyed bzlas pa'i bar gtang /
mdun bskyed bsgrub pa ni /
mchod pa byin rlabs spyi 'gro zhig bya /
bdag bskyed kyi tshig kha spos te mdun rten bshos bu 'jam dpal dang mar me dbyangs can mar bskyed /
spyan 'dren skabs ma lus sems mgon lta bu'i tshigs bcad brjod kyang legs /
'phro 'du'i dmigs pa gsal btab la bzlas pa ci 'grub mthar gtor 'bul dang mchod bstod gzhung ltar byas la /
las bum du 'khyil pa bskyed bzlas kyis byin brlab /
lcogs na 'og nas 'byung ba'i byin rlabs tshang ba blang /
mi lcogs na 'od zer chu rgyun gcig ma'i dbang tsam blangs la slob ma gzhug par gnang ba nod do //
gsum pa rjes gnang dngos ni /
slob ma rnams kyang sha chang sgog tsong sogs zas mi gtsang ba spang /
gos gsar pa gyon la khrus nas dbyung /
bgegs bskrad la gral du 'khod /
sems bskyed gsal btab ste chos bshad ci rigs dang /
khyad par /
de'ang dus gsum gyi sangs rgyas thams cad kyi thugs gnyis su med pa'i ye shes kyi rang gzugs rgyal ba thams cad skyed pa'i yab tu gyur kyang /
rgyal sras gzhon nu'i tshul gyis 'khor ba ji srid de srid du 'gro ba'i don nam mkha' dang mnyam par sgrub pa la skyo ngal med pa'i sems dpa' chen po'i rnam par rol pa /
mtshan dang rig sngags 'chang ba tsam gyis shes bya thams cad la chags thogs med pa'i blo gros kyi spobs pa'i gter grol bar mdzad cing /
tshul bzhin bsnyen na gzungs dang ting nge 'dzin gyi sgo mo bye snyed dbye ba bcom ldan 'das 'phags pa 'jam dpal dbyangs la sku'i rnam 'gyur gyi rigs mi 'dra ba du ma dang /
de dag gi sgrub thabs kyi bka' srol 'phags bod kun tu rgya cher byon pa'i nang nas 'dir skabs su babs pa /
shar gter sprul pa'i skyes mchog o rgyan sangs rgyas gling pas spyan drangs pa'i bod yul sa 'og kun gyi gter gcig byin rlabs kyi gzi byin 'gran zla dang bral ba /
bla ma dgongs pa 'dus pa'i yan lag gi chos sde rno so ngar 'dogs kyi yig chung drug gi nang tshan blo 'phel shes rab ral gri zhes grags pa /
'jam dbyangs smra ba'i seng ge yab yum zung du 'brel ba'i sgrub thabs khyad par du 'phags pa dang 'brel ba'i rjes gnang byin rlabs kyi cho ga bsgrub pa la sogs kyis mtshams sbyar nas maN+Dal 'bul du gzhug
/slob dpon rje btsun 'jam dbyangs smra ba'i seng ge dngos su gsal ba la mos gus kyi shugs drag po bskyed la /
thal mo me tog dang bcas te gsol ba 'debs pa 'di'i rjes blos /
bla ma lhar bcas dgongs su gsol :
blo gros shes rab bskyed pa'i phyir :
byin brlab rjes su gnang ba ni :
deng 'dir bdag la bstsal du gsol :
zhes lan gsum gyis gsol ba gdab /
bla ma dang mdun bskyed bcom ldan 'das 'jam dpal smra ba'i seng ge yab yum la phyogs bcu'i sangs rgyas dang byang chub sems dpa' bla ma yi dam mkha' 'gro dpag tu med pas bskor te bzhugs pa'i spyan sngar /
yan lag bdun pa'i sgo nas gsag sbyong spel gsum tshul bzhin bya ba dang /
ji srid sangs rgyas ma thob kyi bar skyabs su 'gro ba dang byang chub mchog tu sems bskyed pa'i 'dun pa rtse gcig pas 'di'i rjes zlos /
kye kye :
phyogs bcu'i skyabs gnas dkon mchog bdag la dgongs :
sogs las byang me phreng ltar lan gsum bya /
de ltar sngon 'gro'i chos mdor bsdus pa song nas /
rjes gnang byin rlabs kyi cho ga dngos la gsum yod pa'i dang po sku rdzas la brten te byin gyis brlab pa yin pas dmigs pa 'di ltar sgoms shig
/slob ma'i lag pa g.yas su zhal zas dang /
g.yon du mar me sbar la bzhag
/khyed rang gi lag mthil g.yas su seng ge sngon po gnyis bsnol ba'i steng du pad+ma dang zla ba'i gdan la 'jam dpal dmar po li khri'i mdog can :
zhal gcig phyag gnyis g.yas pas shes rab kyi ral gri phyar zhing :
g.yon ut+pa la'i steng na stong phrag brgya pa'i pustis mtshan pa bsnams pa zhabs rdo rje'i skyil krung can :
ral pa gyen du 'grengs pa'i gtsug tu rin po che 'od 'bar bas mtshan cing :
sku'i cha thams cad la dar dang rin po che'i rgyan du mas brgyan pa ste :
sku lang tsho dang ldan zhing 'od zer dmar po'i 'phro 'du byed pa can :
lag mthil g.yon du pad+ma dang zla ba'i gdan la dbyangs can ma sngon mo zhal gcig phyag gnyis khro 'dzum bzhengs te 'gying ba la rin po che'i rgyan dang dar gyi cod pan gyis mdzes pa :
dbu skra mthon mthing du 'khyil ba'i rtse mor nor bus brgyan pa :
phyag g.yas ral gri g.yon ut+pa la'i steng du brgyad stong pa'i pustis mtshan pa bsnams pa dngos bzhin du gsal thobs la dad mos drag pos gsol ba 'debs pa 'di'i rjes zlos /
'jam dbyangs mgon dang dbyangs can ma :
bdag la brtse bar nyer dgongs nas :
myur du 'go bar mdzad du gsol :
shes rab ye shes 'phel bar mdzod :
lan gsum /
slob dpon gyis :
e ma ho :
bcom ldan 'jam dpal rdo rje dang :
yum chen lha mo dbyangs can ma :
skal ldan rigs kyi bu 'di la :
myur du byin gyis brlab tu gsol :
nye bar 'go bar mdzad du gsol :
ma rig mun pa bsal nas kyang :
ye shes chen po'i dngos grub dang :
mchog dang thun mong la sogs pa'i :
dngos grub ma lus da stsol cig :
ces brjod la me tog 'thor bas /
zhal zas dang snang gsal gyi lha ye shes pa bu'i snying gar bstim :
dam tshig pa 'od du zhu ba las dngos grub kyi rdzas dang :
ma rig mun pa sel ba'i ye shes kyi snang gsal du gyur nas :
mchog dang thun mong gi dngos grub brnyes :
'thibs po'i sgrib g.yogs bsal nas gang la'ang blo gros thogs pa med par gyur par mos la rdzas dngos grub tu rol par gyis shig
/byas la zhal zas dang mar me mid du gzhug
/gnyis pa gsung yig 'bru'i sgo nas byin gyis brlab pa yin pas dmigs pa 'di ltar sgoms shig
/slob dpon 'jam dpal smra ba'i seng ger gsal ba'i /
thugs kar b+h+rU~M las 'khor lo dmar po rtsibs bzhi mu khyud med pa'i lte bar 'od kyi ral gri sor bzhi rtse mo gyen du phyogs pa :
'chang gzung gi d+hIHdmar po la :
oM hrIHd+hIHma me diHpaM many+dzu shrI muM hrI:
pra dz+nyA bar d+ha ni hrIHd+hIHswA hA:
zhes pas bskor ba :
khyed rang dbyangs can mar gsal ba'i /
thugs kar zla ba rgyas pa'i gdan la ral gri sor bzhi 'chang gzung hrIHsngon pos mtshan pa la sngags kyis bskor ba gsal thobs :
slob dpon la mos gus dungs pa zhig byas pa'i rkyen gyis /
thugs ka nas sngags kyi 'od zer phreng ba la brgyud de khyed rang dbyangs can mar gsal ba'i thugs ka'i sa bon yig 'bru dang bcas pa la thim :
de dag las shes rab kyi 'od zer 'phros pas :
phyogs bcu'i sangs rgyas dang byang chub sems dpa':
bla ma yi dam mkha' 'gro rnams kyi byin rlabs :
nyan thos rang rgyal rnams kyi shes rab :
so so'i skye bo'i nus pa rnams bsdus nas rang gi spyi bor bstim pa tsam gyis lus ye shes kyi rang bzhin du gyur par bsam :
yang shes rab kyi 'od zer 'phros bka' sde snod thams cad kyi lung :
rin po che thams cad kyi bcud :
gnas lnga rig pa'i paN+Di ta thams cad kyi shes rab dang :
mkhas pa dge ba'i bshes gnyen gyi nus pa dang bcas pa thams cad bsdus nas rang gi ljags la bstims pas ngag nus pa dang ldan par byin gyis brlabs par bsam :
yang shes rab kyi 'od tshogs 'phros pas :
rtsi shing nags tshal gyi bcud :
nyi zla'i 'od zer :
rgya mtsho nang gi nor bu rin po che'i 'od :
lha klu gnod sbyin rnams kyi shes rab dang nus stobs :
rgyal po dang blon po rnams kyi sems la sogs pa rnams bsdus nas :
rang gi thugs kar bstims pas :
sems bde stong gnyis med kyi ye shes dang ldan par bsam pa'i ngang nas sngags 'di zlos shig
/shel phreng phyed gtad cing bgrang du gzhug la /
A li kA li dang rtsa ba'i snying po brgya rtsa nas nyer gcig gi bar ci 'grub bzlar gzhug
/gsum pa thugs ye shes pa dbab cing byin gyis brlab pa yin pas dmigs pa 'di ltar du sgoms shig
/dpon slob gnyis ka'i thugs srog las 'od zer dpag tu med pa 'phros pas /
rang bzhin gyi gnas nas lha yab yum gnyis la phyogs bcu'i sangs rgyas dang byang chub sems dpa' bla ma yi dam mkha' 'gro dpag tu med pas bskor nas byon cing /
slob ma lhar gsal ba'i thugs ka nas sib sib thim pas slob ma dam tshig pa dang :
byon pa'i lha ye shes pa gnyis dbyer med du gyur par mos la :
mos gus gdung shugs drag tu skyed cig
/ces dang snying po brjod /
rol mo bsgrag cing spos bsreg
/ye shes pa dbab pa nyid byang chub ma thob kyi bar brtan par byas par mos shig
/dz+nyA na satwa tiSh+Tha badzra hU~M:
zhes rdo rje gnas gsum du bzhag la brtan par bya'o //
de nas me tog 'thor zhing shis pa brjod /
de lta bu'i rjes gnang thob phyin chad lha nye bar 'go zhing :
'di nyid kyi sgo nas rang gzhan la phan thogs par 'gyur ba yin pas :
'jam dpal yab yum yi dam gyi lhar gzung nas 'bral med du bsnyen cing /
dam tshig spyi dang gzhung 'di nyid nas /
gsungs pa'i khyad par gyi dam tshig rnams la spang blang tshul bzhin du bya ba'i blos 'di'i rjes zlos /
gtso bos ji ltar sogs dang /
gtong rag maN+Dal sogs rjes spyi ltar bya /
slob dpon gyi mdun bskyed slob ma la bstims zin pas /
nongs bshags dang yig brgyas kha bskangs la gzhung gi rdzogs rim ltar 'od gsal 'jug ldang /
dge bsngo shis brjod spyi mthun byas pas 'grub bo //
ye shes nyin byed khong nas shar //
rtog sgrib mun pa dbyings su sangs //
'jam mgon mkhyen pa'i rtsal rdzogs shing //
dbyangs can ngag gi dpal thob shog
/ces rin po che gter gyi mdzod chen por dgos 'byung gces pa'i dbyig sdud pa na zab cing 'dril bas khyad par du byas par mthong nas 'jug sgo'i zin thun rnam par gsal ba 'di'ang /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang du bgyis pa dge legs 'phel ///
/
