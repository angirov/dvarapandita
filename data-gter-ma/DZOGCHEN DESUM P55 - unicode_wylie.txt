\u0f01\u0f83:
rdzogs pa chen po sde gsum las :
nang skor khrid kyi dang po dngos gzhi bzhugs :
sde gsum nang skor klong sde /
\u0f88\u0f88
na mo gu ru :
nang skor khrid kyi dngos gzhi la :
gzhi dang lam dang 'bras bu 'o :
gzhi ni kun gzhi ngo bo ste :
rig na bde bar gshegs pa'i sku :
ma rig ma dag kun gyi gzhi :
rang bzhin 'od gsal rang byung ste :
rig na ye shes cha yin la :
ma rig rnam shes zhes bya 'o :
thugs rje cir yang snang ba la :
de yang rnam shes de nyid las :
dbang pos mtshams sbyar phyi yi yul :
yul dbang shes gsum de nyid las :
sna tshogs cir yang snang ba 'o :
rig na thugs rje sprul sku ste :
ma rig 'khor ba 'khrul 'byams so :
de nyid nyams su len pa'i tshul :
dang po 'gyu byed shes par bya :
'gyu ba tol rtser shar ba na :
'gyu byed de nyid shes par bya :
'gyu byed shes na dug lnga dag :
'gyu ba de yi rjes bcad pas :
cir yang dmigs pa med pa ste :
dngos med zang thal cir yang snang :
dngos kyi rig pa zang thal te :
dngos med nyid du shar ba gang :
rang bzhin 'od gsal nyid du 'o :
sangs pa snang ba yul ngo med :
ma 'dres yongs gsal ngo mtshar che :
grol ba zang thal yul med du :
grol bas blo 'das bya rtsol bral :
de nyid skyong tshul brda bzhi ste :
dbang po had de rang sar gzhag :
yul snang dbyer med sa ler gsal :
lus bsrang cog gzhag gang bde las :
phyi nang 'gro 'ong mi rtog pa :
pus 'khyud 'og rlung sor phyed 'then :
chos rnams bde ba chen por blta :
lce ni ya rkan la phyogs pas :
gang du ma reg rlung rang sar :
phyi nang chos kun lta sgom rnams :
ye nas dbye ba med par mthong :
ma nor ma bcos bsam las 'das :
brjod pa med pa'i tshul 'di ni :
gzhi nyid 'khrul ma myong ba yi :
bya rtsol blos byas rtog pa spangs :
bsam pa'i rang 'od bral bar spyod :
brjod du med pa'i 'bras bu thob :
ma bcos yin min bral ba yi :
spang blang rtsis gdab bral bar bskyang :
gsal ba'i cha yis chos thams cad :
mi rtog ngang du chos kyi sku :
bde ba chen po longs spyod rdzogs :
dbyer med sprul sku cir yang ston :
lam rtags yon tan khyad par 'phags :
nang skor khrid kyi dngos gzhi rdzogs :
sa ma ya rgya rgya :
gter chen mchog gyur gling pas pad+ma shel phug nas spyan drangs pa'i shog ser las phab rim bzhin mkhyen brtse'i dbang pos bris pa dge //
/[   \u0f01\u0f83]:
rdzogs chen sde gsum las :
nang skor khrid kyi rjes 'brel bzhugs :[ \u0f88\u0f88\u0f88 ]nang skor khrid kyi rjes 'brel ni :
kun rdzob chos rnams ma lus pa :
don dam nyid la mi rtogs so :
ye nas gang nas byung zhe na :
mtshan ma tsam du nges pas na :
mtshan ma'i rang bzhin zur du chad :
kun rdzob don gyi phyogs mi rtogs :
don dam blo yi yul 'das pas :
kun rdzob phyogs su ci la ltos :
gzhan zhig dag nas byung ngam zhes :
don dam 'khrul ma myong ba yi :
kun rdzob bden med rang bzhin la :
don dam bden pa'i rang bzhin yin :
bden 'dzin gnyis kyi shan 'byed yod :
zla ba la ni dngos po srid :
chu zla la ni dngos po med :
'char tshul 'brel ba ltos chos tsam :
de bas kun rdzob don dam gnyis :
so so nyid du shan 'byed bya :
de phyir sems ni rdzun du thal :
rig pa bden pa'i dbyings su nges :
sems dang rig pa gcig mi gcig :
rig pa rig pa'i dbyings su rdzogs :
sems ni 'khrul ngor gnyis su 'dzin :
'khrul dang ma 'khrul khyad yod dam :
yod na 'khrul pa gang nas byung :
med na dbye ba gang gis 'byed :
sems dang rig pa khyad che ste :
rig dang ma rig ngo bos stong :
ltos chos tsam du gcig na yang :
'phro gzhi zhes pa'i dbyings gcig kyang :
'od dang mun pa ga la gcig :
'od kyi tshe na mun pa ci :
mun pa'i tshe na 'od gang thal :
de gnyis rnam pa'i tshul du dbye :
rig pa nam mkha'i dkyil ltar dwangs :
sems ni khu rlangs lta bu 'o :
de bas nam mkha' khu rlangs gnyis :
dbye ba yod pa sus kyang nges :
de phyir sems rig so sor dbye :
rig pa kun gzhi dwangs gsal la :
sems ni ma rig dbyings su 'thum :
ma yengs tshe na rig pa yin :
yengs pa dag ni sems yin no :
de bas shin tu shan 'byed gces :
da ni rjes med la bzla ste :
kun rdzob don dam gnyis po ni :
don dam bden pa mthong ba'i phyir :
kun rdzob 'khrul pa'i las sgrib rnams :
kun rdzob bya ba'i chos kyis bkru :
nor bu 'dam gyis gos pa dag :
'dam ni chu yis sbyangs bzhin no :
don dam kun rdzob blo'i sgrib pa :
kun rdzob mtshan nyid du mas brtag :
don du kun rdzob thams cad kyang :
don dam dbyings las gzhan med cing :
de bas sems dang rig pa gnyis :
til dang khu ba ji bzhin no :
rig dang ma rig khyad par ces :
rnam pa'i cha la so so tsam :
ngo bo'i cha la dbye ba med :
rig na sems de rig par 'du :
rig pa ye shes gcig pu 'o :
ye shes zang thal gyi dgongs pa shan 'byed cing la bzla'o :
nang skor khrid kyi rjes 'brel rdzogs so :
sa ma ya rgya rgya :
gter chen mchog gyur gling pas pad+ma shel phug nas spyan drangs pa'i shog ser las phab rim bzhin mkhyen brtse'i dbang pos bris pa dge
/zhus so ///
/
