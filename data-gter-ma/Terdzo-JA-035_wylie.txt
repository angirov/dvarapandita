@#//
gu ru yon tan gter mdzod kyi dbang bskur lhan thabs byin rlabs gter mdzod ces bya ba bzhugs so //
rgyal ba kun la rgyal thabs spyi blugs kyi //
dbang bskur stsol mdzad bla ma gdod ma'i mgon //
snying gi ze'u 'brur bkod nas rdo rje'i tshig
/mdzes byed 'thad ldan tshig gi mtshams sbyor spel //
mnga' ris paN chen rin po che sku mched kyi zab gter gu ru yon tan gter mdzod kyi dbang bskur bar spro na /
bsham bkod kyi rim pa las byang lhan thabs su ji skad bshad pa ltar bya /
gzhung las bum pa 'god par gsungs kyang phyag len du bum pa'i dbang mi mdzad pas /
pad gtor la bla ma'i sku 'bag gi tsakli btsugs pa las bum pa mi 'god /
khams lugs su grags pa'i lha dbang bcu gsum gyi tsaka li dang /
spro na las bum yang 'du bya /
sgrub tshul bdag mdun dbyer med du bya /
blor ma chud na rang dang gtor ma gnyis ngo bo gcig la rnam pa tha dad du mos la /
brgyud 'debs nas brtsam /
tshogs mchod skong bshags yan las byang dang lhan thabs ltar tshang bar btang /
las bum du skad cig gis rdo rje sems dpar gsal ba'i sku las bdud rtsi'i rgyun babs pas bum pa gang bar gyur /
zhes mos la yig brgya dang snying po bzla /
rig pa'i me tog dor bas bdag nyid 'jug
/slob ma rnams 'dus la khrus dang /
lhan thabs ltar bgegs gtor gtang zhing mtshams gcod srung 'khor bcas /
me tog bkye bsdu grub nas /
nam mkha' dang mnyam pa'i sems can thams cad rigs kun khyab bdag gu ru pad+ma'i go 'phang la 'god par bya /
de'i ched du smin byed kyi dbang bskur ba gsan nas grol byed kyi gdams ngag rim par bsgom par bgyi'o snyam pa'i thugs bskyed pa gsal btab nas gsan 'tshal /
de'ang thugs rje chen po bde gshegs 'dus pa'i lung byang las /
phyi ltar pad+ma 'byung gnas sprul pa'i sku :
nang ltar thugs rje chen po spyan ras gzigs :
gsang ba rta mchog rgyal po he ru ka :
gdul bya'i mos ngor rnam pa tha dad kyang :
don la dbyer med ngo bo gcig nyid do :
zhes dang /
rtsa ba'i gzhung las /
nga ni snang ba mtha' yas sprul pa ste :
steng 'og phyogs bcur 'gro ba'i don la dgongs :
khyad par bod yul gdong dmar yul du 'ong :
khri srong lde'u btsan yab sras don ched du :
bod kyi lha srin thams cad dam la btags :
bsam yas sa btul rgyal po'i dgongs pa bsgrubs :
gnas chen gangs brag rnams la gter chen sbas :
gang zag sprul pa'i lung bstan so sor bzhag :
ces gsungs pa ltar /
dus gsum sangs rgyas thams cad kyi gsung rdo rje'i bdag nyid mngon rdzogs ston pa 'od dpag med pa nyid thugs 'od gsal chos sku'i ngo bo las ma g.yos bzhin du snying rje'i rang rtsal 'gag pa med pa'i cho 'phrul phyi nang gsang gsum gyi sprul pa'i rol gar gang la gang 'dul gyi rnam par bstan nas mtha' yas pa'i 'gro ba'i don mdzad pa las /
bye brag tu 'dzam bu'i gling 'dir thub pa'i dbang po'i rgyal tshab tu d+ha na ko Sha'i rgya mtshor pad+ma'i sdong po las sku 'khrungs pa'i tshul bstan te /
ngo mtshar ba'i mdzad pa mtha' yas pa ston pa'i cho 'phrul chen pos rgya bod kun tu sangs rgyas kyi bstan pa la ston pa gnyis pa lta bur gyur /
khyad par mA ra ti kar tshogs kyi spyod pa'i nye rgyu las slob pa'i zung 'jug tshe dbang rig 'dzin mngon du mdzad de /
rgyu'i theg pa'i sa brgyad la gnas pa'i byang sems dang dgongs pa mnyam /
yang le shod du yang dag lha dgu'i ye shes kyi dkyil 'khor snang 'byed kyi ting nge 'dzin la brten nas sgom lam phyag rgya chen po mngon du mdzad de /
rgyu'i sa bcu'i byang chub sems dpa' rnams dang dgongs pa mnyam pa'i tshul bstan mod /
don la dus gsum gyi bde bar gshegs pa thams cad kyi dgongs pa dang ro gcig tu bzhugs pa lags /
de lta'i 'gran zla dang bral ba'i slob dpon chen po de nyid bod chos skyong ba'i rgyal po khri srong lde'u btsan gyis spyan drangs pa'i ngor gangs can bod kyi ljongs 'dir phebs nas /
dpal gyi bsam yas mi 'gyur lhun gyis grub pa'i gtsug lag khang gi sa 'dul rab gnas mdzad /
las can rje 'bangs sogs dag pa'i 'khor rnams la gsang sngags rdo rje theg pa'i smin grol gyi gdams pa dpag tu med pa bstan /
ma 'ongs pa'i 'gro ba rnams kyi don du sgrub gnas rnams su zab gter du ma sba ba sogs kyis bod yul mun pa'i gling 'dir sangs rgyas kyi bstan pa nyi ma shar ba bzhin du mdzad nas /
slar yang lho nub srin po'i kha gnon la gshegs skabs lha sras mu khri btsan pos gung thang la thog bar du skyel ma mdzad de /
bod 'bangs skyabs dang re ltos gang la byed ces gdung shugs drag pos zhu ba phul ba'i lan du thugs ngal gso byed zhal chems dang bcas pa /
yid bzhin nor bu lta bu'i man ngag bcu gsum dang ldan pa'i gsol 'debs bsam pa lhun grub dang /
rgyal po'i sdug bsngal sel byed nyon mongs rang grol gyi chos skor rdzogs par bstsal pa rnams /
rje 'bangs rnams kyis ma 'ongs pa'i 'gro ba rnams kyi don du gter gnas so sor mi 'jig pa'i rgyas btab /
smon lam gyis mtshams sbyar nas gter du sbas pa /
phyis gsol 'debs rtsa ba lha sras rnam 'phrul mang lam bzang po grags pas ru lag gram pa rgyang gi lha khang nas spyan drangs te /
chos bdag rig 'dzin rgod kyi ldem 'phru can la gtad nas rgya cher spel ba dang /
sgrub thabs yon tan gter mdzod kyi skor rnams ni /
ji skad du /
'di nas tshe lo lnga bcu kha ral dus :
nga yi thugs rjes sprul pa'i rig 'dzin ni :
pad+ma rgyal po ye shes rol pa rtsal :
phyi ltar rab byung sngags pa'i cha lugs can :
nang ltar sems bskyed bstan pa'i bya ra brtson :
gsang ba gnyis med rdzogs chen don dang ldan :
chos rgyal yab sras mtsho rgyal smon lam gyis :
sprul pa'i gzugs kyis ma 'gag spyod pa skyong :
de 'dra'i gang zag nub kyi phyogs nas 'byung :
las su sangs rgyas bstan pa'i bya ba byed :
ces gsungs pa ltar chos rgyal khri srong lde'u btsan gyi thugs kyi rnam 'phrul mnga' ris paN chen pad+ma dbang gi rgyal pos bsam yas dbu rtse rim gsum gyi steng khang rdo rje dbyings kyi pho brang gi rten gtso rnam par snang mdzad mi bzhi rgyab sprod kyi gsang sgrom snying mdzod ba gam smug po mun pa'i dkyil 'khor nas spyan drangs te skal ldan gyi gdul bya dpag tu med pa smin grol gyi lam la 'god par mdzad pa ste /
de'ang gzhung las /
de phyir nga yi sgrub thabs phyi nang gsang :
gang gis lag tu 'chang ngam nyams su len :
pad+ma bdag gis byin gyis mi rlob re :
phyi sgrub yon tan gter mdzod lam gyi gzhung :
'di dang su 'phrad nga dang 'du 'bral med :
ces dang /
nga yi phyi sgrub yon tan kun 'byung 'di ni :
'gro ba rnams kyi 'jigs brgyad skyob pa'i thabs :
nad mtshon mu ge'i gnod pa las thar bar byed pa :
dngos grub thams cad kyi gter mdzod :
yon tan ma lus pa'i 'byung gnas :
zhes gsungs pa'i gdams pa khyad par can gyi sgo nas dbang bskur ba'i rim pa sgrub par byed pa la slob dpon dang slob ma'i bgyi 'os gnyis las /
slob dpon gyi bya ba sngon du song /
da khyed rang rnams kyi ngo skal du gyur pa la dbang bskur zab mo zhu ba'i yon du maN+Dal 'bul 'tshal /
zhes brda sbyar la maN+Dal 'bul du gzhug
/bla ma dus gsum sangs rgyas kun 'dus o rgyan gyi slob dpon chen po dngos su gsal ba la mi phyed pa'i gdung shugs dang bcas te phyag thal mo sbyar la gsol ba 'debs pa 'di'i rjes zlos mdzod /
dbang gzhung ltar /
e ma ho :
nub phyogs bde ba can gyi zhing khams su :sogs gsum /
de ltar gsol ba btab pa la bka'i gnang ba sbyin pa ni /
rgyal po khri srong lde'u btsan man chad nas :sogs lan gcig
/mdun gyi nam mkhar bla ma dang gnyis su med pa'i slob dpon chen po pad+ma 'byung gnas la brgyud pa'i bla ma yi dam dkyil 'khor gyi lha tshogs sangs rgyas dang byang chub sems dpa' thams cad sprin phung gtibs pa ltar byon nas bzhugs pa'i spyan sngar tshogs gsag yan lag bcu pa 'di'i rjes zlos mdzod /
e ma ho :
sku ni lho nub srin po'i kha gnon mdzad :sogs nas /
o rgyan pad+ma 'byung gnas sku thob shog :
bar bya /
de nas byin rlabs kyi gzhi 'god pa ye shes pa dbab pa'i slad du maN+Dal 'bul bar zhu /
gsol ba 'debs pa 'di'i rjes zlos mdzod /
e ma ho :
sgyu lus g.yar po zhig pa'i bar do ru :sogs /
khyed rang rnams lus gnad skyil krung drang por bsrang /
ngag gnad rlung kha sbyor du 'ching /
sems gnad gzhan du ma yengs par dmigs pa 'di bzhin du mdzod /
slob dpon gyi thugs ka nas 'od zer 'phros pas khyed rang rnams la phog
/rnam smin sha khrag gdos bcas kyis mtshon pa'i ma dag pa'i snang ba thams cad mi dmigs te stong par sbyangs /
stong pa'i ngang las chu las chu bur rdol ba bzhin du rigs 'dus bla ma o rgyan rin po che'i skur gyur pa ni /
sku mdog dkar la dmar ba'i mdangs can zhal 'dzum mdangs zhi khro'i nyams dang ldan pa /
dbu la pad+ma'i snyan zhu dang /
sku la dar dmar chos gos za 'og ber chen gsol ba /
phyag g.yas thod pa'i 'khar ba thugs kar 'dzin cing /
g.yon pas rin chen shel gyi bum pa bzang po bsnams pa /
zhabs gnyis skyil krung drang por bzhugs pa'i gnas gsum 'bru gsum gyis mtshan pa las 'od zer 'phros /
sangs rgyas dang byang chub sems dpa' dpa' bo rnal 'byor ma'i lha tshogs bla ma rig 'dzin kun 'dus kyi dkyil 'khor 'khor lo'i sku phyag rgya /
gsung yig 'bru /
thugs phyag mtshan gyi rnam par kha ba dang bu yug 'tshubs pa bzhin du byon nas khyed rang gi lus ngag yid gsum la sib sib thim pa'i mos pa mdzod /
spos rol dbyangs dang bcas pas /
hU~M hrI:
bzhengs shig bla ma rig 'dzin sprul pa'i sku :
sogs las byang ltar la /
'gro ba'i don du 'dir bzhugs byin gyis rlobs :
rtsa sngags mthar /
dz+nyA na A be sha ya a AH
zhes byin dbab la /
de ltar ye shes pa phab pas khyed rang gi rgyud la shar ba'i nyams /
mi rtog pa chos sku
/bde ba longs sku
/gsal ba sprul pa'i sku
/dbyer med ngo bo nyid sku'i rang bzhin yin pas ngo shes par gyis shig
/dngos gzhi dbang bskur zhu ba'i slad du gsol ba 'debs pa 'di'i rjes zlos mdzod /
e ma ho :
gzhan yang las dang rkyen gyi dbang bsgyur te :sogs /
gtor ma tsaklis brgyan pa spyi bor bzhag la /
gtor ma shes pa gsum ldan du gsungs pa las dbang gi skabs su gtor ma byin rlabs su shes dgos pas /
gtor ma 'di nyid o rgyan rin po che pad+ma 'byung gnas byin thibs thib /
'od lhag lhag tu bzhugs pa'i steng 'og phyogs mtshams 'ja' 'od zer thig gi klong du rig 'dzin brgyud pa'i bla ma /
sgrub sde brgyad kyi lha tshogs /
rigs bzhi'i dpa' bo dang mkha' 'gro ma dpag tu med pas bskor ba khyed rang rnams kyi spyi bor byon nas ye shes spyi blugs kyi dbang bskur bstsal /
mchog dang thun mong gi dngos grub ma lus pa gnang byung snyam du mos pa rtse gcig mdzod cig
/e ma ho :
'gro drug sdug bsngal chen pos nyen pa dang :sogs /
byin gyis rlobs :
gtor ma slob dpon chen po gtso 'khor du gsal ba'i spyi bo nas 'od zer dkar po shar gyis byung /
khyed rang rnams kyi dpral bar thim pas lha dbang lus la thos pa'i mos pa mdzod /
oM:
skye med sku ste rdo rje'i sku :sogs brjod /
gtor ma spyi bor bzhag
/yang gtor ma slob dpon chen po gtso 'khor du gsal ba'i mgrin pa nas 'od zer dmar po khyug gis byung /
khyed rang rnams kyi mgrin par thim pas sngags dbang ngag la thob pa'i mos pa mdzod /
A:
'gag med gsung ste rdo rje'i gsung :sogs brjod /
gtor ma mgrin par bzhag
/yang gtor ma slob dpon chen po gtso 'khor du gsal ba'i thugs ka nas 'od zer sngon po lam gyis byung /
khyed rang rnams kyi snying gar thim pas chos dbang sems la thob pa'i mos pa mdzod /
hU~M:
'khrul med thugs te rdo rje'i thugs :sogs brjod /
gtor ma snying gar bzhag go
/mtha' rten du lha dbang bskur bar spro na /
de nas mtha' rten du gzhung rtsa ba'i dgongs pa grub pa'i rig 'dzin rnams kyis phyag bzhes su bstar ba ye shes lha'i dbang bskur ba'i slad du thugs dmigs 'di bzhin du mdzod /
bdag mdun dkyil 'khor pa rnams kyi sku gsung thugs kyi gnas nas gang 'dul mtshan dang sku'i rnam 'phrul sna tshogs su ston pa'i rtsa gsum kun 'dus o rgyan chen po'i lha tshogs bsam gyis mi khyab pa byung ste 'od zer dang sprul pa'i spro bsdus gang 'dod kyi phrin las thams cad yid bzhin du bsgrubs nas mthar khyed rang rnams kyi lus la sib sib thim pas rgyud byin gyis brlabs pa'i mos pa mdzod /
so so'i tsakli thogs la /
(1)
hor sog 'jigs pa'i dmag gis mtha' skor nas :
chos 'khor gnyan po 'jig la thug pa'i tshe :
yid gnyis the tshom med par gsol 'debs kyis :
o rgyan lha srin sde brgyad 'khor gyis bskor :
dmag dpung hur thum bzlog par the tshom med :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
ru dra mA ra ya b+h+yo zlog mA ra ya phaT:
(2)sems can sgyu lus 'jig pa'i nad byung tshe :
mi bzod sdug bsngal chen pos nyen pa na :
yid gnyis the tshom med par gsol 'debs na :
o rgyan sman gyi bla dang dbyer med des :
tshe zad ma gtogs bar chad nges par sel :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
tad+ya thA:
oM b+hai Sha dz+yai b+hai Sha dz+yai ma hA b+hai Sha dz+ye :rA dza sa mung+ga te swA hA:
kA ya a b+hi Shiny+tsa oM:
oM tshi rtul rtul rmugs shig shig :
tri kraM tsakra tri rbad :
sad rbad :
ha la ye rbad :
mA ra ya rbad :
hU~M hU~M hU~M:
rak+Sha rak+Sha :
(3)
'byung ba dgrar langs sa bcud nyams pa'i tshe :
sems can mu ge'i nad kyis zin pa na :
yid gnyis the tshom med par gsol 'debs na :
o rgyan mkha' 'gro nor lha'i tshogs dang bcas :
dbul phongs bkres skom sel bar the tshom med :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
oM ba su d+ha ri NI swA hA:
oM dzam+b+ha la dza len+dA ya swA hA:
kA ya a b+hi Shiny+tsa oM:
(4)
las can 'gro ba'i don du gter 'don na :
dam tshig zol zog med pa'i dpa' gding gis :
yid gnyis the tshom med par gsol 'debs na :
o rgyan yi dam lha dang dbyer med kyis :
pha nor bu yis lon par the tshom med :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
(5)
sbas yul nags rong dben gnas snyogs pa'i tshe :
kha char bu yug 'tshubs shing lam 'gag na :
yid gnyis the tshom med par gsol 'debs na :
o rgyan gzhi bdag gnyan po'i 'khor dang bcas :
chos mdzad lam sna 'dren par the tshom med :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
a ya ma du ru tsa sha na sa ma ya :
(6)
stag gzig dom dred dug sbrul mche ba can :
'brog chen 'jigs pa'i 'phrang la 'grim pa'i tshe :
yid gnyis the tshom med par gsol 'debs na :
o rgyan dpa' bo ging dang srung mar bcas :
gdug pa'i sems can skrod par the tshom med :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
hrIHma ha ri ni sa ra tsa hri ya :
du tri u tsa ta ya phaT:
(7)
sa chu me rlung 'byung ba'i bar chad kyis :
sgyu lus nyen cing 'jig pa'i dus byung tshe :
yid gnyis the tshom med par gsol 'debs na :
o rgyan dpa' bo gyad dang ldan pa yis :
'byung ba rang sar zhi bar the tshom med :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
oM u tsuSh+ma kro d+ha ma hA bA la hU~M swA hA:
kA ya a b+hi Shiny+tsa oM:
(8)
lam 'phrang 'jigs pa'i 'phrang la 'grim pa'i tshe :
bsad khyer jag pa chom pos nyen pa na :
yid gnyis the tshom med par gsol ba 'debs :
o rgyan phyag rgya bzhi yi dgongs par ldan :
tsau ra mi rgod rngams sems rlag par byed :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
ma hA tha ni chom rkun chings chings :
(9)
gang zhig gshed ma'i dmag gis mtha' skor nas :
mtshon cha rnon pos 'debs shing nyen pa na :
yid gnyis the tshom med par gsol ba 'debs :
o rgyan rdo rje'i gur dang ldan pa yis :
gshed ma bred cing mtshon cha 'thor bar 'gyur :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
badzra rak+Sha rak+Sha haM:
(10)
nam zhig tshe zad 'chi ba'i dus byung tshe :
gnad gcod sdug bsngal drag pos nyen pa na :
yid gnyis the tshom med par gsol ba 'debs :
o rgyan snang ba mtha' yas sprul pa ste :
bde ba can gyi zhing der nges par khrid :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
oM pad+ma d+he ba hrI:
A ro l-ika? hU~M:
kA ya a b+hi Shiny+tsa oM:
(11)
sgyu lus g.yar po zhig pa'i bar do ru :
'khrul snang nying 'khrul sdug bsngal nyen pa na :
yid gnyis the tshom med par gsol ba 'debs :
o rgyan dus gsum mkhyen pa'i dgongs pa yis :
'khrul snang rang sar zhig par the tshom med :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
(12)
gzhan yang las dang rkyen gyis dbang bsgyur te :
'khrul snang dngos por zhen pas sdug bsngal na :
yid gnyis the tshom med par gsol ba 'debs :
o rgyan bde chen rgyal po'i ngo bo ste :
sdug bsngal 'khrul pa rtsad nas gcod par byed :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
(13)
'gro drug sdug bsngal chen pos nyen pa dang :
khyad par bod kyi rje 'bangs sdug bsngal nas :
dad cing mos gus gdung bas gsol btab na :
yid gnyis the tshom med par gsol ba 'debs :
o rgyan thugs rjes 'pho 'gyur med par gzigs :
o rgyan pad+ma 'byung gnas dbang bskur ro :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
'dir longs skabs yod cing spro na /
slar yang mdun gyi nam mkhar o rgyan rin po che rtsa ba gsum gyi lha tshogs dang bcas te bzhugs par mos la mi phyed dad pa'i gdung shugs drag pos gsol ba 'debs pa 'di nyid da lta tshar gcig dpon slob lhan cig par     
gsungs shing /
slad nas byang chub ma thob kyi bar du blo gtad ling bskyur ci mdzad khyed shes kyi sgo nas chu bo'i rgyun nam /
nyin mtshan dus drug gam /
tha na nyin rer tshar re ma chag par mdzad snyams pas gsol ba 'debs pa 'di bzhin gsung bar zhu /
zhes mtshams sbyar nas bsam lhun tshar gcig gsung /
phyag bzhes phal cher du mi 'byung bas ma nus kyang chog
/gang ltar mthar /
rgyal ba kun 'dus o rgyan rin po che'i sku gsung thugs dang khyed rang rnams kyi lus ngag yid gsum chu la chu bzhag pa ltar 'dres /
bzhi cha gsum bral chos kyi sku chos thams cad kyi de bzhin nyid rang byung rig pa'i rang ngo la mnyam par zhog mdzod /
ces ngo bo bskyang du gzhug
/de dag gis gu ru yon tan gter mdzod kyi byin rlabs dbang bskur legs par grub pa yin pas byang chub ma thob kyi bar du 'di nyid yi dam du 'chang bar bgyi'o snyam pas 'di'i rjes zlos /
gtso bos ji ltar sogs /
gtang rag tu maN+Dal 'bul 'tshal /
slar yang lus longs spyod 'bul snyam pas rjes zlos /
deng nas brtsam ste sogs /
de las thob pa'i dge rtsa byang chub mchog tu bsngo bas rgyas 'debs pa dang /
'di'i sgo nas kyang rang gzhan gyi don rgya chen po sgrubs mdzod /
bsod nams 'di yis sogs brjod la slob ma rnams gyes /
tshogs la rol zhing lhag ma gtang ba nas /
bsngo smon bkra shis la sogs pa'i bar las byang ma bu ltar bya'o //
gnas skabs 'jigs pa kun las skyob /
mthar thug byang chub lam sna 'dren //
dngos grub kun 'byung yona~X tana~X gyi //
gte~Xr mdzo~Xd mtshan dang don du mthun //
rgyal dbang pad+ma brnyes pa'i dbang //
lus can kun gyis de thob nas //
'phral yun lhag pa'i bsa~Xm pa~X kun //
lhu~Xn gyis gru~Xb pa nyid gyur cig
/ces pa'ang bla ma brgyud pa'i phyag bzhes ma nyams pa rang gzhan la phan 'dod kyi blos bskul ma byas te /
pad+ma'i rjes 'jug pad+ma gar gyi dbang phyug rtsal gyis dpal spungs yang khrod kun bzang bde gling du spel ba dge legs 'phel //

//
