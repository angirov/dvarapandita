@#//
dgongs gter rdo rje'i gsung gi don bkrol ba /
lha mo'i gsang mdos zhes kyang bya /
ri rab brtsegs mdos zhes kyang bya /
ma mo'i khrag mdos zhes kyang bya /
ma mo'i nad rims zlog mdos zhes kyang bya ste tshig nyung khyer bde yod /
na mo de wi kA li ye /
lha mo dpon g.yog zhabs la phyag 'tshal lo //
ri rab brtsegs mdos ma mo'i khrag mdos dang //
rims nad zlog pa'i mdos chog gsal 'god bya //
lha mo 'khor bcas bka' yi gnang ba stsol //
'di la rgyas 'bring bsdus pa shin tu bsdus //
bca' tshul khyad yin 'don cha'i gzhung ni gcig
/mdos gdan shing ngam gang yang rung ba'i steng //
ri rab bang rim bzhi pa phyogs mdog steng //
zan nam sa la lha mo'i gzugs nag po //
gri thod 'dzin nam yang na thal rdeb tshul //
ri rab rtse ru byams 'dug byas pa bya //
gru khug g.yas su byang dmar yi ge can //
gnod byed dgra bgegs zhes bya'i ming can btsugs //
g.yas su mda' bkra g.yon du 'phang bkra dang //
rgyab tu nam mkha' khra bo shing ris btsugs //
mchan zhabs g.yon du nad kyi rkyal pa'i gzugs //
pang du tshon skud sna lnga'i gru gu bzhag
/bang rim gnyis par bskang spar btab bya ste //
dbus mdun rkang pa'i bar du 'khor lo dang //
shar du rdo rje lho ru rin po che //
nub tu pad+ma byang du ral gri dang //
bya nag bcu gsum gtso byas 'dab chags tshogs //
bang rim gsum par lug nag bcu gsum gyi //
gtsor byas bskang 'bras thams cad cha tshang btsugs //
bang rim bzhi par rtsang ni drug cu bzhi //
srin mo 'gros btsugs ri rab rtsa ba ru //
g.yas su zan la bya mo nag mo'i gzugs //
mgrin par dung phreng ze ba mchu ni dmar //
g.yon du lug nag spyi bo dkar po can //
mdun du zan nang tshwa stum sgo nga'i gzugs //
rgyab tu sman ting brtsegs ma rtse mo dkar //
bar mtshams mtheb kyu sha dum 'khor bar bskor //
snod gzhan nang du ngar mi gcig gi mdun //
mar me gsum bzhag tha ma dri glud bskor //
mdos chen cung zhig btegs nas mtho bar bzhag
/de yi g.yas g.yon gang bder ngar mi dang //
mdun der zangs lcags snod ni gtsang ma bzhag
/de mdun yod na lug nag lpags pa gting //
de dbus tshon nam 'bru nag la sogs kyis //
chos 'byung zur drug bris pa'i dbus dang zur //
phor pa gtsang ma chag gas med pa bdun /
kha dang mthil ni mar gyis brgyan par bya //
gzhi yi g.yas g.yon 'jim pa'i gzugs brnyan gnyis //
lha gzugs dkar po dgye zhing dar dkar phyar //
de drung shwa dkar mig dgu bris pa dang //
rde'u dkar po bcu gsum bzhag par bya //
g.yon du 'dre gzugs nag po mgo bkug pa //
lag tu dar nag dril nas thur du bzung //
de drung shwa nag lnga bris rdel nag dgu //
bar du 'brang rgyas phyed dkar phyed nag gcig
/de steng bal tshon sna lnga'i 'dab gcig bkab /
khrag dang chu bsres bya pho gang dang ni //
de bzhin chang phud gser phye bdar ba dang //
gtor chung zur gsum snying 'dra drug cu lnga //
sha dum mtheb kyu ling chung de yi grangs //
de ni bca' tshogs rgyas pa khrag mdos lugs /
!
/'bring ba gzhan rnams gong dang 'dra ba las //
rigs lnga'i phyag mtshan bya nag lug nag las //
bskang 'bras gzhan rnams btsugs ni mi dgos so //
rtsang yang nyi shu rtsa brgyad btsugs pas 'thus //
gzhi nag phor pa bdun dang lha bdud gzugs //
'brang rgyas bal tshon sogs kyang mi dgos so /
!
/bsdus pa ka To ra'am sder chen nang //
'jim pa gru bzhi rtsa ba phra bar bya //
rtse la zan nag lha mo'i gzugs de bzhag
/mda' 'phang khram shing nam mkha' la sogs kyang //
cung zad brda mtshon khyud re tsam gyis chog
/rigs lnga'i phyag mtshan bya nag bdun dang ni //
lug nag bdun ni btsugs pas bskang 'bras tshang //
bya mo lug nag sman ting sgo nga bca'/
!
/shin tu bsdus pa rgyun khyer la sogs par //
dmar gtor gcig la bya mo lug nag dang //
sman ting sgo nga bzhis bskor sder nang bzhag
/rtse ru tsakli gcig ni btsugs pa'i nang //
lha mo ri rab rtse ru byams bzhugs byas //
byang dmar khram shing nad rkyal tshon gru can //
rgyab tu nam mkha' shing ris mda' 'phang bris //
de ltar bca' tshul rgyas 'bring bsdus pa dang //
shin tu bsdus pa gang 'dod rung ba ltar //
gtor chung rak+ta la sogs 'bul ba'i grangs //
rab ni brgya 'am yang na drug cu lnga //
'bring du lo grangs sam ni nyi shu gcig
/tha ma bcu gsum mam ni dgu yis 'thus //
yi dam gshin rje'i gshed dam phyag rdor bsgom //
yang na yi dam gang yang rung ba yin //
de nas snyan pa'i dbyangs bcas gyer sgom sbrag
/glu dang dbyangs la lha mo dgyes pa yin //
rang nyid yi dam lhar gsal ba'i thugs ka nas raM yaM khaM 'phros pas /
mdos kyi mi gtsang ba'i dri ma thams cad bsregs /
oM swa b+hA wa sogs /
stong pa'i ngang las e yaM raM baM laM suM las /
'byung ba rim brtsegs ri rab gling bzhi gling phran brgyad gser gyi ri bdun /
bya nag lug nag bya mo nag mo /
bshos bu sman gtor rak+ta phyi nang gsang ba'i mchod pa'i sprin /
mchod rdzas sgrub rdzas skong rdzas brten rdzas so so'i yid dang mthun pa'i longs spyod bsam gyis mi khyab pa 'dod pa'i yon tan lnga dang ldan par gyur /
oM badzra s+pha ra Na khaM/
oM AHhU~M ha ho hrIH
rang gi mdun du ri bdun rol mtsho dang bcas pa'i ri rab kyi khar dpal ldan lha mo sku mdog shin tu gnag pa :
zhal gcig phyag gnyis gri thod 'dzin nas 'dug pa :
'khor snang srid kyi ma mo mkha' 'gro nad bdag rims bdag thams cad kyis bskor ba spyan drangs par gyur :
b+h+yo :
mu le mtsho dang yongs 'du'i shing :
dur khrod brgyad sogs bzhugs gnas nas :
lha mo 'khor bcas spyan 'dren no :
sdang dgra'i steng du dgyes par bzhugs :
b+h+yoHma hA kA li hU~M b+h+yo hrIM dza :
dzaHhU~M baM ho :
dngos 'byor yid kyis sprul pa yi :
me tog bdug spos mar me dri :
bshos bu gzugs sgra dri ro dang :
reg bya sman gtor rak+ta'i tshogs :
lha mo 'khor dang bcas la 'bul :
'khor bcas mnyes shing tshims gyur cig :
b+h+yo ma hA kA li hU~M b+h+yo :
a mr-ita ba liM ta rak+ta khA hi khA hi :
ar+g+haM nas shab+da AHhU~M:
b+h+yo :
chos sku skye med ngang nyid las :
'gro ba'i don du sku sprul nas :
'jig rten 'das kyang 'khor ba'i tshul :
ma dang sring ltar sgrub la brtse :
lha mo 'khor dang bcas la bstod :
dam rdzas mchod pas thugs dam bskang :
thugs dang 'gal ba mthol zhing bshags :
bdag cag dpon slob 'khor bcas kyi :
yams nad rims nad zhi ba dang :
'bru dang rkang 'gros 'phel rgyas mdzod :
'dod rgu thams cad dbang du sdus :
gnod cing 'tshe ba'i dgra bgegs sgrol :
ma g.yel myur du las mdzod cig :
bcol pa'i phrin las 'grub par mdzod :

lha mo'i thugs kar nyi ma'i steng :
b+h+yo la sngags phreng g.yon du 'khor :
de las 'od zer phyogs bcur 'phros :
snang srid ma mo thams cad dang :
nad bdag dregs pa'i tshogs rnams kun :
dbang du bsdus nas bran du bkol :
bdag dang lha mo'i bka' nyan cing :
ci bcol las rnams sgrub par gyur :
b+h+yo ma hA kA li hU~M b+h+yo :
zhes pa'i sngags de ci 'grub brjod //
'di nyid gzhan la sbyin pa na //
mngon rtogs nas gzung 'di yan brjod //
gtor ma slob ma'i lag tu gtad //
lha mo 'di la bstsal lags kyis :
srungs shing bskyab par mdzad du gsol :
b+h+yo ma hA kA li hU~M b+h+yo :
oM trag thim ba liM ta a b+hi Shiny+tsa hU~M:
lan gsum brjod cing lag tu gtad //
maN+Dal phul bas bka' gtad thob //
'di nyid bca' 'don bya bar rung /
de nas khrag snod bran byas la /
phaT/
skad cig gis rak+ta'i snod kyi thad bar snang la /
zhing bcu ru tra'i ngo bo khrag gi grod pa zhig yer gyis byung /
de la bdag gis phur pa tshad pa tsam gyis khrag gi rgyun babs /
khrag gi rgya mtsho rba klong rab tu 'khrugs pas ma mo mkha' 'gro thams cad mnyes pa'i rang bzhin du gyur /
oM AHhU~M ma hA rak+ta dz+wa la maN+Dal hU~M hrIHTha /
sman dang gtor ma kha dog dri ro nus pa phun sum tshogs par gyur /
oM AHhU~M ha ho hrIHswA hA/
zhes zangs theb bam thod ting nang du gtor chung zur gsum snying 'dra ba'i rtser mar rgyan byug pa re dang /
mtheb kyu sha dum bran la /
mchod g.yog pa yod na bzung bcol /
b+h+yo /
gzhong pa rnam dag zla gam dkyil 'khor du //
tshe dang gal gyi mthun gnyis mthun bsdebs te //
dkar gyis thig btab dmar gyis gur phub pa //
longs spyod rdzas kyi mchod pa chen po 'di //
'bul ni lha mo dpon g.yog rnams la 'bul //
bskang ni ma mo yongs kyi thugs dam bskang //
nad bdag dregs pa'i tshogs rnams tshims gyur cig
/a la la ho 'di ni bzhes su gsol //
a la la ho bzhes te dgyes par rol //
b+h+yo ma hA kA li hU~M b+h+yo /
sa pa ri wA ra i daM ba liM ta khA hi /
zhes mdos kyi nang ngam mdos mdun gyi zangs lcags snod du gtor ma blugs /
de nas mchod g.yog pas bum pa'am /
gtor 'gu'am /
skyogs chung gis phor pa bdun po'i nang du rim par khrag chu phyar zhing /
b+h+yo /
rak+ta khrag gi rgya mtsho 'khyil ba la //
snang srid thams cad rba rlabs kyi li li //
mkha' dbyings ma mo mkha' 'gro mchod pa dang //
'phags ma lha mo dpon g.yog thugs dam bskang //
nad bdag dregs pa'i tshogs rnams tshims gyur cig
/a la la ho 'di ni bzhes su gsol //
a la la ho bzhes te dgyes par rol //
b+h+yo ma hA kA li hU~M b+h+yo /
rak+ta pi pa to khA hi /
mdos dang mdos mdun du gtor ma blugs pa de dang khrag gi phor pa rnams nang mchod bdud rtsis bran pa'am thigs pa re blugs shing /
b+h+yo /
rin chen in+d+ra nI li'i bum par ni //
'bru bcud stong sbyar dza gad dpa' bos gtam //
gnyis med byang chub sems kyi rang bzhin mchog
/'thung bas 'tsho ba'i longs spyod chen po 'di //
'bul ni ye shes ma mo rnams la 'bul //
bskang ni ma mo yongs kyi thugs dam bskang //
nad bdag dregs pa'i tshogs rnams tshims gyur cig
/a la la ho 'di ni bzhes su gsol //
a la la ho bzhes te dgyes par rol //
b+h+yo ma hA kA li hU~M b+h+yo /
dza gad kha raM khA hi /
b+h+yo /
lha mo nag mo'i gtsor byas pa'i //
ma mo'i rigs gyur ma lus rnams /
khyed la mchod pa 'bul ba ni //
me tog bdug spos mar me dri //
'dod yon sna tshogs mchod pa 'bul /
khyed kyi thugs dam bskang gyur cig
/thugs dam 'gal ba mthol lo bshags //
nad rims yams nad mi mthun phyogs //
thams cad ma mos zlog tu gsol //
'brum bu 'dzum dang p+y+na rta //
hur thums nad rims zhi bar mdzod //
rgyu gzer 'bras gzer gdug pa can //
mi mthun nad rnams zlog tu gsol //
mig ser gre 'byar gre thor sogs //
mda' brgyab nad kun zhi bar mdzod //
dkar khra ma rmos bdud kyi glang //
mgo bskor byed pa'i nad kun zlog
/gzer thung mid dkyus dbugs 'thum sogs //
bsdongs ya'i nad kun zhi bar mdzod /
gdug pa dmar bshal srin glang sogs //
skad cig nad kun zhi bar mdzod //
yong nad 'thor ba nywa gas sogs //
shin tu mi sdug nad kun zlog
/mdor na rims kyi rigs gyur dang //
'thor nad dus nad nad ngan zlogs //
b+h+yo de wi kA li nI mu khrad nan nas ni i ki yi /
phu ta b+ha /
rak+sha b+h+yo /
mo khra trad hU~M hU~M b+h+yo zlog
/de ltar sman raka gtor gsum dang //
nad zlog bcas pa gcig tu brtsi //
rab ni brgya 'am drug cu lnga //
'bring ni lo grangs sam nyer gcig
/tha ma dgu 'am bcu gsum dbul //
bsdus dang shin tu bsdus pa la //
gtor chung gis ni mdos gso zhing /
khrag thigs blug cing bdud rtsis bran //
de yan rgyas bsdus rim pa 'o /
!
/slar yang mtheb kyus gso bran bya //
ma mo 'bum gyi rgyud lung las //
sems can dus min 'chi ba de //
bskang ba'i gnas lnga 'di rnams so //
hU~M/
snang srid thams cad yum gyi b+ha ga ste //
dus gsum bde gshegs yum gyi klong nas bskyed //
dbus kyi che mchog sku dang gnyis med bzhugs //
mu mthar khyab pa'i thugs dam bdag skong na //
dbang dang dngos grub ma lus bstsal du gsol //
shar phyogs rdo rje rigs kyi gtso //
rdo rje dbyings phyug mi phyed ma //
bskang ngo bskal pas thugs dam bskang //
lho phyogs rin chen rigs kyi gtso //
rin chen dbyings phyug mi phyed ma //
bskang ngo bskal pas thugs dam bskang //
nub phyogs pad+ma rigs kyi gtso //
pad+ma dbyings phyug mi phyed ma //
bskang ngo bskal pas thugs dam bskang //
byang phyogs las kyi rigs kyi gtso //
las kyi dbyings phyug mi phyed ma //
bskang ngo bskal pas thugs dam bskang //
dbyings kyi ma chen brgyad rnams kyang //
bskang ngo bskal pas thugs dam bskang //
yul gyi ma mo brgyad rnams kyang //
bskang ngo bskal pas thugs dam bskang //
b+h+yo /
ri rab gling bzhi gling phran dang //
'jig rten 'das pa'i dkyil 'khor nas //
mkha' 'gro ma dang shugs 'gro ma //
phra man ma dang rgya mtsho ma //
gting 'gro ma dang ma mo rnams //
dregs pa lha srin pho mo'i tshogs //
ma lus gnas 'dir gshegs su gsol //
hU~M/
bskal pa me ltar 'bar ba'i dkyil 'khor nas //
dur khrod chen po rtsub 'gyur tshal //
dug rlangs sprin ltar 'khrigs pa'i gzhal yas nas //
thod mkhar 'bar ba'i mnga' bdag mo //
gdug pa'i bu mo mi bzad ma //
ma mo nag mo khro tshul can //
re ti nag po srog gi shan pa mo //
tsan ti ka te 'bar ba'i gdong pa can //
rims dang yams kyi nad bdag mo //
bskang ngo bskal pas thugs dam bskang //
shan pa pho mo ro langs tshogs //
'khor du gtogs pa khyed rnams la //
mdos dang glud 'bul nyams chag bskang //
rin chen rnam lnga'i tshogs bkram nas //
tshogs dang gtor ma rak+ta dang /
sman dang bdud rtsi'i mchod pas kyang /
khyed kyi thugs dam gnyan po bskang //
srog chags nag mo bdun 'bum dang //
gcan gzan ce spyang tshogs rnams kyis //
lha mo khyod kyi thugs dam bskang //
mdos dang glud longs rkyen dbang zlogs //
'khor srungs mdos dang zor kha chings //
gdug pa'i dbal kha dgra la ston //
mdos 'phyong de nyid dug rlang khol ma'i rgyud tshig go
/b+h+yo /
sngon tshe stong pa'i gling rum nas //
sgo nga'i nang nas bya mo dang //
lha mo nag mo spun du 'khrungs //
bya mo lha mo 'bral ba med //
bya skad ru lus lha mo mnyes //
ma 'ongs mnyam du rdzogs sangs rgyas //
da lta lha mo skong ba'i rdzas //
'bru sna las byas bya mo 'di //
mdog nag dung gi phra yis brgyan //
pad+ma rA ga'i ze ba mchu //
dar nag brjid chen rin chen brgyan //
rang 'dra 'bum phrag sprul pa 'gyed //
spyan la mdzes shing thugs la gces //
lha mo 'khor bcas bya 'di bzhes //
thugs dam bskangs la rkyen ngan zlogs //
shel sgong nag po spyi dkar 'di //
sku lus mun pa gtibs pa 'dra //
'khyil ba'i rwa la chu ris bkra //
gser gyi spyan mig 'od du 'bar //
'ba' skad lhang lhang lha mo dgyes //
dar nag rgyan btags mar gyis byug
/ma mo rnams kyis mthun rdzas bzhes //
thugs dam bskangs la rkyen rnams zlogs //
de mo nag mo'i sgo nga 'di //
yid bzhin nor bu bsam 'phel 'dra //
dpal ldan lha mo dpon g.yog gi
/thugs la gces shing khams la phan //
ma yi mdun du bu sdug 'dra //
ma mo 'khor bcas thugs dam bskang //
thugs dam bskangs la rkyen ngan zlogs //
b+h+yo /
ma mo bdud mo'i tshogs rnams la //
mthun rdzas rin chen sman leb 'bul //
sman leb zlum po spros dang bral //
sman leb brtsegs ma thabs shes tshul //
dbus ma 'bur bas yon tan rgyas //
rtse mo zur gsum sku gsung thugs //
'od 'bar nad zhi sdug bsngal sel //
ma mo rnams kyi thugs dam bskang //
thugs dam bskangs la rkyen ngan zlogs //
b+h+yo /
ma gcig lha mo rnal 'byor ma //
thugs ni snang srid kun la gsal //
phrin las rnal 'byor don la dgongs //
sku mdog ma nges sna tshogs cir yang ston //
ma la nam mkha' khra bo 'di phul bas //
ma gcig thugs dam dbyings nas bskang gyur cig
/'phrul gyi mda' bkra sgro bsgron mdil gyis mthud //
dar tshon rgyan ldan skyes pa pho yi glud //
skyes pa dpa' rtsal ldan par byin brlabs nas //
gcig las brgya stong du ma'i sprul pa 'phro //
ma mo rnams la dgyes sde'i grogs su 'bul //
pho bdud dal kha thams cad g.yas su sgyur //
'phrul gyi 'phang bkra rin chen mo lus brgyan //
tshon skud lnga dkris za ma mo yi glud //
mo btsun mdzes mar byin gyis brlabs nas ni //
gcig las sprul pa bye ba dung phyur 'phro //
ma mo rnams la mthun rdzas bran du 'bul //
mo bdud dal kha thams cad g.yon du sgyur //
b+h+yo /
bdud mo nag mo re ma ti //
phyag na bdud kyi khram bam bsnams //
srog dbugs bsdus pa'i mi rnams las //
sang phod dus su su 'chi ba //
da lo khyod kyis khram la 'debs //
dpyid kyi rol po kha nag dang //
dbyar gyi shing lo lhab lhub dang //
ston gyi spang po kha ser dang //
dgun gyi 'khyag pa chal chol ste //
mi yi bdud gcod dus bzhi la //
bdag dang bsrung bya yon bdag 'di //
gal te khram la btab srid na //
mdos glud khram shing 'di bzhes la //
bdud kyi khram kha da phyis shig
/ma gcig khyod kyi mchan khung na //
rtsis kyi byang bu dmar po 'dzin //
sang phod da tshod su 'chi ba //
da lo byang dmar ngos la bri //
bdag dang rgyu sbyor yon bdag 'di //
rtsis su bcugs na rtsis las phyungs //
byang dmar ngos la bris pa khrus //
zhing bcu bstan pa'i spyi dgra rnams /
khram la thobs la byang bur bris //
mnyam gnyis brjes la mtshungs gnyis zur //
ma gcig khyod kyi mchan khung na //
tshon gyi gru gu khra gsum bsnams //
gang la btab pa shor mi srid //
bdag dang yon gyi bdag po la //
tshon gru brkyang ba mi srid kyi //
gal te tshon gru brkyangs na yang //
mdos glud tshon gru 'di bzhes la //
tshon gyi gru gu myur du sdus //
byams pa'i thugs kyis dgongs par mdzod //
b+h+yo /
mdos chen ri rab gling bzhi'i gzugs //
rigs lnga'i phyag mtshan brgyan pa 'di //
ye shes ma mo mnyes pa'i rdzas //
bya nag mang pos gtsor byas pa'i //
'dab chags mang po'i gzugs brnyan bkod //
las kyi ma mo mnyes pa'i rdzas //
lug nag mang pos gtsor byas pa'i //
skye 'gro sna tshogs gzugs bkod pa //
'jig rten ma mo mnyes pa'i rdzas //
ri rab bang rim tha ma la //
rtsang dmar srin mo'i 'gros su bkod //
srin mo drug cu rtsa bzhi dang //
ma tshogs dbang phyug mnyes pa'i rdzas //
mnyes pa'i rdzas kyis thugs dam bskang //
chag che nyam nga zlog tu gsol //
b+h+yo /
lnga brgya dus kyi tha ma la //
gsang sngags dar kyang dam tshig g.yel //
phal cher nag po'i phyogs la spyod //
de tshe lha mo dpon g.yog 'khrug
/'gal rkyen bar chad ci mang 'byung //
bdag dang rgyu sbyor yon bdag gi
/'khor ba thog ma med pa nas //
tha ma da lta yan chad du //
rang bzhin kha na ma tho'i las //
mi dge bcu dang mtshams med lnga //
log pa brgyad dang lci ba bzhi //
gang bgyis thams cad mthol lo bshags //
bcas pa'i kha na ma tho ba //
so so thar dang byang chub sems //
rig 'dzin sngags kyi dam tshig la //
nyes ltung nyams chag gang byung bshags //
bong bur ma byams skyon btags brdungs //
me dang ne'u ler ma bstod smad //
zhing lpags rma bya'i mdongs ma 'chang //
'tshub ma'i sked bcad rgyab brten smad //
yugs sar chags pa ma spyad sogs //
rje mo'i thugs dang gang 'gal bshags //
nal ma nal phrug ma byams sdang //
shing lo rlung khyer ma gzung dang //
rdo sol rnyed nas chu la bskyur /
kha 'phro bswes dang phreng bar reg
/khol mo'i thugs dang gang 'gal bshags //
mdor na ma rig 'khrul dbang gis //
thugs dang 'gal bar sla ba ste //
bsten par dka' phyir bsten dka' ma //
bsten dka' ma dang gang 'gal bshags //
bcos na sla phyir bcos sla ma //
ma mo khros shing 'khrugs pa bcos //
bskang na bskang bar 'gyur ba'i phyir //
bskang 'gyur rgyal mo'i thugs dam bskang //
oM sa ma ya /
AHsa ma ya /
hU~M sa ma ya /
b+h+yo ma hA kA li hU~M b+h+yo /
badzra satwa sa ma ya sogs yig brgya bzla /
ngar glud mar me gsum bcas bran la /
b+h+yo /
srid pa'i rgyal mo dpon g.yog dang //
nad bdag 'byung po dregs pa'i tshogs //
thams cad bdag la tshur gson dang //
bdag dang rgyu sbyor yon bdag gi
/gzugs ni lbu ba rdol ba 'dra //
chu shing bzhin du snying po med //
ngag ni stong pa brag ca 'dra //
yid ni 'khrul pa smig rgyu bzhin /
khog stod snabs lud chu ser rnag
khog smad gcin rtug dri chus gang //
srin bu sum brgya drug cu gnas //
mi gtsang rkyal pa skyug re bro //
rin chen mang dang gzugs mdzes dang //
'byams klas 'jigs kun bral ba yi //
de bzhin gshegs la phyag 'tshal nas //
sngags dang phyag rgyas byin brlabs pa'i //
'bru mchog ngar gyi mi bo che //
phung khams skyed mched yongs su rdzogs //
mi bas glud bzang lha phrug 'dra //
gcig las bye ba brgya stong 'phro //
ma gcig lha mo dpon g.yog gi
/'khor dang yang g.yog bran gyi tshul //
bgegs rgyal khams gsum bdag po dang //
sprin gyi sgron ma rdo rje'i mchu //
byI na ya kas gtsor byas pa'i //
bgegs rigs stong phrag brgyad cu dang //
bdud dang btsan dang dmu la sogs //
lha srin nad bdag dregs pa'i tshogs //
lan chags bdag po thams cad la //
mthun rdzas ngar gyi mi chen 'bul //
bcom ldan 'das kyis byin brlabs pa'i //
zan gyi changs bu sor rjes can //
sgang lnga 'dod yon lnga dang ldan //
gshong drug rigs drug 'gro rnams tshim //
'bur chung bcu gnyis ldan pa ni //
lo skor bcu gnyis bar gyi glud //
lan chags bdag po rnams la 'bul //
dga' mgu yi rang ldan gyur nas //
lan chags bu lon byang gyur cig
/na maHsarba ta thA ga ta a wa lo ki te oM sam+b+ha ra sam+b+ha ra hU~M/
gsum mam bdun brjod /
sku gsung thugs la mar me gsum //
sku yi mar me 'od zer 'phro //
gsung gi mar me chags dang ldan //
thugs kyi mar me rgyan du che //
bdag dang rgyu sbyor yon bdag gi
/lus ngag yid gsum glud du 'bul //
lan chags mgron du gyur rnams kyi //
ma rig mun pa sangs gyur cig
/shwa gzhi'i steng du lha gzugs 'dre gzugs shwa dang rde'u rnams bran la /
b+h+yo /
srid pa las la grub pa yi //
lha thang lha mkhar dkar po'i rtser //
lha gcig bzhugs pa lhan skyes lha //
lha phran mang po'i 'khor gyis bskor //
'brang rgyas phyed dkar 'di bzhes la //
lha yis kha 'dzin ma chung zhig
/lha 'dre'i 'dun sa da shigs shig
/'dre thang 'dre mkhar nag po'i rtser //
'dre gcig yod pa lhan skyes 'dre //
'dre phran mang po'i 'khor gyis bskor //
'brang rgyas phyed nag 'di bzhes la //
'dre yis gdug pa ma ston cig
/lha 'dre'i 'dun sa da shigs shig
/a tri pra we sha ya phaT/
'brang rgyas bgos la dkar nag lha 'dre so so'i mdun du bzhag
/shwa dkar nag sgril bcug cing /
b+h+yo /
ma gcig lha mo'i thugs sprul ni //
dkar mo ral gcig bya ra mkhan //
sku la dar dkar go zu gsol //
dbu la dar dkar che zhu gsol //
phyag na shwa rdel dkar po brtsi //
mdos dang gtor ma 'di bzhes la //
do nub lha shwa dkar po bkyes //
drang mkhan nam mkha'i dbyings nas bzhengs //
bla ma yi dam mkha' 'gro dang //
chos skyong srung mas drang mkhan mdzod //
dkon mchog gsum dang rtsa ba gsum //
chos nyid rten 'brel bden stobs kyis //
nag po'i phyogs rnams pham pa dang //
dkar phyogs lha rnams rgyal gyur cig
/g.yu 'brug gangs seng rgod glag dang //
rgya stag bu chung khyi rgod rnams //
ral pa can gyi shwa dpon mdzod //
b+h+yo /
bdud mo nag mo mi zan ma //
sku ni mi la thugs ni bdud //
mdog nag mun pa'i go zu gsol //
phyag na shwa rdel nag po brtsi /
khyod la ngar mi glud gtor 'bul //
mnyam gnyis brje+es la mtshungs gnyis zur //
shwa la babs na brje bar mdzod //
rtsis la babs na rtsis las phyungs //
oM de wa pany+tsa puSh+TiM ku ru ye swA hA/
shwa 'phang la /
rol mo dang bcas kun gyis lha rgyal lo //
zhes brjod /
b+h+yo /
snang srid 'jig rten khams 'di na //
dbang chen 'dod khams dbang phyug ma //
ma mo 'khor bcas bdag la gson /
khyed cag nyes pas shwa pham zhing //
bdag dang yon bdag rgyal la gzigs //
rgyan gzhi bting ba da sdus la /
khram la btab pa'i ri mo phyis //
bzung ba thongs la bcings pa khrol //
bsdams pa klod la mnan pa khyogs //
chad pa mthud la yo ba srongs /
khyed rnams legs nyes stangs 'dzin yin //
de phyir bdag dang yon bdag rnams //
nad med bde skyid ldan pa dang //
bkra shis bde legs rgyas par mdzod //
rdel nag rnams ni yon bdag gis /
khrag phor nang du 'phen du bcug
/rdel dkar gnam du gtor bcug la //
lha gzugs 'brang rgyas dkar po ni /
khang pa'i steng du bzhag pa 'am //
'brog pas rgyab ri bzang sar bskyal //
'dre gzugs 'brang rgyas nag po gnyis //
'dre lnga bdud gcod gnas phyogs sam //
yang na lo bdud phyogs su bskyal //
de nas khrag gi phor pa rnams //
mdos mdun snod kyi nang du blugs //
slar yang phor pa rang mal bzhag
khrag gam khrag chus bkang byas te //
bdud rtsis bran ste bzhag par bya /
khrag lung khrag gi 'phyong 'di 'don //
b+h+yo /
sngon gyi bskal pa'i dang po la //
dzam gling lho phyogs dur khrod na //
lha chen ma hA de wa des //
drang srong chen po'i dka' thub mdzad //
shang dkar bde byed zhes su grags //
lha yi dbang po brgya byin gyis //
lha mo u ma g.yog tu mngags //
dka' thub bzlogs phyir dka' zlog ma //
bu tsha bu mo gnyis byung ba //
ming po legs ldan thod phreng can //
sring mo lha mo dung skyong ma //
sha khrag rkan mar byin nas gsos //
de phyir lha mo khrag la dgyes //
dmar chen khrag gi dri tshor nas //
mtshan mo gcig la dpag tshad kyang //
brgyad khri bzhi stong khyab par rgyug
/nu ma'i g.yab mo rdeb cing 'gro
/dpal ldan lha mo khrag dga' ma /
khrag dga' ma khyod khrag gis mchod //
sngags 'chang dgos pa'i phrin las sgrubs //
de nas ri rab ri yi rtse //
dpag bsam shing gi 'bras bu la //
lha dang lha min 'thab pa'i tshe //
lha min khrag gi thigs re la //
dmag tshogs khri phrag yar la 'phel //
lha yi khrag la nus pa med //
de phyir lha pham lha min rgyal //
rnam par rgyal ba'i khang bzang yang //
lha ma yin la shor la khad //
de tshe lha yi dmag dpon la //
ma mgon lcam dral gnyis po bskos //
dpal ldan lha mo'i phyag g.yas na //
ral gri me yi phreng ba 'phyar //
he ra ke du'i mgo bo bcad //
phyag g.yon srin po'i thod pa bsnams //
lha min khrag rnams bcus shing gsol /
khrag rnams skam pas khrag skem ma /
khrag skam lha min dmag ma 'phel //
nag phyogs lha min g.yul ngo bzlogs //
dkar po lha yi rgyal srid dar //
dpag bsam shing gi bdag mor bskos //
sngon dus srid pa de bzhin du //
dgra dang bgegs kyi snying khrag la //
dmigs pa'i dmar chen khrag mchod 'bul //
bdag dang rgyu sbyor yon bdag la //
gnod pa'i nad gdon g.yul ngo zlogs //
nad med bde skyid ldan par mdzod //
dpal ldan lha mo khrag la dgyes /
khrag gi dri ma bsnams shing byon //
srin po gnas pa'i phug pa na //
srin rgan d+ha sha g+h+ri wa des /
khrag rul zangs gang khrag chang skol //
lha mos khrag chang gsol bas myos //
rtag tu spyan rtsa dmar por gyur //
gzigs pas 'byung po kun kyang sngangs //
srin pos sha khrag phul bas mnyes //
d+ha sha g+h+ri wa'i mdza' mo mdzad //
sngon dus srid pa de bzhin du //
bdag gis khrag rul khrag chang 'bul //
phrin las 'grub pa'i stongs grogs mdzod //
srid pa mo rgyud ma mo'i tshogs /
khrag sna gtsang mas mchod na mnyes //
mthun pa'i dam rdzas rak+ta 'bul //
srid pa'i dal kha zlog tu gsol //
b+h+yo /
ma gcig dpal ldan re ma ti /
khyod kyi sprul pas gar yang khyab //
ri rab gling bzhi'i phyogs bzhi nas //
dngul gser zangs dang lcags kyi mtsho //
der gnas nad bdag ma mo bzhi //
rta drel mdzo dang 'bri zhon pa'i //
tshong pa dpal mo brgya phrag bzhi //
dngul gser zangs dang lcags phye yi //
tshong zog mang po'i tshong par sprul //
rlung mkhris bad kan 'dus pa yi //
nad rigs mang po mched par byed //
nad bdag mched bzhi 'khor bcas la //
dmar chen rak+ta'i mchod pa 'bul //
tshong zog mi nyo phar la khyer //
dkar mo ser mo dmar mo dang //
nag mo stong sde'i rims kha zlogs //
nad kha mi 'tshal ma nyid bzhes //
rims kha mi 'tshal ma mos bzhes //
byung yang zhal gyi ngad las byung //
da ni b+ha ga'i klong du thim //
b+h+yo /
lnga brgya dus kyi tha ma la //
phas zer bu yis mi nyan dus //
gsang sngags bon du gyer ba'i dus //
rnal 'byor grong bsnyen byed pa'i dus //
sde 'khrug nang dme byed pa'i dus //
btsun pas 'dul khrims mi srung dus //
sngags pas dam tshig mi srung dus //
gtsug lag chos 'khor bshigs pa'i dus //
ma mo nag mo thugs khros nas //
rgya mtsho'i gting nas skur bzhengs te //
ri rab rtse la btegs byas nas //
bar snang khams su thal mo rdeb //
nad kyi kha rlangs nag po btang //
nad kyi na bun sprin ltar 'khrigs //
bud med nag mos stong khams gang /
khrag nad rgyu gzer 'brum nad btang //
nad kyang ma mo khyod kyi nad //
rims kyang ma mo khyod kyi rims /
khrag kyang ma mo khyod kyi khrag
/spyi bdud nad kyis kha lo sgyur //
dmar chen rak+ta'i mchod pa 'bul //
bskang ngo bskal pas thugs dam bskang //
'khrug pa'i ma mo'i thugs dam bskang //
thugs dam bskangs pa'i byin rlabs kyis //
bdag cag rnal 'byor 'khor bcas kyi //
nad kha chod la rims kha sgyur /
khram kha phyis la shwa rdel spos //
nad gdon bar chad sgyur du gsol //
b+h+yo /
lnga brgya dus kyi tha ma la //
phas zer bu yis mi nyan dus //
gsang sngags bon du gyer ba'i dus //
rnal 'byor grong bsnyen byed pa'i dus //
sde 'khrug nang dme byed pa'i dus //
btsun pas 'dul khrims mi srung dus //
sngags pas dam tshig mi srung dus //
gtsug lag chos 'khor bshigs pa'i dus //
ma mo nag mo thugs khros nas //
rgya mtsho'i gting nas skur bzhengs te //
ri rab rtse la btegs byas nas //
bar snang khams su thal mo rdeb //
nad kyi kha rlangs smug po btang //
bud med smug mos sa gzhi gang //
mkha' la nad sprin smug po 'khrigs //
de tshe nad kyi bskal pa dar //
le brgan rgyug gzer sna tshogs 'byung /
khrag tu skyug pa sna tshogs 'byung //
nad kyang ma mo khyod kyi nad //
rims kyang ma mo khyod kyi rims /
khrag kyang ma mo khyod kyi khrag
/spyi bdud nad kyis kha lo sgyur //
dmar chen rak+ta'i mchod pa 'bul //
bskang ngo bskal pas thugs dam bskang //
'khrug pa'i ma mo'i thugs dam bskang //
thugs dam bskangs pa'i byin rlabs kyis //
bdag cag rnal 'byor 'khor bcas kyi //
nad kha chod la rims kha sgyur /
khram kha phyis la shwa rdel spos //
nad gdon bar chad sgyur du gsol //
b+h+yo /
lnga brgya dus kyi tha ma la //
phas zer bu yis mi nyan dus //
gsang sngags bon du gyer ba'i dus //
rnal 'byor grong bsnyen byed pa'i dus //
sde 'khrug nang dme byed pa'i dus //
btsun pas 'dul khrims mi srung dus //
sngags pas dam tshig mi srung dus //
gtsug lag chos 'khor bshigs pa'i dus //
ma mo nag mo thugs khros nas //
rgya mtsho'i gting nas skur bzhengs te //
ri rab rtse la btegs byas nas //
bar snang khams su thal mo rdeb //
nad kyi kha rlangs ljang khu btang //
bud med ljang khus stong khams gang //
mkha' la nad sprin ljang khu 'khrigs //
de tshe nad kyi bskal pa dar //
shu ba dang ni g.yem pa dang //
bas ldag dang ni skya yams dang //
rlung nad rnam pa sna tshogs 'byung //
nad kyang ma mo khyod kyi nad //
rims kyang ma mo khyod kyi rims /
khrag kyang ma mo khyod kyi khrag
/spyi bdud nad kyis kha lo sgyur //
dmar chen rak+ta'i mchod pa 'bul //
bskang ngo bskal pas thugs dam bskang //
'khrug pa'i ma mo'i thugs dam bskang //
thugs dam bskangs pa'i byin rlabs kyis //
bdag cag rnal 'byor 'khor bcas kyi //
nad kha chod la rims kha sgyur /
khram kha phyis la shwa rdel spos //
nad gdon bar chad sgyur du gsol //
b+h+yo /
lnga brgya dus kyi tha ma la //
phas zer bu yis mi nyan dus //
gsang sngags bon du gyer ba'i dus //
rnal 'byor grong bsnyen byed pa'i dus //
sde 'khrug nang dme byed pa'i dus //
btsun pas 'dul khrims mi srung dus //
sngags pas dam tshig mi srung dus //
gtsug lag chos 'khor bshigs pa'i dus //
ma mo nag mo thugs khros nas //
rgya mtsho'i gting nas skur bzhengs te //
ri rab rtse la btegs byas nas //
bar snang khams su thal mo rdeb /
kha rlangs dmar ser btang ba'i tshe //
nad kyi na bun sprin ltar gtibs //
bud med dmar mos stong khams khyab //
mkha' la nad sprin dmar po 'khrigs //
yams nad mig ser thams cad dang //
mkhris nad thams cad khyod las 'byung //
rlung nag 'tshubs ma mu ge dang //
thog dang ser ba sho rbud dang //
dus ma yin par 'chi ba'i nad //
nad kyang ma mo khyod kyi nad //
rims kyang ma mo khyod kyi rims /
khrag kyang ma mo khyod kyi khrag
/spyi bdud nad kyis kha lo sgyur //
dmar chen rak+ta'i mchod pa 'bul //
bskang ngo bskal pas thugs dam bskang //
'khrug pa'i ma mo'i thugs dam bskang //
thugs dam bskangs pa'i byin rlabs kyis //
bdag cag rnal 'byor 'khor bcas kyi //
nad kha chod la rims kha sgyur /
khram kha phyis la shwa rdel spos //
nad gdon bar chad sgyur du gsol //
b+h+yo /
lnga brgya dus kyi tha ma la //
phas zer bu yis mi nyan dus //
gsang sngags bon du gyer ba'i dus //
dus ngan nye ba 'thab pa dang //
gos ngan re thul gyon pa dang //
zas ngan lci ba za ba dang //
sde 'khrug nang dme byed pa'i dus //
ma mo nag mo thugs khros nas //
bud med nag mos stong khams gang /
khrag nad rgyu gzer sna tshogs 'byung //
mkha' la nad sprin dmar nag 'khrigs //
dus kyi 'khrug pa slong byed ma //
mtshon gyis bskal pa 'jig byed ma //
glo bur mi la lhog rgod 'bebs //
thog ser 'beb pa'i snying mo che //
sa bdag klu gnyan khyod kyi 'bangs //
lha srin sde brgyad khyod kyi 'khor /
khyod kyis mi 'dul gang yang med //
nad kyang ma mo khyod kyi nad //
rims kyang ma mo khyod kyi rims /
khrag kyang ma mo khyod kyi khrag
/spyi bdud nad kyis kha lo sgyur //
dmar chen rak+tas thugs dam bskang //
bskang ngo bskal pas thugs dam bskang //
dam rdzas bdud rtsi'i gtor ma dang //
brten rdzas sgrub rdzas skong rdzas kyis //
'khrugs pa'i ma mo'i thugs dam bskang //
thugs dam bskang ngo sa ma ya //
thugs dam bskangs pa'i byin rlabs kyis //
bdag cag rnal 'byor 'khor bcas kyi //
nad kha chod la rims kha sgyur /
khram kha phyis la shwa rdel spos //
nad gdon bar chad sgyur du gsol //
mo ngan tsher rtsub sgyur du gsol //
pho bdud dal kha g.yas su sgyur //
mo bdud dal kha g.yon du sgyur //
spyi bdud dal kha mkha' la sgyur //
zlog sgyur chen mo'i dus la babs //
dus la babs po sa ma ya //
bcol pa'i phrin las 'grub par mdzod //
de nas bal tshon sna lnga des //
nad pa yod na spyi bor bkab //
mda' yi ltong gis tshur la blang //
nad pa med na mda' ltong steng //
bal tshon bkab la yon bdag gi
/phyogs su bstan la bshu tshul bya //
b+h+yo /
nad kyi tshon sprin sngo dmar 'di //
byung yang ma mo khyod las byung //
bstim yang ma mo khyod la bstim //
nad kyi tshon sprin sngo dmar 'di //
ye shes las dang 'jig rten gyi //
byung yang ma mo rnams las byung //
bstim yang ma mo rnams la bstim //
nad kyi tshon sprin sngo dmar 'di //
ma mo rnams kyi dbang po'i sgo
/bu ga rnams nas byung ba yin //
bstim yang ma mo khyed rnams kyi //
dbang po'i bu ga rnams la bstim //
nad kyi tshon sprin sngo dmar 'di //
byung yang ma mo thams cad kyi //
dbugs dang drod dang mchan las byung //
bstim yang ma mo thams cad kyi //
dbugs dang drod dang mchan la bstim //
mdos glud rak+ta 'di bzhes la //
nad kyi tshon sprin da sdus shig
/tshon gyi gru gu da sdogs shig
/byad dang khram kha da sgyur cig
/bal tshon bsdus la ngar mi'i steng du bkab /
khrag phor thams cad mdos mdun gyi snod du byo 'o //
phor pa rnams su khrag chu thigs re blugs /
yungs dkar la sogs thun btab /
lug nag lpags pa'am phyar nag steng du phor pa sngar nas bzhag pa de /
bud med dam sngags pa bzhis zur bzhi nas btegs /
dgra phyogs sam gnod pa'i phyogs su kha bltas la /
b+h+yo /
shar gyi dkar mo spyan gcig ma //
bya rgod thul pa g.yu dril brgyan //
dung gi lan tshar gser gyi thod //
dkar mo 'bum gyi 'khor dang bcas //
lho na nag mo mche ba can //
zhing gi go zu gser gyi dril //
lcags kyi lan phran g.yu yi thod //
nag mo 'bum gyi 'khor dang bcas //
nub kyi dmar mo dbang sdud ma //
chu srin g.yang gzhi sbrul gdengs can //
g.yu yi lan phran byi ru'i thod //
dmar mo 'bum gyi 'khor dang bcas //
byang gi ser mo las mkhan ma //
rma bya'i thul pa mthing gi dril //
gser gyi lan phran thod lding can //
ljang mo 'bum gyi 'khor dang bcas //
rgyal chen bzhi yi keg sgyur ma //
g.yas pas thod pa khrag bkang 'phen //
g.yon pas thun rdzas sngags shing 'debs //
gzugs can dgra dang gzugs med bgegs //
gang la brgyab pa brgyal zhing 'bog
/gnas la phog na rgya gram 'jig
/mi bzad zor bdag a la la //
phyogs bzhi'i dmag dpung chi li li //
ru mtshon mang po thibs se thib //
mdung bzung mang po rongs se rong //
ba dan mang po lhubs se lhub //
ma mo'i khrag zor khra la la /
khrag gi rba rlabs chi li li //
yungs dkar sngags mda' me bas rno //
'tshe mo nyungs nag mdung bas rno //
gnod pa'i bgegs la 'phang ba'i tshe //
gnam lha dkar po khrag tu skyug
/byI na ya ka 'dar zhing brgyal //
gnod byed dgra bgegs phyogs su b+h+yo //
zhes brjod phor pa'i nang gi khrag thig dang /
nyungs dkar thams cad phor pa gcig gi nang du blugs la /
lo bdud phyogs sam gnod pa'i phyogs su phyir dor bcug
/zhal bu rnams chu gtsang gis bshal la mdos mdun gyi snod du blug
/zhal bu rnams la nas cung zad btab cing chang phud blugs la /
sngar ltar btegs bcug la /
rtsa ba gsum gyi bden pa dang //
lha mo dpon g.yog mthu stobs dang //
ma mo mkha' 'gro'i rdzu 'phrul gyis /
khrag phor zhal bu bdun po la //
legs nyes pra rtags bstan du gsol //
bdag dang yon bdag 'khor bcas la //
na tsha shi chad mi 'ong na //
zhal bu gcig tsam kha sbubs la //
drug po gnam du kha zed cig
/cung zad rtsub chag yod na ni //
gnyis tsam sa la sbub par gyis //
da rung rim gro byed dgos na //
gsum tsam sa la sbub par gyis //
shin tu rim gro che dgos na //
bzhi tsam sa la sbub par gyis //
rim gro che yang 'gyur dka' na //
lnga tsam sa la sbub par gyis //
drug gam bdun ka sbub pa na //
dkon mchog gsum gyis dpang mi byed //
dus gsum rgyal bas mnga' mi mdzad //
yon bdag snga mar bdud chags rtags //
bzang ngan gnyis ni ma nor cig
/chang dang chu gnyis ma bsre zhig
/trag rak+sha kha mun tra b+h+yo /
ru lu ru lu pra se na yo ga
/zhes brjod la zhal bu rnams bkrab la /
drug sbub gcig kha yar bstan na yon bdag la ngan rnal 'byor pa rang la mi skyon /
gsum mam bzhi sbub na rang dang yon bdag gnyis kar ngan pas bskang bshags dang zlog pa chen po byas pas thub /
gcig sbub gzhan yar bstan na nyes skyon med /
gzhan gong du smros dang mtshungs /
sngags 'di ci mang bzlas na ngan pa thams cad bzlog
/rtags bzang na bzla mi dgos so //
oM na mo ma hA ka pA la sa ma ya /
pra se na mA ra na ha na ha na /
tug tug shAn+tiM ma hA ka pa na ye swA hA/
de nas zhal bu rnams chus bshal la mdos mdun snod du blug
/zhal bu dang gzhi yang bsdu /
yod na tshe gtor dang mda' dar bshams /
mdos gsos la bdud rtsis bran /
b+h+yo /
sngon tshe lha dang lha min dmag
/ri rab rtse nas 'thabs pa'i tshe //
lha rnams pham zhing lha gnas zhig
/lha min g.yul ngo rgyal pa las //
mi pham srid gsum lte ba la //
lha yi dmag dang rdzong bcas te //
lha ma yin gyi g.yul ngo bzlogs //
lha min dbang pos phyag kyang byas //
lha dang mi rnams rmongs pa la //
lha mo'i nus pas 'gro drug gsos //
lha mo'i thugs kyi gzhal yas nas //
zla ba'i dkyil 'khor 'od zer gyis //
phyogs bcu'i bdud rtsi'i bcud bsdus nas //
zla ba'i dkyil 'khor dag la thim //
bdud rtsi'i rlangs pa dkar po yis //
bzhi brgya rtsa bzhi'i nad rnams bsal //
bdud rtsi sman gyi rgyal mor grags /
khyod la dad na ma bas byams //
de phyir bdag dang yon bdag gis //
lha mo khyod la dad pas mchod //
gus pa'i yid kyis phyag 'tshal lo //
sngon tshe shAka thub spyan snga ru //
deng nas 'khor ba ci srid bar /
khyed la mchod bstod byed rnams kyi //
nad dang sdug bsngal zhi ba dang //
tshe dang bsod nams spel bar byed //
de las 'gal na rgyal ba bslus //
rgyal ba'i rdo rjes mgo 'gem shog
/de skad khas blangs dam bcas pa'i //
dam tshig rjes su dran mdzod la //
bcol ba'i las rnams myur 'grub mdzod //
bdag dang yon gyi bdag po la //
zhal nas bdud rtsi'i char phob la //
nad gdon sdug bsngal zhi bar mdzod //
tshe dang longs spyod rgyas par mdzod //
lo thog 'bru yi phung po dang //
rkang 'gros phyugs rnams 'phel bar mdzod //
mdor na bdag dang yon bdag gis //
mgon dang skyabs su khyod bsten gyis //
tshe rdzi srog skyob lha mos mdzod //
kyai /
dbang phyug chen po man chad nas //
lag na gzhong thogs yan chod kyi //
steng gi lha tshogs thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe steng gdon ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
nam mkha'i dbyings su ci bros kyang /
khyod kyi phyag gis bsnyab thobs shig
/steng gdon lag nas mi bla slus //
steng gdon lag nas tshe g.yang skyobs //
bum pa 'di la bla tshe g.yung drung skyil //
kyai /
chos kyi rgyal po man chad nas //
dmyal srung shan pa gtum po yan //
'og gi 'chi bdag thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe 'og gdon ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
sa 'og rigs gyur gar bros kyang /
khyod kyi phyag gis bsnyab thobs shig
/'og gdon lag nas mi bla slus //
'og gdon lag nas tshe g.yang skyobs //
bum pa 'di la bla tshe g.yung drung skyil //
hU~M/
srid pa'i skos rje brang dkar dang //
gnam lha dkar po man chad nas //
rgyal po the'u rang yan chad kyi //
snang srid lha 'dre thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe snang srid lha 'dres ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
phyogs bzhi mtshams brgyad gar bros kyang /
khyod kyi phyag gis bsnyab thobs shig
/lha 'dre'i lag nas mi bla slus //
lha 'dre'i lag nas tshe g.yang skyobs //
bum pa 'di la bla tshe g.yung drung skyil //
re lde mgo nyag man chad nas //
nag po satwa thogs yan chad kyi //
bdud rnams ma lus thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe bdud kyis ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
bdud yul nag por bros na yang /
khyod kyi phyag gis bsnyab thobs shig
/bdud kyi lag nas mi bla slus //
bdud kyi lag nas tshe g.yang skyobs //
bum pa 'di la bla tshe g.yung drung skyil //
kong rje btsan po man chad nas //
shar pa phreng thogs yan chad kyi //
btsan rnams ma lus thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe btsan gyis ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
btsan yul dmar po gar bros kyang /
khyod kyi phyag gis bsnyab thobs shig
/btsan gyi lag nas mi bla slus //
btsan gyi lag nas tshe g.yang skyobs //
bum pa 'di la bla tshe g.yung drung skyil //
dmu rje btsan po man chad nas //
dmu btsan legs sbyor yan chad kyi //
dmu rnams ma lus thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe dmu yis ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
dmu yul smug po gar bros kyang /
khyod kyi phyag gis bsnyab thobs shig
/dmu yi lag nas mi bla slus //
dmu yi lag nas tshe g.yang skyobs //
bum pa 'di la bla tshe g.yung drung skyil //
dga' bo 'jog po man chad nas //
ne'u seng skyes pa yan chad kyi //
klu rnams ma lus thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe klu yis ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
klu yul sngon po bros na yang /
khyod kyi phyag gis bsnyab thobs shig
/klu yi lag nas mi bla slus //
klu yi lag nas tshe g.yang skyobs //
bum pa 'di la bla tshe g.yung drung skyil //
gza' chen brgyad po man chad nas //
rgyu skar nyer brgyad yan chad kyi //
gza' dang rgyu skar ma lus kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe gza' skar ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
bar snang khams su gar bros kyang /
khyod kyi phyag gis bsnyab thobs shig
/gza' skar lag nas mi bla slus //
gza' skar lag nas tshe g.yang skyobs //
bum pa 'di la bla tshe g.yung drung skyil //
gtso mo yum drug man chad nas //
'jig rten dman mo yan chad kyi //
mkha' 'gro shugs 'gro ma lus kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe mkha' 'gros ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
dur khrod brgyad du bros na yang /
khyod kyi phyag gis bsnyab thobs shig
/mkha' 'gro'i lag nas mi bla slus //
mkha' 'gro'i lag nas tshe g.yang skyobs //
bum pa 'di la bla tshe g.yung drung skyil //
ma bdud rgyal mo man chad nas //
grong rgyu'i 'dre mo yan chad kyi //
ma mo ma lus thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe ma mos ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
rgya mtsho'i 'gram du gar bros kyang /
khyod kyi phyag gis bsnyab thobs shig
/ma mo'i lag nas mi bla slus //
ma mo'i lag nas tshe g.yang skyobs //
bum pa 'di la bla tshe g.yung drung skyil //
kong btsun de mo man chad nas //
'brog chen 'khor 'dul yan chad kyi //
skyong ma ma yams ma lus kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe ma yams ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
ri bo'i rtse ru bros na yang /
khyod kyi phyag gis bsnyab thobs shig
/ma yams lag nas mi bla slus //
ma yams lag nas tshe g.yang skyobs //
bum pa 'di la bla tshe g.yung drung skyil //
srog bdag rgyal po man chad nas //
pe dkar rgyal po yan chad kyi //
bgegs rigs stong phrag brgyad cu thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe bgegs rigs ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
gtsug lag mchod rten gnas sogs gar bros kyang /
khyod kyi phyag gis bsnyab thobs shig
/bgegs rigs lag nas mi bla slus //
bgegs rigs lag nas tshe g.yang skyobs //
bum pa 'di la bla tshe g.yung drung skyil //
hU~M/
srid pa'i rtse mo man chad nas //
na rag dmyal khams yan chad kyi //
'gro drug ma lus thams cad kyis //
bskor zhing bskor zhing phyag byas kyang //
lha mos de la spyan mi gzigs //
phyag lan mi mdzad khro tshul ston //
bdag dang rgyu sbyor yon bdag gi
/bla tshe rigs drug ma khyer ram //
rgya la gal te khyer pa na //
mdos dang gtor ma 'di bzhes la //
bdag cag rnams la gnod byed de //
rigs drug gnas su ci bros kyang /
khyod kyi phyag gis bsnyab thobs shig
/rigs drug lag nas mi bla slus //
rigs drug lag nas tshe g.yang skyobs //
bum pa 'di la bla tshe g.yung drung skyil //
tshe mda' sgro dkar tshe yi rten //
tshe dar dmar po tshe yi g.yab //
tshe g.yu ljang khu tshe yi zungs //
tshe nas dkar mo tshe yi gcal //
tshe chang sngon mo tshe yi nyag
/bdag dang rgyu sbyor yon bdag la //
dpal ldan lha mos tshe gsos srog skyobs shig
/b+h+yo ma hA kA li hU~M b+h+yo /
a yu She puSh+TiM ku ru oM/
ci 'grub bzla /
de ltar zhag mang byed na yang /
zhag gcig dus gsum tshar gsum 'don //
nyin rdzogs de nyin 'bul na yang //
de nyin tshar gsum 'don par bya //
'bul kha gser skyems spyi ltar 'bul //
de nas dkar gtor bsngos la bzhag
/de rgyab ngar mi kha phar bsgyur //
de rgyab khrag snod phar la bzhag
/de rgyab mdos nyid zhal bsgyur bzhag
/'bru sna gtsang mas rdzongs 'debs bya //
b+h+yo /
ma gcig lha mo dpon g.yog dang //
snang srid ma mo mkha' 'gro dang //
nad bdag dregs pa'i tshogs rnams kun //
thams cad zhal sgyur gshegs re ran //
nas gro sran ma la sogs pa'i //
'bru sna'i rigs rnams rdzongs su 'debs //
rtag tu lo phyugs legs par mdzod //
gser dngul zangs lcags la sogs pa'i //
rin chen sna tshogs rdzongs su 'debs //
bsod nams mnga' thang rgyas par mdzod //
dar dang za 'og la sogs pa'i //
gos kyi bye brag rdzongs su 'debs //
dpal dang gzi brjid rgyas par mdzod //
sha khrag gtor ma rdzongs su 'debs //
gnod byed dgra bgegs zlog par mdzod //
mar thud phrum la sogs pa yi //
dkar gsum zas sna rdzongs su 'debs //
dkar phyogs lha ngo rgyas par mdzod //
tshwa g.yer sgog pa rdzongs su 'debs //
mi kha bra mchu med par mdzod //
'dod yon sna tshogs rdzongs su 'debs //
ci 'dod bsam pa lhun grub mdzod //
da ni gshegs so gnas su gshegs //
dang po lan gcig mi byon rgyu //
rnal 'byor dam tshig gnyan la dgongs //
da ni rang gi gnas su gshegs //
ri rab chen po'i rtse la gshegs //
yongs 'du'i shing gi rtsa bar gshegs //
mu le mthing mtsho'i nang du gshegs //
ma pham g.yu mtsho'i nang du gshegs //
o rgyan mkha' 'gro'i gnas su gshegs //
dur khrod chen po brgyad du gshegs //
'khor gyi lha srin dregs pa'i tshogs //
rang rang so so'i gnas su gshegs //
b+h+yo ma hA kA li hU~M b+h+yo /
badzra mu /
sarba b+hU ta gats+tsha gats+tsha /
zhes brjod phyogs ni gtsang sa 'am //
mkha' 'gro'i gdong dang ma thug par //
yas lam lo bdud phyogs su bskyal //
phyogs sogs brtsi bar mi shes na //
byang shar lha mo'i gnas phyogs su //
phul rgyu bskur bas chog pa yin //
spros bcas dar nag dang bcas nas //
sngags pas bskyal yang rung ba yin //
gang ltar gtor gzhong mdun du sbubs //
na mo /
dkon mchog gsum dang rtsa ba gsum //
bden ldan kun gyi bden stobs kyis //
lha mo bsgrub la bar gcod pa'i //
lte phur nag mos gtsor byas pa'i //
gnod byed dam sri thams cad ni //
rim dgu sa yi 'og tu song //
'di 'og stong phrag nyi shu na //
gshin rje chos kyi rgyal po bzhugs //
de la rgyu 'bras chos nyon la //
byams mgon bstan pa ma byung bar //
steng du ldang bar ma byed cig
/byams pa mgon po byon pa'i tshe //
longs la byang chub sems bskyed zhus //
chos skyong srung mas rgyas gdab bo //
oM laM hU~M laM satwaM b+ha ya nan /
de nas bkra shis gang shes brjod //
tshe ril rol zhing tshe chang btung //
rjes chog gzhan ni mi dgos so //
rims zlog ma mo'i khrag mdos 'di //
nye bar mkho zhing gal che yang //
phyogs 'dir dar srol chung ba yis //
phyag len shes mkhan dkon par snang //
rak+sha gter ston gter kha las /
khrag mdos rgyas pa byung mod kyang //
ha cang rgyas drag bca' 'don dka'//
lug nag bsha' srol yod pa'i phyir //
stong rje ma mo mkhan sogs la //
mi la ras pas bka' skyon che //
de phyir de yi bka' srol nub //
dgongs gter rtsa tshig rdo rje'i gsung //
rtsa tshig tsam la gzhir byas nas //
ma mo 'bum gyi rgyud lung sogs //
rgyud sde mang po'i dgongs pa blangs //
gsar ma'i lha mo dud sol ma'i //
nad zlog mdos ni stag lung pa //
ngag dbang rnam rgyal gyis mdzad dang //
rang byung rgyal mo'i
nad zlog mdos //
gtsug lag phreng bas mdzad pa dang //
rak+sha gter ston gter ma yi //
ma mo'i khrag mdos rnying pa dang //
dud sol rang byung re ma ti //
lha mo'i rgyud gzhung mang po la //
shin tu goms shing 'dris byas te //
dpal ldan lha mo dpon g.yog gi
/dbang lung man ngag mtha' yas thob //
bsnyen sgrub rtags mtshan thob pa yi //
sngags rgan rA ga a s+ya ngas //
dus ngan bskal pa snyigs ma la //
mi rnams spyod pa ngan pa des //
srid pa'i ma mo thams cad 'khrugs //
de tshe nad kyi du ru ka
/gso rigs gzhung nas ma grags cing //
nad rtags rtsa chu go log ston //
sman gyis mi phan dug tu 'gro
/mi phyed phyags mas 'debs pa dang //
mi thog yang yang 'bud pa 'byung //
de skad kun mkhyen o rgyan rje'i //
gter kha rnams nas lung bstan pa //
da ni rim bzhin dus la babs //
de dag rnams la phan sems kyis //
'di sogs rkyen zlog mang du bsgrigs //
'di dag phan thog yong mi yong //
dar srol 'gro don 'byung mi 'byung //
brtag phyir ye shes spyan ldan pa'i //
yi dam lha la gsol btab pas //
phan thogs 'gro don mang po 'ongs //
gsungs pa'i rmi lam lung bstan thob //
bdag gis rkyen zlog bsgrigs pa kun //
bdag gi shes rab rtsal ma yin //
o rgyan rje yi thugs rje yis //
byin brlabs gter phran gcig dang mnyam //
phyogs rnams kun tu dar zhing 'phel /
khyad par kaHthog go 'jo'i phyogs //
rtsis che ngo mtshar chen por brtsi //
de dag 'byung rtags rmi lam du //
brda yi rnam pa mang po mthong //
de tshe bdag rang spro ba skyes //
de phyir 'di sogs mang du brtsams //
'on kyang chos spyan mi ldan pas //
'gal 'khrul nyes pa'i cha mchis na //
ma mo mkha' 'gro'i tshogs la bshags //
dge bas ma 'ongs skye 'gro kun //
nad dang gdon las thar gyur nas //
mi 'jigs skyabs kyi sbyin par shog
/'di nyid 'phel zhing rgyas pa yi //
phrin las ma mo kun gyis sgrubs //
'brel tshad bkra shis bde legs shog
!
/'di'i khyad par man ngag zab mo ni //
thal chen yungs dkar ra khrag rus tshigs dang //
sol ba bsres te sngags ni nyer gcig gam //
brgya rtsas sngags la rims nad yod pa yi //
phyogs su gtor ram khyim rnams kun la gtor //
yang na chu la btab nas gtor yang rung //
de yi lhag ma dur ni mang sar gtor //
de ni rims nad gcod pa'i gdams ngag ste //
ma mo 'bum gyi rgyud lung chen po yi //
le'u nyi shu rtsa bzhi pa nas gsungs /
oM sa si ru ru pu ru na sa ma ra /
o 'u re /
ba ma su /
su ta na b+h+yo /
zab bo //
\u0f80atsha /
