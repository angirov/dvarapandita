@#//
gshin rje 'chi bdag zlog pa'i chog khrigs rig 'dzin grub pa'i zhal lung zhes bya ba bzhugs so //
gu ru pad+ma sid+d+hi hU~M hrIH
dkyil 'khor rgya mtsho'i khyab bdag thod phreng rtsal //
gshin rje'i gshed du rab khros khrag 'thung rgyal //
rgyal ba rgya mtsho'i spyi gzugs chen po de //
rigs kyi bdag por bsten no byin gyis rlobs //
gsang chen rigs brgya'i bdag po rdo rje 'chang //
thams cad mkhyen pa bla med rdo rje rtsal //
bka' drin mnyam med zur chen pad+ma dbang //
deng nas byang chub bar du snying dbus bzhugs //
'gro rnams 'chi bdag bdud sde'i g.yul ngo las //
rnam par rgyal byed zab don cho ga'i khrigs //
gab sbas mngon phyung legs par 'chad pa la //
bka' srung dam can tshogs kyis gnang ba stsol //
de la 'dir byang gter snying mdzod smug po nas byon pa'i 'chi bdag zlog byed
stobs chen gyad kyi 'khor lo'i cho ga rig 'dzin brgyud pa'i phyag bzhes bzhin khrigs su bya ba la /
spyir na gshin rje 'chi bdag zlog byed cho ga 'di la rang lugs kyi rjes 'jug thos chung 'gas thugs sgrub kyi chos tshan nyer lnga'i nang tshan yin par smra yang them byang du mi gsal zhing /
khyad par snying mdzod nas byon pas rdzogs chen dgongs pa zang thal gyi cha lag kho nar gtogs la /
'on kyang gter kha 'di kha'i sbas byang gu ru rin po che nyid kyi gsung las /
phyi yi 'chi bdag gshin rje de :
gyad kyi man ngag 'di yis bzlog :
nang gi dbang po srog gi rten :
bcud len rdzas dang sman gyis gso :
gsang ba tshe yi dwangs ma de :
bskyed rim dbang dang rlung gis gso :
zhes gsungs pa'i tshe sgrub kyi skor las 'phros te /
rdzogs chen kho na dang 'brel ba'i snyan brgyud 'chi med 'od snang dang /
rdzogs chen dang /
thugs sgrub kyi chos tshan nyer lnga'i dgu par nyis 'gro tshe dpag med longs sku ma'i skor sogs shugs las bstan par shes dgos so //
de lta bu'i gdams pa khyad par can 'di nyid byung ba'i lo rgyus ngo mtshar can gter gzhung nyid kyi skabs las byung ba ltar dang /
khyad par 'chi bdag gis /
de ring gshin rje'i grong khyer du :
nga nyid khyod kyis bzlogs gyur te :
ma 'ongs bskal pa tha ma la :
nga nyid bzlog pa su zhig yod :
dam tshig chen po brtser dgongs la :
nga dang nga yi 'khor rnams kun :
rdzas dang rten 'brel gnad bcings la :
zlog pa'i cho ga mkhas par mdzod :
phyi rabs khyod kyi bka' nyan pas :
byang chub sems bskyed rgya chen bya :
lo zad zla zad gshin rje'i dus :
bzlog na 'jig rten kun la phan :
sems bskyed rgya chen med gyur kyang :
sngags dang phyag rgya rab ldan na :
rang rang gang byed 'chi ba bslus :
e ma ngo mtshar chen po nyid :
'chi bdag zlog pa'i cho ga mdzod :
ces gleng bslang ba la /
slar yang slob dpon chen pos /
ya ma 'chi bdag nag po khyod :
rang gi dam tshig de smras na :
'chi bdag gshin rje zlog pa'i thabs :
khyod kyis legs par ston par gyis :
zhes sogs bka' bstsal par brten /
'chi bdag rang gis de lta bu'i tshul rgyas par smras pa'i gdams pa dngos la nang gses kyis dbye na 'chi ba bslu ba dang /
zlog pa gnyis las /
dang po 'chi bslu ni /
'chi bdag rang gis slob dpon chen po'i spyan sngar dam bcas te smras pa las /
lo zad zla
zad gshin rje'i dus :
'byung ba lnga yi sa bon bris :
kham sa nag po'i gwa 'ur gzhug :
ces sogs nas /
de nyid rang gi mdzod du sbos :
zhes pa'i bar gyi bshad pa'i rtsa tshig las /
o rgyan chen po'i man ngag gi don 'grel du /
gshin rje zlog pa'i cho ga stobs chen gyad kyi 'khor lo bstan par bya ste :
ras sam rgya shog la phyi yi 'byung ba lnga rim bzhin bris te :
zhes sogs nas /
mdzod phug tu sba'o :
zhes gsungs pa'i bar ltar bla ma brgyud pa'i phyag bzhes bzhin lag tu khel nges pas nam dgos kyi tshe 'byung ba lnga'i 'khor lo dang /
rdzas sna tshang ba'i gzugs brnyan sogs tshul bzhin du sbas te mdzod du sbas pas don grub par 'gyur ro //
gnyis pa 'chi bdag zlog pa la yang rtsa 'grel gnyis las /
rtsa ba ni 'chi bdag rang dam bcas pa'i gong gi 'phros las /
rang gi dri ma sna tshogs dang :
'bru sna'i ngar phye bsres pa las :
zhes sogs kyis bstan pa'i 'chi bslu'i dod du sngon 'gro'i glud ci ltar gtang thabs dang /
'chi zlog dngos la /
'chi bdag zlog pa'i thabs byed na :
drag po'i sa la khrag sna dang :
zhes sogs kyi sgo nas rgyas par bshad pa ltar ro //
o rgyan chen pos gnas skabs de nyid du srin po nag po khrag mig bsgral pa'i sha khrag dang /
lang+ka'i yul gyi 'bru sna dang /
rgya mtsho'i mtha'i srog chags kyi rus pa dang /
rin po che'i gling nas glud rdzas sogs bsdus te gshin rje 'khor bcas dngos su yod bzhin pa la byin gyis brlabs te byin pas mi lo bcu gsum du khams gsum sems can gyi srog bslus shing /
ma 'ongs pa'i rjes 'jug rnams la brtse bas dgongs te 'chi zlog gi cho ga khyad par can ngo mtshar rmad du byung ba 'di nyid /
'chi bdag rang gi tshig rtsa bar byas te 'grel pa'i tshul du mdzad pa las /
de nyid nyams su blang ba la gzhung nyid gsal po yod kyang /
rang bzo mkhan rnams kyis dgongs pa 'grel tshul sna tshogs kyis lag len 'chol bar spyod pa'i tshul du mthong nas /
'dir 'khrul med kyi lag len bzhin bri ba la don gsum ste /
sbyor ba bcas gshom ji ltar bya ba dang /
dngos gzhi cho ga nyams su blang ba /
rjes las kyi mjug bsdu ba gsum gyis bstan no //
de yang spyir dbang thob cing dam tshig ma nyams shing bsnyen sgrub las su rung ba dang /
gtso bo ka dag spros pa'i mtha' dang bral ba'i dgongs pa legs par rtogs shing go la /
de'i ngang las lhun grub sgyu ma'i rig rtsal 'gag pa med pa'i lha sngags ting 'dzin brtan cing snying rje'i blo can /
bla med man ngag la sgro 'dogs chod pa'i gang zag gis /
rang gzhan gyi don du phrin las bya ba'i skabs su babs pa'i tshe /
dang po bcas bsham ji ltar bya ba ni /
gtsug lag khang dang rgyal po'i pho brang gi sgo khang lta bu'am /
skye bo rgyu ba'i lam po che bla gab med pa'i sar yang rung ste /
'og thog sogs med pa'i sa gzhi'i steng kho nar bya ba ni dgos pa che zhing gnad zab pas phyogs der phyags bdar sogs bya /
de yang gzhung las /
rang nyid shis pa'i phyogs su ltos :
dkyil 'khor mi shis phyogs su bris :
zhes gsungs pa ltar rdo rje slob dpon phyogs
chen gyi shar du lta ba'i g.yas ngos phyogs chen gyi lhor gshin rje'i dkyil 'khor gru gsum nag po logs rer 'dom re yod pa /
tha mar me ri 'bar ba'i rtse mo byang du blta ba'i dbus dbu can gyi yi+i ge du nag po mgo lhor bstan pa bris pa'i steng du gshin rje'i gzugs bca' ba ni /
rtsa ba las /
drag po'i sa la khrag sna dang :
lcags dang yungs nag li shi rdzas :
bsres te shul chags chu yis sbrus :
de la 'chi bdag nga yi gzugs :
rngams shing che la rags pa bya :
srid pa'i 'khor lo lto bar gzhug :
ro g.yam nag po'i tshal pa la :
gri khrag ro sol bsres pa yis :
kraM dang dza dang du dang ma :
ti zhes bris pa 'god pa ni :
yan lag dbang po'i sgo la gdab :
ces gsungs pa'i 'grel par ji ltar bya ba gsal por yod kyang go sla ba'i phyir cung zad bkrol te bshad na /
dur khrod kyi sa /
ro bsregs pa'i thal ba /
g.yul bkyes pa'i sa /
mkhar brdibs pa'i sa /
rabs chad kyi khang sa /
lam rgya gram gyi sa rnams 'jim nag po dang bsres pa'i khu ba /
khron pa'i chu /
lu ma'i chu /
mtsho lkug pa'i chu /
rta bong dre'u rnams kyi chus sbrus la /
khrag sna tshogs dang /
gri lcags la sogs pa'i lcags sna tshogs kyi phye ma /
yungs nag
/sran ma la sogs pa drag po'i 'bru sna /
mdze pho /
dme pho /
mon pa /   dpe la lar 'on pa 'dug pas dpyad /
rabs chad nag po /
byi pho ste nal phrug
/yugs sa sogs bkra mi shis pa'i mi rnams kyi sha rus skra sen mo gos dang dri ma gang rnyed bsres la /
'chi bdag gi gzugs che na 'dom gang /
chung na'ang gru gang tsam dgos par gsungs pa bzhin bya /
de yang ma he nag po rwa gzings pa'i steng du gshin rje nag po khro gnyer bsdus shing mche ba gtsigs pa /
mig gsum bgrad pa /
ral pa spyi bor bcings pa /
yan lag nywa sul rags shing sen mo lcags kyu ltar gug pa /
thod skam gyi dbu rgyan sogs 'jigs pa'i chas brgyad kyis brgyan pa /
g.yas pas khram shing mig dgu dang zhags pa nag po thogs shing /
g.yon na ral gri nag po so gcig pa 'dzin pa /
smad la stag lpags dkris pa rngams gzugs dang ldan pa dpe bris ltar bzhengs pa'i lto bar srid pa lugs 'byung lugs ldog gi 'khor lo dang /
snying gar sngags phreng sogs kyang gter gzhung gi 'khor lo bri yig dang dpe ltar bris la lteb chings byas te gzhug
/ro g.yam nag po'i tshal pa'am /
ro ras la gri khrag dang ro sol bsres pas kraM gsum bris la kha phyir bstan la bcug /   la lar traM zhes pa'ang snang /
de bzhin du dzaHgnyis bris la mkhur tshos gnyis la /
mchur du so la ma /
ti bzhi bris la yan lag bzhi la'o //
de'i 'khor du skye 'gro las kyi bdud bzhi ni /
mdun du gshin rje nag po khro gzugs can rgyan med gcer bu ling+ga bsgreng ba /
kha gdangs shing mche ba gtsigs pa /
yan lag bzhi po bgrad pa /
g.yas su sdig pa nag po rwa dang kha gdangs pa mig dang yan lag bgrad pa /
rnga ma lcags kyu ltar bkug pa /
rgyab tu lcags kyi phye ma leb ru dang gshog pa gdengs pa /
g.yon du dred mo dmar nag 'jigs
gzugs can /
de bzhi shog bu la bris te phyogs bzhi la gzug
/gzhung las /
gshin rje'i rgyab nas yar las kyi 'tshub ma nag po :
'ja' ris dud pa 'khyil ba lta bu zhig yod :
de'i rtags su ram nag pos 'ja' ris btang la 'tshub ma'i dbyibs bal nag po'am :
rnga ma nag po'am :
shing gi lo ma nag por bsgyur la bya'o :
zhes gsungs pas /
la la dag gis nam mkha' 'ja' ris 'dzugs pa sogs yod 'dug kyang /
deng sang phyag len la shog bu la rlung nag 'tshub ma bris pa rgyab yol gyi tshul du btsugs /
yang gzhung las /
gshin rje'i 'khor thams cad kyi gzhi ma ni 'jim pa nag po la chu'i sba ris su bya'o :
zhes gsungs pa ltar ma he'i 'og tu 'jim pas chu nag rba klong 'khrugs pa'i gzugs brnyan mtshon tsam byed /
de ltar bcas zin pa dang /
gong gi dkyil 'khor gyi khar kha byang du bstan la bzhag go
/de'i mdun du gzhi ma nag por dgos par bshad pa ltar phyar ba nag po lta bu gtsang ma rgya che bar bting ba'i steng /
thog mar gshin rje'i mdun du khrag gi ar+g+haM/
dbang po lnga'am 'bru nag gi me tog
/tshil chen gyi bdug spos /
zhun chen gyi mar me /
mkhris pa'i dri chab /
tsit+ta'i zhal zas kyi dod gtor ma gru gsum nag po rnams kong bu zur gsum nang du bshams pa ni rang lugs kyi phyag len yin la /
zhal zas dang gtor ma gnyis su bya ba 'thad pa 'dra zhing /
gzhung las /
thog mar gcig tu byas pa 'dra ba la /
dngos kyi skabs 'bul tshig gnyis su byung bas snga ma zhal zas dang /
phyi ma gtor ma yin 'dug pas gtor ma nag po thog gzugs can zhig sha khrag gis brgyan te bsham /
gzhan yang phyar ba'i steng du sha sna /
khrag sna /
'bru sna /
dar sna /
gos sna /
rin po che'i rigs /
zas sna tshogs /
dri ma dang glud sna tshogs sogs ci 'byor tshan par spungs la gzhag go
/khrag dang 'o ma chu la sogs pa btung ba'i rigs kyang snod khengs par bkod /
gzhung las /
kong bu sdong bu bcas pa bsham par gsungs pa ni gong gi mchod pa'i gras des 'thus /
bre srang nag po dgos par bshad pa ltar lag len bzhin bzo zhing rig 'dzin ngag gi dbang po'i gsung rgyun du ma lcogs na bre srang gi 'khor lo bri bar 'thad par gsungs bzhin lugs srol mang yang /
'dir rang lugs rig 'dzin legs ldan rje'i zab gter las byung ba ltar dpe bris logs su bkol ba ltar mtshal lam ba bla lta bu mi zlos pa'i tshon gyis bri 'o //
gzhung du glud sna tshogs bshams par gsungs pa dang 'di ga'i sngon 'gro 'chi bslu'i dod du glud sde lnga bya bar bshad pas de'i tshul ni /
rtsa bar /
rang gi dri ma sna tshogs dang :
'bru sna'i ngar phye bsres pa la :
mi gzugs dkar ser dmar dang ljang :
khra bo'i gzugs dang lnga byas la :
dar sna bal tshon 'bru sna dang :
changs zan lo yi+i grangs su bya :
gtsang ma'i snod du 'bru sna'i khar :
gzugs lnga bzhag la gos kyis bkab :
ces gsungs pa'i 'grel par de nas rang gi kha chu sna chu /
mig rnag
/snabs lud /
dri chen /
dri chu /
skra dang sen mo /
'bru sna'i ngar phye
rnams la rang lus bkrus pa'i khu bas sbrus te /
mi gzugs dkar /
ser /
dmar /
ljang /
khra bo dang lnga bslangs la /
dar sna dang bal tshon gyi rgyan gdags /
snod gtsang mar 'bru'i phung po spungs pa de'i khar bzhag
/rang gi gos dum bu bkon /
changs zan lo grangs dang mnyam pas skor :
ces gsungs pa ltar /
'bru sna'i ngar phye la rang ngam yon bdag gang yin gyi lus ril po'am yan lag lnga bkrus pa'i dri khu la /
mchil ma /
snabs lud /
mig rnag
/rna spab /
dri chen /
dri chu rnams kyis sbrus te rang gzugs dbus su che ba gcig dang /
phyogs bzhir chung ba re re ste lnga ka 'greng zhing lag gnyis mchog ster ba'i phyag rgya byas shing /
dbang po dang skye mched dod par bya /
skra sen rnams so so'i gnas su gzug
/gzhung las /
dbus khra bo dang /
gzhan phyogs mdog tu bshad pa ltar mdog kyang rang rang gi kha dog
/rgyan gos /
zhwa sogs kyi rnam pa gsal ba'i steng /
gzhung bzhin dbus khra bo /
shar dkar /
lho ser /
nub dmar /
byang ljang rnams kyis shas che bar bya /
de'i dgos pa ni bdud rtsi 'khyil pa'i 'chi zlog las /
'byung lnga'i bdag po rnams la dbus kyi glud khra bos nam mkha'/
shar dkar chu /
lho ser sa /
nub dmar me /
byang ljang rlung ste /
yon bdag gi sems sha khrag drod dbugs rnams kyi glud du gtong bar mtshon par gsungs pa gnad che zhing man ngag gi dgos don zab /
glud gos dri ma can gyis g.yogs /
gzhan yang dar sna dang bal tshon gyi rgyan gdags /
zas lhag gis lag g.yon pas bzos pa'i changs bu lo grangs las gsum gyis lhag pa dang /
zas skom gyi lhag ma sna tshogs blugs /
rin po che'i bdar phye btab ste /
ka To ra lta bu rin po che'i snod 'bru snas gang bar bshams la /
gshin rje'i mdun gyi glud rdzas sna tshogs pa'i dbus su bzhag
/de'i mthar grwa slob /
yon bdag la sogs kyi changs zan glud skyel mi gang 'byor bkod /
'dir glud rdzas sogs phon chung na 'og tu glud phad mi khengs pa la sogs mi bzang bas phon che bar bya ba gnad yin /
logs shig tu rgyab chog gi las gzhung gang yin gyi mchod gtor rnams dang /
slob dpon gyi mdun du rdor dril /
DA ma ru /
kha T+wAM ga rtse gsum /
sran ma nag po'i me tog gi snod sogs dang /
gzhan yang gzhung las /
byang phyogs su tshe'i dkyil 'khor gyi lha la mchod pa dang bstod pa 'bul :
shar du gtor ma brgya rtsa gcig gtang :
gnas kyi phyi'i phyogs bzhir gsur dud gtang :
zhes sogs dang /
yi dam dang chos skyong la gtor ma 'bul :
zhes gsungs pa ltar phyag bzhes su gnas khang yangs pa yod tshe de rnams thams cad gnas khang de ga'i nang du bgos te bya ba'am /
de min phyogs ma 'khrul phyin gang bder mdzad srol yod pas /
shar du byang gter bka' brgyad rang shar las byung ba lta bu'i gtor ma brgya rtsa gtong mkhan /
lho phyogs 'chi bdag zlog pa byed mkhan rnams bzhugs pa'i dbang du byas /
nub phyogs su yi dam dang chos skyong gtor ma 'bul ba'i dgongs pa ltar /
e
waM lcog sgar ba'i rgyun skong gi bdag bskyed phur pas byas te skong gso byed pa'i lag len bzhin skong gso gzhan rnams dkyus bzhin la /
rdo rje gling pa'i zab gter ltar rtsa gsum skong gso ci mang gtong srol yod /
gzhan du skabs sbyar gyis rang gzhan gang byed kyi rtsa ba gsum gyi phrin las gang byas kyang chog par go
/byang gi tshe chog pa phal cher stabs bde ba'i dbang gis tshe sgrub lcags sdong ma mdzad pa shas che zhing /
'od dpag med yin pas skabs su babs na'ang /
rang gzhung las /
dben zhing nyams dga' la bkra shis pa'i gnas su bzang po'i sa la maN+Dal byas te tshe rabs kyi sdig sgrib sbyangs :
bsod nams kyi tshogs bsags :
thig gdab tshon byin rlabs byas te mgon po tshe dpag tu med pa'i dkyil 'khor bris tshe'i bum pa bcas te tshe bsgrub par bya'o :
zhes gsungs pa ltar gong du smros pa bzhin snying mdzod nas lhan cig tu byon pa'i 'chi med 'od snang ngam /
khyad par nang longs spyod rdzogs sku'i lha la brten te tshe sgrub pa 'di nyid shin tu skabs su babs pas /
de'i tshul ni kho bo'i bla ma'i snyan brgyud ji bzhin par logs su bris yod pas der blta zhing /
gnas khang gi phyi'i phyogs bzhir gsur dud sogs kyang sta gon bya'o //
gnyis pa dngos gzhi'i cho ga nyams su blang ba ni /
gzhung las /
de nas bdag nyid gshin rje'i byang phyogs su kha shar du bltas te stan bde ba la 'dug pas skyabs su 'gro ba dang :
sems bskyed pa bya :
rang yi dam gang byed kyi lhar bsgom :
zhes gsungs pas /
gu ru zhi drag
/bka' brgyad /
tshe phur sogs rnying ma rang lugs kyi yi dam gang yin gyi chog phrin gtang bas 'thus mod /
'on kyang byang gter gyi rtsa gsum kun 'dus thugs sgrub drag po rtsal kho na yin pas /
rig 'dzin gong ma phal cher gyis thugs sgrub kyi las gzhung bsrang bar mdzad 'dug pa bzhin sngon 'gro gzer lnga nas brtsam rtsa gsum skong gso yan chad grub par bya'o //
de rjes 'chi zlog dngos la /
thog mar sngon 'gro'i glud gtang ba ni /
gzhung las /
sngags drug dang phyag rgya drug dang ting nge 'dzin gyis byin gyis brlabs te :
zhes gsungs pas glud yas rnams la chab kyis bran te /
hU~M:
stong gsum kun tu dri mchog 'byung gyur pa'i :
spos dang sman sbyar chu gtsang dag pa'i khrus :
yid bzhin sprin phung mkha' la char 'beb pas :
mi gtsang dri ma'i tshogs kun dag gyur cig :
oM shud+d+he shud+d+he shwa d+ha na ye swA hA:
zhes tshar gsum brjod cing gnas dang yo byad la chab gtor nas ma dag pa sbyangs te byin gyis brlabs la /
thog mar rang nyid skad cig gis pad+ma dkar po 'dab ma drug pa'i lte bar rang rig hU~M dkar po'i 'phro 'du las /
dpal rdo rje sems dpa'i skur thal gyis bskyed pa ni /
hU~M:
pad sdong 'dab drug khri 'phang bzhin :
nyi ma zla ba'i gdan steng du :
bdag nyid rdo rje sems dpa'i sku :
dkar gsal zhal gcig phyag gnyis pa :
rdo rje dril bu thugs kar 'dzin :
dar dang rin chen du mas spras :
spyi gtsug bla ma kun bzang mthing :
mtshan dpes spras pa yum dang sbyor :
sku yi gnas su zhi khro'i lha :
chu nang zla ba lta bur gsal :
oM badzra satwa hU~M:
zhes lan bdun nam nyer gcig bzla /
'dab drug shar gyi pad 'dab la :
sbyong ba'i lha ni shAka thub ser :
phyag gnyis sa gnon lhung bzed bsnams :
mtshan dang dpe byad ldan par bzhugs :
thal mo khong stong phyag rgya'i nang :
a dkar 'od 'phros dngos 'dzin sbyang :
oM swa b+hA wa shud+d+haHsarba d+harmAHswa b+hA wa bi shud+d+ho\u0f85 haM:
sngags 'di lan bdun brjod pa'i mthus :
snod bcud dngos 'dzin dag gyur cig :
de yi mtshams kyi pad 'dab la :
spel ba'i lha ni rnam snang dkar :
phyag gnyis 'khor lo dril bu bsnams :
mtshan dang dpe byad ldan par bzhugs :
thal mo tshigs bcag phyag rgya'i nang :
khaM sngon 'od 'phros snod bcud spel :
oM na maHsarba ta thA ga ta b+h+yo bi shwa mu khe b+h+yaHsarba t+N+kaM at+ga te s+pha ra Na i maM ga ga na khaM swA hA:
sngags 'di lan bdun brjod pa'i mthus :
snod bcud legs tshogs spel gyur cig :
de yi mtshams kyi pad 'dab la :
sgyur lha bdud rtsi 'khyil pa ljang :
phyag mtshan rgya gram dril bu bsnams :
mtshan dang dpe byad ldan par bzhugs :
thal mo kha gyer phyag rgya'i nang :
dza dmar 'od 'phros bdud rtsir sgyur :
oM badzra a mr-ita kuN+Da lI ha na ha na hU~M phaT:
sngags 'di lan bdun brjod pa'i mthus :
snod bcud zag med bdud rtsir bsgyur :
de yi mtshams kyi pad 'dab la :
thob lha rin 'byung sku mdog ser :
phyag na rin chen dril bu bsnams :
mtshan dang dpe byad ldan par bzhugs :
mchog sbyin phyag rgya traM ser las :
'od 'phros kun gyis 'bad med thob :
na maHsarba ta thA ga ta a wa lo ki te oM sam+b+ha ra sam+b+ha ra hU~M:
sngags 'di lan bdun brjod pa'i mthus :
mgron rnams kun gyis thob gyur cig :
de yi mtshams kyi pad 'dab la :
tshim lha don yod grub pa ljang :
phyag mtshan ral gri dril bu bsnams :
mtshan dang dpe byad ldan par bzhugs :
khu tshur mchog sbyin phyag rgya'i nang :
ha ljang 'od 'phros mgron mnyes gyur :
oM dz+nyA na a wa lo ki te na mas+sa man+ta s+pha ra Na rasmi b+ha wa sa ma ya ma hA ma Ni du ru du ru hri da ya dz+wa la ni swA hA:
sngags 'di lan bdun brjod pa'i mthus :
mgron kun dgyes shing tshims gyur cig :
de yi mtshams kyi pad 'dab la :
dbang chen phyag rdor ljang dmar ni :
phyag mtshan rdo rje dril bu bsnams :
mtshan dang dpe byad ldan par bzhugs :
sor bsnol phyag rgya dza dmar las :
'od 'phros mgron bzhi'i mthu stobs bsdus :
na mas+sa man+ta bud+d+ha naM gra he shwa ri pra b+hany+dz+yo ti na ma hA sa ma ya hU~M phaT:
sngags 'di lan bdun brjod pa'i mthus :
dbang sdud 'phrin las kun 'grub shog :
zhes pa'i sgo nas bsang gtor dang /
sngags drug phyag rgya drug gis glud yas thams cad sbyong spel bsgyur tshims dgyes dbang sogs nus ldan du bya zhing /
phyag len gsung rgyun la /
oM sarba bit+pu ra pu ra su ra su ra A brta ya A brta ya hoH
zhes chos thams cad 'dod dgu 'byung ba rin po che'i rang bzhin du byin gyis brlabs pa'i sngags dang phyag rgya yang lan gsum mdzad do //
skabs 'dir gshin rje'i bskyed bstim tshig gis ma zin yang rnam rtog gi rang gzugs yin phyir mi 'gal bas /
rang nyid lhar gsal ba'i mdun du gshin rje sde brgyad 'byung po lan chags thams cad glud len par bsam la /
rdo rje dril bu 'dzin cing gdangs dang bcas pas ting nge 'dzin gsal bar 'di skad do //
hU~M:
'chi bdag nag po gshin rje'i gtso :
bgegs kyi rgyal po chen po dang :
steng gdon lha 'dre dregs pa can :
'og gdon klu srin klu gnyan dang :
bar gdon rgyal po bdud dang btsan :
srid pa'i pho 'dre mo 'dre dang :
'gong po dam sri ma ning gdon :
gshin rje'i pho nya 'bum phrag dang :
dregs pa sde brgyad ma lus pa :
dpon g.yog 'khor dang bcas pa la :
bdag las lhag pa'i glud dang gzugs :
sngags dang phyag rgyas byin brlabs nas :
srid pa'i lha 'dre kun la 'bul :
khyer cig khyer cig gdon gyi tshogs :
'dod sred chags sdang bral bar gyis :
zhen bcings 'dzin pa bral bar gyis :
mthong dang reg pa'i bsam ngan rtul :
bzung pa thongs la bcings pa khrol :
'dzin pa'i zhen pa da khrol cig :
sngon gyi lan chags sha mkhon dang :
bu lon 'phral gyi rkyen rnams kun :
thams cad ma lus 'khor bar gyis :
bdag gi bsam pa'i stobs dang ni :
de bzhin gshegs pa'i sbyin stobs dang :
chos kyi dbyings kyi stobs rnams kyis :
gdon bgegs ma lus thams cad kyi :
bsam pa yid bzhin 'grub gyur cig :
ces lan gsum brjod /
gsum pa'i tshe kha bsgyur zhing mjug tu dpal 'bar dang bcas te phyir gtong zhing rol mo bya'o //
de yang nag rtsis sogs 'ga' zhig tu glud 'dre lnga'i phyogs su gtong bar bshad kyang /
'dir ni gzhung las /
kha lho phyogs su bstan te lho ru 'gro ba'i chu bo'i gzhung ngam :
lhor 'gro ba'i lam po che'am :
lho phyogs gangs gsum gyi rtser bskyal lo :
zhes gsungs pas /
gzhung bzhin lho phyogs kho nar glud skyel /
'di skyel mi phyi mig mi lta bar log
/slob dpon gyis mtshams gcod dang srung 'khor bsgom /
phan yon ni gzhung las /
de ltar byas pas gshin rje'i pho nya dang :
sde brgyad gdon gyi zhags pas btab pa yang lo gsum gyi bar du 'chi ba bzlog par 'gyur :
'chi ltas ngan pa'am bar chad med kyang lo zad zla zad kyi dus la 'di byas na :
rim gro thams cad kyi mchog tu gyur pa yin te :
mi mthun pa'i phyogs thams cad las thar bar 'gyur ro :
zhes gsungs shing /
yang nad pa sogs la 'chi zlog dngos gzhi ma grub kyang /
glud 'di ga sger du mdzad srol yod pas de bzhin bya'o //
'chi zlog dngos la bdag mdun gnyis las /
dang po bdag bskyed ni gzhung las /
rang yi dam gang byed kyi lhar sgoms shing rnam pa bsgyur ba ni :
zhes gsungs /
'di yan chod rgyab chog gi yi dam gang yin gyi ting nge 'dzin la gnas bzhin pa yin pa la /
skabs 'dir gnas 'gyur du bshad pas /
des na gong du thugs sgrub btang phyin 'di yan rdo rje drag po rtsal gyi bskyed rim gsal bzhin pa de nyid sngon 'byung yang o rgyan chen pos 'chi bdag 'dul phyir gshin rje'i skur bstan pa dang tshul mtshungs par /
ngo bo thugs sgrub drag po rtsal la rnam pa gshin rje'i gshed du gyur pa yin pas /
de ltar bsgom pa'i tshul gter gzhung dngos la 'di ltar /
'byung ba'i nam mkha' mthing nag gru gsum dang :
rlung nag 'khrugs pa'i rgya gram dang :
bskal pa'i me klong gru gsum dang :
mtsho nag rba klong du 'khyil ba dang :
sra brtan rdo rje'i sa gzhi bkra lam gsal bar gyur :
de'i steng du ya ma rak+sha nan zhes pas :
gshin rje pho mo zung lnga bsgyel ba'i steng du pad+ma dang zla ba nyi ma'i khar ya ma me ta k+She zhes brjod pas yi ge kha dog lngar lam gyur :
de las 'od 'phros 'dus pa las dbus kyi ya mthing ga yongs su gyur pa las :
bdag nyid ya mAn+ta ka sku mdog mthing nag zhal gcig phyag gnyis pa :
sku che yan lag rags pa ri rab lhun po la bsnyes te bzhengs pa dbu yis tshangs pa'i 'jig rten khengs pa :
spyan sdang mig tu gzigs pa :
zhal gdangs shing mche ba gtsigs pa :
smin ma dang sma ra ag tshom me ltar du 'bar ba :
dbu skra kham nag gyen du 'khyil ba :
dbu la rigs lnga'i sangs rgyas kyis brgyan pa :
phyag g.yas zhing chen gyi be con bar snang la phyar ba :
g.yon pa sdigs mdzub mdzad nas zhags pa bsnams pa :
sku la dur khrod kyi chas kyis brgyan pa :
zhabs gnyis brkyang bskum du bzhugs nas gshin rje pho mo gnon pa'i bdag nyid can du gyur :
gtso bo dang tshul mthun pa'i mdun gyi gdan steng du ya ma rA dza smug nag lcags kyi be con dang 'khor lo bsnams pa :
g.yas su myos byed 'bar ba ser nag gser gyi be con dang 'khor lo bsnams pa :
rgyab kyi gdan steng du khro bo Ar+ya ma ru dmar po zangs kyi be con dang 'khor lo bsnams pa :
g.yon gyi gdan steng du khro bo ral pa tshar dgu ljang gu g.yu'i be con dang 'khor lo bsnams pa :
rgyan cha lugs gtso bo dang mthun pa snang la rang bzhin med par gsal bar gyur :
gzhung las /
bzla bya'i sngags ni ngo bo ye shes kyi lha'i snying po yin te :
'jig rten lha srin thams cad kyi srog 'phrog par nus pas nus pa me dang 'dra :
zhes pas /
oM ya mAn+ta ka ya ma me ta k+She :
ra tsa satwa ru na yo ni :
ra ya tsa ni hU~M phaT:
du raM hri yaM 'drid phyungs ha la gzir phyungs gshin rje 'chi bdag nag po'i gnod pa e hur thums dza :
khaM shag ro myags mug ti rbad ya :
zhes bzlas pa brgya stong gang rigs long skabs dang sbyar ro //
sran ma'i thun la sngags so //
de yang gzhung las /
ting nge 'dzin dpa' rtsal bskyed la gzhan gyis mi shigs pa'i sku :
'dus ma byas kyi lha :
ye shes kyi dkyil 'khor bshigs rgyu med :
de'i ngang las lha bkug na khug :
rbad na 'gro :
bzlog na bzlog pa yin no :
zhes gsungs pa ltar don nges pa gal che /
de nas mdun bskyed gshin rje'i cho ga ni gzhung las gsungs pa la /
gong gi bca' gzhi dpe sbyar te gter gzhung bcos med nyid ltar zur 'debs phran bu sbyar te 'chad pa ni 'di ltar /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong pa'i ngang las 'og gi cha la lcags mkhar gru gsum nag po bskal pa'i me 'bar ba /
de'i nang du e raM zhes brjod pas srog chags 'bum phrag mang po'i ro yi steng du yi ge yaHdang duHyi 'phro 'du las /
'og ma he nag po lus shin tu che zhing rgya mtsho khebs pa /
rwa gnyis gzengs pa'i steng du gshin rje 'chi bdag nag po rngams shing khro gnyer can /
mche ba gangs ri ltar gtsigs pa /
mig gsum sdang mig tu lta ba /
ral pa spyi bor bcings pa /
sku mdog char sprin ltar gnag pa'i phyag gnyis kyi g.yas na zhags pa nag po dang khram shing thogs pa /
g.yon na ral gri so gcig pa 'dzin pa /
ro smad stag gi pags pa dkris pa /
sku la dur khrod kyi rgyan sogs 'jigs pa'i rgyan du mas brgyan pa /
yan lag gi sen mo lcags kyu ltar bkug pa /
ma he la zhon pa shin tu zhe sdang langs pa'i tshul /
khro zhing nywa sul thams cad hring nge yod pa'i rnam pa zhig tu gyur /
de'i 'khor du skye 'gro las kyi bdud bzhi ni /
mdun du gshin rje nag po khros pa'i gzugs can lag cha med par kha gdangs shing mche ba gtsigs pa /
yan lag bzhi po bgrad pa'i tshul can dbyibs 'chi bdag nyid dang tshul mthun pa /
g.yas phyogs su phrag dog 'khrugs pa'i bdud sdig pa nag po rwa dang kha gdangs pa /
mig dang yan lag bgrad cing rnga ma lcags kyu ltar bkug pa /
rgyab tu gti mug 'thibs pa'i bdud lcags kyi phye ma leb ru dang gshogs pa gdengs pa /
g.yon du 'dod chags zhen pa'i bdud dred mo dmar nag 'jigs pa'i gzugs can rnams kyis bskor ba /
gzhan yang gshin rje'i pho nya dang yang sprul bsam gyis mi khyab pa gsal bar gyur /
de ltar dam tshig pa la 'chi bdag 'gugs pa ni gzhung las gsungs pa ltar /
bdag nyid gshin rje'i gshed por gsal ba'i thugs ka'i sa bon las 'od zer lcags kyu ltar 'phros nas :
'chi bdag rgyal po 'khor bcas lhun po'i rmang 'og rgya mtsho'i gting mun pa'i klong rum nas 'dir skad cig nyid la mchis par gyur :
gzhung las /
thun nag po la sngags 'di bzlas pa las gzhi la brdab ste :
zhes gsungs pas /
oM badzra tIk+Sha khat+ga hU~M:
zhes brgya tsam sran ma la bsngags te slob dpon gyis sngags de nyid bzla zhing gshin rje'i gzugs kyi 'og tu brab pas /
sa gzhi gas te 'og gi rgya mtsho nag mer byung bar gyur :
de nas lcags kyu'i phyag rgyar bcas te /
oM kr-iSh+Na dza mA ri hU~M dza :
dzaHhU~M baM ho :
sa ma ya dza dza :
bdun tsam brjod pas /
gshin rje 'khor bcas mngon sum du byung ste rten dang gnyis su med par gyur :
spos dang mar me sbar la phyag rgyar bcas te /
oM A ha ra sarba bid+yA d+ha ra pU dzi te AHhU~M:
badzra d+hU pe hU~M:
badzra puSh+pe trAM:
badzra A lo ke hrI:
badzra gan+d+he gan :
kr-iSh+Na dza mA ri ma hA ba liM ta khA hi :
mthar rnga rol bya'o //
de nas slob dpon gyis rdor dril dang /
gzhan rnams kyis rnga dang rol mor bcas te bstod pa ni /
hrI:
ya las grub pa'i stobs po che :
du las grub pa'i rdzu 'phrul can :
khams gsum srid pa'i dbang po che :
ma rungs dregs pa kun gyi gtso :
'byung ba'i 'khor los thams cad 'joms :
skye 'gro'i sha khrag dbugs la za :
srog 'phrog gshin rje nag po ni :
sku mdog smug nag mun rum 'khyil :
spyan gsum khro gnyer glog ltar 'khyug :
lcags kyi ral pa mi mgos brgyan :
ljags 'dril mche ba gtsigs pa yis :
dus gsum sangs rgyas ma gtogs pa'i :
tshangs pa'i 'jig rten man chad nas :
'jag ma'i srin bu yan chad kyi :
srog dbugs za ba'i stobs po che :
srog bdag gshin rje nag po khyod :
g.yas pas khram shing mig dgu yis :
skye 'gro srog dbugs khram la 'debs :
mun nag zhags pa mda' ltar 'phen :
rlung ltar mgyogs pas 'gro drug 'ching :
g.yon pas gri nag so gcig gis :
'gro ba'i srog rtsa nyal thag gcod :
sen mo lcags kyu'i mtshon cha yis :
'gro drug ro yi lus kun gtubs :
rngams pa'i stabs kyis phyogs bcur rgyug :
'jig rten khams kyi stobs po che :
kun gyi gzi brjid stobs za ba :
drag shul can la mchod pa 'bul :
gzhung las /
skabs 'dir gtor ma sngags drug phyag rgya drug gis byin gyis brlabs te 'bul bar gsungs pas /
sngags drug phyag drug gis byin gyis brlab pa gong du glud yas thams cad thun mong du grub pas 'dir mi dgos /
phyag len du gtor ma gshin rje'i zhal gdong ma he'i sgal pa'i steng du phul la sman raka bran te /
slar yang /
oM AHhU~M:
lan gsum gyis 'dod yon lngar gyur pa de nyid 'chi bdag 'khor bcas la phul bas dgyes te rkan sgra dang bcas gsol bar dmigs la /
oM du ti bi dza hU~M Tha kr-iSh+Na dza mA ri ma hA ba liM ta khA hi :
i daM ba liM ta kha kha khA hi khA hi :
lan bdun lnga gsum gang rigs kyis phyag rgyar bcas te 'bul zhing se gol gtogs /
de nas phrin las bcol ba ni /
thams cad kyis gshin rje'i gzugs brnyan phyogs su me tog gtor zhing 'di skad do //
kye :
'chi bdag gshin rje 'khor dang bcas pa dgongs su gsol :
bdag dang khams gsum gyi sems can dang :
deng yon gyi bdag po ming 'di zhes bya ba la :
'chi bdag gi rgyal po 'khor dang bcas pa khyed rnams kyis sngon bskal pa dpag tu med pa'i thog ma nas dus da lta yan chad du :
bu lon dang :
lan chags dang :
stong khrin dang :
nyon mongs pa'i las kyi rkyen ci yod pa thams cad da lta nyid du 'jal ba gyis :
tshe dang srog la bar du gcod pa'i rkyen du 'gro ba :
'gal bar byed pa'i las gang yang ma byed cig :
lan gsum /
de rjes dmigs pa ni /
gzhung las /
'chi bdag gshin rje 'jigs su rung ba'i 'khor dpag tu med pa'i tshogs thams cad mtshon cha sna tshogs thogs te bu lon lan chags len par bsam la :
byang phyogs su tshe'i dkyil 'khor gyi lha la mchod pa dang bstod pa 'bul :
shar du gtor ma brgya rtsa gtong :
gnas kyi phyogs bzhir gsur dud gtong :
mdun nas glud 'jal ba'i lag len la tshogs te :
nub tu slob dpon byin rlabs can gyis sngags drug phyag rgya drug gis dgongs pa byas la byin gyis brlab :
de nas gshin rje 'chi bdag gi drung du gzhi ma nag po'i khar glud rdzas thams cad bre srang la 'jal gyin spungs par bya ste :
'bru sna dang :
zas sna :
skom thams cad bre la 'jal te :
bre gcig :
gnyis :
gsum :
bzhi :
lnga :
drug :
bdun :
brgyad :
dgu :
bcu :
brgya :
stong :
khri :
'bum :
bye ba :
sa ya :
dung phyur :
zhes ther 'bum nas grangs med kyi bar bgrangs shing gzhal lo :
mar gser dngul dar zab rnams srang la gong bzhin 'jal lo :
mang por spel ba'i sngags kyang bzlas so :
de nas tshe'i dkyil 'khor lha la dzapa? bsnyen bya :
yi dam dang chos skyong la gtor ma 'bul :
mchod bstod drag po bya :
zhes gsungs pas /
de'i don byang phyogs kyi tshe chog pa rnams la brda sbyar te mchod bstod phul /
skong brgya dang gtor ma gtong bzhin pa dang /
gsur gtong mkhan rnams kyis gsur dud btang zhing bso sgra dang ku sgra bya /
dpon slob rnams kyis slar yang nam mkha' mdzod kyi sngags rgya bdun tsam gyis glud rdzas rnams mang por spel /
bre dang srang shing la mig bsgyur gyi sngags bzla dgos par gsungs pas bre sngags la /
oM asma sarba partsi mur ti thibs swA hA:
zhes pa nyer gcig bzla bar gsungs pas nyer gcig bzlas te bre la btab /
bcad shing sngags /
oM thibs ti mthong ba'i rgyal po swA hA:
zhes tshar lnga bzlas te btab /
srang gi sngags /
oM ma ti spA ma ni ta na thibs swA hA:
zhes lan gsum bzlas te srang gi srang dmigs rnams la lan gsum re gdab /
de ltar byin gyis brlabs pa'i bre la 'bru dang zas skom thams cad bcal te thams cad kyis skad gsang mthon pos /
gcig
/gnyis /
gsum /
bzhi /
lnga /
drug
/bdun /
brgyad /
dgu /
bcu /
brgya /
stong /
khri /
'bum /
bye ba /
sa ya /
dung phyur /
zhes lan mang du sgrogs shing 'jal /
yang gser /
dngul /
dar zab rnams srang la btegs /
rdo rje slob dpon gyis mang por spel ba'i sngags kho na bzla zhing gzhung ltar dmigs pa bya ba las grangs mi 'dren /
gzhal zin nas bre srang rnams slob dpon gyi phyag gi rdo rjes brdung zhing bcag
/glud yas rnams glud phad kyi nang du gzhug pa sogs bya'o //
de nas bka' bsgo zhing dam la bzhag pa'i phyir rnga rol dang bcas te /
hU~M:
ri rgyal lhun po'i rmang 'og na :
rgya mtsho chen po'i gting rum na :
rlung nag 'tshub ma'i steng shed na :
bskal pa'i me dang rgya mtsho'i bar :
lcags sreg nag po'i sa gzhi la :
lcags kyi khang pa sgo med nang :
gshin yul 'jig rten rme nag ces :
zin nas thar sa med pa'i gnas :
'jigs su rung ba'i gnas de na :
'chi bdag chos kyi rgyal po khyod :
mngon shes mthu dang rdzu 'phrul ldan :
dge sdig chos bzhin spyod pa pos :
khyod la lan chags stong khrin sbyin :
'byor pa'i longs spyod glud 'bul gyis :
'jig rten sa steng lha mi'i yul :
dge bcu dam chos spyod pa'i sar :
deng nas mi lo bcu gsum du :
'chi bdag zhags pa ma 'debs shig :
gshin rje'i pho nya ma gtong zhig :
'jam dpal ya mAn+ta ka yi :
bka' dang dam la ma 'da' zhig :
ces brjod /
gzhung las /
lha'i nga rgyal gyis 'chi bdag gshin rje'i lce steng du tri shul zhes bya ste ral gri rtse gsum pa gcig gis bdud rtsi bzhag par bsgom :
zhes gsungs pas deng sang phyag len dngos su mdzad pas /
slob dpon gyi phyag g.yon pas dril bu dang bcas te kha TAM gshin rje'i gzugs brnyan gyi lce steng du bzhag
/g.yas pas rdo rje dang bcas pa'i bdud rtsi kha T+wAM ga'i rwa dbus ma nas brgyud de lcer blud cing /
oM ya mAn+ta ka ya ba ti sa ma ya na ra kan :
zhes brjod dmigs pa gsal bas dam la bzhag go
/de rjes glud yas rnams gtong ba ni /
gzhung las /
de nas rol mo'i tshogs dang bcas te 'chi bdag kha lho ru bsgyur nas :
skyes pa chas gos nag po gyon :
mtshon cha thogs pa mang pos btegs la :
bsam pa ni :
d+hi a yaM:
zhes brjod pas rlung gi shugs dang ldan pa'i rnga mo mang pos bskyod cing 'chi bdag gshin rje glud dang bcas pa btegs nas lho phyogs su 'gro bar bsam :
khro bo'i nga rgyal dang ldan pas rol mo mang po'i tshogs dang bcas 'di skad ces brjod do :
zhes gsungs pas gzhung bzhin skyes pa go mtshon can shom na byed /
ma grub na glud yas rnams bsgyur zhing dpon slob rnams bzhengs te lha'i nga rgyal gyis rol mor bcas te 'di skad do //
hU~M:
'chi bdag gshin rje nag po'i tshogs :
khyod ni las kyi rdzu 'phrul can :
'gro ba'i srog bdag chen po khyod :
ma rungs gshin rje'i 'khor gyis bskor :
bgegs kyi rgyal po 'khor bcas la :
mchod sbyin gtor glud bzang po 'dis :
bu lon lan chags bcal zin gyis :
glud dang gtor ma 'di longs la :
nga yi sems bskyed gnas 'di ru :
gshin rje'i gnod pa ma gtang zhig :
bdud kyi khram la btab pa phyis :
'chi bdag zhags pas ma chings shig :
sngon chad bcings na da lta khrol :
skye 'gro gsod pa'i las ma byed :
bdud kyi khram kha slar la brtul :
khams gsum sems can thams cad la :
gnod cing 'tshe bar ma byed cig :
lan chags stong khrin bcal zin gyis :
glud dang gtor ma 'di longs la :
'di nas lho yi phyogs su skyod :
dpag tshad brgyad khri bzhi stong gi :
pha rol rgya mtsho nag po'i steng :
nyi ma zla ba med pa'i gnas :
mun rum 'khyil pa'i nang shed na :
'chi bdag gshin rje'i rang gnas yod :
skyod cig gshin rje de ru skyod :
gshegs shig 'chi bdag 'khor bcas gshegs :
bgegs kyi rgyal po da skyod cig :
'di yang phyag len du lan gsum mdzad cing 'dug
/de rjes gzhung las /
chu bo chen po'i gzhung ngam :
lam po che'i bzhi mdor kha lho ru bltas te bskyal lo :
rnga mo mang po'i shugs kyis lho phyogs su bskyod do :
phyi'i rgya mtsho chen po rba klong 'khrugs pa'i rtsa bar khyer bar bsam mo :
yi dam lha'i nga rgyal gyis :
oM ya ma me ta k+She :
ra tsa satwa ru na yo ni :
ra ya tsa ni sarba tsa tur nan :
snying gzer breng shag yaM rbad :
ces brjod pas khams gsum thams cad 'jam dpal gshin rje'i gshed po'i lha tshogs kyis khengs te :
lha las 'od zer mtshon cha sna tshogs su 'phros nas :
'chi bdag gshin rje bdud dang bgegs kyis bskor pa thams cad rgya mtsho chen po'i klong du bskyal te :
mtsho thog tu brag zhig pa ltar chol sgra dang bcas te gshin rje rang gi yul du sil te song nas :
bskal pa 'di ma 'das kyi bar phyir mi thon par bsam mo :
zhes gsungs pa ltar sngags dmigs rnams bya /
slob dpon nang du bzhugs /
gzhan rnams kyis rol mor bcas te glud yas rnams chu bo chen po'i gzhung ngam /
lam po che'i gzhi mdor kha lhor bstan te bskyal lo //
mA ra ya'i drag brdung byas te phyir log
/sgo drung du me chu'i rgyas 'debs sogs bya'o /

/sa bcad gsum pa rjes las kyi mjug bsdu ba ni /
slob dpon gyis glud yas rnams song 'phral dmigs pa rnams gsal gdab rjes /
gzhung las /
'chi bdag gi dkyil 'khor nag po gru gsum bsdu :
sa gzhi gas nas 'chi bdag nag po spyan drangs pa'i sgo de bkag par bsam mo :
lha'i nga rgyal gyis bro brdung :
zhes gsungs pa ltar dkyil 'khor phyag shul du rgyas par na tshe bdag ltar /
hU~M/
stong gsum stong gi 'jig rten kun //
zhes sogs sam /
bsdu na rang gzhung ltar /
e nan b+hig nan :
satwam+b+ha ya nan :
zhes brjod pas rdo rje rgya gram gyi sa gzhir gyur nas bskal pa ma stongs kyi bar du mi thar bar bsam mo :
zhes gsungs pa ltar bya'o //
de nas lhag ma chad tho sogs mjug gi cho ga rnams dang /
khyad par long yod na tshe'i cho ga'i sar phyin te slob dpon gyi cho ga bsdus tsam zhig btang ste /
'chi zlog pa rnams la dbang bskur ba sogs mdzad srol yod pas /
mdor na thams cad sla chos su ma song bar bya zhing /
gtso bor gter gzhung nyid la zhib tu blta bar gces so //
de ltar bgyis pa'i phan yon ni /
rtsa ba las /
thabs dang cho ga de byas na :
'chi bdag lag tu tshud pa yang :
lo lnga'i bar du bzlog par 'gyur :
de tshe dag pa'i lha bsgrubs na :
phung po lha yi skur gyur na :
de dang 'phrad par ga la 'gyur :
zhes dang /
man ngag 'grel pa las /
de ltar byas pa'i rnal 'byor pa'i sems bskyed che chung gang yin pa'i khongs su 'chi bdag gi zhags pas mi thebs te /
'chi ba'i rkyen dang nad dang rims dang 'khrug pa la sogs pa'i 'chi rkyen thams cad lo bcu gsum gyi bar du 'byung bar mi 'gyur ro //
'chi bdag zlog pa'i cho ga 'dis 'chi bdag gi lag tu tshud pa yang lo lnga'i bar du 'chi ba bslu bar 'gyur ro //
zhes gsungs pas byin rlabs ngo mtshar rmad du byung ba'o //
rnam dag zab mo'i gter chos bdud rtsi'i sman //
'gro ba'i lus sems nad sel phan bde'i gter //
rig 'dzin brgyud pa'i zhal lung drod po che //
ma nyams rang gzhan don du yi ger spel //
gnas skabs dus min 'chi ba'i rkyen bzlogs pas //
dal 'byor don yod rang gzhan phan bde 'grub //
mthar thug 'chi med don gyi 'bras ster ba //
'di
'dra'i gdams ngag gzhan las ngo mtshar rmad //
rgya bod paN grub rgyu skar bye ba'i dbus //
bod khams mun gling skyong ba'i nyin byed dbang //
mtsho skyes pad+ma rgyal po'i rnam thar la //
mi phyed dad pa'i yi rangs lan brgyar 'bul //
skye ba kun tu khyed bstan 'dzin skyong spel //
gsung rabs 'chad rtsod rtsom pa'i skal bzang thob //
mthong thos dran reg smin grol phrin las kyis /
khyod bzhin bstan 'gro'i don gnyis lhun grub shog
/sngon byon mkhas dang grub pa'i skye sprul rnams //
deng sang dbyangs gsal bzhugs gral ngo mi mkhyen //
sngags 'chang gos dkar phur phreng nus par rlom //
grong chog 'grims rnams lag len man ngag bral //
de phyir dben par zab don sgom pa las //
gzhan pa'i nying dgos cung zad ma mchis kyang //
lha brag thugs gter bstan pa rin po cher //
phan phyir zab gnad lag len gsal bar byas //
de lta'i dge ba nyin mor byed pa yis //
bstan 'gror phan bde'i pad tshal rgyas pa dang //
srid pa'i mun khang stug po rab bcom ste //
dge legs snang ba chen pos khyab gyur cig
/de ltar gshin rje 'chi bdag nag po zlog pa'i chog khrigs su byas pa rig 'dzin grub pa'i zhal lung zhes bya ba 'di yang gtso bor gter gzhung nyid dang /
7skyabs mgon rgyal dbang mchog gis mdzad pa'i 'chi bdag g.yul las rgyal ba'i ru mtshon sogs rig 'dzin brgyud pa'i bla ma'i man ngag rnams kyi dgongs don gsal bar byas te /
nor 'khrul gab sbas dang rang bzo'i dri mas ma sbag par /
rgya btsun nam mkha' chos kyi rgya mtsho sogs 'ga' zhig gis bsre bslad sna tshogs byas pa'i chog sgrig 'byams pa sogs /
'chol bar dpyad pa'i nyes pa rnams las ldog pa'i phyir thub bstan rdo rje brag gi chos smra ba'i dge slong rdo rje 'dzin pa pad+ma phrin las kyis rang gnas su legs par sbyar ba'i yi ge pa ni sman mchog go
/sarba mang+ga laM///
/
!
rdzongs 'debs gyer 'bod bya tshul 'jam mgon gsung las zur phyung ni /
rin po che dang rdo dkar nag sogs srang la gzhal /
dar ras sogs 'dom la 'jal /
mar thud sha sogs rgya mar bkyags /
'bru sman dang phye ma sogs bre phul gyis 'jal ba'i tshul byas la /
rgyu sbyor sbyin pa'i bdag po'i tshe'i glud dang srog gi skyin du zhes pa thams cad kyi 'gor sbyar la /
gser dngul bye ru g.yu dung la sogs pa rin po che'i rigs srang gcig
/bcu /
brgya /
stong /
khri /
'bum /
bye ba /
sa ya /
dung phyur grangs med pa 'bul lo /
!
/dar zab ther snam ras ling la sogs pa gos dar gyi rigs 'dom pa gcig
/bcu /
brgya /
stong sogs sngar ltar /
!
mar thud bzang ja sha dang khur ba sogs bza' ba dang bca' ba'i rigs rgya ma gcig
/bcu sogs sngar ltar /
!
'bru dkar 'bru nag sman sna shing thog la sogs pa bre phul gcig
/bcu sogs rdzongs 'debs rnams rdzogs par gzhal /
mthar bre srang sogs bcag dkrug byas la mnyam du 'phang ngo ///
/
