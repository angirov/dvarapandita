@#//
tshe sgrub gsang ba 'dus pa'i don dbang nor bu lugs bla ma'i phyag bzhes 'grigs chags su bkod pa 'chi med bum bzang zhes bya ba bzhugs so //
na mo gu ru A yurnA thA ya //
skye 'chi gnyis spangs 'gyur med rdo rje'i sku //
bde chen gzi 'bar o rgyan tshe dpag med //
gsang gsum zla ba bsten pa'i byin rlabs kyi //
bdud rtsi'i rgyun gyis mchog gi tshe dbang stsol //
'chi med mgon po'i bum bzang bzhin //
tshe mchog sbyin la mthu che ba //
gsang 'dus dbang bskur snying po ni //
brgyud pa'i phyag bzhes bzhin du bkod //
'di nyid kyi sgo nas skal ldan rjes su 'dzin pa'am /
dbang bskur brgya rtsa don gnyer byung ba lta bu gang gi skabs su'ang bsham bkod dang dbang sgrub kyi rim pa las byang 'chi med go cha ltar tshang bar bya /
de steng chang dang 'o ma mngar gsum zan spod sbyar ba'i tshe bum zlum po tshe ril gyis bskor ba'ang dkyil 'khor mdun du bsham /
dbang bskur tshar gcig yin na spyi ltar tshogs la ma rol pa'i gong dang /
brgya rtsa sogs grangs gsog dgos na tshogs lhag yan grub nas dbang la 'jug pa stabs bde bas phyag len du mdzad /
gang ltar dbang gi skabs su bsang chu'i dod du las bum bcas te thog ma nas bsgrub /
skabs 'dir tshe las la sbyar ba'i snying po /
oM tshe b+h+rU~M:
g.yu b+h+rU~M:
g.yu tshe b+h+rU~M:
A yur+dz+nyA na g.yu tshe b+h+rU~M:
zhes ci 'grub bzlas te 'khor 'das dang khyad par 'byung lnga'i bcud thams cad tshe ril dang tshe chang la thim par mos /
de nas bdag dbang rgyas par spro na tshe sgrub rdor phreng nas gsungs pa de nyid kyi dbang chen dbur 'byung ba nyid rang lugs yin pas shin tu legs la /
de mi lcogs na las byang gsham du 'byung ba'i /
kye :
rje btsun o rgyan mgon po tshe dpag med :sogs brjod la bum gtor gyis dbang blang /
tshe rdzas rnams myang bar bya'o //
de nas slob ma rnams la las bum gyi chus khrus bya /
bgegs gtor btang la bka' bsgo zhing mtshams gcod srung 'khor las byang ltar bya /
me tog bkye bsdu grub pa dang /
nam mkha'i mtha' dang mnyam pa'i lus can thams cad gnas skabs dus ma yin par 'chi ba'i 'jigs pa las grol zhing 'chi med kyi rig 'dzin thob pa dang /
mthar thug o rgyan tshe dpag tu med pa'i go 'phang mchog la 'god par bya ba'i slad du /
'chi med tshe'i dbang skur zab mo gsan la lam nyams su blang bar bgyi'o snyam pa'i thugs bskyed zab mo gsal btab nas gsan par zhu /
de'ang lha chos mi chos thams cad bsgrub pa'i gzhi /
khyad par chos ldan gyi gang zag dang bstan 'dzin skyes bu rnams la shin tu gces pa ni tshe ring du 'tsho ba yin pas blo gros dang ldan pa rnams kyis thog ma kho nar de nyid don du gnyer bar bya dgos te /
gsang 'dus rgyud las kyang /
thog mar rig 'dzin tshe nyid bsgrub :
ces 'gro don las tshogs kyi gtso bor tshe sgrub pa nyid thog mar bsngags shing /
de'ang bsgrub bya'i gzhi /
sgrub byed kyi thabs /
rnam pa'i rtags /
gso byed kyi tshul /
gso ba'i slob dpon sogs rnam gzhag rgya cher mchis pa las skabs su babs pa tshe sgrub pa'i thabs la'ang /
thun mong thun min khyad par gyi tshul mtha' yas pa zhig 'byung ba'i nang tshan thun min rdo rje theg pa'i rim pa dang po gtsor bton te 'chi med kyi tshe sgrub cing nyams pa gso bar bgyid pa yin /
de la'ang dbang bskur sngon du 'gro dgos pa ma zad /
mtshan nyid dang ldan pa'i rnal 'byor pas dbang bskur ba tsam gyis kyang mngon par 'dod pa'i don de dag bde blag tu sgrub par nus pas de lta bu'i cho ga'i rim pa bsgrub par bgyi ba yin /
de la'ang gsar rnying bka' gter gyi lugs srol rgya mtsho tsam zhig bzhugs pa'i nang nas snga 'gyur zab mo gter gyi phyogs /
chos rgyal rat+na gling pas spyan drangs pa'i lho gter rin chen 'bras bu'i chos sde /
zab mo 'dus pa skor bzhi'i ya gyal /
mtshan tsam gyis kyang rtsod dus skye dgu la dbugs dbyung ster ba /
tshe sgrub gsang ba 'dus pa zhes bya ba gter ston yab sras nas da lta'i bar du 'di nyid nyams su blangs tshad dus min 'chi ba'i g.yul las rgyal zhing sku tshe'i dngos grub brnyes pa sha stag tu byon pa sogs khyad par du mas 'phags shing byin rlabs kyi drod tshad yid ches su ster bar mdzad pa 'di nyid kyi dbang bskur snying po don dbang nor bu lugs gtor dbang dang 'brel bar bsgrub par bgyi ba la bdag nyid kyis bgyi bar 'os pa rnams sngon du legs par song /
khyed rang rnams kyi ngo skal du gyur pa 'chi med tshe'i dbang bskur zab mo zhu ba'i yon du dmigs te maN+Dal re 'bul 'tshal /
zhes mtshams sbyar la maN+Dal 'bul du gzhug
/dkyil 'khor gyi gtso bo bla ma tshe dpag med la dad gus drag pos thal mo me tog dang bcas te gsol ba 'debs pa 'di'i rjes zlos mdzod /
kye :
bla ma rdo rje 'dzin pa ni :
dkyil 'khor kun gyi mnga' bdag gtso :
tshe dpag med pa rgyal ba'i sku :
mi byed dad pas phyag 'tshal lo :
gsang ba tshe yi dkyil 'khor du :
khyed kyis bdag cag gzhug tu gsol :
'chi med rdo rje'i dam tshig mchog :
mgon pos bdag la bstsal du gsol :
zhes lan gsum zhu /
rigs brtag cing rdo rje'i dam tshig dri ba dang dris len gyi sgo nas 'dzin du bcug pa 'di la gsan 'tshal /
khyed cag su yin 'dod don gang :
ji ltar snod dang ldan pa yis :
dam tshig bka' las mi 'da' zhing :
tshul bzhin bsgrub par spro lags sam :
zhes dris pa'i lan du 'di'i rjes zlos dang bcas te me tog 'bul bar zhu /
bdag cag skal ldan rigs kyi bu :
khyed kyi bka' las mi 'da' zhing :
tshul bzhin bsgrub par bdag cag spro :
rdo rje'i tshe mchog bstsal du gsol :
me tog 'thor /
bla ma mgon po tshe dpag tu med pa gsang ba 'dus pa'i dkyil 'khor la rtsa gsum chos srung rgya mtshos sprin gtibs pa ltar bskor te bzhugs pa'i mdun du skyabs su 'gro zhing byang chub mchog tu sems bskyed pa dang gsag sbyong gi thabs khyad par du 'phags pa phyag 'tshal ba sogs yan lag bdun pa tshul bzhin du bgyid do snyam pas so so'i bsgom don gsal 'debs bzhin du 'di'i rjes zlos lan gsum mdzad par zhu /
hrI:
bla ma tshe dpag med pa dang :
sogs las byang ltar rjes zlos lan gsum byar gzhug
/de nas dbang gi gzhi 'god pa la /
'di ni byin rlabs kyi rtsa ba ting nge 'dzin dmigs pa'i dbang kho na yin pas :
dmigs pa 'di nyid kho na bsgom mo :
slob ma rang rang dam tshig gi tshe dpag med du gsal ba'i snying gar :
gser gyi rdo rje rgya gram re sgoms :
de'i lte ba'i steng du :
'og nyi ma :
steng zla ba :
nyi zla'i gwa'u kha sbyar ba gcig sgoms :
de'i nang du srog mi 'gyur ba'i yi ge nr-iHljang gu gcig sgoms :
'od zer kha dog lnga dang ldan pa :
'khor 'das kyi tshe dang bsod nams dpal dang gzi brjid thams cad sdud pa'i nus mthu dang ldan pa :
de'i g.yas phyogs su srog mi 'gyur ba'i yi ge a dkar po :
g.yon phyogs na srog brtan par byed pa'i yi ge hU~M mthing ga dang gsum gnas pa las 'od zer dpag tu med pa 'phro bar sgoms :
de'i spyi bo mgrin pa snying kha gsum gyi yig 'bru las 'od zer 'phros pas :
bde ba can nas tshe dpag tu med pa 'khor rgyal ba rgya mtsho dang :
rnga yab nas o rgyan rin po che 'khor dpag tu med pa spyan drangs te khyed rang rnams la thim par mos shig :
spos rol dbyangs dang bcas te /
hU~M:
byin chen ngo mtshar mchog gi gnas :
tshe la dbang ba'i dkyil 'khor 'dir :
bcom ldan mgon po tshe dpag med :
tshe yi lha mo mgyogs ma dang :
pho nya sprul pa yang sprul bcas :
phyogs bcu nam mkha'i mtha' mnyam nas :
'khor 'das kun gyi tshe dang dpal :
bkrag mdangs gzi brjid kun bsdus nas :
skal ldan rnams la byin phob cig :
tshe dang dpal gyi 'od zer 'bar :
dkyil 'khor rdzas la byin chen phob :
rnal 'byor bdag la dbang chen skur :
hU~M b+h+rU~M badzra A yu she hU~M A:
A we sha ya a A:
zhes las byang gi byin 'beb bya /
de nas dbang bskur dngos gzhi'i don du gsol ba 'debs pa 'di'i rjes zlos mdzod /
kye :
dus gsum sangs rgyas kun gyi ngo bo nyid :
'gro rnams ma lus 'dren pa'i ded dpon mchog :
o rgyan mgon po rig 'dzin tshe dpag med :
bdag gi lus ngag yid gsum byin rlobs la :
'chi med rdo rje tshe yi dngos grub stsol :
lan gsum rjes zlos byar gzhug
/de nas tshe 'gugs pa'i slad du dmigs pa 'di bzhin du mdzod /
bdag mdun gtso bo yab yum gyi sbyor mtshams nas 'od zer phyogs bcur 'phros pas 'jig rten gyi khams thams cad tshe bcud kyis gang bar bsgom /
tshe'i pho nya lha mo bzhi /
mgyogs ma bzhi dang sgo ma rnams kyis rang rang gi bum par tshe'i bcud thams cad bsdus shing dkyil 'khor gyi bum par sib rug rug blugs par sgoms shig
/mda' dar g.yab la /
hU~M:
shar gyi phyogs nas tshe 'gugs ma :
sogs las byang ltar A yu she dz+nyA na dza dza :zhes pa'i bar brjod /
sngags nyer gcig bzla /
gong gi lha mo rnams kyis tshe nam mkha'i mtha' dang mnyam pa nas bsdus te /
gtso bo'i bum par sib rugs se blugs shing khyed rang rnams la'ang dbang bskur bar mos shig
/bum pa thogs la /
hrIH
tshe yi lha mo rnams kyis bum pa nas //
bcud rnams dal gyis bum par sib kyis blugs //
chil gyis bkang nas rnal 'byor bdag cag la //
sngags sgra tir tir dbang bskur tshangs bug nas //
bdud rtsi babs pas rang lus ltems se gang //
bum pa'i mchu nas dkar na ra ra bab par bsams la /
tshe dpag med kyi mnyam gzhag bum pa nas //
'chi med ye shes bdud rtsi babs pa dang //
yab yum snyoms 'jug mdzad pa'i sbyor mtshams nas //
byang sems dkar dmar rang gi tshangs bug babs //
gsang gnas yan chad rkyal pa zhos bkang ltar //
gang nas lus la bkrag mdangs gzi brjid 'bar //
skye 'chi med pa rdo rje'i sku thob shog
/oM bud+d+ha kA ya a b+hi Shiny+tsa oM:
AHpad+ma kA ya a b+hi Shiny+tsa A:
hU~M badzra kA ya a b+hi Shiny+tsa hU~M:
swA rat+na kA ya a b+hi Shiny+tsa swA:
hA karma kA ya A b+hi Shiny+tsa hA:
de ltar dbang bskur bas ni lus kyi nang //
bdud rtsi 'o ma lta bu'i bcud rnams kyis //
gang ba'i dwangs ma'i dwangs ma yang snying kun //
snying ga'i nyi zla'i gwa 'u kha bye bas //
ye shes rlung byung 'ub 'ub bsdus nas kyang //
rdo khab len gyis lcags phye 'dus pa ltar //
gwa'uyi nang gi yig 'bru gsum la thim //
bkrag mdangs gzi brjid 'od zer 'bar bar gyur //
'jig rten dang 'jig rten las 'das pa'i tshe bsod dpal 'byor /
dbang thang /
chus srid /
byin rlabs nus mthu thams cad khyed rang rnams kyi snying gar thim pas mi nub pa'i rgyal mtshan /
mi 'gyur ba'i srog shing /
lus rdo rje'i brag ltar sra zhing /
tshe nyi zla dang mnyam par mos shig
/slar yang yum lnga'i sprul pas 'jig rten khams kyi tshe bcud thams cad bsdus te tshe lha rgyal ba zhi khro thams cad dang /
lha dang drang srong /
rig 'dzin klu dbang /
'gro ba mi'i srog nr-iHdang /
nam mkha' nyi zla 'byung ba'i bcud thams cad khyed rang rnams dang bum pa la sib sib thim /
yang 'od du me re re 'dus nas /
ba spu'i bu ga la sib sib thim nas skye 'chi med pa rdo rje'i tshe thob pa'i gding skyed cig
/slar yang bum pa'i dbang bskur la /
hU~M:
nam mkha'i dbyings nas tshe 'gugs ma :sogs nas /
tshe 'di bcol lo srog 'di sdoms /
bar brjod /
slar yang tshe lha rig 'dzin rnams kyi thugs dam tha tshig gnad nas bskul te tshe bcud 'gugs pa'i slad du dmigs pa 'di bzhin du mdzod /
tshe bdag gtso 'khor tshe'i rig 'dzin rigs kyi lha mo rnams kyis /
dus gsum gyi bde gshegs rgyal ba sras dang bcas pa 'phags tshogs 'jig rten las 'das pa rnams kyi sku'i byin rlabs brgyud /
mgul gyi bum pa /
thugs kyi dpal be'u nas tshe'i dwangs ma /
bcud kyi sa bon /
byin rlabs kyi ngo bo ye shes kyi snying po rnams bkug nas rnam par shes pa nr-iHla thim pas bkrag mdangs gzi brjid dang ldan par mos shig
/hU~M 
thugs dam chen po'i dus la bab :sogs nas /
rdo rje tshe yi dngos grub stsol //
bar las byang ltar brjod /
tshe bum thogs la /
tshe bum dang tshe gtor /
tshe dpag tu med par gsal ba'i bum pa nas :
'chi med kyi bdud rtsi babs pa dang /
yab yum sbyor mtshams nas byang sems dkar dmar babs pa sbrag ste :
spyi bo tshangs pa'i bu ga nas lus rim par gang ste :
dper na rkyal pa zhos gang ba ltar gyur pa las :
de nas tshe'i ngo bo bcud kyi yang bcud :
dwangs ma'i dwangs ma thams cad chu hub kyis drang ba'am :
rdo khab len gyis lcags blangs pa ltar :
tshe'i bcud dwangs ma thams cad nr-iHyig la sib sib thim pas :
slar yang bkrag mdangs 'od du 'bar te :
'od zer ba spu'i bu ga nas steng 'og phyogs bcur 'phros pa las :
'khor 'das kyi tshe bcud thams cad 'ub kyis bsdus te :
slar yang nr-iHyig 'bru gsum dang bcas pa la sib sib thim par sgoms shig :
hU~M:
bcom ldan mgon po tshe dpag med :
mkha' dang mnyam pa'i sku mnga' ba :
sku ni nam mkha'i rdul bag med :
sku mdog dmar po 'od zer 'bar :
phyag na tshe yi bum pa bsnams :
bum pa 'chi med bdud rtsis bkang :
gsang ba'i yum mchog gos dkar mo :
gnyis med 'khril sbyor bde chen bskyed :
gsang ba thugs kyi gwa 'u nas :
mi 'gyur rdo rje tshe yi dbang :
skal ldan bu la yongs rdzogs skur :
'chi med tshe yi dbang thob shog :
oM gu ru A yur+dz+nyA na kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes gnas bzhir gtugs shing slar yang spyi bor bzhag
/skal ldan rigs kyi bu khyod la :
tshe'i dbang mchog dam pa 'di bskur bas :
A+oM tshe dbang du gyur cig :
dbang dngos grub tu gyur cig :
mi shigs pa rdo rjer gyur cig :
mi 'gyur ba g.yung drung du gyur cig :
phyi 'byung ba lnga'i bcud rnal 'byor pa'i lus la bstims :
nang 'byung ba mi 'gyur ba rdo rje'i tshe dbang thob ste :
skye shi med pa rdo rje tshe'i dbang thob par gyur cig :
tshe gtor thogs la /
hU~M:
mi 'gyur rdo rje tshe yi rten :
g.yang zhag 'khyil pa'i dam rdzas ni :
tshe dpag med pa'i sku gsung thugs :
yon tan phrin las rdzogs pa'i dpal :
tshe dang dpal gyi 'phro 'dur gsal :
skal ldan bu la dbang bskur bas :
lus ngag sku gsung thugs su smin :
'chi med tshe yi dbang thob shog :
oM b+h+rU~M badzra AHyu she kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes gnas bzhir gtug
/'khor 'das kyi dwangs bcud thams cad bsdus pa'i 'chi med tshe'i bdud rtsi dang /
bcud len dngos grub kyi dam rdzas la rol pas lcags la gser 'gyur gyi rtsis thebs pa ltar snyigs ma'i phung khams skye mched 'chi med rdo rje'i lus su gnas gyur par sgoms shig
/tshe chang sbyin la /
hU~M:
rtsa khams dag pa lus kyi dkyil 'khor na :
dam rdzas tshe yi bdud rtsi 'dis :
'byung ba phyi yi bcud rnams bsdus :
rnal 'byor nang gi lus la bstim :
skye shi med pa'i tshe thob nas :
'gyur ba med pa'i don rtogs shog :
tshe ril tshig de nyid la /
dam rdzas tshe yi ril bu 'dis :
zhes kha bsgyur bas sbyin /
de nas bla rten mda' dar gtad la /
hU~M:
mda' ni skyes pa pho yi rten :
gser ni rin chen snying po'i bcud :
'gyur ba med pa'i bla rten mdzod :
g.yu ni za ma mo yi rten :
bal ni longs spyod g.yang gi rgyu :
shwa ni byis pa chung gi rten :
dung ni bkra shis dge ba'i rdzas :
tshe ni mi 'gyur lus la bstim :
pho yi bla rten pho la gtad :
mo yi bla rten mo la gtad :
byis pa'i bla rten chung la gtad :
nyin mo bkra shis mtshan bkra shis :
nyin mtshan rtag tu bkra shis shog :
snying po nyi zla gsal gyur cig :
ces brjod la me tog 'thor /
de nas khyed rang rnams kyi snying kha'i nyi zla'i gwa'u kha bsgrigs te :
'og nas rgya gram gyi rwa bzhi gyen la langs :
bsnol mar rgyas btab :
de'i steng du tshe dpag med ye shes sems dpa' tshon gang ba gcig :
'gyur med dbang rtags su bzhugs par bsgom mo :
de nas bdag nyid bkrag mdangs 'od du 'bar :
bcu drug lon pa'i gzhon sha dang ldan zhing :
lo brgya'i bar du 'chi med tshe'i rig 'dzin thob par nges shes bskyed par mdzod :
de nas tshar gcig rkyang pa yin na 'og gi
/hU~M tra tra shag sogs la 'jug cing de phyin chad mthar dbyung bas chog
/gal te dbang brgya sogs grangs gsog dgos na 'di mtshams bkra shis shwa lo ka gcig brjod /
slar 'chi med tshe'i dbang bskur zab mo gsan pa'i slad du maN+Dal 'bul 'tshal /
zhes maN+Dal 'bul gzhug
/de nas dbang dngos la 'bring bsdus gnyis las 'bring po byed na /
gsol ba 'debs pa 'di'i rjes zlos /
kye :
bla ma rdo rje sogs /
khyed cag su yin sogs /
'di'i rjes zlos mdzod /
bdag cag skal ldan sogs /
skyabs sems yan lag bdun pa'i rjes zlos chabs cig tu byed par mos shig
/hrI:
bla ma tshe dpag med pa sogs /
'di ni byin rlabs kyi rtsa ba sogs nas /
dpag tu med pa 'phro bar sgoms :
hrIH
tshe yi lha mo rnams kyis bum pa nas //
sogs nas /
gzi brjid 'od zer 'bar bar gyur //
bar gyis bum dbang bskur /
tshe bum dang tshe gtor /
tshe dpag tu med par gsal ba'i sogs nas /
rdo rje tshe'i dbang thob par gyur cig :
bar gyis tshe bum gyi dbang dang /
hU~M:
mi 'gyur rdo rje tshe yi rten :
sogs kyis gtor ma /
hU~M:
rtsa khams dag pa sogs tsho gnyis kyis tshe chang tshe ril /
hU~M:
mda' ni skyes pa pho yi rten :
sogs kyis mda' dar gtad /
de nas khyed rang rnams kyi snying kha'i nyi zla'i gwa'u sogs nas /
'chi med tshe'i rig 'dzin thob par nges shes bskyed par mdzod :
yan dang shis brjod shwa lo ka gcig bya /
slar maN+Dal nas brtsam ste grangs bzung ba yin la /
gal te bsdus pa la mos na gtor dbang pra khrid dang /
bum dbang mi sbyar bar /
don dbang kha rkyang la grangs gsog par bya ba yin pas gong gi dbang rgyas pa tshar gcig dang /
slar maN+Dal phul ba'i 'phros su /
gsol ba 'debs pa 'di'i rjes zlos mdzod /
kye :
bla ma rdo rje 'dzin pa sogs /
khyed cag su yin sogs /
'di'i rjes zlos mdzod /
bdag cag skal ldan sogs /
'di ni byin rlabs kyi rtsa ba sogs nas /
dpag tu med pa 'phro bar sgoms :
de nas tshe bum dang tshe gtor /
tshe dpag tu med par gsal ba'i sogs nas /
rdo rje tshe'i dbang thob par gyur cig :
de nas khyed rang rnams kyi snying kha'i nyi zla'i gwa'u sogs nas /
nges shes bskyed par mdzod :
bar grangs gsag par bya'o //
rgyas bsdus grangs gsog gang ltar byas kyang grub pa'i skabs /
de mthar /
hU~M tra tra shag :
mu tra ho :
tiSh+Tha lhan :
zhes brtan byed kyi sngags brgya'am nyer gcig brjod /
de nas /
hU~M:
snying po brtan pa sogs nas /
don rtogs shog :
hU~M:
dam tshig chen po'i sogs dang /
mda' dar g.yab la /
oM:
sku yi sku ste sogs nas /
A yur+dz+nyA na hU~M hrI:
bar las byang ltar brjod cing me tog 'thor /
tshe lha rig 'dzin rgyal ba sras dang bcas pa rnams kyis bkra shis pa'i bden tshig brjod cing rdo rje'i me tog char du bsnyil bar mos shig
/hrIH
nam mkha' ji srid 'chi ba med //
sogs shis brjod rgyas par bya /
slar me tog dang bcas pa'i thal mo sbyor la rdo rje'i bden tshig 'di'i rjes zlos lan gsum mdzad par zhu /
oM:
'grub par gyur cig rdo rje'i sku ni sogs rjes zlos lan gsum byar gzhug
/de dag gis tshe sgrub gsang ba 'dus pa'i smin byed don zab gnad du dril ba'i dbang bskur nor bu lugs dang gtor dbang sogs brgyud pa'i phyag bzhes kyis brgyan pa legs par thob pa yin pas gsang sngags kyi dam tshig spyi dang /
srog gcod rten gsum gzhig gzhom sogs spang bya /
srog bskyab dang rten gsum gso ba sogs bsgrub bya khyad par gyi dam tshig rnams tshul bzhin du bsrung zhing o rgyan tshe dpag med yi dam du 'dzin snyam pas 'di'i rjes zlos /
gtso bos ji ltar sogs dang /
tshe dbang zab mo legs par thob pa'i sku drin gtang rag gi yon tu maN+Dal phul /
lus longs spyod 'bul ba /
dge bsngo spyi ltar byas la slob ma gyes /
slar rang nyid kyi nus pa mi nyams pa'i slad du longs khyab dang ldan na las byang bsnyen bzlas bskyar te bdag dbang blang /
gang ltar yang las byang mjug chog mthar dbyung ngo //
gal te chags med lugs kyi 'chi bslu dang sbrel na gwa'u'i bsnyen pa grub mtshams dbang la 'jug
/hU~M:
nam mkha'i dbyings nas sogs kyi skabs su gwa'u lnga so sor gtad pa tsam las gong ltar dbang rgyas par bskur zhing dbang grub mtshams tshogs skong dang rjes chog bya /
bla bslu dang sbrel na mdos bor grub mtshams dbang la 'jug
/bla lug sogs bla rten rnams mda' dar dang mnyam du gtad /
dbang grub nas las byang gi rjes chog rnams bya'o //
gzhan phan thugs bskyed can gyi sman yon du //
gyur nas 'gro kun 'chi bdag g.yul las rgyal //
dam pa'i skyes bu'i sku tshe rtag brtan cing //
don gnyis mthar phyin 'chi med mgon mtshungs shog
/ces pa'ang zab chos 'di nyid kyi bka' babs pa'i rig 'dzin bla ma brgyud pa dang bcas pa'i rgyun gyi phyag bzhes ji lta bar pad+ma gar dbang blo gros mtha' yas pa'i sdes /
dpal spungs yang khrod 'chi med grub pa'i dga' tshal du rgyas pa'i phyogs kyi tshes bzang por sbyar ba dge legs 'phel //

//
