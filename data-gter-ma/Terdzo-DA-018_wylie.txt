\u0f01\u0f83:
tshig bdun 'don thabs sna tshogs pa'i :
sgrub thabs pad+ma rgyas pa bzhugs :
:
rtsa gsum yongs rdzogs lha la 'dud :
chos dbyings brjod bral 'dus ma byas :
thog ma'i ka dag kun gyi gzhi :
ngo bo spros pa'i mtha' las 'das :
dwangs ma 'od lnga'i thig ler zlum :
rang byung rig pas 'khrul pa sangs :
ye shes kun tu 'chang bar rgyas :
sus kyang ma byas byar med par :
srid zhi'i khyab bdag chen por grub :
rang bzhin 'od gsal tshe dpag med :
'khrul snang dug lnga'i mun pa 'joms :
thugs rje mtsho skyes rdo rjer shar :
grol ba bzhi ldan 'dul thabs ston :
sku gsung thugs dang ye shes kyi :
rang snang bla ma sku bzhir bstan :
ye shes rnam pa lnga yi rtsal :
gu ru thod phreng sde lngar snang :
nyon drug rtsad gcod phar phyin drug :
'gro 'dul gu ru rigs drug 'dren :
don dam dkor bdun rang rtsal du :
rabs bdun gu ru rim par byon :
klong dgu'i ye shes chen po'i 'phrul :
mtshan brgyad gtso dang gu ru sprul :
ye shes rol pa mtha' rgyas pas :
bsam yas sgyu 'phrul drwa ba'i gar :
ji ltar 'dul ba de ltar snang :
srid pa'i 'khrul 'khor thabs kyis gcod :
sangs rgyas gar mkhan bla na med :
ye shes rab 'byams rmad kyi 'phrul :
bde chen dgyes pa'i gsang ba mchog :
kun khyab kun las 'das pa 'o :
sa ma ya :
stong dbyings 'od gsal 'gyur ba med :
rig stong bla ma chos kyi sku :
gcig dang du ma las 'das kyang :
khams dbang mos pa'i bye brag las :
mtshan dang rnam pa tha dad pa'i :
gu ru so sor sgrub pa'i thabs :
re re la yang mi 'dra ba :
gdul bya'i blo rim dang sbyar nas :
rgya che rab zab bstan rnams kyi :
yang snying bcud du dril ba 'di :
tshig bdun rdo rje'i dbyangs kyi rgyud :
'don thabs so so'i rtsa ba ru :
sngon dngos rjes kyi rim pas bstan :
sa ma ya :
sngon 'gro bsam gtan snod rung phyir :
gong mas byin brlabs dben pa'i gnas :
bkra shis yid 'ong nyams dga' bar :
bag phab bde ba'i stan la 'dug :
'khor ba'i sdug bsngal zo chu'i rgyun :
srid pa'i bde 'byor rmi lam nor :
thog mtha' med pa'i slu byed la :
snying nas nges par 'byung ba'i blos :
thog mar bla ma dkon mchog gsum :
gtan gyi 'dren par blo khel ba'i :
yid ches dad pas skyabs su 'gro :
theg chen rtsa ba byang chub sems :
smon pas sangs rgyas don du gnyer :
'jug pa'i spyod par ci nus bslab :
de nyid sgrub byed lam gyi mchog :
bsam yas blo yi rim mthun pa :
kun las khyad 'phags yid bzhin nor :
gcig chog bde myur gegs med cing :
dngos grub bde blag sgrub pa'i phul :
sangs rgyas kun 'dus bla ma bsgom :
mos gus drag pos gsol ba gdab :
byin rlabs zhugs nas rang snang 'gyur :
de tshe gzhan snang rtsol med grol :
tshe gcig gdod ma'i sa la sbyor :
de phyir yengs med brtson 'grus gces :
sa ma ya :
dngos gzhi bdag nyid pad+ma 'byung :
gcig nyid gang 'dul gdul bya'i ngor :
bkod pa'i cho 'phrul bsam 'das kyang :
gtso ru bstan pa'i rnal 'byor rnams :
bskyed sngags rdzogs pas nyams su blang :
de yang thog mar sku gsum las :
bla ma chos sku'i sgrub thabs ni :
dag gsal chos dbyings khyab brdal klong :
chags med pad+ma rgyas pa'i steng :
thabs shes nyi zla'i dkyil 'khor la :
thig le sngon po hU~M gis mtshan :
'od 'phros gnyis 'dzin bag chags sbyangs :
yongs gyur pad+ma kun tu 'chang :
chos nyid 'gyur med nam mkha'i mdangs :
zhi tshul dar dang rin chen brgyan :
thabs shes zung 'jug rdor dril bsnol :
dbyings ye gnyis med yum dang 'khril :
mnyam nyid mtha' bral skyil krung bzhugs :
'ja' 'od thig le mkha' khyab dbus :
gsal stong rig pa'i snying po can :
srid zhi'i khyab bdag chen por bzhugs :
ting 'dzin brtan nas bzlas pa ni :
chos nyid dgongs pa'i gding bskyed la :
oM AHhU~M ma hA gu ru badzra d+hA ra hU~M:
zhes bzla chos sku'i rang zhal mjal :
ye shes gcig sbyor ting 'dzin ni :
thugs kar 'od lnga'i thig le'i dbus :
a yig mthing kha a bzhis bskor :
dkar ser dmar ljang rang 'od 'bar :
a lnga bzlas pas 'od zer 'phros :
'khor 'das a dang 'od lngar gyur :
skye med don gyi rang sgra sgrog :
tshur 'dus a bzhi dbus su 'dus :
a bzlas dbyings rig dbyer med ngang :
spro bsdu bral ba'i byang chub sems :
'od gsal thig le chen por sba :
rdzogs rim sgo gsum sngon 'gro btang :
byung gnas 'gro gsum rtsad gdar bcad :
rnal du dbab cing sor yang gzhug :
ka dag gdod ma'i dbyings chen por :
mi g.yo gsum gyis cog gzhag bya :
rig stong blo 'das khyab brdal ngang :
'khor 'das chos kun la zlos pas :
'khrul rtog grol gzhir zad par 'gyur :
sa ma ya :
bla ma longs sku'i sgrub thabs ni :
kun khyab ye shes 'od lnga'i klong :
rma byas btegs pa'i rin chen khri :
pad+ma nyi zla'i gdan gyi steng :
hrIHlas 'od 'phros don gnyis byas :
tshur 'dus skad cig rang gsal du :
bla ma longs sku tshe dpag med :
dmar gsal nyi ma 'bum gyi gzi :
mtshan rdzogs bde chen nyams brgyas sgeg :
dar dang rin chen pad phreng brgyan :
g.yo med ting 'dzin phyag rgya'i steng :
bdud rtsi'i bcud gtams bum pa 'dzin :
pad+ma nor bu'i kha rgyan mdzes :
yum mchog gsang ye gos dkar mo :
dmar mo pad+ma tshe bum bsnams :
bde ba'i nyams rgyas yab la 'khril :
dwangs ma bdud rtsi'i rang 'od kyis :
zhing kun 'chi med rdo rje'i lha :
mi g.yo mi 'gyur rtag par rdzogs :
ting 'dzin brtan nas bzlas pa ni :
'chi med gnyug ma'i gzer gdab la :
oM AHhU~M hrI:
oM a mA ra Ni dzI ban+ti ye swA hA:
'ja' 'od zer thag snang srid khyab :
bla tshe chad nyams yar ba dang :
brkus 'phrog gzhom pa rang gnas bkug :
'jig rten 'byung lnga'i dwangs ma bcud :
skye 'gro'i tshe bsod dbang thang dpal :
rgyal ba sras bcas byin rlabs rnams :
'od zer bdud rtsi'i thig ler bsdus :
lus ngag yid la thim pa yis :
tshe dpag med dngos 'grub par bsam :
yang zab rdo rje srog bzlas ni :
snying gi dbus su tshe yi bdag :
shel 'dra yab yum sbyor ba mdzad :
dkar dmar byang sems rgyun babs pas :
lus gang gzhom med rdo rje'i sku :
'ja' gzugs snang stong skye 'chi bral :
zhal nas rang byung tshe 'dzab sgrog :
snang srid rdo rje'i sngags sgra 'ur :
ngag rlung 'pho med dbu mar dag :
thugs srog hrIHyi 'od zer gyis :
'khor 'das a nr-i b+h+rU~M du gyur :
mer mer sib sib lus la zhugs :
srog thig nyi zla'i snying por thim :
mi shigs gnyug ma rdo rje'i srog :
bde chen ye shes thugs 'grub bsam :
oM badzra A yu She swA hA:
zhes bzla 'chi med rig 'dzin 'grub :
srog tig gsang ba'i bzlas sgom ni :
lus nang dbu ma shel dkar mdog :
yar snar thig le haM yig dkar :
mar snar thig le a yig dmar :
snying thad pha lam rgya gram lter :
nyi zla'i ga 'u'i dbus su hrI:
'od lnga'i mdangs ldan a nr-is mtshan :
'bru gcig bzla zhing 'jam rlung bzung :
hrIHlas sgra 'od 'khor 'das khyab :
snang cha bdud rtsi 'od zer dkar :
bsdus nas haM yig bde ba brtan :
stong cha bdud rtsi 'od zer dmar :
bsdus nas ar thim gzi brjid bskyed :
zung 'jug bdud rtsi 'od lngar zhu :
thugs srog la thim bkrag mdangs 'bar :
d+hU ti tshe bcud dwangs mas gang :
gwa 'u rdo rje rtse bsnol bcings :
skye 'chi med pa'i sku thob bsam :
rig stong khyab brdal ngang la bzhag :
rdzogs rim 'khor 'das ru shan dbye :
sgo gsum bya ba dgu phrugs btang :
lus gnad sku gsum bzhugs stangs bca':
gzigs stangs gsum gyis dbyings la gzir :
sgron bzhi lam du longs pa yis :
mngon sum nyams snang gong 'phel tshe :
thig le lug rgyud ar la gtad :
sku dang zhing khams tshad phebs nas :
'od gsal sbubs su chos kun zad :
'pho chen rdo rje'i skur bzhengs nas :
srid pa ji srid don mdzad 'gyur :
sa ma ya :
bla ma sprul sku'i sgrub thabs ni :
snang srid dag pa rab 'byams zhing :
ngo mtshar bkod pa bsam yas dbus :
yan lag brgyad ldan rol pa'i mtshor :
pad sdong rab tu rgyas pa'i rtser :
chu skyes zla ba'i dkyil 'khor steng :
hrIHlas 'od 'phros don gnyis byas :
tshur 'dus sa bon nyid la thim :
yongs gyur mtsho skyes rdo rje 'chang :
sangs rgyas kun 'dus sprul pa'i sku :
dkar dmar mdangs ldan mtshan dpes spras :
bcu drug dga' ba rgyas pa'i nyams :
zhi 'dzum yid 'ong lta na sdug :
dar dang rin chen ut+pal brgyan :
phyag g.yas rdo rje thugs kar gtod :
g.yon pa mnyam gzhag tshe bum bsnams :
ye shes mkha' 'gro pad mdog 'khril :
gri gug thod pa'i bdud rtsi stob :
rgyan cha rnam pa yab dang mtshungs :
zhabs gnyis rdor skyil pad skyil bzhugs :
'ja' zer thig le 'od phung 'khrigs :
bde ba chen po'i gzi brjid 'bar :
dpa' bo mkha' 'gro sprin ltar gtibs :
snod bcud ye shes 'khor lo che :
rang byung rang shar nyid du gsal :
ting 'dzin brtan nas bzlas pa ni :
mos gus rig rtsal gong du sbor :
oM AHhU~M badzra gu ru pad+ma sid+d+hi hU~M:
zhes bzlas gu ru tshe 'dir 'grub :
'chi med rdo rje'i ting 'dzin ni :
snod bcud 'od zhu bla mar thim :
yab yum bde chen dgyes rol pas :
'od zhu thig le dkar dmar sbyor :
de nyid gser gyi rdo rjer gyur :
yar rtser thabs kyi 'bru lnga dang :
mar rtser shes rab 'bru lngas mtshan :
lte bar hrIHbcas rang 'od 'bar :
hrIHlas 'od 'phros 'bru rnams bskul :
oM sogs 'od kyis dug lnga sbyangs :
sku dang ye shes byin nus bsdus :
mU~M sogs 'od kyis phung lnga sbyangs :
phyi nang 'byung lnga'i dwangs bcud bsdus :
bdud rtsi 'od zer kha dog lnga :
yar mar nas zhugs gzi brjid 'bar :
'bru bcu 'od zhu lte bar 'dus :
nyi zla'i gwa 'u kha sbyor gyur :
thabs shes bcud kyis sa bon rgyas :
gzhom gzhig bral ba rdo rje'i sku :
stan thog 'di ru mngon gyur bsam :
snang srid hrIHyi rang sgra bcas :
sum sbrel rdo rje'i bzlas pa ni :
chu bo'i rgyun bzhin bar med bya :
bskyed sngags rdzogs rim zung 'jug pas :
'chi med 'ja' lus sgrub pa'i thabs :
rang nyid mtsho skyes rdo rje'i sku :
snang la rang bzhin ma grub par :
gsal brtan dag pa'i ting 'dzin bsgom :
stong ra rtsa gsum 'khor lo bzhi :
'ja' gzugs sgrib thogs bral ba yi :
spyi bor bla ma 'od dpag med :
dmar po mnyam gzhag lhung bzed bsnams :
mgrin par gar gyi dbang phyug dmar :
thal sbyar bum pa pad sdong 'dzin :
snying gar rta mgrin dmar po g.yas :
rgya gram g.yon gyi bum par bkab :
kun kyang rang 'od yum dang sbyor :
so so'i cha lugs rgyan rnams rdzogs :
lte bar gos dkar gsang ye dmar :
gri thod rus rgyan brkyang bskum gar :
thams cad bde drod 'od phung 'bar :
thugs srog oM AHhU~M dang hrI:
rdo rje bzhi yi ngo bor gsal :
'jam rlung rdo rje'i bzlas pa yis :
lam sbyang dwangs ma'i bcud rnams bsdus :
sbyor ba bzhi ldan bum can gyis :
rlung bzung srog rtsol dbu mar gzhug :
'bar 'dzag dga' bzhi'i ye shes bskyed :
goms nas mtshan ldan gzhan lus sbyang :
lhan skyes bde chen 'gyur med brtan :
rtsol bcas lam gyi rim pa kun :
mthar thug rtsol bral gdod ma'i gshis :
ka dag dbyings kyi thig le che :
phyi nang nam mkha'i gnad kyis sbyor :
ye shes snang ba gong 'phel ngang :
mngon sum rig pa'i gdangs gcun te :
'chi med grub mtha' lam du bslang :
'phro 'du dmigs pa'i gzer chen ni :
nang 'jug sngags sgras gnas bzhi'i lha :
rgyud bskul phyir dbyung thugs srog 'od :
'phros pas rtsa gsum byin rlabs dang :
brtan g.yo'i dwangs bcud bdud rtsir bsdus :
'jug tshe sna nas ro rkyang brgyud :
d+hU ti'i lhar thim gzi brjid 'bar :
gnas pa yun bsring dbyings su skyel :
ldang dus 'od 'phros snod dang bcud :
rnam dag ye shes 'khor lor bsgyur :
de ltar sbyangs pas rtags mthong na :
gnas bzhi'i thugs srog thig ler bsgyur :
bum can sbyor bas lte ba'i lha'i :
thig le las byung bde chen mes :
snying mgrin spyi bo rim par bskul :
'od 'phros 'khor 'das bdud rtsir bsdus :
spyi bo'i lhar thim byang sems rgyun :
mgrin par babs sogs rim bzhin bsgom :
lte ba'i thig ler thim pa las :
dga' bzhi'i mthar son lhan skyes myong :
de la rtags thon mkha' 'gro ma :
tsaN+Da lIr gyur snying gar sleb :
de yang 'bar nas mgrin pa dang :
spyi bo de bzhin 'bar ba'i 'od :
'khor 'das kun khyab dwangs mar bzhus :
d+hU ti'i yar sna nas zhugs pas :
mtha' yas sngar las bkrag mdangs 'bar :
mar babs lte ba'i mkha' 'gro'i bar :
gsal btab rlung dang 'khrul 'khor bya :
slar yang steng 'og rlung sbyor gyis :
gnas bzhi'i lha rnams thig ler zhu :
lte bar yar song nyi ma'i dal :
spyi mgrin mar babs zla ba yi :
ga 'u'i dbus su snying ga'i lha :
mi shigs thig le as mtshan par :
yun du sems bzung rlung 'gags na :
thams cad dbu ma'i nam mkhar bstim :
'od gsal stong nyid sna tshogs gzugs :
ye shes spyan gyis mngon sum mthong :
zung 'jug rdo rje'i sku 'grub 'gyur :
sa ma ya :
snang stong sprul skur bsgrub pa'i phyir :
thod phreng rtsal gyi rnal 'byor bsgom :
snang srid pad+ma 'od kyi zhing :
sgyu 'phrul drwa ba'i rgyan bkod par :
pad sdong zla ba rgyas pa'i steng :
hU~M las rdo rje hU~M gis mtshan :
spro bsdus don byas yongs gyur las :
skad cig pad+ma thod phreng rtsal :
snang srid zil gnon dkar dmar mdangs :
lnga ldan ye shes rang 'od 'phro :
khro 'dzum brjid cing sgeg pa'i nyams :
pad zhu sgro dar me long brgyan :
phyag g.yas rdo rje rtse lnga gdengs :
g.yon pas mnyam gzhag ka pA lar :
bdud rtsi'i bcud bltams tshe bum bsnams :
gru mor kha T+wAM rtse gsum bsten :
gsang gos phod ka chos gos gsum :
za 'og ber phyam sku la gsol :
zhabs gnyis rgyal po rol pa'i stabs :
sku yis zhing khams kun khyab cing :
zhing kun ba spu re rer rdzogs :
snang stong zung 'jug 'od kyi lus :
rtsa gsum yongs 'dus chen por bsgom :
ting 'dzin brtan nas bzlas pa ni :
mos gus 'phro 'dus byin chen sdud :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
'di bzlas rtsa gsum byin rlabs thob :
bum dbang lam du byed pa'i phyir :
spyi dang bye brag ma 'dres par :
rnam pa gsal ba 'ja' tshon bzhin :
lha dang dbyer med nga rgyal gyis :
mnyam gzhag rjes thob lam du khyer :
gzhi snang 'bras bur rdzogs pa'i phyir :
so so'i dag pa dran pa'i ngang :
lha sku phyag rgya gcig pa yi :
ting 'dzin mi 'gyur gzer gyis gdab :
goms nas phyag rgya spros bcas dang :
tshogs sgrub nye rgyu'i brtul zhugs kyis :
rig 'dzin rnam bzhi'i go 'phang bsgrub :
ngag yid 'gog dang rdor bzlas ni :
dbugs kyi rgyun dang mi 'bral bas :
nus pa sngags kyi gzer gdab cing :
dmigs pa'i 'khor lo phyogs med bskor :
gang 'dod las kyi lde kha bsgyur :
'phro 'du'i gzer gyis phrin las bsgrub :
bya byed 'bras bur bcas pa yang :
gdod nas ma skyes rig pa'i gshis :
mnyam yangs ris med zang thal ngang :
rang byung ye shes 'od gsal ba :
dgongs pa mi 'gyur gzer thebs na :
bum dbang mthar phyin lha dang mjal :
nus pa 'bar zhing rtogs pa skye :
yan lag sad dus bag chags rnams :
sgyu ma'i ting nge 'dzin gyis sbyang :
'di ltar snang ba'i chos rnams kun :
sgyu ma'i dpes mtshon sgyu mar blta :
ma lus lha sku chu zla dang :
'ja' tshon me long gzugs brnyan bzhin :
snang stong zung 'jug phyag rgya yis :
dngos snang mtshan 'dzin kun la 'debs :
kun kyang stong bzhi'i dbyings su bstim :
de las ye shes sgyu ma'i skur :
ldangs te slob pa'i zung 'jug bsgrub :
sa ma ya :
grags stong longs sku lam byed phyir :
gar gyi dbang phyug rnal 'byor bsgom :
pad+ma dbang gi gzhal yas khang :
longs spyod rgyan stug bkod pa'i dbus :
pad+ma nyi zla'i gdan steng du :
hrIHlas pad+ma hrIHyis mtshan :
'od 'phros 'phags mchod sems can gyi :
don byas sa bon phyag mtshan bcas :
yongs gyur bcom ldan spyan ras gzigs :
pad+ma rnam par rgyas pa ni :
dmar gsal pad+ma rA ga'i mdangs :
zhi 'dzum sgeg cing chags pa'i nyams :
dar dang rin chen rus pas brgyan :
phyag bzhi'i dang po thal sbyar mdzad :
g.yas 'og gser gyi rdo rje dang :
g.yon 'og pad+ma dmar po bsnams :
zhabs gnyis rdo rje skyil krung bzhugs :
gsang ba ye shes rnal 'byor ma :
gcer mo skra grol rus rgyan can :
gri thod 'dzin pas mgul nas 'khyud :
spyi bor rigs bdag 'od dpag med :
sprul sku'i cha lugs lhung bzed 'dzin :
thugs kar ye shes sems dpa' ni :
rta mgrin dmar po khro chas rdzogs :
dbang sdud phyag rgya pad phreng bsnams :
bde stong 'od phung 'bar ba'i klong :
sangs rgyas kun 'dus sku ru gsal :
ting 'dzin brtan nas bzlas pa ni :
lhar snang rlung sngags dbyer med ngang :
oM AHhU~M hrIHoM ma Ni pad+me hU~M:
zhes bzlas tshe gcig mngon 'tshang rgya :
gsang dbang lam du khyer ba'i phyir :
gtum mo dam tshig phyag rgya ni :
lus gnad gcun te stong ra bsgom :
rang nyid pad+ma gar dbang sku :
dar dmar gur phub lta bu'i nang :
dbu ma mtshan nyid bzhi ldan sngo :
g.yas g.yon ro rkyang dkar dmar ni :
yar mar sna bug lte 'og zug :
gnas lngar 'khor lo lnga gsal gdab :
zhi drag bar mas rlung ro bsal :
dal bar rngub cing lte bar dgang :
steng 'og kha sbyor gzhil te 'phang :
bum can tshad du 'khyol bar sbyang :
'khor lo lnga dbus dug lnga dang :
phung lnga 'byung ba lnga yi rten :
thig le dkar dmar mthing ser ljang :
lte 'og thig le hrIHdmar mtshan :
rlung bzung de las ye shes me :
kha dog lnga ldan rab tu 'bar :
gnas lnga'i thig le rim par bsregs :
nyon mongs rgyu 'bras kun bcom nas :
oM AHhU~M trAM hrIHyig gyur :
dbu ma'i yar sner hrIHdkar po :
bla ma'i ngo bor bzhugs pa bskul :
'od 'phros rtsa gsum byin rlabs bsdus :
gzi brjid 'od 'bar thig le dkar :
dpa' bo haM gis mtshan par gyur :
slar yang bum can sbyor bas bskul :
hrIHlas drod kyi gtum mo 'bar :
'bru lnga phug nas haM la reg :
bde ba'i gtum mo byang sems rgyun :
rim babs dga' bzhi'i ye shes skyes :
so sor ngos bzung yig 'bru lnga :
rigs lnga'i spyan ras gzigs su gyur :
lte bar bde drod zhal sbyor tshe :
gsang lte snying mgrin spyi bo'i bar :
lha rnams yas rim bzhin du thim :
de yang haM thim hrIHdkar gyur :
stong bzhi'i ye shes mthar phyin bsam :
rang zhal blta zhing smin phrag gi :
dbyings su gtad la mi 'gyur ba'i :
zung 'jug bde chen lhan cig skyes :
rang byin brlab pa'i rim pa bsgrub :
gsang dbang grub mtha' lam longs bya :
yan lag gnyid 'khrul bag chags nyid :
bzung sbyang spel bas lam du bya :
nyin par snang grags thams cad kun :
rmi lam 'dun pa drag po dang :
de yang bden med sgyu mar sbyang :
nyal khar mgrin par pad+ma dmar :
thig le hrIHdmar mtshan pa la :
yun ring sems gtad skabs skabs su :
de nyid bla ma'i ngo bor blta :
mos gus rmi lam 'dun pa sbrags :
ma yengs ngang du gnyid log pas :
rmi lam byung dus nges par zin :
de nas sgyu ma lha sku dang :
bde chen 'od gsal 'khor lor sbyang :
de las gang 'dul cir yang spel :
rnam par sprul nas zhing khams blta :
'byongs nas rlung sems lha yi sku :
rnam smin rig 'dzin myur 'grub 'gyur :
sa ma ya :
rig stong chos sku mngon gyur phyir :
'od mi 'gyur ba'i ting 'dzin bsgom :
ma bcos lhun gyis grub pa'i zhing :
ye shes bkod pa lhun rdzogs dbus :
pad+ma zla ba'i gdan steng du :
rang byung rig pa hrIHdmar po :
'phro 'du'i 'od kyis don gnyis byas :
tshur 'dus yongs su gyur pa las :
rigs kun khyab bdag bcom ldan 'das :
snang ba mtha' yas dmar gsal mdangs :
'od zer bye ba dgu khri 'phro :
mnyam gzhag phyag rgyas bai DUr+Ya'i :
lhung bzed bdud rtsis bkang ba 'dzin :
ngur smrig chos gos tshangs spyod chas :
rdo rje'i skyil mo krung gis bzhugs :
mtshan dpe'i gzi brjid dpag tu med :
yan lag drug cu'i chos dbyangs sgrog :
bsam gyis mi khyab ting 'dzin ngang :
'khor ba dong nas sprugs pa yi :
sangs rgyas mdzad pa lhun grub bsam :
ting 'dzin brtan nas bzlas pa ni :
ye shes 'khor lo phyogs med bskor :
oM a mi d+he ba hrI:
zhes bzlas mtha' yas go 'phang 'grub :
shes rab ye shes lam byed phyir :
bde chen thabs lam rnal 'byor pas :
bde ba'i stan 'dug lus gnad bsrang :
rang nyid gsung gi rdo rje dmar :
pad+ma dril 'dzin chags pa'i nyams :
longs spyod rdzogs pa'i chas ldan gsal :
bum can rlung dang gtum mo sbyang :
thig le bzung zlog dgram pa yi :
rlung sbyor rnam rol 'khrul 'khor sogs :
gnad dang ldan pas byang chub nas :
yid rig ye shes phyag rgya la :
las rgya bzhin du gding thob bya :
de nas sngon 'gro pad can sogs :
mtshan ldan rgyud bzhin brtag cing btsal :
rdzas sngags dmigs pa'i sbyor bas dgug :
rgyud sbyang snod du rung ba na :
lus kyi zungs gso rtsa kha dbye :
sgyu mar sbyangs la chags zhen spang :
dngos gzhi shin tu dben pa'i sar :
rang nyid 'dod chags rdo rje dang :
rig ma na bza' dkar mor gsal :
mkha' gsang rdor pad yig 'brus brlab :
zag bcas srid gsum zag med kyi :
bde chen sar sgrol sems bskyed nas :
yid dang dngos kyis snyoms par 'jug :
dal bus bde ba bskyed rim bstun :
rus sbal 'gros kyis dbab mkhas bya :
them bu'i gnad kyis yun bsrings te :
ril ba zhabs tshag ji bzhin bzung :
'gyur bzhi mda' gzhu'i sbyor sogs kyis :
thur ma'i sbubs chu bzhin du bzlog :
'khrul 'khor bzhi yis lus kun la :
'grems mkhas yo lang 'gyed bzhin bya :
rjes ni ka dag dbyings su bskyal :
dga' bzhi'i mthar thug lhan skyes kyi :
bde chen mchog tu mi 'gyur bas :
skad cig sangs rgyas sa la sbyor :
shes rab lam zab nyams longs 'gyur :
thun mong tshe dang nor la sogs :
'dir bstan shin tu zab pa'i gnad :
dmar khrid zhal gdams ji bzhin spyad :
yan lag gnyid mthug sbyang ba'i phyir :
skyo shas mos gus rtsal bskyed la :
nyin mor gzung 'dzin snang ba la :
'khrul pa'i rtog pas bar mi bcad :
gcer mthong rang grol thug 'phrad du :
dbyings rig stong gsal chen por skyel :
mtshan mor 'od dpag med du gsal :
thugs kar 'od lnga'i gong bu'i dbus :
bla ma'i ngo bo hrIHdmar po :
a nu ta ras bskor ba las :
'od 'phros snod bcud 'od du 'dus :
rang thim rang yang thig ler thim :
rim 'dus dbyings su yal ba dang :
slar ldangs bsdu sogs yang yang sbyang :
gnyid khar bsdus te snang med ngang :
bzhag pas gnyid kyi 'od gsal zin :
'byongs nas nyin mtshan khor yug 'brel :
phyag rgya'i rig 'dzin mchog 'grub 'gyur :
sa ma ya :
bzhi pa'i ye shes mngon gyur phyir :
pad+ma badzra'i ting 'dzin bsgom :
nyag gcig thig le'i gzhal yas su :
rig pa zang thal 'od kyi sku :
dang po'i sangs rgyas 'od mi 'gyur :
bde chen pad+ma badzra rtsal :
chu skyes nyi zla'i dkyil 'khor du :
hrIHlas skur bskyed dbang gi mdog :
khro 'dzum yid 'ong sgeg cing chags :
phyag g.yas thabs mchog rdo rje dang :
g.yon pas shes rab thod zhal ni :
zung 'jug phyag rgya thugs kar bsnol :
dbu skra thor tshugs nor bus spras :
dar gyi na bza' rin chen brgyan :
pad+ma'i phreng ba do shal 'phyang :
yum mchog ye shes mkha' 'gro ma :
dkar dmar mdangs ldan gnyis med 'khril :
rgyan dang phyag mtshan yab dang mthun :
rdo rje pad+ma'i skyil krung gis :
bde ba chen por snyoms par 'jug :
dwangs ma 'od lnga 'bar ba'i dbus :
dran pas 'khrul gzhi rtsad gcod pa'i :
srid zhi'i khyab bdag chen por bsgom :
ting 'dzin brtan nas bzlas pa ni :
rang snang ris med rtsol bral ngang :
oM pad+ma badzra hU~M:
zhes bzlas 'ja' lus chos sku 'grub :
bzhi pa'i ye shes lam byed phyir :
bcu drug dga' ba'i mthar skyes pa'i :
dpe yi ye shes dran byas la :
bsal bzhag med par rtag tu bskyang :
rtsis gdab bral bas lam du khyer :
yengs pa med pa'i gding thob nas :
'bras bu re dogs med par 'grub :
khyad par shin tu rnal 'byor don :
ngo bo'i 'od gsal ka dag dbyings :
dus gsum 'gyur ba med pa'i ngang :
bsal bzhag bral ba'i rnal 'byor bskyang :
rang bzhin 'od gsal lhun grub rtsal :
'khor 'das dwangs srog rig pa'i gdangs :
sku dang thig le chen por gtams :
'gag med thugs rje kun khyab nyid :
thams cad mkhyen pa'i ye shes su :
grol nas gzhan don lhun gyis grub :
de phyir rtse gcig nyams len gnad :
phyi dbyings nam mkha' rkyen dang bral :
nang dbyings ka ti shel gyi sbug :
gsang dbyings gdod ma'i 'od gsal gsum :
gcig tu gcun pas snang sems kun :
ye grol sor bzhag chen po'i ngang :
gdod ma'i dbyings su la bzlas te :
gzhon nu bum skur mngon byang chub :
nang gsal rang byung rig pa'i gdangs :
phyir gsal rdo rje lu gu rgyud :
bar du rgya mtsho gser nyi mas :
mtshams sbyar dbang po'i mngon sum du :
ar gtad nyin mtshan rnal 'byor gyis :
snang bzhi gong 'phel mthar phyin pas :
lhun grub rig 'dzin 'pho ba che :
'ja' lus rdo rje'i sku 'thob nas :
dbang bzhi'i grub mthar bsnyegs par 'gyur :
lam la goms 'dris chung ba yis :
tshe 'dir brtan pa ma thob na :
ye shes gong du 'pho ba dang :
srid pa bar do'i nyams len sogs :
rgyud dang grub pa'i lung bzhin spyad :
sa ma ya :
gti mug gnas su dag pa'i phyir :
bud+d+ha thod phreng ting 'dzin bsgom :
kun khyab 'khor lo bkod pa'i dbyings :
dkar gsal thig le'i dkyil 'khor du :
seng ges btegs pa'i rin chen khri :
nyi zla pad+ma'i gdan gyi steng :
oM yig dkar po'i 'phro 'du las :
rgyal ba kun gyi sku rdo rje :
gu ru bud+d+ha thod phreng rtsal :
zhal gcig phyag gnyis sgeg pa'i nyams :
dkar gsal nor bu chu shel mdog :
phyag g.yas 'khor lo thod phreng bsnams :
g.yon pas mnyam gzhag ka pA lar :
bdud rtsi bum pa nor bus bltams :
rin chen dbu rgyan dar gos sogs :
longs spyod yongs rdzogs chas kyis spras :
yum mchog sangs rgyas mkha' 'gro dkar :
gcer mo skra grol rus rgyan can :
'khor lo thod zhal stob pas 'khyud :
rdo rje pad+ma'i skyil krung bzhugs :
'khor lo stong ldan rgyan bkod par :
phyogs dus rgyal ba rab 'byams kyi :
sku mchog mi zad rgyan 'khor lo :
rang bzhin lhun grub chen por bsgom :
ting 'dzin brtan nas bzlas pa ni :
brdal khyab nam mkha'i dgongs nyams spar :
oM gu ru bud+d+ha thod phreng rtsal bai ro tsa na sarba sid+d+hi hU~M:
zhes bzlas sku yi dngos grub thob :
rdzogs rim spyi bo'i rtsa 'khor dbus :
gti mug ngo bo moM nag po :
snying gar hrIHyig dkar po las :
raM yaM khaM 'phros ye shes kyi :
me rlung chur gyur bsregs gtor bkrus :
dwangs ma oM dkar gzi brjid 'bar :
'od zer dkar pos khams gsum khyab :
nyon mongs gti mug rtsad nas sbyangs :
phyi snod stug po bkod pa'i zhing :
nang bcud bud+d+ha thod phreng rtsal :
oM gyi rang sgras snang srid g.yo :
kun kyang thig le 'od dkar gyur :
mer mer shig shig 'jig rten gang :
tshur 'dus bdag thim bdag nyid kyang :
'od zhu oM dang thig ler gyur :
nA dar 'dus nas dbyings su yal :
gzugs phung gti mug gnas su dag :
chos dbyings ye shes mngon gyur bsam :
rig stong khyab gdal chen por bzhag :
sa ma ya :
'dod chags gnas su dag pa'i phyir :
pad+ma thod phreng ting 'dzin bsgom :
chags med pad+ma bkod pa'i dbyings :
dmar gsal thig le'i dkyil 'khor du :
rma byas btegs pa'i rin chen khri :
nyi zla pad+ma'i gdan gyi steng :
AHyig dmar po'i 'phro 'du las :
rgyal ba kun gyi gsung rdo rje :
gu ru pad+ma thod phreng rtsal :
zhal gcig phyag gnyis chags pa'i nyams :
dmar gsal pad+ma rA ga'i mdog :
phyag g.yas pad+ma bgrang phreng bsnams :
g.yon pas mnyam gzhag ka pA lar :
bdud rtsi bum pa nor bus bltams :
rin chen dbu rgyan dar gos sogs :
longs spyod yongs rdzogs chas kyis spras :
yum mchog pad+ma mkha' 'gro dmar :
gcer mo skra grol rus rgyan can :
pad+ma thod zhal stob pas 'khyud :
rdo rje pad+ma'i skyil krung bzhugs :
pad+ma stong ldan rgyan bkod par :
phyogs dus rgyal ba rab 'byams kyi :
gsung mchog mi zad rgyan 'khor lo :
rang bzhin lhun grub chen por bzhugs :
ting 'dzin brtan nas bzlas pa ni :
ma 'dres rang gsal dgongs nyams spar :
AHgu ru pad+ma thod phreng rtsal a mi ta b+hA sarba sid+d+hi hU~M:
zhes bzlas gsung gi dngos grub thob :
rdzogs rim mgrin pa'i rtsa 'khor dbus :
'dod chags ngo bo raM dmar po :
snying gar hrIHyig dmar po las :
raM yaM khaM 'phros ye shes kyi :
me rlung chur gyur bsregs gtor bkrus :
dwangs ma AHdmar gzi brjid 'bar :
'od zer dmar pos khams gsum khyab :
nyon mongs 'dod chags rtsad nas sbyangs :
phyi snod pad+ma bkod pa'i zhing :
nang bcud pad+ma thod phreng rtsal :
AHyi rang sgras snang srid g.yo :
kun kyang thig le 'od dmar gyur :
mer mer shig shig 'jig rten gang :
tshur 'dus bdag thim bdag nyid kyang :
'od zhu AHdang thig ler gyur :
nA dar 'dus nas dbyings su yal :
'du shes 'dod chags gnas su dag :
sor rtog ye shes mngon gyur bsam :
bde stong 'gyur med ngang du bzhag :
sa ma ya :
zhe sdang gnas su dag pa'i phyir :
badzra thod phreng ting 'dzin bsgom :
mi shigs rdo rje bkod pa'i dbyings :
mthing gsal thig le'i dkyil 'khor du :
glang pos btegs pa'i rin chen khri :
nyi zla pad+ma'i gdan gyi steng :
hU~M yig sngon po'i 'phro 'du las :
rgyal ba kun gyi thugs rdo rje :
gu ru badzra thod phreng rtsal :
zhal gcig phyag gnyis zhi ba'i nyams :
mthing sngon in+d+ra nI la'i mdog :
phyag g.yas rdo rje shel phreng bsnams :
g.yon pas mnyam gzhag ka pA lar :
bdud rtsi bum pa nor bus bltams :
rin chen dbu rgyan dar gos sogs :
longs spyod yongs rdzogs chas kyis spras :
yum mchog rdo rje mkha' 'gro mthing :
gcer mo skra grol rus rgyan can :
rdo rje thod zhal stob pas 'khyud :
rdo rje pad+ma'i skyil krung bzhugs :
rdo rje stong ldan rgyan bkod par :
phyogs dus rgyal ba rab 'byams kyi :
thugs mchog mi zad rgyan 'khor lo :
rang bzhin lhun grub chen por bsgom :
ting 'dzin brtan nas bzlas pa ni :
'od gsal nyi zla'i dgongs nyams spar :
hU~M gu ru badzra thod phreng rtsal badzra ak+Sho b+h+ya sarba sid+d+hi hU~M:
zhes bzlas thugs kyi dngos grub thob :
rdzogs rim snying kha'i rtsa 'khor dbus :
zhe sdang ngo bo dweM yig sngo :
de steng hrIHyig mthing ga las :
raM yaM khaM 'phros ye shes kyi :
me rlung chur gyur bsregs gtor bkrus :
dwangs ma hU~M sngon gzi brjid 'bar :
'od zer mthing gas khams gsum khyab :
nyon mongs zhe sdang rtsad nas sbyangs :
phyi snod rdo rje bkod pa'i zhing :
nang bcud rdo rje thod phreng rtsal :
hU~M gi rang sgras snang srid g.yo :
kun kyang thig le 'od sngon gyur :
mer mer shig shig 'jig rten gang :
tshur 'dus bdag thim bdag nyid kyang :
'od zhu hU~M dang thig ler gyur :
nA dar 'dus nas dbyings su yal :
rnam shes zhe sdang gnas su dag :
me long ye shes mngon gyur bsam :
rig stong 'od gsal ngang du bzhag :
sa ma ya :
nga rgyal gnas su dag pa'i phyir :
rat+na thod phreng ting 'dzin bsgom :
'dod 'byung rin chen bkod pa'i dbyings :
ser gsal thig le'i dkyil 'khor du :
rta mchog btegs pa'i rin chen khri :
nyi zla pad+ma'i gdan gyi steng :
swA yig ser po'i 'phro 'du las :
rgyal kun yon tan rdo rje ni :
gu ru rat+na thod phreng rtsal :
zhal gcig phyag gnyis brjid pa'i nyams :
ser gsal btso ma gser gyi mdog :
phyag g.yas rin chen gser phreng bsnams :
g.yon pas mnyam gzhag ka pA lar :
bdud rtsi bum pa nor bu+us bltams :
rin chen dbu rgyan dar gos sogs :
longs spyod yongs rdzogs chas kyis spras :
yum mchog rin chen mkha' 'gro ser :
gcer mo skra grol rus rgyan can :
rin chen thod zhal stob pas 'khyud :
rdo rje pad+ma'i skyil krung bzhugs :
rin chen stong ldan rgyan bkod par :
phyogs dus rgyal ba rab 'byams kyi :
yon tan mi zad rgyan 'khor lo :
rang bzhin lhun grub chen por bsgom :
ting 'dzin brtan nas bzlas pa ni :
mnyam yangs rtsol bral dgongs nyams spar :
swA gu ru rat+na thod phreng rtsal rat+na saM b+ha ba sarba sid+d+hi hU~M:
zhes bzlas yon tan dngos grub thob :
rdzogs rim lte ba'i rtsa 'khor dbus :
nga rgyal ngo bo mUM ser po :
snying gar hrIHyig ser po las :
raM yaM khaM 'phros ye shes kyi :
me rlung chur gyur bsregs gtor bkrus :
dwangs ma swA ser gzi brjid 'bar :
'od zer ser pos khams gsum khyab :
nyon mongs nga rgyal rtsad nas sbyangs :
phyi snod rin chen bkod pa'i zhing :
nang bcud rat+na thod phreng rtsal :
swA yi rang sgras snang srid g.yo :
kun kyang thig le 'od ser gyur :
mer mer shig shig 'jig rten gang :
tshur 'dus bdag thim bdag nyid kyang :
'od zhu swA dang thig ler gyur :
nA dar 'dus nas dbyings su yal :
tshor ba nga rgyal gnas su dag :
mnyam nyid ye shes mngon gyur bsam :
snang stong lhun grub ngang du bzhag :
sa ma ya :
phrag dog gnas su dag pa'i phyir :
karma thod phreng ting 'dzin bsgom :
thogs med rgya gram bkod pa'i dbyings :
ljang gsal thig le'i dkyil 'khor du :
shang shang btegs pa'i rin chen khri :
nyi zla pad+ma'i gdan gyi steng :
hA yig ljang gu'i 'phro 'du las :
rgyal kun phrin las rdo rje ni :
gu ru karma thod phreng rtsal :
zhal gcig phyag gnyis khros pa'i nyams :
ljang gsal g.yu 'od 'bar ba'i mdog :
phyag g.yas rgya gram g.yu phreng bsnams :
g.yon pas mnyam gzhag ka pA lar :
bdud rtsi bum pa nor bus bltams :
rin chen dbu rgyan dar gos sogs :
longs spyod yongs rdzogs chas kyis spras :
yum mchog karma mkha' 'gro ljang :
gcer mo skra grol rus rgyan can :
rgya gram thod zhal stob pas 'khyud :
rdo rje pad+ma'i skyil krung bzhugs :
rgya gram stong ldan rgyan bkod par :
phyogs dus rgyal ba rab 'byams kyi :
phrin las mi zad rgyan 'khor lo :
rang bzhin lhun grub chen por bsgom :
ting 'dzin brtan nas bzlas pa ni :
spyi spyod mkha' lding dgongs nyams spar :
hA gu ru karma thod phreng rtsal a mo g+ha sid+d+hi sarba sid+d+hi hU~M:
zhes bzlas phrin las dngos grub thob :
rdzogs rim gsang ba'i rtsa 'khor dbus :
phrag dog ngo bo IM ljang gu :
snying gar hrIHyig ljang gu las :
raM yaM khaM 'phros ye shes kyi :
me rlung chur gyur bsregs gtor bkrus :
dwangs ma hA ljang gzi brjid 'bar :
'od zer ljang gus khams gsum khyab :
nyon mongs phrag dog rtsad nas sbyangs :
phyi snod las rab bkod pa'i zhing :
nang bcud karma thod phreng rtsal :
hA yi rang sgras snang srid g.yo :
kun kyang thig le 'od ljang gyur :
mer mer shig shig 'jig rten gang :
tshur 'dus bdag thim bdag nyid kyang :
'od zhu hA dang thig ler gyur :
nA dar 'dus nas dbyings su yal :
'du byed phrag dog gnas su dag :
bya grub ye shes mngon gyur bsam :
bdag med rtsa bral ngang du bzhag :
sa ma ya :
pham ltung lha ru skye ba'i sgo :
gcod phyir lha yi gu ru bsgom :
'gro 'dul cir yang sprul pa'i zhing :
rang snang rnam dag pho brang du :
dkar gsal 'ja' zer 'khrigs pa'i dbus :
'a yig dkar ser 'phro 'du las :
nga rgyal gnas ngan len sbyong ba :
lha yi gu ru srid thub 'dzin :
sku mdog dkar ser zhi zhing 'dzum :
phyag g.yas rdo rjes nyon mongs gcod :
g.yon gyi dril bus brtson 'grus skul :
pad zhu rin chen spyi blugs mnab :
dar dkar phod ka chos gos gsol :
dpag bsam shing tog phreng bas brgyan :
zhabs gnyis pad+ma zla ba'i steng :
'gro don bzhengs pa'i stabs kyis bzhugs :
mnyam nyid ye shes dgongs pa yis :
nga rgyal rgyu 'bras dpyis 'byin pa'i :
sangs rgyas sprul pa'i sku ru gsal :
ting 'dzin brtan nas bzlas pa ni :
mi g.yeng rang bab bsam gtan ngang :
oM rat+na gu ru de ba ts+tshin+da ts+tshin+da hU~M phaT:
zhes bzlas pham ltung gnas las grol :
thugs kar zla ba'i dkyil 'khor steng :
'a yig dkar ser 'od 'bar ba :
rgyal kun bsam gtan phar phyin gyi :
ngo bo byin rlabs yongs rdzogs bsam :
lha yi sa bon bag chags bcas :
spyi bor a dkar rnam par gsal :
rlung sbyor rdo rje'i bzlas pas bskul :
thugs ka'i yig 'bru gzi brjid 'bar :
ye shes me yis a yig bsregs :
chos nyid chu yis bag chags bkrus :
rig rtsal rlung gis shes sgrib gtor :
mdangs 'od nam mkha'i mthar khyab pas :
lus can spyi bo'i rtsa mdud kyi :
lhar skye'i sa bon bsregs bkrus gtor :
'od zer lha yi gnas su 'phros :
rnam g.yeng las grol pham ltung sbyangs :
nga rgyal rgyu 'bras rtsad nas bcad :
phyi snod dpal dang ldan pa'i zhing :
nang bcud rat+na gu rur bsgyur :
'od zhu 'ja' zer thig le dkar :
bsdus te rang thim 'a la 'dus :
de nyid thig le ser po ni :
g.yo zhing sngags kyi rang sgra can :
mnyam nyid ye shes ngo bor bsam :
sems bzung ka dag ngang du bzhag :
sa ma ya :
'thab rtsod lha min skye ba'i sgo :
gcod phyir lha min gu ru bsgom :
'gro 'dul cir yang sprul pa'i zhing :
rang snang rnam dag pho brang du :
ljang gsal 'ja' zer 'khrigs pa'i dbus :
a yig ljang gu'i 'phro 'du las :
phrag dog gnas ngan len sbyong ba :
lha min gu ru rnam par rgyal :
sku mdog ljang gu khro 'dzum nyams :
phyag g.yas kha T+wAM zil gyis gnon :
g.yon thod bdud rtsis rgyud zhi mdzad :
pad zhu nam mkha' khyung lding mnab :
dar ljang phod ka chos gos gsol :
mgul par rdo rje'i phreng bas brgyan :
zhabs gnyis pad+ma zla ba'i steng :
'gro don bzhengs pa'i stabs kyis bzhugs :
bya grub ye shes dgongs pa yis :
phrag dog rgyu 'bras dpyis 'byin pa'i :
sangs rgyas sprul pa'i sku ru gsal :
ting 'dzin brtan nas bzlas pa ni :
'gyu stong khrims kyis rtog 'chal bsdams :
oM karma gu ru a su rA traT traT hU~M phaT:
ces bzlas 'thab rtsod gnas las grol :
thugs kar zla ba'i dkyil 'khor steng :
a yig ljang gu 'od 'bar ba :
rgyal kun tshul khrims phar phyin gyi :
ngo bo byin rlabs yongs rdzogs bsam :
lha min sa bon bag chags bcas :
mgrin par su ser rnam par gsal :
rlung sbyor rdo rje'i bzlas pas bskul :
thugs ka'i yig 'bru gzi brjid 'bar :
ye shes me yis su yig bsregs :
chos nyid chu yis bag chags bkrus :
rig rtsal rlung gis shes sgrib gtor :
mdangs 'od nam mkha'i mthar khyab pas :
lus can mgrin pa'i rtsa mdud kyi :
lha min sa bon bsregs bkrus gtor :
'od zer lha min gnas su 'phros :
tshul 'chal las grol 'thab rtsod sbyangs :
phrag dog rgyu 'bras rtsad nas bcad :
phyi snod las rab rdzogs pa'i zhing :
nang bcud karma gu rur bsgyur :
'od zhu 'ja' zer thig le ljang :
bsdus te rang thim a la 'dus :
de nyid thig le ljang gu ni :
g.yo zhing sngags kyi rang sgra can :
bya grub ye shes ngo bor bsam :
sems bzung ka dag ngang du bzhag :
sa ma ya :
brel phongs mi ru skye ba'i sgo :
gcod phyir mi yi gu ru bsgom :
'gro 'dul cir yang sprul pa'i zhing :
rang snang rnam dag pho brang du :
'od lnga'i 'ja' zer 'khrigs pa'i dbus :
sa yig lnga ldan 'phro 'du las :
'dod chags gnas ngan len sbyong ba :
mi yi gu ru pad+ma 'byung :
'od lnga'i mdangs ldan sgeg cing chags :
phyag g.yas rdo rjes rang rig ston :
g.yon pa'i ban+d+ha dngos grub ster :
pad zhu snang srid zil gnon mnab :
za 'og phod ka chos gos gsol :
mgul par pad+ma'i phreng bas brgyan :
zhabs gnyis pad+ma zla ba'i steng :
'gro don bzhengs pa'i stabs kyis bzhugs :
rang byung ye shes dgongs pa yis :
'dod chags rgyu 'bras dpyis 'byin pa'i :
sangs rgyas sprul pa'i sku ru gsal :
ting 'dzin brtan nas bzlas pa ni :
'khor ba rgyun gcod brtson ldan gyis :
oM ma hA gu ru nr-i br-i ta br-i ta hU~M phaT:
ces bzlas chu bo bzhi las grol :
thugs kar zla ba'i dkyil 'khor steng :
sa yig 'od lnga'i mdangs 'bar ba :
rgyal kun brtson 'grus phar phyin gyi :
ngo bo byin rlabs yongs rdzogs bsam :
mi yi sa bon bag chags bcas :
snying gar nr-i ljang rnam par gsal :
rlung sbyor rdo rje'i bzlas pas bskul :
thugs ka'i yig 'bru gzi brjid 'bar :
ye shes me yis nr-i yig bsregs :
chos nyid chu yis bag chags bkrus :
rig rtsal rlung gis shes sgrib gtor :
mdangs 'od nam mkha'i mthar khyab pas :
lus can snying ga'i rtsa mdud kyi :
mi yi sa bon bsregs bkrus gtor :
'od zer mi yi gnas su 'phros :
le lo'i sgrog grol brel phongs sbyangs :
'dod chags rgyu 'bras rtsad nas bcad :
phyi snod pad+ma drwa ba'i zhing :
nang bcud rigs 'dus gu rur bsgyur :
'od zhu 'ja' thig lnga ldan zer :
bsdus te rang thim sa la 'dus :
de nyid thig le 'od lnga'i mdangs :
g.yo zhing sngags kyi rang sgra can :
rang byung ye shes ngo bor bsam :
sems bzung ka dag ngang du bzhag :
sa ma ya :
glen lkugs dud 'gror skye ba'i sgo :
gcod phyir byol song gu ru bsgom :
'gro 'dul cir yang sprul pa'i zhing :
rang snang rnam dag pho brang du :
mthing gsal 'ja' zer 'khrigs pa'i dbus :
sha yig sngon po'i 'phro 'du las :
gti mug gnas ngan len sbyong ba :
byol song gu ru seng rab brtan :
sku mdog mthing ga dpa' ba'i nyams :
phyag g.yas cang tes thar lam 'dren :
g.yon pa'i dril bus chos sgra sgrog :
paN zhu ye shes rang gsal mnab :
dar sngon phod ka chos gos gsol :
mgul par shel dkar phreng bas brgyan :
zhabs gnyis pad+ma zla ba'i steng :
'gro don bzhengs pa'i stabs kyis bzhugs :
chos dbyings ye shes dgongs pa yis :
gti mug rgyu 'bras dpyis 'byin pa'i :
sangs rgyas sprul pa'i sku ru gsal :
ting 'dzin brtan nas bzlas pa ni :
rang gsal shes rab sgron me sbar :
oM bud+d+ha gu ru tir+Ya ka ma tha ma tha hU~M phaT:
ces bzlas dud 'gro'i gnas las grol :
thugs kar zla ba'i dkyil 'khor steng :
sha yig sngon po 'od 'bar ba :
rgyal kun shes rab phar phyin gyi :
ngo bo byin rlabs yongs rdzogs bsam :
dud 'gro'i sa bon bag chags bcas :
lte bar tri sngon rnam par gsal :
rlung sbyor rdo rje'i bzlas pas bskul :
thugs ka'i yig 'bru gzi brjid 'bar :
ye shes me yis tri yig bsregs :
chos nyid chu yis bag chags bkrus :
rig rtsal rlung gis shes sgrib gtor :
mdangs 'od nam mkha'i mthar khyab pas :
lus can lte ba'i rtsa mdud kyi :
byol song sa bon bsregs bkrus gtor :
'od zer dud 'gro'i gnas su 'phros :
ma rig las grol glen lkugs sbyangs :
gti mug rgyu 'bras rtsad nas bcad :
phyi snod stug po bkod pa'i zhing :
nang bcud bud+d+ha gu rur bsgyur :
'od zhu 'ja' zer thig le mthing :
bsdus te rang thim sha la 'dus :
de nyid thig le sngon po ni :
g.yo zhing sngags kyi rang sgra can :
chos dbyings ye shes ngo bor bsam :
sems bzung ka dag ngang du bzhag :
sa ma ya :
bkres skom yi dwags skye ba'i sgo :
gcod phyir yi dwags gu ru bsgom :
'gro 'dul cir yang sprul pa'i zhing :
rang snang rnam dag pho brang du :
dmar gsal 'ja' zer 'khrigs pa'i dbus :
ma yig dmar po'i 'phro 'du las :
ser sna'i gnas ngan len sbyong ba :
yi dwags gu ru rnam par snang :
sku mdog dmar po brjid pa'i nyams :
phyag g.yas rin chen dgos 'dod stsol :
phyag g.yon spyi blugs bdud rtsi 'beb :
spyod zhu pad+ma mthong grol mnab :
dar dmar phod kha chos gos gsol :
mgul par nor bu'i phreng bas brgyan :
zhabs gnyis pad+ma zla ba'i steng :
'gro don bzhengs pa'i stabs kyis bzhugs :
sor rtog ye shes dgongs pa yis :
ser sna'i rgyu 'bras dpyis 'byin pa'i :
sangs rgyas sprul pa'i sku ru gsal :
ting 'dzin brtan nas bzlas pa ni :
mi 'dzad nam mkha' mdzod sgo dbye :
oM pad+ma gu ru pre ta ka pa tsa pa tsa hU~M phaT:
ces bzlas bkres skom gnas las grol :
thugs kar zla ba'i dkyil 'khor steng :
ma yig dmar ser 'od 'bar ba :
rgyal kun sbyin pa'i phar phyin gyi :
ngo bo byin rlabs yongs rdzogs bsam :
yi dwags sa bon bag chags bcas :
gsang bar pre dmar rnam par gsal :
rlung sbyor rdo rje'i bzlas pas bskul :
thugs ka'i yig 'bru gzi brjid 'bar :
ye shes me yis pre yig bsregs :
chos nyid chu yis bag chags bkrus :
rig rtsal rlung gis shes sgrib gtor :
mdangs 'od nam mkha'i mthar khyab pas :
lus can gsang ba'i rtsa mdud kyi :
yi dwags sa bon bsregs bkrus gtor :
'od zer yi dwags gnas su 'phros :
phyi nang sgrib grol bkres skom sbyangs :
ser sna'i rgyu 'bras rtsad nas bcad :
phyi snod bde ba can gyi zhing :
nang bcud pad+ma gu rur bsgyur :
'od zhu 'ja' zer thig le dmar :
bsdus te rang thim ma la 'dus :
de nyid thig le dmar po ni :
g.yo zhing sngags kyi rang sgra can :
sor rtog ye shes ngo bor bsam :
sems bzung ka dag ngang du bzhag :
sa ma ya :
tsha grang dmyal bar skye ba'i sgo :
gcod phyir dmyal ba'i gu ru bsgom :
'gro 'dul cir yang sprul pa'i zhing :
rang snang rnam dag pho brang du :
nag gsal 'ja' zer 'khrigs pa'i dbus :
ha yig nag po'i 'phro 'du las :
zhe sdang gnas ngan len sbyong ba :
dmyal ba'i gu ru rnam par gnon :
sku mdog nag po khro zhing gtum :
tho lum chu rgyun tsha dmyal bcom :
phur bu me dbal grang dmyal stong :
mchog zhu rdo rje rtse mo mnab :
dar nag phod ka chos gos gsol :
mgul par thod pa'i phreng bas brgyan :
zhabs gnyis pad+ma zla ba'i steng :
'gro don bzhengs pa'i stabs kyis bzhugs :
me long ye shes dgongs pa yis :
zhe sdang rgyu 'bras dpyis 'byin pa'i :
sangs rgyas sprul pa'i sku ru gsal :
ting 'dzin brtan nas bzlas pa ni :
kun bzod byams chen dug dbal gzhom :
oM badzra gu ru na ra ka da ha da ha hU~M phaT:
ces bzlas dmyal ba'i gnas las grol :
thugs kar zla ba'i dkyil 'khor steng :
ha yig nag po 'od 'bar ba :
rgyal kun bzod pa'i phar phyin gyi :
ngo bo byin rlabs yongs rdzogs bsam :
dmyal ba'i sa bon bag chags bcas :
rkang mthil du yig nag por gsal :
rlung sbyor rdo rje'i bzlas pas bskul :
thugs ka'i yig 'bru gzi brjid 'bar :
ye shes me yis du yig bsregs :
chos nyid chu yis bag chags bkrus :
rig rtsal rlung gis shes sgrib gtor :
mdangs 'od nam mkha'i mthar khyab pas :
lus can rkang mthil rtsa mdud kyi :
dmyal ba'i sa bon bsregs bkrus gtor :
'od zer dmyal ba'i gnas su 'phros :
khong khro las grol tsha grang sbyangs :
zhe sdang rgyu 'bras rtsad nas bcad :
phyi snod mngon par dga' ba'i zhing :
nang bcud badzra gu rur bsgyur :
'od zhu 'ja' zer thig le nag :
bsdus te rang thim ha la 'dus :
de nyid thig le nag po ni :
g.yo zhing sngags kyi rang sgra can :
me long ye shes ngo bor bsam :
sems bzung ka dag ngang du bzhag :
sa ma ya :
sku yi don dam rtsal rdzogs phyir :
pad+ma bde skyong rnal 'byor bsgom :
ma bcos lhun grub sangs rgyas zhing :
dag pa rab 'byams gzhal med khang :
sgyu 'phrul bkod pa ngo mtshar bar :
pad+ma zla ba'i gdan steng du :
rang rig oM gyi 'phro 'du las :
gang 'dul der snang sprul pa'i sku :
gu ru bde skyong rdo rje ni :
sku yi dbyings nas bzhengs pa'i phyir :
dkar 'tsher zhi zhing sgeg pa'i nyams :
g.yas pa 'khor lo'i phyag rgya sgyur :
g.yon pa thod zhal bdud rtsis bkang :
shes rab kha T+wAM mchan g.yon brten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs rin chen rgyan gyis spras :
skyil krung 'gying bag tshul gyis bzhugs :
sprul pa yang sprul bsam mi khyab :
ma nges rnam 'gyur cir yang ston :
sku yi gsang ba bsam yas kyis :
'khor ba dong nas sprugs par bsgom :
ting 'dzin brtan nas bzlas pa ni :
snang stong lha yi 'khor lo'i ngang :
oM AHhU~M badzra gu ru pad+ma kA ya sid+d+hi hU~M:
zhes bzlas gu ru'i sku mchog 'grub :
sku yi de kho na nyid kyis :
gdos bcas lus kyi 'khrul zhen sbyangs :
spyi bor thig le sran zlum tsam :
dkar po oM mtshan 'od zer 'bar :
sems bzung rlung rtsol rdor bzlas kyis :
'od dkar mched nas lus nang gang :
phyir 'phros gzugs snang kun la khyab :
phyi nang gdos bcas bag chags sbyangs :
snang stong 'ja' gzugs lha yi sku :
rdo rje rtag pa'i rang bzhin nyid :
dag pa ye shes 'khor lor gyur :
yun ring sems bzung nyams skyes na :
tshur bsdus rang thim rang nyid kyang :
'od zhu thig le oM yig dang :
nA dar bsdus nas dbyings su thim :
'gyur med sangs rgyas kun gyi sku :
mi zad rgyan gyi 'khor lo yi :
don dam de nyid mngon gyur bsam :
rang byung chos skur mnyam par gzhag :
cir snang gzugs skur lam du khyer :
sa ma ya :
gsung gi don dam rtsal rdzogs phyir :
pad+ma zag med rnal 'byor bsgom :
ma bcos lhun grub sangs rgyas zhing :
dag pa rab 'byams gzhal med khang :
sgyu 'phrul bkod pa ngo mtshar bar :
pad+ma zla ba'i gdan steng du :
rang rig AHyig 'phro 'du las :
gang 'dul der snang sprul pa'i sku :
gu ru zag med 'od gsal ni :
gsung gi dbyings nas bzhengs pa'i phyir :
dmar gsal 'dzum zhing chags pa'i nyams :
g.yas pa pad+ma'i phyag rgya sgyur :
g.yon pa dung chen dmar gyis bkang :
shes rab kha T+wAM mchan g.yon brten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs pad+ma'i rgyan gyis spras :
skyil krung 'gying bag tshul gyis bzhugs :
sprul pa yang sprul bsam mi khyab :
ma nges rnam 'gyur cir yang ston :
gsung gi gsang ba bsam yas kyis :
'khor ba dong nas sprugs par bsgom :
ting 'dzin brtan nas bzlas pa ni :
grags stong sngags kyi 'khor lo'i ngang :
oM AHhU~M badzra gu ru pad+ma wA ka sid+d+hi hU~M:
zhes bzlas gu ru'i gsung mchog 'grub :
gsung gi de kho na nyid kyis :
rtsol bcas ngag gi bag chags sbyangs :
mgrin par thig le sran zlum tsam :
dmar po AHsa mtshan 'od zer 'bar :
sems bzung rlung rtsol rdor bzlas kyis :
'od dmar mched nas lus nang gang :
phyir 'phros sgra skad kun la khyab :
phyi nang shes brjod 'jug kun sbyangs :
grags stong brjod med nA da'i dbyangs :
pad+ma gar dbang rang bzhin nyid :
dag pa ye shes 'khor lor gyur :
yun ring sems bzung nyams skyes na :
tshur bsdus rang thim rang nyid kyang :
'od zhu thig le AHyig dang :
nA dar bsdus nas dbyings su thim :
'gag med sangs rgyas kun gyi gsung :
mi zad rgyan gyi 'khor lo yi :
don dam de nyid mngon gyur bsam :
chos nyid rang sgrar mnyam par gzhag :
grags tshad snying por lam du khyer :
sa ma ya :
thugs kyi don dam rtsal rdzogs phyir :
pad+ma 'dul skyong rnal 'byor bsgom :
ma bcos lhun grub sangs rgyas zhing :
dag pa rab 'byams gzhal med khang :
sgyu 'phrul bkod pa ngo mtshar bar :
pad+ma zla ba'i gdan steng du :
rang rig hU~M gi 'phro 'du las :
gang 'dul der snang sprul pa'i sku :
gu ru 'dul skyong chen po ni :
thugs kyi dbyings nas bzhengs pa'i phyir :
mthing sngon khro zhing 'dzum pa'i nyams :
g.yas pa rdo rje'i phyag rgya sgyur :
g.yon pa bum pa bcud kyis gtams :
shes rab kha T+wAM mchan g.yon brten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs rdo rje'i rgyan gyis spras :
skyil krung 'gying bag tshul gyis bzhugs :
sprul pa yang sprul bsam mi khyab :
ma nges rnam 'gyur cir yang ston :
thugs kyi gsang ba bsam yas kyis :
'khor ba dong nas sprugs par bsam :
ting 'dzin brtan nas bzlas pa ni :
rig stong chos nyid 'khor lo'i ngang :
oM AHhU~M badzra gu ru pad+ma tsit+ta sid+d+hi hU~M:
zhes bzlas gu ru'i thugs mchog 'grub :
thugs kyi de kho na nyid kyis :
rtog bcas sems kyi 'dzin pa sbyangs :
snying gar thig le sran zlum tsam :
sngon po hU~M mtshan 'od zer 'bar :
sems bzung rlung rtsol rdor bzlas kyis :
'od sngon mched nas lus nang gang :
phyir 'phros rtog tshogs kun la khyab :
phyi nang gzung 'dzin bag chags sbyangs :
rig stong gnyug ma de bzhin nyid :
rdo rje sems dpa'i rang bzhin te :
dag pa ye shes 'khor lor gyur :
yun ring sems bzung nyams skyes na :
tshur bsdus rang thim rang nyid kyang :
'od zhu thig le hU~M yig dang :
nA dar bsdus nas dbyings su thim :
'khrul med sangs rgyas kun gyi thugs :
mi zad rgyan gyi 'khor lo yi :
don dam de nyid mngon gyur bsam :
ka dag gnyug mar mnyam par gzhag :
mos gus snying rje lam du khyer :
sa ma ya :
yon tan don dam rtsal rdzogs phyir :
ting nge 'dzin 'chang rnal 'byor bsgom :
ma bcos lhun grub sangs rgyas zhing :
dag pa rab 'byams gzhal med khang :
sgyu 'phrul bkod pa ngo mtshar bar :
pad+ma zla ba'i gdan steng du :
rang rig swA yi 'phro 'du las :
gang 'dul der snang sprul pa'i sku :
gu ru ting 'dzin rtsal 'chang ni :
yon tan dbyings nas bzhengs pa'i phyir :
ser gsal sgeg cing brjid pa'i nyams :
g.yas pa rin chen phyag rgya sgyur :
g.yon pa gser gzhong nor bus bkang :
shes rab kha T+wAM mchan g.yon brten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs nor bu'i rgyan gyis spras :
sprul pa yang sprul bsam mi khyab :
ma nges rnam 'gyur cir yang ston :
yon tan gsang ba bsam yas kyis :
'khor ba dong nas sprugs par bsam :
ting 'dzin brtan nas bzlas pa ni :
rtsol bral lhun grub chen po'i ngang :
oM AHhU~M badzra gu ru pad+ma gu Na sid+d+hi hU~M:
zhes bzlas gu ru'i yon tan 'grub :
yon tan de kho na nyid kyis :
rtsol sgrub re dogs 'ching ba bcad :
lte bar thig le sran zlum tsam :
ser po swA mtshan 'od zer 'bar :
sems bzung rlung rtsol rdor bzlas kyis :
'od zer mched nas lus nang gang :
phyir 'phros bdag gir 'dzin la khyab :
phyi nang spang thob bag chags sbyangs :
gdod nas lhun rdzogs bral dang smin :
rdo rje nyi ma'i rang bzhin te :
dag pa ye shes 'khor lor gyur :
yun ring sems bzung nyams skyes na :
tshur bsdus rang thim rang nyid kyang :
'od zhu thig le swA yig dang :
nA dar bsdus nas dbyings su thim :
rtsol med sangs rgyas kun yon tan :
mi zad rgyan gyi 'khor lo yi :
don dam de nyid mngon gyur bsam :
dgag sgrub bral bar mnyam par gzhag :
tshogs drug rang grol lam du khyer :
sa ma ya :
phrin las don dam rtsal rdzogs phyir :
pad+ma blo ldan rnal 'byor bsgom :
ma bcos lhun grub sangs rgyas zhing :
dag pa rab 'byams gzhal med khang :
sgyu 'phrul bkod pa ngo mtshar bar :
pad+ma zla ba'i gdan steng du :
rang rig hA yi 'phro 'du las :
gang 'dul der snang sprul pa'i sku :
gu ru yon tan blo ldan ni :
phrin las dbyings nas bzhengs pa'i phyir :
ljang gsal gtum zhing dpa' ba'i nyams :
g.yas pa rgya gram phyag rgya sgyur :
g.yon pa thod rlon rak+tas bkang :
shes rab kha T+wAM mchan g.yon brten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs thod pa'i rgyan gyis spras :
skyil krung 'gying bag tshul gyis bzhugs :
sprul pa yang sprul bsam mi khyab :
ma nges rnam 'gyur cir yang ston :
phrin las gsang ba bsam yas kyis :
'khor ba dong nas sprugs par bsam :
ting 'dzin brtan nas bzlas pa ni :
rig rtsal brtul zhugs thogs med ngang :
oM AHhU~M badzra gu ru pad+ma karma sid+d+hi hU~M:
zhes bzlas gu ru'i phrin las 'grub :
phrin las de kho na nyid kyis :
bya byed las kyi drwa ba gzhom :
gsang bar thig le sran zlum tsam :
ljang gu AHsa mtshan 'od zer 'bar :
sems bzung rlung sbyor rdor bzlas kyis :
'od ljang mched nas lus nang gang :
phyir 'phros bya byed kun la khyab :
phyi nang g.yo rtsol bag chags sbyangs :
byed spyod ye shes rol pa'i gar :
rta mchog rgyal po'i rang bzhin te :
dag pa ye shes 'khor lor gyur :
yun ring sems bzung nyams skyes na :
tshur bsdus rang thim rang nyid kyang :
'od zhu thig le hA yig dang :
nA dar bsdus nas dbyings su thim :
thogs med rgyal ba'i phrin las ni :
mi zad rgyan gyi 'khor lo yi :
don dam de nyid mngon gyur bsam :
gza' gtad bral bar mnyam par gzhag :
brtul zhugs thogs med lam du khyer :
sa ma ya :
dbyings kyi don dam rtsal rdzogs phyir :
pad+ma dbyings sbyor rnal 'byor bsgom :
ma bcos lhun grub sangs rgyas zhing :
dag pa rab 'byams gzhal med khang :
sgyu 'phrul bkod pa ngo mtshar bar :
pad+ma zla ba'i gdan steng du :
rang rig a yig 'phro 'du las :
gang 'dul der snang sprul pa'i sku :
gu ru thabs shes dbyings sbyor ni :
chos nyid dbyings nas bzhengs pa'i phyir :
nam mkha'i mdangs ldan zhi ba'i nyams :
g.yas pa skye med phyag rgya sgyur :
g.yon pa thod zhal bcud kyis bkang :
shes rab kha T+wAM mchan g.yon brten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs rus pa'i rgyan gyis spras :
skyil krung 'gying bag tshul gyis bzhugs :
sprul pa yang sprul bsam mi khyab :
ma nges rnam 'gyur cir yang ston :
dbyings kyi gsang ba bsam yas kyis :
'khor ba dong nas sprugs par bsam :
ting 'dzin brtan nas bzlas pa ni :
ka dag ye bab sor bzhag ngang :
oM AHhU~M badzra gu ru pad+ma d+hA tu sid+d+hi hU~M:
zhes bzlas gu ru'i dbyings nyid 'grub :
dbyings kyi de kho na nyid kyis :
rtag par zhen pa'i mthar 'dzin bcad :
smin mtshams thig le sran zlum tsam :
mthing ga as mtshan 'od zer 'bar :
sems bzung rlung rtsol rdor bzlas kyis :
'od mthing mched nas lus kun gang :
phyir 'phros chos kyi dbyings kun khyab :
phyi nang lhan skyes ma rig sbyangs :
rang snang ris med gdod ma'i gshis :
he ru ka dpal rang bzhin te :
dag pa ye shes 'khor lor gyur :
yun ring sems bzung nyams skyes na :
tshur bsdus rang thim rang nyid kyang :
'od zhu thig le a yig dang :
nA dar bsdus nas dbyings su thim :
dus gsum sangs rgyas kun gyi dbyings :
'gyur med rang rig byang chub sems :
don dam de nyid mngon gyur bsam :
sgom med ngang du mnyam par gzhag :
yengs med so ma lam du khyer :
sa ma ya :
ye shes don dam rtsal rdzogs phyir :
slob dpon pad+ma'i rnal 'byor bsgom :
ma bcos lhun grub sangs rgyas zhing :
dag pa rab 'byams gzhal med khang :
sgyu 'phrul bkod pa ngo mtshar bar :
pad+ma zla ba'i gdan steng du :
rang rig hrIHyi 'phro 'du las :
gang 'dul der snang sprul pa'i sku :
slob dpon gu ru pad+ma 'byung :
ye shes dbyings las bzhengs pa'i phyir :
dkar dmar mdangs ldan ting 'dzin nyams :
g.yas pa rtse gsum phyag rgya sgyur :
g.yon pas pad snod bdud rtsis bkang :
shes rab kha T+wAM mchan g.yon brten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs mu tig rgyan gyis spras :
skyil krung 'gying bag tshul gyis bzhugs :
sprul pa yang sprul bsam mi khyab :
ma nges rnam 'gyur cir yang ston :
ye shes gsang ba bsam yas kyis :
'khor ba dong nas sprugs par bsam :
ting 'dzin brtan nas bzlas pa ni :
'od gsal ye shes zang thal ngang :
oM AHhU~M badzra gu ru pad+ma dz+nyA na sid+d+hi hU~M:
zhes bzlas gu ru'i ye shes 'grub :
ye shes de kho na nyid kyis :
chad par lta ba'i mthar 'dzin sbyang :
mig gnyis thig le sran zlum tsam :
dkar dmar hrIHsa mtshan 'od lnga 'bar :
sems bzung rlung rtsol rdor bzlas kyis :
'od lnga mched nas lus nang gang :
phyir 'phros snang yul kun la khyab :
phyi nang kun brtags dngos 'dzin sbyangs :
'ja' zer thig le lu gu rgyud :
'od mi 'gyur ba'i rang bzhin te :
dag pa ye shes 'khor lor gyur :
yun ring sems bzung nyams skyes na :
tshur bsdus rang thim rang nyid kyang :
'od zhu thig le hrIHyig dang :
nA dar bsdus nas dbyings su thim :
phyogs dus sangs rgyas thams cad kyi :
rang byung ye shes 'od gsal ba'i :
don dam de nyid mngon gyur bsam :
'od gsal 'khor lor mnyam par gzhag :
rig rtsal zang thal lam du khyer :
sa ma ya :
bslab gsum rdzogs shing bdud gzhom na :
shAkya seng ge'i ting 'dzin bsgom :
byang chub snying po'i rgyan bkod pa :
tshogs gnyis yongs rdzogs gan+d+ho lar :
bdud las rnam rgyal seng ge'i khrir :
pad zla'i steng du hU~M yig ser :
'od zer 'phro 'dus don gnyis byas :
tshur 'dus skad cig yongs gyur las :
bdag nyid shAkya seng ge'i sku :
gser mdog zhal gcig phyag gnyis pa :
phyag g.yas sa gnon rdo rje bsnams :
g.yon pas mnyam gzhag lhung bzed 'dzin :
ngur smrig chos gos rnam gsum gsol :
mtshan dang dpe byad 'od zer 'bar :
rdo rje skyil krung bdud bzhi gnon :
'khor du sprul pa'i nyan thos mchog :
kun dga' shA ri maung+gal bu :
rab 'byor 'char kha ma 'gag pa :
kau Di N+ya rta thul rnams :
dgra bcom dbang po dul ba'i tshul :
zhi bsil bdud rtsi'i gsung char 'beb :
rtag tu ting nge 'dzin la gnas :
dran pas 'khor ba'i g.yul zlog bsam :
ting 'dzin brtan nas bzlas pa ni :
'phro 'dus spang dang rtogs pa bskyed :
oM AHbadzra gu ru shAkya siM ha sarba sid+d+hi hU~M:
slar yang thugs srog hU~M 'od kyis :
log 'dren bdud bzhi rab tu btul :
gdan 'og tshud nas chos nyan bsam :
bzlas chog bdud 'dul gsang sngags ni :
oM badzra gu ru shAkya siM ha pra ma sarba sha trUM hU~M phaT:
thogs bcas thogs med bdud rigs la :
bdun 'bum bzlas pas rnam par rgyal :
mthar ni rang bdud dbyer med par :
bdag med stong gsal ngang du bzhag :
sdug bsngal phung lnga'i nyer len dang :
kun 'byung las nyon spang byar shes :
'gog pa zhi bar rnam grol phyir :
gang zag bdag med lam rtogs bya :
de yang dug gsum gnyen po ru :
mi sdug byams pa rten 'brel bsgom :
bden bzhi'i rnam pa bcu drug gis :
khams gsum nyon mongs rab tu spang :
zhi lhag de nyid gdams ngag gis :
rgyud la myur du sbyor 'dod na :
smin phrag thig le dkar po ru :
yi ge b+ha bsgom bzlas pa yis :
snang srid thams cad b+ha ru gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang la bzhag :
rjes thob de las g.yo med ngang :
'dun pa bcu sogs lam du khyer :
yang na smin phrag rus pa yi :
thig le yungs 'bru tsam du gsal :
sems gtad de nyid je 'phel bas :
yul snang keng rus skya khrol song :
tshur 'dus rang lus thig ler bsgom :
spro bsdu mang pos rim goms tshe :
je phrar mthar ni thod phyed tsam :
de yang bsdus nas smin ma'i bar :
sems 'dzin yid byed rdzogs pa'i tshe :
nga zhes rnam par btags pa tsam :
lus sems gnyis ka bdag min la :
de gnyis tshogs pa'ang ngar ma grub :
de las gud na bdag med par :
legs par dpyad la nges rnyed na :
de yi ngang du mnyam par gzhag :
bdag dang bdag gir 'dzin pa ni :
dpyad dang bsgoms pas spangs pa'i tshe :
nyon mongs bcom nas las kun zad :
skye med rnam par grol bar 'gyur :
sa ma ya :
kun shes rten 'brel rtogs 'dod na :
blo ldan mchog sred ting 'dzin bsgom :
gcig shes kun grol gzhal med khang :
ye shes yangs pa'i khor yug can :
blo gros kha 'byed pad+ma'i khrir :
dkar bsil zla ba rgyas pa'i steng :
d+hIHyig 'od kyi 'phro 'du yis :
rmongs pa'i mun bsal mkhyen gnyis kyi :
byin rlabs bsdus nas yongs gyur las :
bdag nyid blo ldan mchog sred rtsal :
zhal gcig phyag gnyis zhi tshul can :
'dzum pa'i mdangs ldan sku mdog dkar :
dbu la dar dkar thod brtsegs bcings :
sku la dar dkar go zu gsol :
phyag g.yas thod pa'i rnge'u chung 'khrol :
g.yon pas pad phor bdud rtsis bkang :
rin chen ut+pal phreng bas brgyan :
'od lnga'i klong na skyil krung bzhugs :
tshangs pa drang srong thor cog can :
zas spyod rgyal po sman gyi bla :
yan lag med rdor chos rgyal mtshan :
kun thub rgyal po 'gro ba skyong :
sprul pa'i mkhas mchog brgyad kyis bskor :
mkha' mnyam 'gro kun mun sel ba'i :
ye shes snang ba rab rgyas bsam :
ting 'dzin brtan nas bzlas pa ni :
ma rig 'khrul pa'i khungs gtibs la :
oM AHbadzra gu ru pra dz+nyA dz+nyA na sarba sid+d+hi hU~M:
rtag ngu rigs gsum spang rgyan mtshal :
cu gang rgun 'brum shu dag dkar :
ba dmar 'o mas ril bu bya :
lhar bskyed gsang sngags 'di nyid bzla :
oM a ra pa tsa na d+hIHgu ru pra dz+nyA dz+nyA na sarba sid+d+hi pha la hU~M:
bdun 'bum la sogs rtags dang sbyar :
zos pas shes rab phyogs med 'char :
yang na rdzas la sngags btab ste :
chu gtsang 'o mar sbyar nas btung :
spobs pa'i gter mdzod grol bar 'gyur :
'di las spros te rig pa'i gnas :
thun mong thun mong ma yin pa'i :
shes rab skyed dang thos pa'i gzhi :
rgyas par gzhan du bstan las shes :
chos kun rten cing 'brel las byung :
de don legs par rtogs pa'i tshe :
shes dang shes bya'i de nyid rtogs :
sa bon nas ni 'bras bu'i bar :
rgyu dang 'brel ba'i rten 'brel dang :
'byung lnga dus kyi 'gyur ba rnams :
rkyen te 'di yod 'di 'byung zhes :
rgyu las 'bras bu lugs 'byung dang :
log na lugs las ldog pa yi :
phyi yi rten 'brel dper byas nas :
yid mi bde ba'i zug rngu can :
rga shi skye ba las byung sogs :
lugs 'byung 'khor ba'i rten 'brel gyi :
rtsa ba ma rig 'gag pa na :
'du shes 'du byed rga shi'i bar :
lugs ldog myang 'das rten 'brel gyis :
las dang nyon mongs rdzun phug dib :
sdug bsngal 'khrul 'khor rgyun chad nas :
mya ngan 'das pa mchog la sbyor :
zab mo'i gdams pas nyams len na :
kha nang thig le dmar po ru :
yi ge tsa bsgom bzlas pa yis :
snang srid thams cad tsa ru gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang du bzhag :
rjes thob de las g.yo med par :
phung po khams dang skye mched dang :
rten cing 'brel 'byung gnas gnas min :
bdag med gnyis don rtogs par bya :
yang na spyi bor thig le dmar :
de yi nam mkhar thig le dkar :
rten 'brel 'byung ldog ngo bo ni :
sran ma tsam bsgom shes pa gtad :
dmar po 'phel nas snang ba kun :
dmar lam song bsam ngang la bzhag :
dkar po 'phel nas snang ba kun :
dkar lam song bsam rtse gcig 'jog :
tshur 'dus thig le dkar dmar 'dres :
spyi bo nas babs snying gar thim :
gzung dang 'dzin pa gnyis ka yang :
cir snang ma grub stong pa nyid :
nam mkha'i dkyil ltar mnyam par gzhag :
sa ma ya :
byang chub sems kyis dbang sdud na :
pad+ma rgyal po'i ting 'dzin bsgom :
pad+ma rnam par rgyas pa yi :
pho brang 'od dmar drwa ba can :
sna tshogs nor bu'i rgyan bkod par :
rin chen dar zab brtsegs pa'i khrir :
chu skyes nyi zla'i gdan steng du :
hrIHdmar 'od 'phros snang srid khyab :
'khor 'das byang chub sems su zhu :
tshur 'dus hrIHra thim 'od gong dmar :
de nyid yongs gyur skad cig gis :
bdag nyid pad+ma rgyal po ni :
sku mdog dmar gsal rA ga'i mdangs :
zhi chags sgeg la cung zad khro :
rin chen ze'u prog dar la'i thod :
za 'og 'gying gos stod khebs brtsegs :
sna tshogs nor bu'i rgyan gyis spras :
phyag g.yas lcags sgrog DA ma ru :
g.yon par me long yig 'brus mtshan :
rgyal po rol pa'i stabs kyis bzhugs :
shes rab yum mchog 'od 'chang ma :
bdud rtsi'i thod zhal g.yon nas stob :
'khor du byang sems chen po brgyad :
'jam dbyangs phyag rdor spyan ras gzigs :
byams pa sa snying kun tu bzang :
sgrib sel nam mkha'i snying po rnams :
longs spyod rgyan rdzogs gzi brjid 'bar :
cho 'phrul bsam yas 'gro ba 'dul :
byams dang snying rje'i gzi brjid kyis :
brtan g.yo 'khor 'das dbang sgyur bsam :
ting 'dzin brtan nas bzlas pa ni :
byang chub sems kyi rtsal bskyed la :
oM AHbadzra gu ru pad+ma rA dza sarba sid+d+hi hU~M:
thugs kar pad steng hrIHdmar las :
byang chub sems 'od nyi zer ldan :
khams gsum ma lus khyab par 'phros :
lha 'dre mi gsum lcags kyus drangs :
khyad par gang la dmigs pa rnams :
'thor rlung drag pos rtsa sbur bzhin :
rang dbang med par dbang du bsdus :
dwangs srog thig ler dbyer med bsam :
oM badzra gu ru pad+ma rA dza a nr-i tri ba shaM ku ru hU~M hU~M:
me long sngags btab mgul du 'chang :
rten 'brel rdzas gsum chang dang sbyar :
sngags btab gang la byin pa 'du :
don dam 'khor dang myang 'das chos :
spros pa kun zhi nam mkha' ltar :
kun rdzob rten 'byung chu zla'i gar :
snang la ma 'gag sgyu mar 'char :
zung 'jug gshis kyi mnyam pa nyid :
ma rtogs gzung 'dzin blos bcings nas :
sdug bsngal lug rgyud 'phel ba rnams :
pha mar shes pas byams pa dang :
snying rje chen pos kun bslangs te :
bdag gzhan mnyam dang brje ba dang :
gzhan gces 'dzin pa'i sems mchog bskyed :
ma bsgral de dag bsgral ba'i phyir :
sangs rgyas 'thob 'dod smon pa dang :
'jug pa'i spyod la rtag tu bslab :
lam sbyong gdams ngag dmigs pa'i gnad :
gsang gnas thig le mthing ga ru :
yi ge wa bsgom bzlas pa yis :
snang srid thams cad wa ru gyur :
tshur 'dus rang gi lus dang bcas :
spro gzhi'i thig le'i yi ger thim :
de yang stong nyid dbyings su yal :
rnam par mi rtog ngang la gzhag :
rjes thob sgyu ma lta bu'i ngang :
phar phyin bsdu dngos bzhi sogs spyad :
yang na rang gi snying dkyil du :
'od kyi thig le lcog sgong tsam :
de yi kha dog dbyibs sogs la :
dpyad na rnam pa cir yang snang :
ngo bo gang du'ang ma grub par :
nges pa rnyed nas de ngang gzhag :
des mtshon phyi nang dngos po kun :
snang yang don la grub pa med :
snang ngo stong ngo snyam pa'i sems :
btsal na ma grub gdod nas stong :
yul dang yul can stong nyid du :
brtags pa'i gnyen po bzang rtog kyang :
ngo bor bltas pas gtad med sangs :
smra bsam brjod bral yum gyi klong :
bsal bzhag med par klod pa yis :
shes rab pha rol phyin zhal mjal :
lam lnga sa bcu yongs rdzogs 'gyur :
sa ma ya :
spang rtogs yon tan rdzogs 'dod na :
pad+ma saM b+ha'i ting 'dzin bsgom :
rang snang 'od gsal gzhal med khang :
'ja' zer thig le'i klong dkyil du :
rin chen khri rkang pad+mas mtshan :
sna tshogs dar gyi lhod 'bol brtsegs :
nya rgyas zla ba'i gdan steng du :
hrIHyig dkar po las 'phros pa'i :
'od kyis 'phags mchod 'gro don byas :
tshur 'dus yongs gyur rdzogs pa'i sku :
bdag nyid pad+ma saM b+ha ba :
sku mdog dkar la smug pa'i mdangs :
sha rgyas zhi ba'i gzigs stangs can :
dge slong cha lugs gzhon pa'i tshul :
sde snod gsum mtshon paN zhu dmar :
sku stod chos gos gser gyi mdog :
sku smad ngur smrig sham thabs gsol :
phyag g.yas thod pa rin chen bkang :
g.yon pas skyabs sbyin phyag rgya mdzad :
zhabs gnyis sems dpa'i skyil mo krung :
mthong thos kha lo thar par sgyur :
dran pas yon tan kun skyed pa'i :
phyogs bzhir rnam smin tshe dbang dang :
phyag rgya lhun grub rig 'dzin bzhi :
mtshams bzhir dbang bskur lung sbyin dang :
nyams skong rgyud 'grol slob dpon bzhi :
mkha' 'gro'i 'khor tshogs dpag med bcas :
zag med ting 'dzin rol pas bzhugs :
sangs rgyas kun 'dus 'gro ba'i mgon :
bla med bla ma'i dkyil 'khor pa :
khyab cing rtag pa'i bdag nyid can :
ye shes gzi byin lam mer bsam :
ting 'dzin brtan nas bzlas pa ni :
dag rdzogs smin pa'i gnad sbyar la :
oM AHbadzra gu ru pad+ma saM b+ha ba sarba sid+d+hi hU~M:
thugs kar sngags kyi phreng ba las :
'od zer gser mdog nam mkha' gang :
rgyal ba sras bcas thugs rgyud bskul :
'gro rnams rgud pa kun dang bral :
thun mong mchog gi yon tan bsdus :
rang thim gzi brjid lhag par 'bar :
'chi med tshe dang 'dzad med nor :
dbang bcu'i ye shes rtsal rdzogs bsam :
oM badzra gu ru pad+ma saM b+ha ba rat+na A yuHpuN+ye sarba sid+d+hi hU~M puSh+TiM ku ru ye swA hA:
'di bzlas ci 'dod dngos grub 'grub :
'di dang 'di dag la brten pa'i :
bskyed rdzogs zab mo 'byams klas kyang :
gsang sngags phyi yi theg gsum las :
kri ya'i nyams len dang sbyar na :
chos sku lam byed ye shes tshogs :
rtog med snang med gzugs g.yo med :
med pa las 'das 'od gsal ba :
so so rang rig mtshan nyid can :
don dam mtha' bzhi bral bar blta :
de yi yon tan kun rdzob lha :
rigs gsum 'khor lor shar rtogs nas :
snang brtags bden dngos 'dzin spangs te :
gzugs dang yi ge rang bzhin lhar :
bsgom bzlas gzugs sku lam byed pa'i :
bsod nams tshogs gsag khrus dka' thub :
gtsang sbra'i spyod pa gtso bor bton :
gnad kyi nyams len snying po ni :
lte bar thig le dkar po ru :
yi ge ha bsgom bzlas pa yis :
snang srid thams cad ha ru gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang la gzhag :
rjes thob snang la ma zhen par :
lus ngag dge ba ci nus 'bad :
yang na tha mal sgo gsum po :
sku gsung thugs su rgyas gdab phyir :
rang lus rigs gsum sems dpa'i sku :
gang mos snang stong 'ja' tshon bzhin :
dwangs gsal sgrib thogs spangs pa yi :
gnas gsum thig le dkar dmar mthing :
legs par gsal btab sems zin nas :
thig le dkar po las 'od 'phros :
'gro kun lus kyi sdig sgrib sbyangs :
rgyal ba'i sku la mnyes mchod phul :
tshur 'dus thim las 'jam dpal sku :
gser mdog ut+pal ral pod bsnams :
rgyan rdzogs 'od sku dri med bsgom :
thig le dmar las 'od zer 'phros :
sems can ngag sgrib bag chags bsal :
sangs rgyas gsung la mnyes mchod phul :
tshur 'dus thim las spyan ras gzigs :
dung mdog phyag bzhi thal sbyar dang :
shel phreng pad 'dzin 'od skur bsgom :
thig le sngon po'i 'od zer gyis :
khams gsum yid kyi rtog sgrib sbyangs :
'phags pa'i thugs la mnyes mchod phul :
tshur 'dus yongs gyur rdo rje 'dzin :
mthing sngon rdo rje sdigs mdzub can :
khro tshul 'od kyi rang bzhin du :
bsgoms nas yun ring mnyam gzhag mthar :
lhar snang dmigs med ngang du bstim :
sems nyid dag pa mtha' bzhi bral :
stong gsal blo dang bral bar bskyang :
mtshan bcas mtshan med sgom pa yis :
rnam par mi rtog ye shes 'grub :
mchog la rim gyis sbyor ba 'o :
sa ma ya :
'gro 'dul brtul zhugs grub 'dod na :
nyi ma 'od zer ting 'dzin bsgom :
rang byung gzhom gzhig bral ba'i dbyings :
bde chen 'od gsal pho brang du :
bdag med rtog bral bam ro'i khri :
pad sdong tsha zer rgyas pa'i steng :
rang rig hrIHlas 'od zer 'phros :
'phags pa mchod cing 'gro don byas :
slar 'dus yongs su gyur pa las :
bdag nyid 'gro 'dul grub pa'i gtso :
gu ru nyi ma 'od zer ni :
dmar ser nyin byed 'char kha'i mdangs :
zhal gcig zhi ma khro yi tshul :
lta stangs chos kyi dbyings su gzigs :
phyag g.yas kha T+wAM rtse gsum gsor :
g.yon pas sdigs mdzub nyi zer zhags :
gcer bu stag lpags smad g.yogs can :
thor tshugs rus pa'i rgyan drug gsol :
brkyang bskum rol pa'i stabs kyis bzhugs :
dgyes sde bdag med rnal 'byor ma :
ser mo rus pa'i phyag rgyas spras :
g.yu zhal chang gis gang ba stob :
'khor du gdod gnas grub chen brgyad :
in+d+ra bo d+hi lU yi pa :
nA gardzu na ku ku ri :
pad+ma badzra dril bu pa :
sa ra ha dang lwa ba pa :
rnal 'byor brtul zhugs spyod pa'i tshul :
mi 'jigs rtogs pa'i gding dang ldan :
bde chen ye shes gzi brjid 'bar :
rig 'dzin mkha' 'gro bye ba'i 'khor :
'ja' dang 'od kyi klong dkyil du :
rol pa'i cho 'phrul mtha' yas pas :
snang srid byin gyis rlob par bsam :
ting 'dzin brtan nas bzlas pa ni :
snang ba dbang sgyur rnal 'byor gyis :
oM AHbadzra gu ru sUr+Ya rasmi sarba sid+d+hi hU~M:
thugs ka'i hrIHyi 'od zer las :
yi ge lnga bcu'i char babs pas :
'gro drug sems can sgrib pa sbyangs :
kun kyang bdag la dad cing gus :
'ub 'dus 'khor yug 'khod pa la :
gang 'dul chos 'khor bskor byas pas :
smin grol rtogs pa'i gding thob bsam :
gsang sngags gsang ba'i yang snying 'di :
gser gyis bris la mgul du gdags :
'bum phrag bzlas pas 'gro ba 'dul :
oM badzra gu ru sUr+Ya sarba d+harma sid+d+hi hU~M hrI:
oM ye d+harmA he tu pra b+ha ba he tun+te ShAn+ta thA ga to h+ya ba dat+te ShAny+tsa yo ni ro d+ha e waM bA dI ma hA shra ma Na ye tad+ya thA ga te ga te pa ra ga te pa ra sang+ga te bo d+hi ye swA hA:
de yis 'gro ba'i sems rgyud thul :
bdag gi bstan pa'i rjes zhugs 'gyur :
u b+ha ya yi lam brten na :
lta ba theg pa gong mar snyegs :
spyod pa 'og ma ji bzhin spyad :
dang po mtshan bcas rnal 'byor bsgom :
khrus byas rdo rje'i gdan la 'dug :
byang sems yi ge sgra yi lha :
dbyibs bcas dbyibs med phyag rgya'i lha :
dag dang ma dag gzugs kyi lha :
sgom zhing srog bsdam yid bzlas bya :
mtshan med phung sogs chos kun la :
mtha' bzhi'i dag pas skye med rtogs :
de yang rnam par mi rtog pa'i :
chos nyid ngo bor nyams su myong :
ma rtogs sdug bsngal 'gro rnams la :
snying rje chen pos rjes zhugs pa :
'jug gnas ldang ba'i rnal 'byor bya :
gdams ngag blo sbyong dmigs pa'i gnad :
rna bar thig le dmar po ru :
yi ge he bsgom bzlas pa yis :
snang srid thams cad he ru gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang la gzhag :
rjes thob dmigs med zhen med blos :
tshogs gnyis zung 'brel lam du bslang :
yang na rang lus lhar gsal ba'i :
gnas gsum yi ge 'bru gsum las :
'od 'phros sangs rgyas sras bcas kyi :
sku gsung thugs kyi byin rlabs bsdus :
'khor lo pad+ma rdo rjer bsgyur :
yid bzlas bya zhing sems bzung bas :
'od zer dkar dmar mthing gsum 'phros :
'gro ba'i dug gsum rtsad nas sbyangs :
sgo gsum sku gsung thugs su bsgyur :
thams cad tshur 'dus phyag rgyar thim :
'od kyi thig le dkar dmar mthing :
gsal 'tsher 'bar la sems gtad pas :
lus snang de yi rang bzhin gyur :
gcig la gcig thim dbyings su yal :
cir yang mi rtog ngang du gzhag :
ye shes skyed byed yang dag go :
sa ma ya :
bar gcod dam sri gzhom 'dod pas :
seng ge sgra sgrog ting 'dzin bsgom :
dur khrod rol pa'i gzhal med khang :
'jigs rung lta bas mi bzod pa :
bdud srin bsgral ba'i phung po'i dbus :
nyi ma'i dkyil 'khor 'bar ba'i steng :
rang rig gnam lcags rdo rje ni :
hU~M gis mtshan las 'od zer 'phros :
rgyal ba kun gyi mthu stobs bsdus :
gdug can tshar bcad gzi byin 'phrog :
rdo rje gnas 'gyur dran rdzogs su :
bdag nyid gsang bdag he ru ka :
bla ma drag po seng ge'i sgra :
mthing nag ston mtshan nam mkha'i mdog :
zhal gcig phyag gnyis shin tu khro :
gar dgu'i nyams kyi gzi byin 'bar :
spyan gsum 'bur zhing sdang mig 'khyil :
zhal gdangs seng skad drag por rgod :
phyag g.yas gnam lcags rdo rje gsor :
g.yon pas sdigs pa'i mdzub mo sgreng :
thor tshugs dar nag cod pan 'phur :
sku stod seng slag me 'od 'phro :
sku smad dpa' bo stag sham 'phyang :
thod rus sbrul gyis brjid par bklubs :
khro mo rdo rje phra men sngo :
gri thod thogs pas g.yon nas 'khyud :
zhabs gnyis gyad kyi 'dor thabs kyis :
ye shes me phung klong na bzhugs :
hU~M mdzad rnam rgyal dbyug sngon can :
gshin rje mi g.yo rta mchog dpal :
'dod rgyal 'khyil pa khams gsum rgyal :
stobs chen khro bcu yab yum rnams :
sprul pa'i tshogs bcas 'khor du bskor :
gzi brjid dus mtha'i me ltar 'bar :
drag sngags nus pa'i thog ser 'beb :
phrin las bdud dang dam sri 'dul :
'khor 'das snang srid zhing kun na :
che btsan 'gran zla bral bar bsam :
ting 'dzin brtan nas bzlas pa ni :
'jigs med bdud 'joms dgongs nyams spar :
oM AHbadzra gu ru siM ha gaN+De sarba sid+d+hi hU~M:
thugs ka'i hU~M las khro chung dang :
gnam lcags rdo rje'i thog zer 'phros :
bar chad bdud dang dam sri rnams :
rjes shul ming med rdul brlag bsam :
hU~M las spu gri stong 'phros pas :
phas rgol lce yi dbang po gtubs :
me 'bar mgrin pa thal bas 'gag :
ngag nus rang la thim pa yis :
bdag gi lce yi dbang po las :
dbyangs kyi yi ge bcu drug 'phros :
'jigs med chos kyi sgra dbyangs sgrog :
grags stong sngags su dag par dmigs :
oM badzra gu ru siM ha gaN+De d+harma d+hA tu hU~M tha ni hur thuM wA ka satwaM b+ha ya nan :
bzlas pas nus thob rtags rnyed na :
dbyangs yig rdo rje'i bzlas par sbyar :
yo ga'i lam rim rgyud brten na :
chos nyid rang bzhin 'od gsal bar :
rtogs pa'i byin rlabs lhar snang bas :
kun gzhi sems yid rnam shes kyi :
'khrul pa ye shes bsgyur ba'i phyir :
phyag rgya bzhi dang 'brel pa yi :
lha yi rnal 'byor bsgom pa dang :
sems kyi de nyid mngon sum du :
rtogs pa'i so so rang rig pa :
rim gyis mngon du byed pa 'am :
byin rlabs mthu yis gcig char mthong :
thabs dang shes rab sbrel nas ni :
bden gnyis res 'jog lam du byed :
thams cad skye ba med shes nas :
gang du'ang rnam par mi rtog par :
rnam grol stong nyid sgo ru 'jug :
kun 'dril gdams ngag dmigs pa'i 'phrul :
sna ru thig le mthing ga ru :
yi ge ka bsgom bzlas pa yis :
snang srid thams cad ka ru gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang du gzhag :
lnga 'dus mi shigs dwangs ma ni :
rigs lnga dang ni ye shes kyi :
ngo bor gdod nas gnas pa nyid :
rnam pa'i thabs kyis lam byed na :
rang nyid zhi ba rdor sems gsal :
snying dkyil 'od lnga'i gong bu yi :
thig le sran zlum tsam du dmigs :
spyi bor thig le dkar po bsam :
gnyis kar sems bzung gsal thebs nas :
dkar po mar babs snying nang gi :
mi shigs thig ler dbyer med du :
'dres par bsams la lhod kyis klod :
ngo bor cir yang ma grub la :
rnam pa stong gsal lhag ger 'char :
byin rlabs rtsal shar gang snang kun :
rigs lnga'i rang bzhin yin pa la :
yin par shes pas lam du khyer :
mngon byang lnga yis byang chub 'gyur :
sa ma ya :
'gran med nus thob bgegs 'dul na :
rdo rje gro lod ting 'dzin bsgom :
snang srid khro bo rol pa'i zhing :
'khor ba yongs sgrol dur khrod du :
dbang drag rol pa'i pho brang ni :
me rlung dmar nag 'tshubs pa'i klong :
rgyal bsen dregs pa sde brgyad steng :
pad nyi'i gdan la rang rig hU~M:
gser gyi phur pa 'od zer 'bar :
de las 'od 'phros dam sri dang :
rgyal 'gong log 'dren tshogs rnams bsgral :
rgyal mchod 'gro ba'i sgrib gnyis sbyangs :
tshur 'dus hU~M dmar me 'od 'bar :
de nyid skad cig yongs gyur las :
bdag nyid che mchog thod phreng rtsal :
dkar smug mdangs ldan rab byung chas :
mthun pa'i lta stangs skyil krung bzhugs :
phyag g.yas skyabs sbyin g.yon sdigs mdzub :
stag lpags gdan la bzhugs par bsam :
'od zer nyi ma 'bum gzi can :
dgra bgegs thams cad zil gyis gnon :
de nyid gnas 'gyur dran rdzogs su :
gtum drag rdo rje gro bo lod :
smug nag shin tu khros pa'i tshul :
smar smin dmar ser me 'od 'bar :
skra gsig aM gtsigs sdang mig bgrad :
snyan rgyan dung gi waM mig mdzes :
za 'og phod ka sngon po'i steng :
ngur smrig chos gos rlung gis g.yeng :
mi mgo rlon pa skra can gyi :
do shal khrag gi zar bu 'dzag :
phyag g.yas rdo rje rtse lnga gdengs :
phyag g.yon phur bus dgra bgegs gzir :
stag mo grus ma rngam pa'i steng :
g.yas bskum g.yon brkyang gar stabs 'gying :
sku las khro chung tsha tshwa 'phro :
zhal nas hU~M hU~M 'brug sgra sgrog :
'khor du dpal chen he ru ka :
yang dag 'jam dpal pad+ma dbang :
phur pa bla med che ba'i mchog :
dregs 'dul stobs ldan nag po rnams :
rang rang yum 'khril dpal chas rdzogs :
gar dgu'i nyams ldan gzi brjid 'bar :
rab 'byams dkyil 'khor 'khor lo'i tshogs :
ma lus 'dus pa'i bdag nyid bsgom :
ting 'dzin brtan nas bzlas pa ni :
snang srid gzhir bzhengs chen po'i ngang :
oM AHbadzra gu ru badzra gro bo lod sarba sid+d+hi hU~M:
zang thal rig pa ngar dang bcas :
zhal nas drag po sngags kyi sgra :
thugs srog ye shes lnga ldan zer :
gnam thog mtshon cha'i char pa yis :
dgra bgegs log 'dren dam sri'i dpung :
sde dang ris su bcas pa rnams :
dbang bsdus bran bkol bsgral nas brlag :
gang 'dod dmigs pa'i gnad bsgyur cing :
oM badzra gu ru rdo rje gro bo lod lo ka sarba sid+d+hi hU~M:
skabs su rig rtsal shugs bskyed la :
hU~M phaT ngar ldan thog ltar bsgrag :
rig sngags rgyal po bdun 'bum grangs :
thems nas mtshon cha gdags la gzir :
oM badzra sarba duSh+TAn ta ka ha na da ha pa tsa hU~M phaT:
ces bzlas 'grub pa'i lha rtags dang :
dgra bgegs thul dang tshar gcod rtags :
dngos nyams rmi lam rnams su 'byung :
bskyed pa'i rnal 'byor las phye ba'i :
rim pa gnyis kyi ting 'dzin la :
nyams lnga mthar phyin bar du bslab :
sbyang bya skye 'chi srid pa yi :
bar do'i 'khrul pa lu gu rgyud :
sbyong byed stong chen de bzhin nyid :
snying rje sgyu ma kun tu snang :
rgyu ting phra dang rags pa las :
skye ba'i rim gsum rjes mthun pa :
phyag rgya gcig spros mkha' khyab kyi :
tshogs sgrub nye rgyus mtshams sbyar nas :
lam gyur rig 'dzin bsgrub la 'bad :
gdams ngag zab mos sems sbyang ba :
spyi bor thig le dkar po ru :
yi ge oM bsgom bzlas pa yis :
snang srid thams cad oM du gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang la gzhag :
phung khams skye mched gdod ma nas :
lha dang lha mor shes pa'i ngang :
che mchog zhi ba thod phreng rtsal :
lhag ger gsal btab snang zhen bslab :
gsal brtan gyad du gyur pa'i tshe :
snying gar pad+ma 'dab brgyad kyi :
ze'u 'brur 'od lnga'i thig ler hrI:
'dab brgyad thig le sngon po brgyad :
hU~M gis mtshan las 'od zer 'phros :
rtsa gsum mchod cing thugs rgyud bskul :
'gro drug las dang nyon mongs sbyangs :
snod bcud dag pa'i 'khor lor bsgyur :
snang tshad rang byung lha yi sku :
sgra skad chos nyid don gyi sngags :
dran rtog gnyug ma de bzhin nyid :
re re bzhin du sems bzung mthar :
'khor 'das 'od zhu snying gar 'dus :
thig le brgyad po dbus su thim :
de yang 'od du ltem ltem zhu :
je phra je chung dbyings su yal :
klong dgu'i ye shes mngon gyur bsam :
cir yang yid la mi byed par :
gsal stong ngo bo rjen par bskyang :
stong cha chos nyid don dang ni :
snang cha chos sku gzhi'i ye shes :
zung 'jug blo bral gdod ma'i gshis :
dkyil 'khor kun gyi bdag po nyid :
ma btsal rang la rdzogs pa 'o :
sa ma ya :
bde stong mchog dngos bsgrub 'dod na :
pad+ma 'byung gnas ting 'dzin bsgom :
rang byung dbyings kyi gzhal med khang :
ye shes rin chen rgyan bkod 'bar :
bde chen 'ja' zer thig le 'khrigs :
zag med mchod sprin rgya mtsho'i dbus :
pad+ma'i sdong po rab tu rgyas :
ze'u 'brur zla ba'i dkyil 'khor steng :
hrIHzhes brjod pas skad cig gis :
bdag nyid pad+ma 'byung gnas ni :
mthing sngon in+d+ra nI la'i mdangs :
dbu skra thor tshugs spyan gsum pa :
zhi zhing sgeg pa'i nyams dang ldan :
dar dpyang rus pa'i rgyan drug gsol :
phyag g.yas rdo rje rtse lnga gdengs :
phyag g.yon sdigs mdzub yum la 'khyud :
zhabs gnyis rdo rje skyil krung bzhugs :
yum mchog ye shes mkha' 'gro ma :
bcu drug lo lon na tshod la :
dkar dmar mdangs ldan lang tshos sgeg :
skra grol mdzes sdug 'dzum pa'i mdangs :
nu ma 'bur zhing b+ha ga rgyas :
rin chen rus pa'i rgyan gyis brgyan :
phyag gnyis thod stob yab la 'khyud :
zhabs gnyis pad skyil rked nas 'khril :
bde ba chen po'i gzi brjid kyis :
'khor 'das brtan g.yo byin gyis brlab :
phyogs bzhir rdo rje rin po che :
pad+ma las kyi rigs mchog bzhi :
mtshams bzhir sna tshogs dam tshig dang :
thams cad 'jig rten mkha' 'gros bskor :
kun kyang bde ba'i gar thabs khyug :
rtsol med rdo rje'i glu dbyangs len :
mi rtog ye shes dgongs pa yis :
khams gsum bde chen dbyings sgrol bsam :
ting 'dzin brtan nas bzlas pa ni :
dbyings ye'i klong las 'dar med pas :
oM AHbadzra gu ru pad+mA ka ra sarba sid+d+hi hU~M:
bum can rlung dang sbyar ba 'am :
yang na 'byung 'jug rang babs ngang :
rngub dus phyi rol snod bcud kun :
oM gyur sna bug g.yon nas zhugs :
gnas tshe sngags kyi gzugs gyur nas :
lte 'og dbu ma'i dbyings su gnas :
'byin dus hU~M yig sna g.yas thon :
snod bcud sngags kyi rang sgra 'ur :
oM AHhU~M badzra gu ru pad+ma dz+nyA na sid+d+hi hU~M:
de ltar 'gro ldog spel mar sbyang :
rdzogs rim lung gi dgongs pa ni :
chos kun rnal 'byor gsum du gnas :
bya ba rgyu dang byed pa rkyen :
bya bral 'bras bu'i rnal 'byor te :
chos rnams thams cad byang chub sems :
ji bzhin ngang du ye gnas pas :
gshis kyi gnas lugs dkyil 'khor gsum :
ma 'dres yongs su rdzogs pa rgyu :
rtsol bcas lam gyis srid las 'dren :
rang 'dod 'bras bur 'jug pa rkyen :
rnam dag sems las gzhan pa'i 'bras :
rtsol sgrub med pa sngags phyi nang :
khyad par lam gyi ngo bo ni :
lhan skyes ye shes rim gcig char :
'dren byed thabs kyis nges pa'i lam :
rtog dpyod don dam yi ge yi :
rjes 'jug shes rab rnam grol te :
rim dang thod rgal gcig char bgrod :
sems sbyong gnad kyi dmigs pa ni :
mgrin par thig le dmar po ru :
yi ge AHbsgom bzlas pa yis :
snang srid thams cad AHru gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang la gzhag :
sgrol ma bzung ba'i rnal 'byor ni :
rang lus lhar gsal rtsa gsum rtser :
bla ma bsgoms la gsol ba gdab :
rlung 'bud nad gdon sdig sgrib bsal :
rngubs pas 'khor 'das dwangs bcud bsdus :
lte 'og srog thur kha sbyar bas :
dbu mar zhugs gnas thim par bsam :
bde ba thig le'i man ngag ni :
lus nad rtsa gsum 'khor lo bzhi :
lte 'og raM dang bshang sgor rlung :
spyi bor haM yig dkar po bsgom :
srog rtsol sbyor bas rlung dkyil g.yos :
me sbar dbu ma'i lam brgyud de :
haM la reg pa'i bde drod kyis :
spyi bo'i bla ma yab yum mchod :
dgyes pas 'od zhu haM la thim :
de las byang sems bde rgyun bab :
me yi dwangs ma'i yi ge gsos :
lhag par 'bar bas dpa' bo bskul :
zla ba bdud rtsir zhu ba yi :
dwangs mas rtsa khams kun khyab bsam :
bde drod zhal sbyor sems 'dzin bya :
steng sgo 'ju 'dul legs 'byongs nas :
'og sgo khams gsum rol pa yang :
man ngag bzhin du shes par bya :
sa ma ya :
gang bsam lhun gyis 'grub 'dod na :
bla ma yid bzhin nor bu bsgom :
gzhon nu bum pa sku yi zhing :
'od gsal dbyings kyi gzhal med khang :
rig rtsal 'ja' thig lug rgyud 'khrigs :
sku dang zhing khams dbyer med pa'i :
rang snang lhun grub gnas mchog tu :
pad+ma nyi zla'i gdan gyi steng :
rang rig skad cig dran rdzogs su :
rigs kun khyab bdag gdod ma'i mgon :
gu ru yid bzhin nor bu ni :
sku mdog dkar la sngo ba'i mdangs :
zhi 'dzum rdo rje'i lta stangs gzigs :
dbu skra thor tshugs dar gyis bcings :
sna tshogs rin chen rgyan chas bklubs :
stod g.yogs smad g.yogs 'ja' tshon spel :
mnyam gzhag yid bzhin nor bu bsnams :
zhabs gnyis rdo rje'i skyil krung bzhugs :
kun tu bzang mo mtsho rgyal yum :
sngo dmar mdangs 'tsher lang tshos sgeg :
skra grol dar dang rin chen brgyan :
nor bu 'dzin cing thod zhal stob :
pad+ma'i skyil krung yab la 'khril :
'ja' zer 'od kyi phung po'i klong :
bag dro lhun chags gzi ldan bzhugs :
mdun dang phyogs bzhir pad zla'i steng :
rnam snang mi bskyod rin chen 'byung :
mtha' yas don yod grub pa rnams :
rigs kyi yum chen lnga dang 'khril :
mtshams bzhir yak+sha sa nu dang :
bi shwa rak+sha he ru ka :
dbyings phyug khro mo rnams dang 'khril :
pad nyi'i gdan la gar gyis 'gying :
rigs brgya sprul pa'i sprin 'phro zhing :
gang bsam lhun gyis 'grub mdzad bsam :
ting 'dzin brtan nas bzlas pa ni :
gzhir rdzogs 'od gsal khor yug ngang :
oM AHbadzra gu ru ts+tshin+da ma Ni sarba sid+d+hi hU~M:
'od gsal ye shes khyab bdal ngang :
gang 'dod dngos grub bsgrub pa'i phyir :
ma 'gag rig rtsal shugs 'byung gi :
phrin las 'khor lo phyogs med bskor :
oM AHhU~M badzra gu ru dz+nyA na DA ki nI sarba sid+d+hi hU~M:
sku gsum lam du bslang 'dod na :
kun gzhi ma bcos ngang nyid las :
'bru gsum brjod pas dran rdzogs su :
bdag nyid bla ma rdo rje sems :
rdo rje dril 'dzin skyil krung bzhugs :
thugs kar rin chen zur brgyad dbus :
nyi zla'i steng du 'od lnga las :
grub pa'i rdo rje rtse lnga pa :
lte bar hU~M yig 'od lnga 'bar :
de las 'od 'phros sems can gyi :
rang gnas ye shes gsal btab nas :
tshur 'dus hU~M yig 'od du zhu :
srog rtsa dwangs ma lnga 'dus dbus :
'od mi 'gyur ba sku mdog dmar :
rgyan med skyil krung mnyam gzhag rgya :
mtshan dpe yongs rdzogs tshon gang ba :
rnam snang mdzad dang dbyer med pa'i :
mdun du rdo rje mi bskyod pa :
dkar po rdo rje dril bu 'dzin :
g.yas su rin chen 'byung ldan ser :
rgyab tu snang ba mtha' yas dmar :
g.yon du don grub ljang gu rnams :
rang rtags phyag mtshan dril bu 'dzin :
rgyan rdzogs zhal ni nang du gzigs :
snang la rang bzhin med pa'i sku :
gsal la rtog pa med par bsam :
rang gi snying dbus dwangs ma lnga :
rigs lnga'i zhing skye'i sa bon te :
dwangs ma'i 'od kyis thig le lnga :
sangs rgyas sku lnga'i sa bon du :
thag bcad lha dang sa bon la :
rig pa mi g.yo rtse gcig gtad :
steng 'og rlung bsdam bum can bzung :
gsal snang 'don cing gsang sngags bzla :
oM AHhU~M trAM hrIHA:
oM badzra gar+b+he swA hA:
oM d+harma d+hA tu gar+b+he swA hA:
ma yengs zhag bdun bsgrubs pa yis :
sku gsum mngon du 'grub nas kyang :
'og min gnas su gshegs pa'i rtags :
sku gdung ring bsrel 'ja' 'od 'byung :
rdzogs rim sems sbyong dmigs pa ni :
snying gar thig le sngon po'i nang :
yi ge hU~M bsgom bzlas pa yis :
snang srid thams cad hU~M du gyur :
tshur 'dus rang gi lus dang bcas :
spro gzhi'i thig le yi ger thim :
de yang stong nyid dbyings su yal :
rnam par mi rtog ngang la gzhag :
theg pa'i rtse rgyal a ti yi :
rnal 'byor rim gsum nyams len gnad :
dbang po rab tha sems kyi sdes :
ngo bo sna tshogs cir yang snang :
sems nyid gcig las ma 'das pas :
snang srid snod bcud snang ba kun :
sems nyid rang byung ye shes cher :
brjod bral chos kyi skur rdzogs pas :
de ngang bsal gzhag med par bskyang :
sgom pa'i thabs kyis myur rtogs phyir :
snying dbus pad dkar 'dab brgyad lter :
rtsa yi dwangs ma shel skud ltar :
de nang ye shes thig le ni :
'od lnga'i gong bu yungs 'bru tsam :
dwangs gsal 'bar la sems bzung bas :
gzung 'dzin zhig nas bde chen 'char :
lus ni mi g.yo ngag mi smra :
sems kyi dus gsum spros rtog bcad :
mkha' bzhin mi rtog ngang la gzhag :
yid la mi byed spros pa bral :
stong nyid gsal snang rang rig gsum :
zung 'jug gnyug ma'i ye shes ni :
mthar thug kun byed dgongs pa 'o :
dbang rab 'bring po klong gi sdes :
brjod bral rang byung ye shes dang :
ngang las shar ba'i chos thams cad :
ye grol gdod nas rang bzhin dag :
chos nyid kun tu bzang mo yi :
klong las 'gro sa gzhan med pas :
dmigs gtad bya rtsol bral ba yi :
ma bcos chos nyid klong du bzhag :
dbang po rang yan gsal ba'i gnad :
ye shes tshul gyis bum pa'i dbang :
sgron ma mi 'gul stong pa'i gnad :
dbyings kyi tshul gyis gsang ba'i dbang :
thur sel gyen 'dren bde ba'i gnad :
bde ba'i tshul gyis sher ye'i dbang :
smra byed ma reg dbyer med gnad :
chos nyid tshul gyis bzhi pa'i dbang :
lam du byed pa'i brda zab mo :
byas grol gzhag grol gcer grol bskyang :
rab kyi rab mchog man ngag sdes :
'khor 'das spang blang byar med pa :
yin lugs gnad thog phebs pa yi :
car phog ngo sprod thabs zab mos :
blo 'das rtsol bral ye shes nyid :
skad cig nyid la rtogs byed pas :
gnas lugs rang babs chos nyid don :
mngon sum nyid du gtan phab nas :
cog gzhag la bzla zad sar skyel :
gnas lugs rang thog ngo sprad cing :
rig pa gcig thog thag bcad de :
ye grol thog tu gding bcas la :
ka dag stong pa'i chos zad bya :
mngon sum 'od gsal sgo phyes te :
zhing khams nyams snang gong du 'phel :
rig pa skur smin tshad phebs nas :
thig le'i dbyings su snang ba'i chos :
zad pas gdod ma'i grub mtha' bsnyogs :
gzhon nu bum skur byang chub nas :
'pho ba chen pos gzhan gyi don :
srid pa ji srid mdzad par 'gyur :
sa ma ya :
de ltar ye shes dbyings gcig las :
ngo mtshar mtha' yas rtsal shar ba :
bkod pa cir yang snang ba yi :
dngos kun khyab bdag bla ma'i 'phrul :
gtso bor bstan pa'i bskyed dang rdzogs :
rgyas bsdus ji snyed bstan rnams kyi :
snying po'i yang snying dril nas gdams :
mchog sgrub kun gyi mthar thug cing :
thun mong phrin las ma tshang med :
bya sla tshegs chung dngos grub myur :
dad mos ting 'dzin kho na yis :
ci 'dod 'grub 'gyur yid bzhin nor :
dus gsum 'byung bar dkon pa'i lam :
gu ru rtsa bar sgrub pa'i thabs :
skal ldan rnams kyis gces par zungs :
sa ma ya :
rgya rgya rgya :
yan lag bsam gyis mi khyab pa :
khams dbang mos pa'i bye brag las :
sangs rgyas phrin las kun 'byung phyir :
so sor spros na rgya che yang :
dril te sgrub dang phrin las kyi :
bye brag 'ga' zhig bstan pa la :
mchog gi byin chen myur 'bebs shing :
thun mong shugs sgrol stobs bskyed na :
'phrul mtshan bzhi bcu'i rnam par bsgrub :
kun tu rnam dag 'od gsal dbyings :
cir snang ye shes rgyan stug bkod :
dbyibs dang tha gru tshad dpag med :
cir yang 'char zhing cir yang snang :
zhi dang 'bar ba e yi klong :
snying po zlum po pad+ma'i lter :
rin chen zur brgyad zla ba'i steng :
keng rus pho mos btegs pa yi :
rin chen khri rkang pad nyi'i gdan :
bdud bgegs byi chings bsnol ba'i steng :
hU~M chen 'od kyi 'phro 'du las :
'jigs med rdo rje thod phreng rtsal :
mthing sngon nam mkha' dwangs pa'i mdog :
khros pa'i nyams ldan sgeg cing 'gying :
thor tshugs thod skam rtse bran bcings :
phyag gnyis rdor dril thugs kar bsnol :
rin chen dar dang rus pas brgyan :
sku stod glang ko'i chos gos gsol :
stag gi pags pas sku smad g.yogs :
g.yas brkyang g.yon bskum stabs kyis 'gying :
yum mchog gsang ba'i dbyings phyug ma :
dmar mo chags nyams rus rgyan can :
gri gug tshe bum 'dzin pas 'khyud :
bde drod me phung 'bar ba'i klong :
sgyu 'phrul gar ston chen por bzhugs :
snying po'i pad+ma 'dab bzhi la :
'gro mgon rtsal dang dbang phyug mgon :
grub pa'i blo gros che mchog rtsal :
de rgyab pad 'dab bcu drug la :
pad+ma badzra thod phreng rtsal :
mkha' 'gro'i dbang phyug bir+Wa pa :
nag po spyod pa mkha' lding rtsal :
sa ra ha dang mnga' bdag che :
pad+ma kun rgyu chags pa mchog :
'gro ba'i skyabs gnas phrin las mgon :
don zhags gzi brjid 'od zer 'phro :
Dom+bi rigs ldan pad+ma dkar :
phyogs bzhir gsum re mtshams bzhir gcig :
rnal 'byor spyod dang longs spyod rdzogs :
rang byung khyim pa'i tshul 'dzin sogs :
ma nges grub pa'i tshul du bzhugs :
rigs mchog phyag rgya'i bde bas dgyes :
de rgyab dmar nag khrag gi mtshor :
pad nyi ro gdan bcu drug steng :
hU~M nag me 'bar mkha' lding rgyal :
rdo rje snying po gnam lcags sdig :
'jigs byed bzhi po sprin ltar 'khrugs :
sri 'joms nA ga klu gnyan 'dul :
nag po kun 'joms be con rtsal :
'bar ba bzhi po 'brug ltar sgrog :
sde dpon bgegs 'joms tshe bdag dmar :
dz+wa la karma yak+sha me :
zil gnon bzhi po glogs ltar khyug :
sku mchog dmar po khyab 'jug rtsal :
rdo rje 'jigs byed rngams chen gshed :
gshin rje bzhi po thog ltar 'beb :
shar sgor pad+ma zil gnon rtsal :
lho sgor pad+ma nor dbang phyug :
nur sgor dbang mdzad rdo rje ste :
byang sgor 'jigs byed drag po rtsal :
kun kyang gtum rngam khro bo'i chas :
gar dgu'i gzi ldan log 'dren 'dul :
'bar ma khro mo yum dang 'khril :
sprul pa bka' sdod dpag med bcas :
khams gsum ma lus dbang du sdud :
srid gsum zil gnon chen por bsam :
ting 'dzin brtan nas bzlas pa ni :
spyi dril zhi drag dmigs gnad bsgyur :
oM AHhU~M ma hA gu ru sarba sid+d+hi hU~M:
rnal 'byor nyi shus nyams rtogs spel :
oM AHhU~M badzra gu ru pad+ma thod phreng rtsal badzra kro d+ha yak+Sha hrIHbaM d+hu ma g+ha ye ha ri ni sa badzra sa ma ya dzaHsid+d+hi pha la hU~M A:
khro bos rang rang gdul dka' 'dul :
oM AHhU~M artsig nirtsig na mo b+ha ga ba te hU~M hU~M AHhU~M hU~M phaT phaT:
ha ri ni sa hU~M:
sde brgyad gnad gzir sham bu ni :
a ya ma du ru tsa sha na sa ma ya hU~M hU~M phaT phaT:
AHhU~M hU~M phaT phaT:
shugs sgrol drag po'i rig sngags ni :
gnod byed sde brgyad thams cad kyi snying rtsa la yaM yaM:
srog rtsa la phril phril :
srog la chum chum :
tsit+ta srog la gtubs gtubs :
snying khrag la rbud rbud :
shag dzaHthuM ri li li :
snying tsit+ta la 'ur 'ur :
shig shig :
gul gul :
myag myag :
sod sod :
ha ha karma kI li kI la ya artsig traM ka li mA ra ya ta ni sde brgyad thuM thuM:
myag myag :
mug mug :
shar shar :
zhar zhar :
dad dad :
brlag brlag :
du dang du dang :
rbad rbad :
dzaHdza :
b+h+yo b+h+yo :
hU~M hU~M:
myag myag :
srog gi dbang po chod :
g+ho khrag 'dzag nr-i tri log :
Ti chod :
pa lo chod :
pa lo chod :
gnod byed snying srog rtsad nas chod cig :
mA ra ya phaT:
mA ra ya thuM:
mA ra ya dza :
nr-i tri sha truM nyag k+Shi tri dzaHsatwaM b+ha ya nan hU~M phaT:
zhi ba'i bzlas pas byin phebs nas :
khro bo'i rtsa sngags rtags thon tshe :
sde brgyad srog gis bran du bkol :
shugs sgrol dmod pa gnam lcags thog :
shin tu gal che'i las la sbyar :
don chung bskul na rang nyid brlag :
ting 'dzin rdzas dang sngags rgod gsum :
'dzom na khams gsum 'joms par byed :
bar chad phra mor smos ci dgos :
gsang ba'i yang snying hrIHhU~M b+h+yo :
dbugs kyi rgyun bzhin rdo rje'i bzlas :
sgra mtha' chos nyid stong pa'i don :
rtogs pas brjod bral dgongs pa shar :
rdzogs rim snang srid rang gi sems :
ma bcos sor bzhag ye grol ngang :
sems kyi rang rtsal cir yang snang :
rten med sgyu ma lta bur blta :
yul shes rtog pa'i dres thag bcad :
sgyu ma'i rang bzhin stong pa nyid :
grub med 'gag pa med pa'i don :
man ngag dgongs pa'i gnad dang sbyar :
du sogs 'od gsal rtags snang yang :
rdzas sogs bden par grub pa med :
rdul med phung po lnga dang bral :
rang byung ye shes zang thal bas :
rang ngor blta zhing rjen par bzhag :
blo bral sems kyi 'dzin stangs bshig :
skabs su kha sbyor rlung dang bsre :
bde gsal mi rtog ngang mdangs bskyang :
'di 'am bar dor grol bar 'gyur :
sa ma ya :
sku gsung thugs yon phrin las kyi :
gsang ba yongs rdzogs grub pa'i phyir :
gsang sngags ston pa lnga bcu bsgom :
e ma ho :
thams cad las ni thams cad du :
sangs rgyas zhing khams rnam par dag :
'khor dang mya ngan 'das pa'i chos :
thams cad bkod pa phyag rgya che :
phyag rgya thams cad phyag rgya yi :
bkod pa'i pho brang nyid du gyur :
de bzhin gshegs pa'i phyag rgya las :
dbus su sku yi tshom bu ni :
seng chen khri rkang pad zla'i steng :
oM yig 'od kyis don gnyis byas :
yongs gyur gu ru rnam snang mdzad :
dung mdog 'khor lo dril bu 'dzin :
sangs rgyas dbyings phyug yum dang 'khril :
mnga' mdzad 'khor los sgyur ba'i chas :
'od zer dkar po'i klong dkyil du :
ting 'dzin mi g.yo skyil krung bzhugs :
phyogs mtshams pad+ma zla steng du :
pad+ma skye bzang lhun grub 'od :
gar dbang ye grub mtha' bral ba :
'khrul zhig seng ge 'dzum bzhad rtsal :
thugs rje 'gro 'dul 'jig rten dbang :
steng phyogs 'khor ba dong sprugs dang :
'og phyogs rang byung ye shes rnams :
so so'i rigs kyi gzung mar bcas :
rgyan dang cha lugs gtso dang mthun :
rdo rje rigs kyi phyag rgya las :
shar du thugs kyi tshom bu ni :
glang chen khri rkang pad zla'i steng :
hU~M yig 'od kyis don gnyis byas :
yongs gyur gu ru mi bskyod pa :
mthing mdog rdo rje dril bu 'dzin :
rdo rje dbyings phyug yum dang 'khril :
mnga' mdzad 'khor los sgyur ba'i chas :
'od zer sngon po'i klong dkyil du :
ting 'dzin mi g.yo skyil krung bzhugs :
phyogs mtshams pad+ma zla steng du :
lha yi gtsug phud chos dbyings dpal :
yang snying rang grol zhing khams skyong :
gser gyi ri dbang me long rgyal :
mtho ris lhab lhub yid cod pan :
steng phyogs in+d+ra nI la dang :
'og phyogs rnam dag ye shes dbyings :
so so'i rigs kyi gzung mar bcas :
rgyan dang cha lugs gtso dang mthun :
rin chen rigs kyi phyag rgya las :
lho ru yon tan tshom bu ni :
rta mchog khri rkang pad zla'i steng :
swA yig 'od kyis don gnyis byas :
yongs gyur gu ru rin chen dbang :
gser mdog rin chen dril bu 'dzin :
rin chen dbyings phyug yum dang 'khril :
mnga' mdzad 'khor los sgyur ba'i chas :
'od zer ser po'i klong dkyil du :
ting 'dzin mi g.yo skyil krung bzhugs :
phyogs mtshams pad+ma zla ba'i steng :
rgyal mtshan me tog bde dpa' bo :
pad+ma rab sbyor g.yul las rgyal :
srid gsum skyabs gnas ko sha'i rgyal :
lam ston bshes gnyen 'khor gcong 'byin :
steng phyogs 'dod dgu rang byung dang :
'og phyogs 'dren mchog ded dpon rnams :
so so'i rigs kyi gzung mar bcas :
rgyan dang cha lugs gtso dang mthun :
pad+ma rigs kyi phyag rgya las :
nub tu gsung gi tshom bu ni :
rma bya khri rkang pad zla'i steng :
AHyig 'od kyis don gnyis byas :
yongs gyur gu ru 'od dpag med :
zangs mdog pad+ma dril bu 'dzin :
pad+ma dbyings phyug yum dang 'khril :
mnga' mdzad 'khor los sgyur ba'i chas :
'od zer dmar po'i klong dkyil du :
ting 'dzin mi g.yo skyil krung bzhugs :
phyogs mtshams pad+ma zla steng du :
bka' rtags rgyal po klong yangs pa :
spyod yul sna tshogs rin po che :
gsang bdag 'brug chen lhun gyis rdzogs :
skye 'chi gnyis bral 'jigs med bde :
steng phyogs dga' ba'i mchog dpal dang :
'og phyogs mthu chen yak+Sha rnams :
so so'i rigs kyi gzung mar bcas :
rgyan dang cha lugs gtso dang mthun :
las kyi rigs kyi phyag rgya las :
byang du phrin las tshom bu ni :
shang shang khri rkang pad zla'i steng :
hA yig 'od kyis don gnyis byas :
yongs gyur gu ru don yod grub :
g.yu mdog ral gri dril bu 'dzin :
las kyi dbyings phyug yum dang 'khril :
mnga' mdzad 'khor los sgyur ba'i chas :
'od zer ljang gu'i klong dkyil du :
ting 'dzin mi g.yo skyil krung bzhugs :
phyogs mtshams pad+ma zla ba'i steng :
bkram rgyan mi nub rgyal ba'i mtshan :
kun snang me tri ko tsa ba :
'khor ba 'dul dang rnam par rol :
saM u pak+Sha seng ge'i sgra :
steng phyogs pad+ma yang dag 'byung :
'og phyogs rin chen phreng spras rnams :
so so'i rigs kyi gzung mar bcas :
rgyan dang cha lugs gtso dang mthun :
gzhan yang gang 'dul der ston pa :
rdul snyed sangs rgyas zhing rab 'byams :
dkyil dang 'khor du rnam par dag :
ye shes yangs pa chen po'i gar :
til gyi gang bu ji bzhin du :
kun tu gtams shing snang bar gyur :
ting 'dzin brtan nas bzlas pa ni :
mi zad rgyan gyi 'khor lo'i ngang :
oM AHhU~M badzra gu ru pad+ma sid+d+hi hU~M:
mdo sngags chos sgo rab 'byams kun :
gcig bsdus gu ru'i yang snying ngo :
sgrib sbyong 'khor ba dong sprugs ni :
rang nyid bla ma rdo rje sems :
snying rtsa pad+ma 'dab brgyad kyi :
g.yas su dag pa ye shes rtsa :
mthing kha sgo lnga'i rnam shes rgyu :
de ru dag pa'i sa bon oM:
lha mi'i sa bon a nr-i gnas :
g.yon du g.yo ldan bskyod pa'i rtsa :
ser po kun gzhi'i rnam shes rgyu :
de ru dag pa'i sa bon AH
byol song lha min su tri gnas :
rgyab tu gsang ba rang byung rtsa :
dmar nag nyon mongs yid rgyu ste :
de ru dag pa'i sa bon hU~M:
dmyal ba yi dwags duHpre gnas :
mdun phyogs don dam chos nyid rtsa :
dmar po yid kyi rnam shes rgyu :
de ru dag pa'i sa bon trAM:
dbus su a ba d+hU ti'i nang :
rtsa yi dwangs ma dar skud tsam :
dbugs kyi dwangs ma sran chung tsam :
khrag gi dwangs ma bye'u sgong tsam :
drod kyi dwangs ma rta rnga tsam :
thig le'i dwangs ma nya mig tsam :
de rnams 'od lnga 'bar ba las :
thig le dkar dmar 'od du 'dres :
de las bla ma 'od mi 'gyur :
zhal gcig phyag gnyis sku mdog dmar :
skyil krung mnyam gzhag phyag rgya can :
rin chen rgyan cha du mas brgyan :
nyi zla pad gdan la bzhugs pa'i :
thugs srog hrIHyig dmar po dang :
rgyal ba'i sa bon bzhi las kyang :
'od 'bar ma dag sa bon bsregs :
rigs drug skye ba'i sgo bcad cing :
dag pa ye shes skur gyur bsam :
bskal pa bye ba brgya stong du :
sangs rgyas stong la chos nyan kyang :
thos par dka' ba'i sngags 'di bzlas :
oM AHhU~M trAM hrIHa a A:
badzra hrIHhrIHhrI:
oM gu ru sarba ta thA ga ta ya :
a a A:
gu ru sad+ya the dan oM AHhU~M:
dus gsum bsags pa'i sdig sgrib kun :
gzungs 'di lan gcig bzlas pas byang :
'di bzlas mi de ngan song du :
skyes na pad+ma bdag gis bslus :
rdzogs rim lhan cig skyes pa'i sems :
gang shar rang ngo shes pa'i ngang :
yid la mi byed gnyug ma nyid :
rang rig ngang du lhan ner gzhag :
stong pa'i ngo bo nam mkha' bzhin :
gsal ba'i rang bzhin nyi ma'i snying :
'gag med thugs rje chu bo'i rgyun :
gcig yin gcig min blo las 'das :
gang yang yin la cir yang min :
ma bcos dran shes rig pa'i rgyun :
gsal la 'dzin pa med pa dang :
bde la zhen pa med pa dang :
thim la rmugs pa med par gzhag :
nyon mongs dug lnga cir snang yang :
kun gyi rgyu ni gti mug yin :
rang gsal ngang dwangs chen por gzhag :
rkyen ni tshogs drug yul snang ste :
ma bcos lhug pa rang sar gzhag :
dug lnga gang skyes rjes mi 'brang :
dngos por mi blta rjes mi bcod :
mi skye mi srid skyes tshad kun :
rang ngo shes pas dbyings su grol :
de la dgag dang bsgrub byar med :
snang brtags gang yang mi bden pas :
bdag 'dzin spangs na nyon mongs kyi :
rtsa ba bskams nas bde ba rnyed :
cir yang yid la mi byed na :
nyon mongs 'bras bu sad kyis khyer :
de la 'pho 'gyur med pa yi :
gding thob spang blang rang grol nas :
sku lnga'i mchog don brnyes par 'gyur :
sa ma ya :
ye shes phyogs med rgyas pa'i phyir :
gu ru'i mtshan brgya'i rnal 'byor bsgom :
sangs rgyas byang chub sems dpa' yi :
yongs sbyong smon lam las grub pa :
rgyal ba'i zhing khams bkod pas mdzes :
thar pa chen po'i gzhal med khang :
mtshan nyid thams cad yongs rdzogs pa'i :
dbus dang phyogs mtshams brgyad po ru :
rdo rje'i re mig thal mar bres :
gtso dgur theg rim rdzogs pa'i gdan :
ling tse dgu po'i 'khor sa'i nang :
bar khyams gser gyi snam bu dang :
sgo bzhi'i lha gnas thams cad du :
pad zla nyi ma bam ro sogs :
ji ltar 'tsham pa'i gdan rnams bkod :
pho brang ling tse'i dbus dkyil du :
pad zla nyi steng 'od lnga'i klong :
gu ru mtsho skyes rdo rje rtsal :
pad+ma'i mdangs ldan phyag gnyis kyis :
thod mkhar shel bum nor bus mtshan :
rin chen rgyan ldan skyil krung bzhugs :
gyad kyi stobs mchog mi thub zla :
mi bskyod rdo rje yid la gcag :
shAn+ta rak+Shi ro langs bde :
shor ba gzhon nu drag po rtsal :
kun kyang brtul zhugs spyod pa'i chas :
phyogs mtshams 'khor gyi tshul du bzhugs :
pho brang ling tse'i shar dbus su :
pad zla nyi steng 'od lnga'i klong :
gu ru pad+ma 'byung gnas ni :
sngon po rdo rje dril bu bsnol :
yum mchog gri thod 'dzin dang rol :
dar dang rin po che yis brgyan :
'chi med rdo rje'i skyil krung bzhugs :
bla med ye shes rdo rje rtsal :
rang byung ye shes kun tu 'chang :
rdo rje thod phreng rdo rje chos :
zhi ba'i snying po kun bzang snying :
kun kyang longs spyod rdzogs pa'i chas :
phyogs mtshams 'khor gyi tshul du bzhugs :
pho brang ling tse'i shar lho'i dbus :
pad zla nyi steng 'od lnga'i klong :
gu ru pad+ma saM b+ha ba :
dkar mdzes paN zhu chos gos gsol :
chos 'chad mnyam gzhag glegs bam bsnams :
spyan lnga rnam dag skyil krung bzhugs :
tshe dpag med mgon dbang phyug rgyal :
dbang chen 'dus rtsal rin chen 'od :
ha shang ma hA sgra gcan snying :
pad+ma badzra dus kyi snying :
kun kyang rigs kyi rig 'dzin chas :
phyogs mtshams 'khor gyi tshul du bzhugs :
pho brang ling tse'i lho phyogs dbus :
pad zla nyi steng 'od lnga'i klong :
gu ru blo ldan mchog sred rtsal :
dkar gsal ras gzan thor tshugs can :
spyi blugs bsnams shing tshangs skud thogs :
drang srong paN+Di ta yi gzugs :
shes bya kun mkhyen rol pa'i stabs :
tshangs pa drang srong thor cog can :
zas spyod rgyal po tshe'i dngos grub :
kun thub 'jigs med 'gro ba skyong :
grub pa'i blo gros che mchog rtsal :
rang rang dngos grub brnyes pa'i chas :
phyogs mtshams 'khor gyi tshul du bzhugs :
pho brang ling tse'i lho nub dbus :
pad zla nyi steng 'od lnga'i klong :
gu ru pad+ma rgyal po dmar :
'gying thod za 'og ber phod mnab :
gser 'khor yid bzhin nor bu bsnams :
dbang sdud rgyal po rol stabs bzhugs :
pad+ma'i myu gu 'jig rten dbang :
d+hA ki dbang sdud rin chen snying :
'gro 'dul rgyal mtshan dbang phyug mgon :
pad+ma mnga' bdag 'dod chags mchog :
kun kyang dbang sdud zil gnon chas :
phyogs mtshams 'khor gyi tshul du bzhugs :
pho brang ling tse'i nub phyogs dbus :
pad zla nyi steng 'od lnga'i klong :
gu ru nyi ma 'od zer ni :
'char kha'i mdangs ldan kha T+wAM dang :
sdigs mdzub nyi zer zhags pa 'dzin :
rus pa'i rgyan ldan stag sham gsol :
'gro 'dul gar gyis rol pa'i stabs :
sa ra ha dang Dom+bi pa :
nag po spyod pa bir+Wa pa :
pad+ma thod phreng pad+ma dkar :
mai tri d+ha ra sau khya de :
kun kyang rnal 'byor spyod pa'i chas :
phyogs mtshams 'khor gyi tshul du bzhugs :
pho brang ling tse'i nub byang dbus :
pad zla nyi steng 'od lnga'i klong :
gu ru shAkya seng ge ni :
gser mdog chos gos rnam gsum gsol :
mtshan dpe'i rgyan ldan lhung bzed bsnams :
bdud 'joms rdo rje'i skyil krung bzhugs :
su mi tra dang dbang po'i sde :
shAkya 'od ldan kun tu 'chang :
yan lag med rdor chos rgyal mtshan :
mkhyen rab che mchog bde 'byung gnas :
bdud bzhi'i stobs 'phrog ngur smrig 'chang :
phyogs mtshams 'khor gyi tshul du bzhugs :
pho brang ling tse'i byang phyogs dbus :
pad zla nyi steng me dpung klong :
gu ru seng ge sgra sgrog rtsal :
mthing nag khro gtum 'jigs pa'i gzugs :
rdo rje sdigs mdzub thog chen 'beb :
seng ge'i stod slag dar sngon gsol :
dur khrod chas ldan 'dor thabs 'gying :
'khor los sgyur rgyal dbang chen mgon :
karma bdud 'dul rdo rje snying :
gzi brjid rab 'bar pra kr-ita gter :
klu 'dul khyung gshog dgra 'dul nag :
kun kyang rngam brjid khros pa'i chas :
phyogs mtshams 'khor gyi tshul du bzhugs :
pho brang ling tse byang shar dbus :
pad zla nyi steng me rlung dbus :
gu ru rdo rje gro bo lod :
smug nag gcer bu rus pas brgyan :
sku la ye shes spyan stong bkra :
rdo rje gdengs shing lcags phur 'dril :
rgya stag steng du 'gying zhing brjid :
yang dag rdo rje khye'u mkha' lding :
karma rdo rje pad+ma'i snying :
de ba tsan+d+ra thod phreng rtsal :
bdud 'dul mchog rgyal yon tan rtsal :
gtum chen rngam pa 'chol ba'i chas :
phyogs mtshams 'khor gyi tshul du bzhugs :
shar khyams bde ba'i dngos grub dang :
srid dang bde ba'i 'byung gnas so :
lho khyams gzi brjid 'od 'bar dang :
dag pa gter gyi 'byung gnas so :
nub khyams pad+ma kun sgyur dang :
shin tu rtogs pa'i 'byung gnas so :
byang khyams pad+ma d+hU ti dang :
dbang dang phrin las 'byung gnas so :
shar lho lha yi rig 'dzin dang :
chos dang rig pa'i 'byung gnas so :
lho nub mi yi rig 'dzin dang :
dga' ba chags mchog 'byung gnas so :
nub byang klu yi rig 'dzin dang :
yon tan shes rab 'byung gnas so :
byang shar rgyal sras 'gro ba 'dul :
ye shes dri med 'byung gnas so :
shar sgor pad+ma phrin las mgon :
lho sgor pad+ma don yod zhags :
nub sgor pad+ma gar dbang phyug :
byang sgor thogs med 'bar ba rtsal :
kun kyang ye shes klong du gcig :
thabs mkhas 'gro don mdzad pa'i phyir :
cha lugs gang 'dul so sor ston :
bde chen gar gyis rol pa'i sku :
so so'i skad du chos sgra sgrog :
'od gsal dgongs pa phyogs lhung med :
grub pa rig 'dzin drang srong dang :
dpa' bo mkha' 'gro rnal 'byor spyod :
rig sngags 'chang dang sgrub pa po :
bka' sdod chos srung dge bsnyen sogs :
sprin gtibs lta bus bskor bar bsam :
ting 'dzin brtan nas bzlas pa ni :
rtsa ba yan lag dmigs gnad bsgyur :
oM AHhU~M badzra gu ru pad+ma thod phreng rtsal dz+nyA na DA ki nI badzra sa ma ya dzaHsid+d+hi pha la hU~M A:
gsang mtshan thugs kyi snying po 'di :
bzlas pas dus gsum rgyal ba yi :
byin rlabs dbang med sdud par byed :
snang grags rtog gsum gu ru dang :
rdo rje sems dpa' dbyer med pa'i :
sku gsung thugs kyi rol par gyur :
khams gsum 'khor ba dong sprugs bsam :
oM AHhU~M gu ru dz+nyA na badzra satwa sa ma ya :
ma nu pA la ya :
gu ru dz+nyA na badzra satwa twe no pa :
tiSh+Tha dr-i D+ho me b+ha ba :
su to Sh+yo me b+ha ba :
a nu rak+to me b+ha ba :
su po Sh+yo me b+ha ba :
sarba sid+d+hi m+me pra yats+tsha :
sarba karma su tsa me :
tsit+taM shre yaHku ru hU~M:
ha ha ha ha ho :
b+ha ga wAn :
sarba ta thA ga ta :
gu ru dz+nyA na badzra mA me muny+tsa :
gu ru dz+nyA na badzrI b+ha ba :
ma hA sa ma ya :
gu ru dz+nyA na badzra satwa A:
'di ni khri tsam bzlas pas kyang :
tshe rabs las kyi sdig sgrib byang :
sgom bzlas rtag tu brtson pa'i mi :
bla ma rdo rje sems dpa' dang :
dbyer med myur du bud+d+ha 'o :
de ltar bskyed bzlas thams cad kyang :
rang gi sems kyi cho 'phrul te :
sems nyid yul med stong pa nyid :
lta ba de yin de don bsgom :
sa le sang nge hrig ge ba :
bde gsal mi rtog nyams myang can :
byed spyod der 'dres spyod pa ste :
ched du byar med bcos bslad bral :
dang po rtse gcig mnyam par gzhag :
gnas nyams shin tu brtan par bya :
dus gsum mnyam nyid klong du tshud :
bar du bdag brtag rtsad rjes bcad :
spros pa sems nyid gcig thog gcod :
gnas 'gyu gnyis med lhag mthong la :
gcig shes kun grol rang ngo sprad :
mtha' bral lhun gyis grub pa'i ngang :
sangs rgyas sems can mnyam sbyar nas :
snang srid kun bzang klong grol phyir :
rdo rje'i rlung dang yid bzlas sbyar :
nam mkha'i dbyings dang rig pa'i gshis :
ma bcos thig le 'od gsal ba :
mngon sum dbang po'i yul du blta :
mi 'gul gsum gyis gzhi bzung bas :
snang bzhi tshad du phebs par 'gyur :
brjod med brjod pa zab mo'i don :
sangs rgyas kun gyi lam po che :
'khrul pa btsan thabs bshigs pa'i gnad :
skal pa can rnams dang du longs :
sa ma ya :
'chi med rdo rje'i sku thob phyir :
tshe dbang rig 'dzin bsnyen cing bsgrub :
'chi med pad+ma bkod pa'i zhing :
dwangs ma 'od lnga'i pho brang du :
pad dkar 'dab brgyad zla ba'i steng :
hrIHyig yongs gyur skad cig gis :
bdag nyid gu ru tshe dpag med :
dkar dmar 'od mdangs phyogs bcur 'phro :
'dzum ldan sprul sku'i cha lugs can :
rdo rje g.yas la tshe bum g.yon :
dar gyi chos gos ljang dmar dang :
za 'og mthing gos sku la gsol :
dbu la rdo rje'i snyan zhu mnabs :
zhabs gnyis rdo rje'i skyil krung bzhugs :
skye 'chi mi mnga' 'od kyi lus :
snang la rang bzhin med par bsgom :
ting 'dzin brtan nas bzlas pa ni :
rtag brtan 'gyur med dgongs pa'i ngang :
oM AHhU~M badzra gu ru pad+ma sid+d+hi A yu She hU~M b+h+rU~M nr-i dza :
bdag bskyed bsnyen pa bye ba bzla :
dkyil 'khor bum pa mda' dar sogs :
tshe rten rnams dang khyad par du :
bzang po drug dang lnga tshan lnga :
rtag ngu rigs gsum skyob sbyar ba'i :
ril bus thod pa mtshan ldan bkang :
dar dmar kha bkab mdun rten bya :
srung 'khor rim pa bdun ldan nang :
b+h+rU~M las rdo rje'i gzhal yas khang :
pad+ma rin chen 'ja' tshon bres :
de dbus pad sdong nyi zla'i steng :
hU~M las bla ma tshe dpag med :
pad+ma tshe mchog bye ru'i mdog :
zhal gsum phyag drug zhi ma khro :
dang pos rdo rje thod pa bsnams :
bar pas tshe bum b+han+d+ha 'dzin :
'og gnyis kha T+wAM tshe dar 'dzin :
rin chen rgyan ldan skyil krung bzhugs :
man+d+hA ra ba dmar gsal 'khril :
mda' dar g.yob cing tshe bcud sdud :
gzhon tshul me tog phreng bas brgyan :
phyi rol pad+ma 'dab bzhi la :
tshe bdag mkha' 'gro rigs bzhi ni :
dkar ser dmar ljang phyogs kyi mdog :
mda' dar g.yas la tshe bum g.yon :
gzhan yang tshe lha rig 'dzin tshogs :
grangs med sprin gtibs lta bur gsal :
gtso bo'i thugs kar hrIHyig mthar :
sngags phreng g.yas 'khor 'od zer gyis :
'khor 'das tshe dpal dwangs ma'i bcud :
bsdus te bdag mdun la thim dmigs :
oM gu ru A yur+dz+nyA na hU~M b+h+rU~M nr-i dzaHsid+d+hi pha la hU~M:
a mA ra Ni dzI ban+ti ye swA hA:
sgrub pa'i dus su 'bum tsho gsum :
rjes la zhag rer brgya rtsa bzlas :
nges par 'chi med rig 'dzin 'grub :
skabs su gsol gdab thugs rgyud bskul :
hrI:
lhag pa'i lha mchog tshe dbang rdo rje'i sku :
phyi nang snod bcud 'khor 'das thams cad kyi :
ye shes snying po bdud rtsi'i bcud sdus la :
'chi med rdo rje tshe yi dngos grub stsol :
zhes pas gsol gdab mchil ma mid :
thun mtshams tshe 'gugs mda' dar g.yab :
hrI:
ka dag lhun grub gsang ba'i dbyings :
'chi med rdo rje'i dkyil 'khor nas :
gu ru pad+ma tshe yi mchog :
thugs rje thugs dam deng 'dir bskul :
snod kyi 'jig rten 'byung lnga'i bcud :
skye 'gro'i tshe bsod dpal 'byor dang :
rgyal ba sras bcas byin rlabs sogs :
srid zhi'i tshe dpal 'dir khug cig :
dwangs bcud 'od kyi thig ler sdus :
bdag dang sgrub pa'i rdzas la thim :
'chi med grub pa'i bcud du smin :
rdo rje tshe yi dbang thob shog :
oM a mA ra Ni dzI ban+ti badzra A yu She A be sha ya tshe b+h+rU~M nr-i b+h+rU~M dzaHhU~M baM ho :
dmigs pa ngar ldan yang yang 'gugs :
rjes su dngos grub dbang blang na :
maN+Dal phul la gsol ba gdab :
kyai :
bla ma rdo rje 'dzin pa che :
gtso bo tshe dpag med pa dgongs :
yang gsang tshe yi dbang bskur zhu :
smin cing grol bar mdzad du gsol :
lan gsum gsol btab rgyud sbyang zhing :
lha bskyed byin dbab brtan par bya :
bla ma tshe dpag med yab yum :
sbyor mtshams byang sems rgyun babs pas :
'khor lo lnga po dwangs mas gang :
mi 'gyur rdo rje'i tshe thob bsam :
tshe yi bum pa gnas lngar gtugs :
hU~M:
bla ma mgon po tshe dpag med :
gsang ba'i yum mchog man+d+hA ra :
sku gsung thugs kyi dkyil 'khor nas :
'chi med tshe yi dbang skur stsol :
gsang ba thugs kyi dpal be'u nas :
mi 'gyur snying po tshe yi bcud :
skal ldan bu la bstsal nas kyang :
ye shes gsang ba'i rgyas thob cig :
sngags mthar dbang gi las sngags sbyar :
oM hU~M swA AHhA:
mUM lAM mAM pAM tAM:
badzra A yu She hU~M b+h+rU~M nr-i dza :
a b+hi Shiny+tsa A:
bum chu lce thog byin nas su :
hU~M:
tshe dpag med kyi mkha' gsang nas :
byang chub sems kyi 'phro 'du yis :
rtsa rlung thig le byin gyis brlabs :
mi 'gyur rdo rje'i tshe thob shog :
tshe ril dang ni tshe chang sbyin :
hU~M:
'khor 'das brtan g.yo kun gyi bcud :
'chi med tshe yi ril bu 'di :
skal ldan bu la sbyin pa yis :
mchog thun dngos grub kun thob shog :
hU~M:
rgyu gnyis rkyen sbyar 'bru bcud chang :
'chi med bdud rtsi ra sa ya :
sha lnga bdud rtsi lngar sbyar bas :
khams dang 'byung stobs 'phel brtan shog :
gnas lngar tshe mdas rgyas gdab la :
hU~M:
bcom ldan mgon po tshe dpag med :
sku gsung thugs kyi rgyas thob la :
bla tshe nyams pa sor chud cing :
srog tshe brag ltar brtan par mdzod :
pad+ma 'khor lo rin po che :
rdo rje rgya gram phyag rgya yis :
mi 'gyur gsang ba'i rgyas thob cig :
skye 'chi med pa'i dbang thob shog :
oM badzra rak+Sha rak+Sha hU~M:
rjes kyi dam tshig spyi ltar spyad :
'dis ni dus min 'chi ba zlog :
rdo rje'i tshe la dbang thob 'gyur :
mi brtan 'pho byed g.yo rtsol rlung :
dbu ma'i dbyings su zad pa'i thabs :
'jug pa oM la gnas pa sngags :
dbyung ba mtha' rten dran byas la :
ma yengs bum can sbyor ba 'am :
rang babs rdo rje'i bzlas pa bya :
skabs su srog gi rgyu ba bgrang :
skabs su nam mkha' zas su za :
gtso bor tshe lam pho nya yi :
pad+ma'i bcud sdud 'chi med bsgrub :
grogs su phyi nang bcud len brten :
mdun gyi nam mkhar a dkar gsal :
'od 'phros 'khor 'das thams cad zhu :
a la thim pas zla ba ltar :
'od mdangs 'bar ba sna g.yon nas :
zhugs te snying gi chu skyes dbus :
a dang 'dab brgyad dbyangs gsal bkod :
sems gtad 'od zhu a la 'dus :
de yang mi dmigs 'od gsal ngang :
gdod nas ma skyes 'chi ba med :
skye dang 'chi ba ltar snang ba :
rang sems 'khrul pa'i bag chags nyid :
'khrul pa rmi lam ltar shes nas :
'od gsal ngang du g.yo med gzhag :
thig le 'gyur med stong gsal don :
blta zhing spros pa bral bar gzhag :
'chi med g.yung drung sku thob 'gyur :
sa ma ya :
dus 'khrugs mtha' dmag zlog pa'i phyir :
gu ru che mchog ting 'dzin bsgom :
rab brtan rdo rje'i gur khang du :
me rlung dmar nag 'bar ba'i klong :
gdug can pho mo bsnol ba'i steng :
pad nyi'i gdan la hU~M mthing nag :
'od 'phros dgra bgegs sder bcas bcom :
mthu stobs nus pa tshur bsdus nas :
yongs gyur bdag nyid he ru ka :
gu ru dpal chen che ba'i mchog :
mthing nag dbu dgu mthing dkar dmar :
khros pa'i zhal gdangs mche ba gtsigs :
ljags 'dril smar smin glog ltar khyug :
bco brgyad g.yas kyi phyag rnams kyis :
rdo rje tho ba lcags kyu sogs :
'gugs shing 'joms pa'i mtshon cha phyar :
g.yon pas dril zhags lcags sgrog sogs :
'ching sdom myos pa'i phyag mtshan bsnams :
dpal dang dur khrod chas kyis brgyan :
zhabs brgyad mtha' dmag 'byung po mnan :
bdud 'dul gnam zhal dbyings phyug sngo :
zhal gsum phyag drug kha T+wAM b+han :
khro mo'i chas ldan yab la 'khyud :
rab 'bar me yi dbus na bzhugs :
khro chung dpag med las la 'gyed :
lha srin sde brgyad bran du bkol :
rgya mtsho 'khyoms shing ri rab ldeg :
stong gsum 'jig rten g.yo byed pa'i :
'jigs byed khrag 'thung chen por gsal :
ting 'dzin brtan nas bzlas pa ni :
srid gsum g.yul zlog dmigs gnad kyis :
oM badzra gu ru ma hA shrI he ru ka hU~M phaT:
rtsa bsnyen thems nas las la sbyar :
bstan dang 'gro la 'tshe byed pa'i :
gdug cing sdang sems ldan pa rnams :
g.yas kyi mtshon chas rdul du brlags :
g.yon pas g.yo 'gul med par bcings :
sku las dug gi na bun spros :
sems myos lus rengs dbang po nyams :
bka' sdod dregs pa'i dmag tshogs kyis :
'gugs bsgral gsod pa'i las byed bsam :
du tri mA ra ya b+h+yo zlog mA ra ya phaT:
lha srin dregs pa sde brgyad kyi :
srog 'phrog gnad nas gzir cing bskul :
dpal mgon bdun cu rtsa lnga po :
mchod cing brngan nas dam tshig bsgrag :
mdos gtor 'phen la mnan cing brub :
rang phyogs srung dang phas rgol zlog :
shin tu mi srun bsad pa'i las :
gnam lcags thog 'dra'i rno dbal can :
gces pa'i gnad rnams gab rgyas gdab :[ \u0f80]atsha :
rang sems zhe sdang rang mdangs las :
sdang byed dgra dang gnod byed bgegs :
mi bde dus 'khrugs rtsub 'gyur shar :
zhe sdang ngo bo stong pa nyid :
gzugs dang mtshan mar grub pa med :
'khrul rtog yan gar ma shor bar :
bdag gzhan mnyam nyid ngang du gzhag :
gsal cha sgyu mar snang ba la :
bden par mi 'dzin sgyu mar sbyang :
bdag med bdag tu bzung ba yis :
'khrul snang rdzun la a 'thas pas :
gtan du sdug bsngal sgrub rnams la :
bzod med byams dang snying rje bskyed :
bdag las gzhan gces blo skyes tshe :
gzhan snang byams pa chen por bsgyur :
rang gzhan gtan bde'i sa la sbyor :
nyon mongs g.yul las rnam rgyal 'gyur :
sa ma ya :
'byung 'khrugs zug rngu zhi 'dod na :
gu ru sman bla'i ting 'dzin bsgom :
snang srid bai DUr+Ya snang zhing :
rgyan dang bkod pa tshad med par :
ye shes gzhal yas yangs pa'i dbus :
seng ge'i khri steng pad+ma dang :
zla ba'i gdan la hU~M sngon po :
'od 'phros rgyal mchod thugs dam bskul :
'gro kun nyon mongs rgyu 'bras sbyangs :
tshur 'dus yongs su gyur pa las :
rang nyid gu ru sman gyi bla :
mthing sngon in+d+ra nI la'i mdog :
dbu yi gtsug tor mngon par 'phags :
mtshan dpe'i gzi byin rab tu 'bar :
phyag g.yas mchog sbyin sman mchog bsnams :
g.yon pas mnyam gzhag bai DUr+Ya'i :
lhung bzed bdud rtsis bkang ba bsnams :
ngur smrig chos gos rnam gsum gsol :
zhabs gnyis rdo rje'i skyil krung bzhugs :
sku las 'od zer bye ba 'phro :
dmigs med thugs rjes 'gro la gzigs :
'khor du bcom ldan sman gyi bla :
mtshan legs gser bzang rin chen zla :
mya ngan med dpal chos bsgrags dbyangs :
chos blo mngon mkhyen shAkya thub :
bde bar gshegs pa brgyad kyis bskor :
drang srong rig 'dzin lha sman sogs :
'bum phrag du mas bskor te bzhugs :
'jigs dang sdug bsngal ma lus pa :
dran pa tsam gyis sel mdzad pa'i :
sangs rgyas phrin las lhun grub bsam :
ting 'dzin brtan nas bzlas pa ni :
bdud rtsi rnam dag dgongs pa'i ngang :
oM gu ru bai DUr+Ya b+hai Sha dz+ye b+hai Sha dz+ye ma hA b+hai Sha dz+ye rA dza sa mung+ga te swA hA:
skabs su sham 'dogs ci rigs spel :
khyad par rin chen bum pa ru :
dri yi chu dang nyer lnga'i rdzas :
nad gdon gnyen po'i sman rnams blugs :
bum pa gzhal yas khang gi nang :
bcud ni bdud rtsi'i rgya mtshor 'khyil :
de dbus pad+ma'i sdong po'i rtser :
sman bla 'khor bcas bskyed bstim dang :
mchod bstod bzlas pa byas pa yis :
bdud rtsi'i rgyun babs bum pa gang :
bum lha 'od zhu nus ldan bsam :
bgegs sbyang bkru zhing byab pa dang :
srung ba'i go bgo shis pa brjod :
nang gdon kun las grol bar 'gyur :
gzhan yang nad kyi dmig yod sar :
bla ma sman bla tshon gang bsam :
nad kyi rgyu 'bras dpyis 'byin par :
mos gus drag pos gsol ba gdab :
bzlas pas sku las bdud rtsi babs :
tsha ba'i nad la dkar zhing bsil :
grang bar dmar zhing tsha ngad can :
rlung la ser po snum bag can :
'dus par kun tshang rgyun gyis bkrus :
dag cing bde dang ldan par bsam :
nad dang nad 'dzin gnyen po gsum :
gnyis su med pa'i rang ngor blta :
lhod kyis klod la mnyam par gzhag :
mi rtog chos sku'i dgongs pa yis :
gti mug bad kan drungs nas 'byin :
bde ba longs sku'i rnal 'byor gyis :
'dod chags grang ba rang sar gzhil :
gsal ba sprul sku'i ting 'dzin gyis :
zhe sdang tsha ba'i dug dbal gzhom :
khyad par nad gdon zug rngu rnams :
bdag tu 'dzin pa'i rgyu las byung :
bdag ni phyi nang gang na'ang med :
med la yod 'dzin 'khrul pa'i blo :
rtsa ba med cing rten med la :
gnas med nam mkha' lta bu'i don :
bsgoms pas stong pa nyid rtogs na :
nyon mongs dug gsum rtsa ba chod :
'bras bu nad gdon shugs kyis spang :
sman pa che mchog gtso bo ste :
zug rngu 'byin pa bla na med :
'gro ba'i bla ma nyid du 'gyur :
sa ma ya :
dbul phongs bkres skom zhi 'dod na :
gu ru nor gyi dbang phyug bsgom :
snod bcud dpal dang ldan pa'i zhing :
tshogs gnyis stobs las byung ba yi :
'dod rgu'i 'byor pa zad mi shes :
'dzad med gter gyi phung po'i dbus :
rin chen khang brtsegs nor bus spras :
de dbus pad+ma zla ba'i gdan :
gter gyi bum pa zhabs sprod steng :
nyi ma'i dkyil 'khor la gnas pa'i :
dzaM dang baM las 'od zer 'phros :
brtan g.yo'i rgud pa mtha' dag bsal :
srid zhi'i dwangs bcud tshur bsdus te :
sa bon la thim yongs gyur las :
bdag nyid gu ru dzam+b+ha la :
dpa' bo mkha' 'gro'i drwa ba sdom :
dmar gsal pad+ma rA ga'i mdog :
khro 'dzum spyan gsum chags pa'i nyams :
gzhon sha rab rgyas brjid cing sgeg :
phyag g.yas nor bu thugs kar bsnams :
g.yon pas ne'u le dkur brten cing :
zhabs gnyis brkyang bskum bzhengs pa'i stabs :
pang du yum mchog bde rgyas ma :
g.yas pas nor 'dzin yab mgul 'khyud :
g.yon pas dung dmar stob pa'i tshul :
gnyis ka dar gyi lhab lhub dang :
rin chen rgyan phreng du mas spras :
'khor du gnod sbyin pho mo brgyad :
nor lha bye ba 'bum dang bcas :
dgos 'dod longs spyod sprin ltar sdud :
dngos grub nor gyi char pa 'beb :
khams gsum dbang phyug chen por bsam :
ting 'dzin brtan nas bzlas pa ni :
tshogs gnyis yongs grub dgongs pa'i ngang :
oM badzra gu ru pad+ma dzam+b+ha la dza len+d+ra ye d+ha na me d+hi hrIHswA hA:
snying dbus rang 'dra'i ye shes sems :
kha sbyor thugs kar dzaM dang baM:
so so'i snying pos g.yas g.yon bskor :
'od 'phros rgyal ba'i byin rlabs dang :
brtan g.yo'i dwangs bcud bsdus nas thim :
bsod nams gzi brjid tshad med rgyas :
snang sems dbang du 'dus par bsam :
oM dzam+b+ha la dza len+d+ra ye d+ha na me d+hi hrI:
DA ki nI dz+wa la sam+b+ha raM swA hA:
spros la dga' na phywa rten dang :
g.yang gi rdzas rnams spyi ltar gsag :
khyad par mi yi nor bu 'am :
bum par stobs skyed tsakra gzhug :
mdun rten lhar bsgom bzlas pa yis :
rgyud bskul 'od 'phros 'khor 'das bcud :
bkra shis rdzas rtags rin chen gyi :
rnam par bsdus nas thim pa yis :
zhal sgo sbyor mtshams ne'u le'i kha :
gter bum rnams nas rin chen char :
zad mi shes pa babs pa yis :
gnas yul phyur bur khengs par bsam :
rtsa ba'i sngags kyi sham bu ru :
A yuHpuN+ye ba su nA nA kha d+he sarba sid+d+hi puSh+TiM ku ru ye swA hA:
skabs su mda' dar g.yob cing bskul :
hrI:
gu ru pad+ma nor gyi lha :
'dod rgu'i 'byung gnas yid bzhin nor :
gnod gnas dbang po 'khor dang bcas :
thugs dam gnyan po deng bskul na :
dam tshig chen po'i dus la babs :
mthu stobs rdzu 'phrul shugs skyed la :
snod bcud rgud pa sel ba dang :
dpal 'byor rgyas pa'i phrin las mdzod :
phyi snod 'byung ba chen po bzhi'i :
dwangs bcud nus stobs phywa g.yang khug :
nang bcud skye 'gro lha klu mi'i :
tshe bsod dbang thang phywa g.yang khug :
gsang ba rtsa gsum nor lha yi :
mkhyen brtse nus pa'i phywa g.yang khug :
rab 'byams phyogs bcu'i zhing khams na :
srid zhi'i dge mtshan ma lus pa'i :
phywa yi dpal dang g.yang gi bcud :
thogs pa med par gnas 'dir sdus :
sgrub rten rdzas la dbyer med stims :
nyams rgud med pa'i phyag rgyas thob :
bdag dang rgyu sbyor yon bdag gi :
tshe bsod nyi zla'i dkyil 'khor rgyas :
dpal 'byor rgya mtsho 'dzad med 'khyil :
dbu 'phang dgung ltar mtho ba dang :
dbang thang lhun po ltar brtan pa'i :
bkra shis bde legs 'phel rgyas mdzod :
de ltar legs par bsgrubs pa'i rten :
mdzod du sba zhing shis pa brjod :
brtag na mtho ris ngan song sogs :
bdag dang gzhan du gang snang ba :
rang sems rang dbang ma thob par :
kha phyir bltas pa'i bag chags kyis :
thog med dus nas da lta'i bar :
'khrul snang lu gu rgyud du 'khor :
gzung 'dzin nyon mongs 'ching bas bcings :
sdug bsngal 'khor mo yug tu spyod :
brkam chags ser snas rgyu byas te :
'bras bu dbul zhing phongs par smin :
dug lnga ser sna'i rtog pa rnams :
byung thim stong pa nyid kyi ngang :
rtog pa nyid 'khrul 'khor ba'i rgyu :
ngo bo chos nyid yin shes nas :
shar grol ngang gzhag sgom pa yis :
rtog 'khrul dbyings su dag pa'i tshe :
mnyam nyid ye shes klong du gyur :
bkres skom ma spangs rang sar dag :
dgos 'dod ma btsal lhun gyis grub :
don gyi bla ma nor lha 'grub :
des na gnas lugs don bsgom zhing :
tshogs gnyis bsgrub la nan tan bya :
sa ma ya :
'byung 'khrugs gnod pa zhi ba'i phyir :
gu ru 'byung bzhi dbang sgyur bsgom :
sa chu me rlung nam mkha'i khams :
yum lngar dag pa'i pho brang du :
'byung ba rim brtsegs gdan gyi steng :
hrIHyig 'od lnga'i mdangs can las :
'od 'phros don byas tshur 'dus pas :
gu ru 'jigs pa kun sel ni :
'byung bzhi dbang sgyur nam mkha'i rgyal :
sku mdog mthing sngon dwangs pa'i 'od :
rtsa zhal ser po g.yas zhal dkar :
rgyab zhal ljang gu g.yon zhal dmar :
steng zhal mthing ga'i gtsug tor rtser :
khyab bdag 'od mi 'gyur ba bzhugs :
dang po'i phyag gnyis mnyam gzhag rgyas :
yid bzhin nor bu rin chen 'dzin :
de 'og rgya gram ri rab bsnams :
de 'og chu shel me shel bsnams :
de 'og sa dkyil rlung dkyil bsnams :
de 'og me dkyil chu dkyil bsnams :
longs spyod rgyan rdzogs skyil krung bzhugs :
yum chen dbyings phyug 'od lnga'i mdangs :
g.yas pas rigs kyi rtags lnga 'dzin :
g.yon pas bdud rtsi'i bum pa bsnams :
rin chen rgyan ldan yab la 'khril :
'khor du 'byung bzhi'i lha lha mo :
bye ba bsam yas grangs med bcas :
ye shes 'od zer lnga ldan klong :
snod bcud byin gyis rlob bzhugs bsam :
ting 'dzin brtan nas bzlas pa ni :
mi g.yo mnyam nyid dgongs pa'i ngang :
oM badzra gu ru yaM raM baM laM sarba b+ha ya shAn+tiM ku ru swA hA:
sku dang phyag mtshan so so las :
lag na rdo rje rnam 'joms sogs :
khro bo'i rgyal po stobs po che :
'byung bzhi so so'i gnyen po yi :
phyag mtshan thogs pa du ma spros :
'byung 'khrugs gnod pa zhi bar byas :
so so'i dwangs ma'i stobs bskyed nas :
cha snyoms yon tan spel bar mos :
u tsuSh+ma kro d+ha ma hA ba la hU~M phaT:
zhes sogs sngags kyi sham bu dang :
rten 'brel rdzas sngags dmigs pa bsgyur :
'byung lnga rang sems 'khrul pa'i gzugs :
rig na dwangs ma ye shes lnga :
ma rig khams lnga 'byung ba lnga :
de phyir rang sems so ru bzung :
lus ni rnam snang chos bdun bca':
ngag gi gtam gyi rgyu 'grul bcad :
yid kyi ma bcos mkha' la gtad :
skabs su lus bsgrim gsal ngar bskyed :
rig pa'i ngo bo rjen par bskyang :
skabs su kha sbyor rlung dang bsre :
snang ba thams cad zil gyis mnan :
lta stangs mi g.yo rig pa'i rtsal :
gsal stong ngang mdangs ma bral bas :
gang shar skyes grol dus mnyam ngang :
'gyu ba rang dwangs ngang du gzhag :
bying rmugs 'thibs pa gti mug sa :
mi rtog brjod bral ngang du gzhag :
zhen chags g.yo rtsol 'dod chags chu :
bde stong zhen med ngang du gzhag :
'phro rgod ngar 'dzin zhe sdang me :
gsal stong rang grol chen por gzhag :
'thor zhing yas pa phrag dog rlung :
wal po rjes med ngang du gzhag :
kun la phaT kyis dbyings su gcod :
hU~M gis rang snang dbang du sdud :
gang yang rtog bral brjod med klong :
ma bcos rig pa zang thal ba :
skye med chos skur la bzla 'o :
lus sems zug rngu'i tshor ba med :
smra brjod ngang gis 'gag pa na :
'byung ba'i 'khrul pa dbyings su zad :
yum lnga'i klong du byang chub bo :
sa ma ya :
sbas gnas gter sgo 'byed 'dod na :
zil gnon drag rtsal rnal 'byor bsgom :
snod kyi 'jig rten gzhal yas khang :
rang byung dur khrod rol pa yi :
rgyan bkod 'od lnga'i drwa bas g.yogs :
stong pa'i rang bzhin zang thal gsal :
de dbus chos 'byung pad+ma dang :
nyi zla dar zab 'bol gdan steng :
dregs pa pho mo byi chings bsnol :
de steng hU~M yig 'od 'bar las :
bdag nyid zil gnon kun 'dus rtsal :
dkar dmar khro 'dzum gzi brjid 'bar :
pad zhwa khyung ru rgod ldem 'bar :
zab ber smug khra sprin chen ris :
phod kha chos gos dmar po gsol :
g.yas g.yon phyag gnyis gdengs stabs kyis :
gnam lcags rdo rje rtse dgu pa :
me 'bar rwa gdengs mkha' la phyar :
dregs pa sde bcu'i snying phreng 'dren :
me phung dmar nag 'bar ba'i klong :
khros pa'i stangs stabs brkyang bskum bzhugs :
spyi bor gu ru yid bzhin nor :
dmar po rdo rje dril bu bsnol :
yum mchog mtsho rgyal dkar dmar mdangs :
nor bu thod pa bsnams pas 'khyud :
longs spyod chas rdzogs skyil krung bzhugs :
dpral bar 'jam dpal smug nag khros :
phyag g.yas sdig nag g.yon dug sbrul :
sku smad sbrul mjug klu bdud mnan :
mgrin par rta mgrin dmar nag rngam :
spyi bor rta mgo ljang zhur 'tsher :
me 'bar tho ba me zhags bsnams :
dur khrod chas gsol ro gdan 'gying :
thugs kar kun bzang rdor 'chang mthing :
phag mo dmar mo gnyis med sbyor :
rdo rje dril 'dzin pad zla la :
snang stong zung 'jug skyil krung bzhugs :
longs spyod rdzogs pa'i chas ldan gsal :
lte bar ma hA kA la nag :
gri thod 'dzin cing ber chen gsol :
dur khrod chas ldan khro zhing gtum :
brkyang bskum tshogs bdag gdan la rol :
gsang bar khyab 'jug me yi mdog :
srin gzugs zhal bcu bya rog mgo :
ral gri me 'bar mda' gzhu bsnams :
sbrul mjug lto khas dgra bgegs za :
khrag mtsho bam ro'i gdan la 'gying :
phyi rol dregs pa sde bcu sogs :
srid pa gsum gyi 'byung po'i tshogs :
bka' nyan gsung sdod ci bcol sgrub :
gnas gsum 'bru gsum 'od zer gyis :
ye shes las dang 'jig rten bkug :
ye shes gnas gsum lha la thim :
gzhan dag lte gsang la bsdus pas :
thams cad bdag gi dbang du gyur :
las bcol thogs med 'grub par bsam :
ting 'dzin brtan nas bzlas pa ni :
snang srid dbang sgyur dgongs pa'i ngang :
hU~M a ka ya :
ha a ra ma :
a ya ma du ru tsa sha na trig nan sbur thuM dzaHdza :
d+ha lo sha pu wa ma a nr-i tri sid+d+hi pha la dzaHdza :
pha ma gnyis med ma ning rgyud :
'khor 'das kun gyi srog 'dus pa :
bsgyur med rdo rje'i gsang sngags 'di :
zhag bdun dam bsrung rtse gcig bzla :
sde brgyad kun gyi srog la dbang :
zab mo gter gyi dngos grub thob :
mchog gi sid+d+hi tshe 'dir brnyes :
'phos tshe bde ba can du skye :
zab dang gnyan dang nus pa rnams :
pad+ma rang nyid tshad du bzhag :
de phyir g.yar dam snying la phur :
thugs kar hU~M dmar me 'bar ba'i :
mtha' skor sngags kyi phreng ba las :
me 'bar phyi nang snod bcud khengs :
drag sngags hU~M mtshon skar ltar 'khrugs :
khro chung mang po glog ltar 'khyug :
sangs rgyas byang sems rig pa 'dzin :
mkha' 'gro kun gyi byin rlabs bsdus :
snang srid dregs pa'i srogs 'phrog nas :
hU~M thim mthu stobs nus pa bskyed :
'dod pa'i don kun 'grub par dmigs :
las bzhi'i kha bsgyur zab mo dang :
sa la sAts+tsha rigs lnga gdab :
chu la chu gtor mgron bzhir bsngo :
me la me mchod sbyin sreg bya :
rlung la bsang dang dud rdzas gtang :
lha srin dam bsgrag brngan rdzas sbyin :
'dod don yid bzhin 'grub par 'gyur :
thog ma tha ma med pa ru :
sbas pa chos nyid nang gi gter :
spang thob med kyang rtog pas bsgribs :
'dzin pas nang du ma bcings shing :
snang yul phyi ru mi yan par :
'khrul rtog bar lag 'gyel ba yi :
rang rig rtogs pa'i lde mig gis :
rang gsang sgo de thabs kyis dbye :
snang srid dag pa chen por mthong :
thams cad rin chen gser gyi gling :
spang dang blang bya'i tha snyad 'das :
don gyi gsang der 'jug 'dod na :
rang byung rig pa mkha' lta bu :
phyogs su ma lhung rgya ma chad :
'khor 'das ris med phyam bdal ba :
ma bcos yengs med rjen par gzhag :
sems kyi 'khrul rtog ji snyed kyang :
gzhi med rtsa ba bral ba'i phyir :
gnyer kha mi bya rang sor klod :
thob par 'dod pa'i re ba spang :
ma thob dogs pa'i 'ching ba bkrol :
blo bral chos skur gding thob nas :
gnas lugs gter kha 'byed par 'gyur :
sa ma ya :
chos nyid rang rtsal rdzogs 'dod na :
rdo rje drag rtsal rnal 'byor bsgom :
ka dag dbyings kyi ngang nyid las :
hU~M hU~M zhes brjod dran rdzogs su :
rang nyid rdo rje drag po rtsal :
mthing nag zhal gcig phyag gnyis pa :
smug nag ber chen sku la gsol :
dur khrod rus pa rin chen brgyan :
phyag g.yas rdo rje rtse dgu phyar :
g.yon pas gser gyi dril bu 'dzin :
zhal bzhad ag tshom me ltar 'bar :
spyan mig nyi zla kun tu 'khyil :
dbu skra smug nag spyi bor bcings :
zhing glang na bza' stag sham 'phyang :
zhabs gnyis pad+ma nyi zla'i steng :
srin po pho mo'i snying gar brdzis :
me 'od lnga ldan klong dkyil na :
hU~M hU~M phaT phaT 'brug stong sgrog :
rang lus 'dom gang gru bzhi pa :
gzhal yas khang chen steng 'og gi :
rgyun lam sgo bzhi gsal ba'i dbus :
snying rtsa pad+ma 'dab brgyad steng :
rang rig bla ma drag po rtsal :
khros ma nag mo yum dang sbyor :
rgyan dang cha lugs rang dang mthun :
hU~M hU~M phaT kyi sgra chen sgrog :
rtsa rnams dpa' bo sde bzhi la :
khams rnams dpa' mo yum dang sbyor :
rigs kyi sku mdog phyag mtshan 'dzin :
stong phrag bdun cu rtsa bzhi rnams :
kun kyang dpa' bo mkha' 'gro ma :
ha ri ni sa'i sgra dang bcas :
phung po rigs kyi yab lnga ste :
'byung ba rigs kyi yum mchog lnga :
skye mched sems dpa' sems mar gnas :
mig sogs 'dod yon lha mo ste :
dbang yul mchod pa rgyun mi 'chad :
ye nas rang la gnas pa'i lha :
rtag tu ma bsgrubs lhun gyis grub :
hU~M hU~M hU~M gis bzlas pa yis :
'byung 'jug gnas gsum hU~M du khyer :
'od zer spro dang bsdu ba dang :
grags stong bde ba chen po'i ngang :
rtsa gsum rgyal ba rab 'byams kyi :
gsang sngags rig sngags gcig bsdus pa :
'bru gcig a ti'i bzlas pa nyid :
nyi khri chig stong drug brgya yi :
dbugs kyi rgyun dang mi 'bral bya :
oM AHhU~M badzra gu ru pad+ma sid+d+hi hU~M:
skabs su brgya stong khri 'bum bzla :
hrIHma ha ri ni sa ra tsa hri ya tsit+ta hriM hriM dzaHdza :
dpa' bo mkha' 'gro'i srog gi gnad :
skabs su sham bur sbrel bas bskul :
rgyun du bzlas bsgom tshe 'di la :
sku gsum bla ma'i go 'phang 'thob :
zhag bdun bzlas pas gang 'dod kyi :
dngos grub 'grub par the tshom med :
rjes shes rig pa gsal stong ngang :
ma bcos lhun grub chen por gzhag :
rdzogs rim rtsa rlung shes pa gcun :
spyi bo'i gtsug gam mdun gyi mkhar :
bla ma bsgoms la gsol ba 'debs :
thugs yid bsres la mnyam par gzhag :
bying rgod gegs sogs hU~M lngas bsal :
thog mar bsgom gyi gzhi bca' ba :
lus gnad sems gnad legs par gcun :
skad cig yengs med gang shar ngang :
rkyen dbang ma shor gnyen po brten :
zhi gnas khor yug brtan thob bya :
bar du lhag mthong rtsal sbyong phyir :
byung gnas 'gro gsum rtsa ba bcad :
snang srid 'khor 'das rang rig pa :
rang rig 'od gsal chos kyi sku :
blo bral gdod nas 'gyur ba med :
'khor 'das kun la phyam bdal zhing :
ma bcings ma grol yangs pa che :
gnas lugs lhums su tshud par bya :
rig pa'i ngo bo stong pa nyid :
sprin thag chad pa'i nam mkha' bzhin :
rtsal mdangs 'gag med cir yang 'char :
shel 'od rkyen gyis snang ba bzhin :
rang rig thog ma'i mgon po nyid :
gzhan du tshol med snying nang zhugs :
ngo 'phrod thag chod gding thob na :
gzung ba'i yul snang rang sar dag :
'dzin pa'i sems kyang ngang du zad :
'od gsal rang ngo 'phrod nas kyang :
chos nyid ma bu zhal mjal te :
gdod ma'i grol sar phyin par 'gyur :
sa ma ya :
ma rungs gdug pa 'dul ba'i phyir :
dmar nag me phreng ting 'dzin bsgom :
snang srid khro bo rol pa'i zhing :
rab 'jigs dur khrod 'bar ba'i klong :
drag po'i pho brang rngam zhing brjid :
'jigs rung blta bar mi bzod pa :
dregs pa sde brgyad bsgral pa yi :
rgyan dang bkod pa yongs rdzogs dbus :
dmar nag gru gsum e yi klong :
bdud srin pho mo bsnol ba'i khrir :
pad+ma nyi zla'i dkyil 'khor la :
hU~M chen 'bar ba me 'od 'phro :
gdug cing gtum pa tshar bcad nas :
khro rgyal kun gyi nus stobs bsdus :
yongs gyur pad+ma he ru ka :
dmar nag me yi phreng ba can :
gtum chen dus mtha'i me ltar 'bar :
g.yas dkar g.yon ljang dbus dmar zhal :
phyag drug g.yas gsum gri gug dang :
rdo rje gnam lcags ral gri phyar :
g.yon gsum dung khrag lcags sdig dang :
kha T+wAM rtse gsum gsor zhing bsnams :
zhabs bzhis rgyal bsen pho mo mnan :
ral gri'i gshog gdengs dpal chas rdzogs :
rdo rje'i go khrab 'od 'bar ba'i :
drwa mig gnam lcags sdig pas gtams :
thod sbrul rus pa'i rgyan gyis brjid :
ral gseb rta mgo gsum mtshan steng :
mtha' yas spyan gzigs thod phreng rtsal :
byin rlabs gzi byin lam mer bzhugs :
dpral mgrin gshed po rta mchog dpal :
thugs kar gser gyi mchod rten gyi :
bum nang phyag rdor khros pa'i tshul :
thugs kar nyi steng rdo rje hU~M:
lte bar khros ma rigs bzhis bskor :
gsang bar me dbal las la rngams :
yan lag khyung chen rigs lngas mtshan :
yum mchog phag mo mthing nag 'khril :
phyag rgya lngas brgyan gri thod 'dzin :
lcags sdig mgo dgu pho nyar 'gyed :
bskal pa'i me phung 'bar ba'i klong :
gar dgu'i rol pas khams gsum gnon :
snang srid 'khor 'das zhing kun na :
che btsan 'gran zla bral bar bsgom :
ting 'dzin brtan nas bzlas pa ni :
srid gsum yongs sgrol dgongs pa'i ngang :
oM AHhU~M hrIHartsig nirtsig na mo b+ha ga ba te hU~M hU~M AHhU~M hU~M phaT:
gsang sngags rig sngags 'dus pa'i bcud :
bla ma drag po'i thugs yig 'di :
thos dang dran pa tsam gyis kyang :
sde brgyad bran khol bar chad srung :
bzlas pas sid+d+hi rnam gnyis thob :
dper na yid bzhin nor bu 'dra :
thugs kar pad+ma 'dab brgyad dbus :
rdo rje dmar po rtse dgu pa :
lte bar nyi zla'i ga 'u'i dbus :
dwangs ma lnga ldan hU~M dmar la :
spu shad phreng 'dra'i sngags kyis bskor :
gnad kyi gzer btab yengs med bzla :
spyi gtsug lha gsum thugs 'od kyis :
rtsa gsum rgyal ba'i byin rlabs bsdus :
spyi bo'i sku gsum bla mar thim :
de las 'od zer rang la thim :
gzi brjid nyi ma 'bum ltar 'bar :
mthu dbang dngos grub yongs rdzogs bsam :
oM AHhU~M hrIHbadzra gu ru pad+ma thod phreng rtsal badzra sa ma ya dzaHbadzra A yur+dz+nyA na sid+d+hi pha la hU~M A:
thog mar 'di bsnyen byin rlabs 'beb :
de nas drag po'i sngags kyis bsgrub :
skabs su gnas lnga'i lha rnams kyi :
thugs srog 'od kyi cho 'phrul gyis :
so so'i phrin las sgrub dmigs la :
rtsa ba'i sngags kyi sham bu ru :
a hrIHhU~M b+h+yo hU~M phaT:
las kyi sham bu 'di yang sbrel :
badzra hU~M:
yak+sha hU~M:
rak+sha hU~M:
a ya ma du ru tsa sha na sa ma ya hU~M phaT:
grangs bsnyen thems nas las sbyor ni :
thugs srog 'od zer phyir 'phros pas :
rgyal ba sras bcas byin rlabs bsdus :
gser gyi 'khor lo rtsibs stong pa :
khro chung bye ba sa yas gtams :
gzhal yas khang gi phyi rol du :
g.yo med brtan pas bar chad srung :
ma ma rak+Sha hU~M b+h+rU~M:
thugs las 'od 'phros khro rgyal byin :
dregs pa sde brgyad mthu stobs bsdus :
steng phyogs gnam lcags 'khor lo ni :
rtsibs stong bya khyung khros pas mtshan :
'og phyogs me yi 'khor lo ni :
rtsibs stong lcags bsreg sdig pas mtshan :
rtse bsnol g.yas g.yon drag tu 'khor :
gnod byed dgra bgegs byad ma rnams :
zlog cing bsad pa'i las mdzad bsam :
mA ra ya :
satwam+b+ha ya :
mo ha ya zlog zlog :
khyad par rgyal bsen gzir 'dod na :
me dbal thugs las tho ba dang :
me zhags 'dzin pa grangs med spros :
rang la gnod pa'i dam sri rnams :
dbang med bkug ste rtsibs bar tshud :
phye mar thul thul bcom par bsam :
rA tsa gnod byed rgyal bsen gyi snying la mA ra ya hU~M phaT:
tshab che drag po'i sngags rgod sbrel :
tri rA tsa rgyal bsen gyi tsit+ta zung zung :
rA tsa kha rag sma sha rbad rbad :
rA tsa 'khu na dum bur shig shig :
'da' na rA tsa'i tsit+ta phyung phyung :
ldog na rA tsa'i tsit+ta gtubs gtubs :
ya tri ya :
ya tri ya :
ma tri ya :
ma tri ya :
ma zhung tri ya :
ma zhung tri ya :
bram za bram za :
rA tsa tri hur thum dza :
mA ra ya rbad :
bsen mo hur thum dza :
mA ra ya rbad :
khri phrag bzlas pas rtags mtshan 'byung :
kun kyang rtsa sngags sham bur sbrel :
dgongs pa'i gding dang ma bral bya :
mthar ni rdzogs pa'i rim la sbyar :
thugs las 'od 'phros 'khor 'das kun :
'od zhu hU~M dmar rang sgra ldir :
sems gtad rlung bzung ngang la gzhag :
thams cad tshur 'dus rang la thim :
dwangs ma snying ga'i gwa 'u ru :
thig le dmar po rgya sran tsam :
'od lnga 'bar la rlung sems dril :
dmigs pa'i 'phrul gyis las kun bsgrub :
rdo rje'i bzlas pas 'khor 'das bsre :
mtha' bral lta bas spros mtha' bcad :
mngon sum thig les rang ngo sprad :
thams cad rmi lam sgyu mar blta :
sdang zhen 'dzin pa rbad kyis gcad :
bde stong nyams rtsal rdzogs pa'i phyir :
lte bar chos 'byung gru gsum nang :
phag mo dmar mo gri thod 'dzin :
kha T+wAM dkur brten 'gying bag tshul :
nu 'bur b+ha ga rgyas pa la :
sems gtad rlung bzung bde ba bsgom :
srog rtsol btang bas snang srid kun :
'od zer dmar por lam gyis zhu :
kha sna nas zhugs dbu mar thim :
rlung bzung lte ba'i rje btsun mar :
mchod mnyes chos 'byung 'od kyis gang :
slar log bde drod rgyun de nyid :
phag mo'i b+ha gar zhugs pa yis :
bla med bde chen mchod pas mnyes :
de nyid mer 'bar lus kun khyab :
stong phrag bdun cu gnyis kyi rtsar :
dwangs ma 'od kyi thig les gang :
rang byung bde chen 'bar bsams la :
lus kyis 'khrul 'khor sna tshogs bya :
sems ni bde ba'i ngo bor blta :
bde dang stong pa zung du 'jug :
gnyis med ye shes snying ga'i dbus :
'dab brgyad pad+ma'i ge sar la :
thog ma'i mgon po 'od mi 'gyur :
gdod nas lhun gyis grub pa'i skur :
sems gtad yang yang bsgom pa yis :
phyi rol 'khrul pa'i snang ba zad :
nang du bde chen ye shes 'bar :
gsang bar dbyings rig ma bu 'dres :
pad+ma he ru ka 'grub 'gyur :
sa ma ya :
gsang chen lung gi mdzod brnyes phyir :
rdo rje chos kyi rnal 'byor bsgom :
snod bcud stong gsal rdo rje'i gur :
rnam dag 'od lnga'i pho brang mdzes :
rin chen 'od 'bar 'ja' tshon 'khyil :
mnyam yangs bde chen zang thal gsal :
ye shes phyogs med chos dbyangs sgrog :
de dbus pad+ma dmar po dang :
zla ba rgyas pa'i dkyil 'khor la :
hrIHyig 'char kha'i mdangs ldan gsal :
'od 'phros 'phags mchod 'gro don byas :
tshur 'dus rgyu yi yi ger thim :
yongs gyur bla ma rdo rje chos :
gsung gi dbang phyug gsang ba'i bdag :
sku mdog pad+ma rA ga'i mdangs :
zhi 'dzum khro zhing chags pa'i nyams :
phyag g.yas rdo rje thugs kar gsor :
g.yon dril dkur brten yum la 'khyud :
gsang ba'i yum mchog rnal 'byor ma :
mthing dmar ut+pal gzhon nu'i mdog :
gri gug thod 'dzin chags nyams rgyas :
zhabs gnyis rdor skyil pad skyil rol :
stod g.yogs smad sham lhab lhub 'phyang :
rin chen rgyan cha du mas brgyan :
ba spu'i bu ga re re nas :
'od zer bye ba drug cu yis :
rgyal dang rgyal ba'i myu gu dang :
rig 'dzin mkha' 'gro ji snyed pa :
spro bsdus sangs rgyas phrin las mdzad :
gsang mchog gsang ba kun gyi bdag :
chos kyi dbang phyug chen por bsam :
ting 'dzin brtan nas bzlas pa ni :
ston 'khor dbyer med dgongs pa'i ngang :
oM gu ru badzra d+harma gu h+ya sarba sid+d+hi hU~M:
rdo rje rtse gsum ljags kyi lter :
nyi zla'i gwa 'u 'od 'bar dbus :
snang ba mtha' yas yab yum dmar :
bde bar rol pa'i sbyor mtshams nas :
thabs shes yi ge byang sems rgyun :
byi ru'i phreng ba lta bu byung :
rwa gsum rtse nas phyir thon te :
rang sgra bcas pas stong gsum gang :
rgyal ba rig 'dzin thugs dam bskul :
gsang gsum ye shes dkar dmar phreng :
slar 'dus ljags kyi rwa rtser zhugs :
ro rkyang nang brgyud dbu mar song :
thugs kar dwangs ma lnga ldan gyi :
thig le'i hrIHla gnyis med thim :
ngag sgrib ngag skyon ma lus bsal :
'chi med tshe yi dngos grub dang :
chos phung brgyad khri'i dbang chen thob :
thun mong thun mong ma yin pa'i :
gsang ba'i mdzod la dbang brnyes bsam :
ngag bzlas rlung bzlas phyed mar bya :
oM AHhU~M badzra ma hA gu ru sarba d+harma A yur+dz+nyA na puN+ye sid+d+hi AHhU~M:
rdo rje'i sngags rnams kun gyi gzhi :
dbyangs gsal dag kyang sbrel nas bzla :
yun du mi 'gyangs dngos grub thob :
gsung gi dbang phyug chen por 'gyur :
rdzogs rim lta sgom spyod pa gsum :
lta ba 'khor 'das snang ba kun :
chos can chos nyid ngang du stong :
skye 'gag gnas med 'gro 'ong bral :
gdal ba chen po phyogs lhung spangs :
chos rnams de yi ngang du rdzogs :
sus kyang ma byas byar med pa :
kun byed rgyal po rang gi sems :
sems kyi rang bzhin byang chub nyid :
logs su btsal bas rnyed mi 'gyur :
de don sus kyang bstan du med :
nam mkhas mtshon te shes par gyis :
sgom pa chos bdun ngang du klod :
skyon can rlung gi rgyu ba bsal :
rngub pa oM zhes dal bar drang :
gnas pa AHla yun du bzung :
dbyung ba hU~M zhes nar gyis gtang :
lha sngags dbyer mi phyed pa'i sems :
'dzin bral lhug par tsan gyis gzhag :
las rlung 'gro 'ong zad pa'i thabs :
yi ge a la gtad cing bsgom :
stong gsal rang bab zhi gnas dang :
rang byung rang grol lhag mthong gnyis :
dbyer med khyab bdal chen por gzhag :
slar yang snying ga'i 'dab brgyad la :
a dang dbyangs gsal bkod pa 'am :
'khor lo bzhi yi gtum mo bsgom :
snang mched thob pa'i 'od gsal mthong :
skabs su snying ga'i pad+ma'i dbus :
yungs 'bru tsam gyi thig le las :
'od dmar stong gsum gsal bar blta :
steng 'og rlung gi sbyor bas sbyang :
sna rtser 'od dkar yungs 'bru tsam :
gsal zhing 'tsher la rlung sems gtad :
thig le nam mkha'i dbyings su bsre :
de bzhin mkha' mthar thug bar sbyang :
rjes shes ma bcos so mar gzhag :
spyod pa phyi rol snang ba sems :
bzang ngan bden med sgyu mar blta :
nang du na tsha gdon bgegs sogs :
bde sdug ro snyoms lam du bslang :
gsang ba dug lnga ye shes lngar :
rang grol bde ba chen por spyad :
skye 'chi bar do'i sems dang bsre :
ma yengs dran pa'i bya ra bas :
rgyun spyod lha sngags ye shes khyer :
snang ba sku la grags pa sngags :
dran rtog thugs su myur smin nas :
rdo rje chos su 'grub par 'gyur :
sa ma ya :
dga' bzhi'i ye shes 'phel brtan phyir :
gu ru bde ba chen por bsgrub :
snang srid chos kun bde ba che :
rang byung 'gyur med 'od du gsal :
ngang nyid chos skur dag pa las :
lhan skyes dga' ba'i thig ler 'khyil :
'ja' 'od zer thag 'khrigs pa'i klong :
bde chen pho brang nyams re dga':
ye shes longs spyod lhun re sdug :
DA ki'i sprin phung dang re spro :
de dbus pad+ma'i sdong po ni :
'dab rgyas ge sar ze'u 'bru la :
dkar dmar mdangs ldan hrIHyig las :
'od 'phros rgyal ba'i byin rlabs bsdus :
sems can sgrib sbyangs bde chen bkod :
tshur 'dus yongs gyur skad cig gis :
gu ru bde ba chen po ni :
sku mdog dkar la dmar ba'i mdangs :
lhan cig skyes pa'i bde bas sgeg :
zhi 'dzum rdo rje'i lta stangs can :
mtshan dang dpe byad bzang pos spras :
mthong na mi mthun med pa'i nyams :
mnyam gzhag phyag gi thod zhal du :
zag med ye shes bdud rtsis gtams :
rba rlabs baM yig dkar por 'khyil :
dbu la pad+ma'i snyan zhu gsol :
gsang gos dkar la phod ka mthing :
za 'og ber smug brjid par bklubs :
zhabs gnyis rdo rje'i skyil krung bzhugs :
rgyal ba'i dkyil 'khor sku la rdzogs :
dran pas 'khor ba'i gdung ba sel :
ye shes bde ba'i gzi brjid kyis :
gnyis rtog dbyings su nub par bsam :
ting 'dzin brtan nas bzlas pa ni :
'gyur med bde chen dgongs nyams spar :
oM gu ru ma hA su kha sarba sid+d+hi hU~M:
thugs kar pad+ma kha sbyor ni :
dkar dmar 'dab ma brgyad rnams su :
dpa' bo dpa' mo nyer bzhi po :
yab yum bde ba chen por sbyor :
dkar po'i ba thag spyi bo'i nang :
thig le dkar po oM la zug :
dmar po'i ba thag lte 'og tu :
thig le dmar po AHla zug :
pad+ma'i lte bar nyi zla yi :
thod pa dkar dmar yungs 'bru tsam :
kha sbyor dbus su hU~M dkar dang :
baM dmar mtha' ru sngags kyi phreng :
bde ba'i 'od zer lu gu rgyud :
bzlas pas bde chen bdud rtsi babs :
thod pa pad+ma lus kyi nang :
rim gang snang srid bde ba cher :
byung tshor dbyings su thim par bsam :
oM AHhU~M hrIHbadzra gu ru d+harma ma hA su kha hrIHha ha huM hU~M phaT:
thams cad rdo rje pad+ma yi :
rtsa rtse rol pa'i bde ba'i dbyangs :
bung ba'i glu ltar snyan pa yi :
A li kA li sgrog par bsam :
oM AHhU~M hU~M baM:
a A:
i I:
u U:
r-i r-I:
l-i l-I:
e ai :
o au :
aM a :
ka kha ga g+ha nga :
tsa tsha dza dz+ha nya :
Ta Tha Da D+ha Na :
ta tha da d+ha na :
pa pha ba b+ha ma :
ya ra la wa :
sha Sha sa ha k+Sha :
badzra gu ru su kha dz+nyA na sid+d+hi pha la hU~M A:
kha sbyor rlung gi bzlas pa ni :
brgya rtsa brgyad kyis bde chen 'grub :
chos kun bdag med gnas lugs rtogs :
tshe ring dpa' bo mkha' 'gro 'du :
'chi tshe mkha' spyod gnas su 'gro :
snying skyon sel zhing gang bsam 'grub :
'dir bstan zab mo'i rdzogs rim gnad :
'jam rlung bzung nas yid gtad pas :
thugs ka'i hU~M baM dbyangs gsal las :
'od 'phros snang srid kun la khyab :
snang cha hU~M dang gsal byed 'bru :
stong cha baM dang dbyangs yig gyur :
rang sgra sgrog pas 'khor 'das kun :
stong pa nyid ni bcu drug dang :
thabs shes dga' ba so gnyis po :
dbyer med rang bzhin 'od du 'bar :
tshur 'dus snying gi pad+ma'i nang :
dkar dmar bde stong 'od kyis gang :
'gyur med lhan cig skyes dga' thob :
yang dag ye shes 'od lngar 'khyil :
srid gsum 'od phung gcig tu gsal :
grwa zur med par zlum pa la :
spro bsdu rang byung rang shar du :
byed po nyid dang bral bar blta :
dbyings dang rig pa gcig tu bsre :
mi rtog rtsol bral ngang du gzhag :
sa ma ya :
ye shes rig pa rtsal rdzogs phyir :
'od mi 'gyur ba'i ting 'dzin bsgom :
'khor 'das dag pa nam mkha'i dbyings :
rig pa'i rang 'od khyab cing bdal :
oM 
stong gsal nyi zla'i gwa 'u'i dbus :
AH
rang byung rig pa hU~M mthing gsal :
hU~M 
kun gsal kun rig kun tu bzang :
thog ma'i mgon po 'od mi 'gyur :
dang po'i sangs rgyas drwa ba sdom :
sku dang ye shes dbyer med pa :
mthing sngon nam mkha' dwangs pa'i mdog :
chos rnams kun khyab kun 'gro'i ngang :
ting 'dzin phyag rgyas mnyam par gzhag :
spros pa'i mtshan mas ma gos par :
g.yo med rdo rje'i skyil krung bzhugs :
rang rig bya rtsol bral ba yi :
rang 'od bzang mo yum dang 'khril :
snying nang 'od lnga'i thig le ru :
zhi ba rdo rje dbyings kyi lha :
dung khang 'ja' zer me phung klong :
gsang chen rol pa'i khrag 'thung rnams :
ma bskyed gdod nas lhun gyis rdzogs :
rang sems skye med chos kyi sku :
rdo rje sems dpa' 'od mi 'gyur :
snang rig stong pa zung du 'jug :
gnas ni snying dbus chos kyi dbyings :
dbyibs ni grwa zur mtshan ma spangs :
phrin las 'gag med cir yang snang :
'khor 'das rgyal ba'i zhing du brdal :
cir yang ma grub ka nas dag :
rang bzhin 'od gsal thig ler snang :
phyogs ris med pas mtha' las 'das :
gzung 'dzin spangs pa'i bde ba che :
dbyings rig gnyis su med par gsal :
ting 'dzin brtan nas bzlas pa ni :
ye rdzogs lhun 'byams chen po'i ngang :
oM gu ru sa man+ta b+ha dra sarba sid+d+hi hU~M:
snang stong chu zla lta bu yi :
thugs kar rang byung 'od gsal ba'i :
bum nang kun byed rgyal po ni :
a yig dkar po 'od du gsal :
gnas gsum 'bru gsum 'od 'bar ba'i :
gsal snang dgongs pa g.yo med ngang :
rig rtsal thogs med rlung dang sbyar :
'bru gcig 'bru gsum rgyun du bzla :
'dir ma 'dus pa'i bzlas bsgom med :
thugs srog dwangs ma'i thig le la :
rang byung snying po gsang sngags sgra :
rig stong ye shes chen po'i dbyings :
so mar gzhag ste rtsol bral bzla :
hU~M hU~M hU~M badzra tsit+ta oM:
a a a badzrI b+ha dra sa man+ta a :
ma hA gu ru sarba sid+d+hi pha la hU~M:
'di bzlas tsam gyis skad cig la :
sems can sangs rgyas mnyam par sbyor :
gdod ma'i dbyings su 'ub chub bo :
med la yod 'dzin bskyed rim dang :
yod la med lta rdzogs pa'i rim :
gnyis med gnyis 'dzin rim gnyis kyis :
bla ma chos sku 'grub mi 'gyur :
de phyir bla ma rang rig bsgrub :
sku gsum rang rig yin pa la :
yin lugs gsal 'debs ma gtogs pa :
bsgom bsgrub mchod bstod bya mi dgos :
byas chos 'khrul pa'i rgyu ru zad :
rang rig rang bab gnas pa'i tshe :
chos sku yin pas de thog gzhag :
dngos po med pas zang thal le :
rgyun chad med pas gsal seng nge :
chad lta snyam du stong 'dzin med :
rtag ltar gol ba'i gtad so med :
rang rig khyab bdal ma gtogs pa :
sems kyi 'khrul pa dgag sgrub bral :
bsgom bya sgom byed 'dzin zhen zad :
rig pa gcer bu stong par grol :
rang snang ris med mnyam pa nyid :
ma bcos sor bzhag skyong ba las :
rtsol sgrub bya ba ci yang med :
mngon sum mdzub tshug ngo sprad na :
shes rig ngo bo dang sang nge :
gang du'ang ma grub dbyibs su med :
chos rnams kun dang dbyings gcig pa :
stong nyid 'di ka bzang mo yum :
cang med bem stong ma yin par :
stong pa'i rang bzhin ma 'gag pa'i :
gsal cha wa le khyug ge ba :
'di nyid kun tu bzang po ste :
de gnyis dbyer med chos kyi sku :
gsal stong 'od phung chen por bzhugs :
ngo shes skad cig gcig la grol :
gzhan du btsal med rang rig pa :
bsgom bsgrub byar med rgyun du gsal :
spang blang gnyis med gzhi rtsa bral :
lus ni mi g.yo ngag mi smra :
dran bsam 'phro 'du med pa ru :
rig pa rjen ne ye re ba :
dang sang bying rgod med par gzhag :
mnyam gzhag rjes thob mi 'byed par :
rtag tu mnyam pa chen por blta :
sgo yul lus kyi gnad gcun te :
dbyings la rig pa mngon sum gzir :
bsgom du ci yang med mod kyang :
bsgom rgyu yod na bla ma bsgom :
yengs su ci yang med pa la :
yengs yul byung na yengs mkhan brtag :
rgyun du ma bcos so mar gzhag :
bdag brtag rtog pa'i dres thag bcad :
sangs rgyas rang gi sems las btsal :
gcig shes kun grol rtsa bar bzung :
gu yangs khyab brdal ngang du klod :
snang ba thams cad sems su rdzogs :
rang sems mtha' ni stong par rdzogs :
stong mtha' bde ba chen por shar :
bde ba'i mtha' ni 'od lngar gsal :
'od lnga rig pa'i sku ru rdzogs :
rig pa sku lngar smin pa ste :
'od mi 'gyur ba'i dgongs pa 'o :
snang rig stong gsum dbyer med du :
rdzogs tshe sku gsum nang nas shar :
thog ma'i mgon dang dbyer mi phyed :
sangs rgyas yon tan ma btsal thob :
'khor ba dong nas sprugs pa yi :
phrin las lhun gyis 'grub par 'gyur :
sa ma ya :
mnyam gzhag bskyed rdzogs nyams blangs nas :
rjes la thob pa'i spyod lam ni :
'gro 'chag nyal 'dug thams cad du :
bla ma'i mos gus ma bral bar :
rim gnyis ting 'dzin lam du khyer :
lha sngags chos nyid grub mtha' bslang :
bla ma rang sems mos gus gsum :
dbyer med chos nyid ngang du spyad :
phyi yi bdud rtsi 'dod yon bsten :
nang gi bdud rtsi bcud du len :
gsang ba'i bdud rtsi dbyings rig bsre :
bla ma ci mnyes bya ba bsgrub :
bka' gsung mi gcog dang du len :
rtsa ba yan lag dam tshig bsrung :
bla ma'i sku 'bag sgrub yig dang :
mtshan ldan ban+d+ha kha T+wAM ga :
rdo rje dril bu rten tu bzung :
ci byung tshogs kyi 'khor lor bskor :
khyad par yar ngo'i tshes bcur mchod :
phyi ru rdzas kyi me mchod bya :
nang du bza' btung sreg blugs 'bul :
gsang ba snyoms 'jug zhu bdes bskang :
cir snang bla ma sku bzhir blta :
thug 'phrad brtul zhugs lam khyer tshe :
ngar ldan rig pa mdung bslang bya :
sgo gsum gang bsags dge ba'i las :
mig 'phrul lta bur gzhan don du :
kun bzang ye shes bla ma'i sar :
'dzin rtog yongs bral chen por bsngo :
stong nyid snying rje dbyer med ngang :
chos nyid bden pa'i stobs bskul te :
srid pa'i rgya mtsho gting sprugs nas :
gu ru nyid dang dbyer med pa :
zung 'jug go 'phang 'thob par smon :
skyon sel yon tan bogs 'don kyang :
mos gus bla ma'i rnal 'byor 'bad :
thabs mang gzhan du tshol mi dgos :
dbang rnon skal pa bzang po'i chos :
bde myur zab mo'i lam mchog 'di :
rgyal kun bgrod pa gcig pa 'o :
sa ma ya :
sgrub thabs bye ba bsam yas las :
khyad 'phags yid bzhin nor bu bzhin :
zab cing snying po'i bcud 'dril ba :
mchog thun gang bsam myur 'grub cing :
gegs dang gol sa bral ba'i lam :
'phrad chog blo bde gdams pa'i phul :
rgyal las lhag pa'i thugs bskyed mthu :
sa steng bskor yang rnyed par dka':
deng sang rtsa ba tsam zhig las :
ma spel zab mo'i gter rgyas thob :
ma 'ongs dus kyi snyigs ma la :
mi blo phal cher bdud kyis bsgyur :
sngags btsun snying la rgyal 'gong zhugs :
ser chags shes rgyud dam sris brlams :
mi rungs las la 'bad rtsol che :
bka' gzhung bslad nas rang gzhung 'chad :
mdo sngags bstan pa'i dngos gzhi nyams :
'dul khrims dam tshig mi bsrung zhing :
sdig zas nag por hab thob byed :
nyon mongs me 'bar phyi tshul mdzes :
tshe thung bsod nams rim gyis bri :
'byung ba'i stobs nyams longs spyod dbul :
ma mo mkha' 'gro sde brgyad 'khrugs :
lo nyes dal yams dus 'khrugs mang :
sgrub pa'i long med brtson 'grus zhan :
bsgrubs kyang grub pa'i rtags mi 'byin :
de dus rgyal kun dgongs pa'i bcud :
rig 'dzin yongs kyi thugs tig 'di :
chos dbyings klong lnga'i gsang sgrom nas :
byin rlabs stobs dang smon lam mthus :
'od gsal brda yi ri mor shar :
rten 'brel rkyen gyis phebs pa'i tshe :
bka' bzhin rjes su sgrub pa rnams :
gnas skabs bdud bzhi'i g.yul las rgyal :
yun du mi 'gyang 'bras bu 'byin :
'brel tshad gu rus rjes su 'dzin :
'phos tshe bde ldan zhing du skye :
klong yangs 'od lnga'i sbubs su grol :
o rgyan dgongs pa'i gter gcig 'di :
rnam snang lo tsA yab sras kyis :
dbyer med byin brlabs thod rgal ba :
ngang rgyud ring dang 'phrad nas kyang :
'gro don bstan pa mtha' rgyas shog :
sa ma ya :
rgya rgya rgya :
gter rgya :
sbas rgya :
zab rgya :
sangs rgyas kun dngos pad+ma 'od gsal mdo sngags gling pa la o rgyan gu ru rin po ches rdo rje'i gsang lung bstsal pa'i don bzhin /
dus zhabs rig pa 'dzin pa'i gzugs brnyan 'chi med bstan gnyis g.yung drung gling pa bdag gis /
rdo rje'i gnas chen rnams su rtsa gsum dgongs pa 'dus pa'i bla ma rig 'dzin mchog sgrub dang 'brel bar tshig bdun gsol 'debs 'bum phrag bsags pa'i skabs shig
/phrin las 'gro 'dul sprul pa'i gnas chen ri bo dbang zhu'i snying po zla gam dbang gi phug par /
ngo bo gu ru pad+ma thod phreng rtsal nyid rnam pa khyab bdag bla ma mkhyen brtse'i dbang po'i skur snang bas tshig bdun 'don thabs shog ser brda'i yig ris tshan pa mang po can mig sngar bstan cing so sor brda sprod pa'i tshul gyis bslabs te lag tu gnang nas byin rlabs bstsal bar rmis pa nyid dran pa'i zungs su smin pa la /
slar yang rje bla ma dngos kyis bka'i gnang ba gnang skyes gya nom pa bcas ched du bstsal ba spyi bor mchod de rim par gtan la phab pa 'dis kyang rje btsun bla ma'i zhabs pad bskal pa rgya mtshor g.yo med du brtan cing /
bstan 'gro yongs la phan bde'i dge mtshan phyogs med du khyab cing rtag pa'i rgyur gyur cig
/dge legs 'phel //

//
