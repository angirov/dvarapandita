@#//
bla ma dgongs pa 'dus pa las /
byin rlabs gtor ma'i brda dbang gsal bar byed pa bdud rtsi'i sprin char zhes bya ba bzhugs so //
na mo gu ru d+he ba d+hA ki nI yai /
dbang dang byin rlabs dngos grub kyi //
'byung gnas pad+ma badzra rtsal //
rtsa gsum kun 'dus zhabs la 'dud //
thugs rjes brtser dgongs byin rlabs stsol //
dbang bskur byin rlabs thams cad kyi rtsa ba'am snying por gyur pa gtor ma'i brda dbang bskur ba'i tshul ni /
bum dbang chen mo'i don dbang sogs dkyil 'khor dang 'brel ba'i zhar byung yin na de nyid la brten nas mtha' rten gyi tshul du bskur ba las bca' gzhi zur du mi dgos /
'di kho na logs su byed na ras bris kyi dkyil 'khor ram ma 'dzom na 'bru'i tshom bu gtso 'khor dgu dgod /
de steng rkang gsum khar rin po che'i snod du spod sbyar bdud rtsis sbrus pa'i dpal bshos rin chen 'bar ba zur brgyad pa brjid ldan pad 'dab kyis spras pa la /
'khor brgyad kyis bskor ba rgyan spros can /
dkar thig dmar gur dar gdugs kyis brgyan cing zas snas bskor ba bsham /
nye logs g.yas su bdud rtsi'i ka pA la dang /
g.yas g.yon sman raka
/mdun du phyi mchod phreng tshar du bsham /
las bum dang phrin las la dgos pa'i tshogs gtor sogs 'du bya /
dbang sgrub las byang rgyas bsdus rgyun khyer sogs gang la brten kyang rung /
bdag dang gtor ma gnyis ka dgongs 'dus rtsa ba gsum gyi dkyil 'khor yongs rdzogs su bskyed cing ye shes pa grangs med bstim pa sogs phrin las kyi rim pa bdag mdun gnyis char la dmigs te bya /
bzlas pa'i skabs spyi sngags rnams khyug tsam btang nas dmigs bsal gyi bzlas pa ci 'grub bya dgos pas /
las byang chung ba me phreng la mtshon na sngon 'gro nas bstod pa'i bar grub pa dang /
gtso dgu spyi dril sogs cung zad re bzlas nas /
oM AHhU~M hrIHbadzra gu ru d+he ba d+hA ki nI:
dz+nyA na satwa ma hA ba liM ta sarba sid+d+hi pha la hU~M A:
zhes pa'i 'dzab brgya phrag yan chad ci 'grub bzlas la stong tshigs phul /
bka' srung gtor 'bul /
tshogs mchod skong ba yan chad grub pa dang /
las bum du rdor sems bskyed bzlas spyi 'gre byas la byin brlabs /
de nas slob ma rnams la phyi rol du khrus bya /
nang du 'khod pa dang slob dpon gyis las byang me phreng ltar bgegs gtor btang zhing bgegs bskrad srung 'khor byas la /
khyed rang rnams kyi spyi bor pad+ma dang zla ba'i gdan la bla ma dang gnyis su med pa'i dpal rdo rje sems dpa' sku mdog dkar la zhi zhing 'dzum pa /
dar dang rin po che'i rgyan can /
phyag g.yas rdo rje thugs kar gtod cing g.yon dril bu dkur brten pa /
zhabs sems dpa'i skyil krung du bzhugs pa'i thugs kar zla steng hU~M yig yig brgya'i phreng bas bskor ba la mos gus byas pas bdud rtsi'i rgyun dpag tu med pa babs /
lus phyi nang thams cad bkrus pas sdig sgrib nyes ltung nad gdon thams cad skad cig la dag
/lus stong gsal 'od kyi gong bur gyur par bsgoms la yi ge brgya pa lhan cig gsung bar zhu /
zhes dmigs pa'i brda sprad la yig brgya nyer gcig tsam brjod du gzhug
/spyi bo'i rdo rje sems dpa' 'od du zhu nas rang la thim pas khyed rang rnams kyang rdo rje sems dpa'i skur gyur par mos shig
/me tog bkye bsdu dang sems bskyed gsal gdab /
mtshams sbyor gyi khyad par /
de'ang rdo rje theg pa'i chos kyi sgo thog mar 'byed pa smin byed dbang gi rim pa rnam grangs bsam gyis mi khyab pa zhig mchis pa las /
'dir dbang dang byin rlabs thams cad kyi rtsa ba'am snying por gyur pa gtor ma'i dbang bskur bgyi ba yin te /
lung las /
gtor ma ni las thams cad pa'o :
gtor ma ni dngos grub kyi rgya mtsho chen po'o :
gtor ma ni tshogs thams cad rdzogs pa'i rtsa ba'o :
gtor ma ni byin rlabs thams cad kyi 'byung rkyen no :
gtor ma ni dbang thams cad kyi dbang mchog go :
zhes pa la sogs bsngags pa du ma 'byung ba yin la /
de'ang gsang sngags gsar rnying gi rgyud dang man ngag so so'i nges pas grub pa'i slob dpon rnams kyi bka' srol mi 'dra ba mtha' yas pa mchis pa las /
'dir dus gsum sangs rgyas thams cad kyi gsang gsum phrin las dang bcas pa gcig tu bsdus pa /
'chi med rdo rje'i slob dpon chen po pad+mA ka ras o rgyan dang za hor dang khyad par bod kyi rje 'bangs skal ldan rnams la thugs kyi gsang mdzod brtol nas khyad par gyi mnog chos su bstsal zhing /
ma 'ongs pa'i gdul bya la brtse bas dgongs te bod yul sa 'og kun gyi gter gcig tu gtams pa mchog gi gling pa lnga'i ya gyal sprul pa'i skyes mchog sangs rgyas gling pas spyan drangs pa'i zab chos /
dus gsum rgyal ba thams cad kyi dgongs pa /
rig 'dzin grub thob thams cad kyi thugs bcud /
bka' thams cad kyi snying po /
bstan bcos thams cad kyi mthar thug
/man ngag thams cad kyi rtsa ba /
nyams len thams cad kyi mdo 'gags /
grub mtha' thams cad kyi zhe phugs /
gsang chos 'phrul gyi zhun thig
/'brel tshad sangs rgyas kyi sar sgrol bar byed pa /
bla ma yi dam mkha' 'gro thams cad kyi dgongs pa 'dus pa /
gangs can gyi ljongs su nyi zla ltar grags pa'i chos sde chen po las /
rgyud smin par byed pa dbang gi skor las byung ba'i byin rlabs gtor ma'i brda dbang bsgrub par bgyi ba la sogs spyi ltar nas maN+Dal 'bul du gzhug
/bla ma dang dkyil 'khor dbyer mi phyed pa'i mdun dad cing gus pa chen pos thal mo sbyar te gsol ba 'debs pa 'di'i rjes zlos mdzad par zhu /
hU~M:
byin rlabs rtsa ba bla ma rnams la gsol ba 'debs :
dngos grub rtsa ba yi dam rnams la gsol ba 'debs :
phrin las rtsa ba mkha' 'gro'i tshogs la gsol ba 'debs :
bla ma yi dam mkha' 'gro'i tshogs la gsol ba 'debs :
bla mas byin gyis brlab cing smin par mdzad du gsol :
yi dam lha yis byin gyis brlab cing grol bar mdzad du gsol :
mkha' 'gro'i tshogs kyis byin gyis brlab cing bar chad bsal du gsol :
lan gsum /
bla ma dkyil 'khor gyi lha tshogs rtsa gsum chos srung rab 'byams nam mkha' gang bar bzhugs pa'i spyan sngar /
sems can thams cad kyi don du tshogs gsag cing sdig pa sbyong ba dang /
dge ba'i rtsa ba spel zhing skyabs su 'gro ba dang sems bskyed pa rnams tshul bzhin du bgyi'o snyam pas 'di'i rjes zlos /
kye kye :
phyogs bcu'i skyabs gnas dkon mchog bdag la dgongs :
'gro rnams skyob pa'i mgon dang dpung mdzod cig :
dus 'di nas bzung rdzogs sangs ma rgyas bar :
mgon po mchog gyur rnams la phyag 'tshal lo :
bdag gzhan lus dang longs spyod mchod par 'bul :
nyams chag nyes ltung bsags rnams mthol zhing bshags :
dus gsum dge bar gyur la rjes yi rang :
bla med theg chen chos 'khor bskor du gsol :
rgyal ba mya ngan mi 'da' bzhugs par gsol :
bdag gzhan dge tshogs byang chub chen por bsngo :
skyabs gnas dkon mchog rnams la skyabs su mchi :
sngon chad rgyal ba'i mdzad pa rmad byung ltar :
de bzhin bdag gis dus 'di nas brtsam bya :
'gro ba yongs kyi bla mar bdag gyur cig :
lan gsum /
ma lcogs na yan chad tshar gcig dang /
skyabs gnas dkon mchog man chad lan gsum byas kyang chog go
/de nas byin rlabs kyi gzhi 'god pa'i slad du ye shes pa dbab pa yin pas khyed rang lus drang por bsrang /
ngag rlung kha sbyor du bzung /
yid gzhan du ma yengs par dmigs pa rtse gcig tu sgoms shig
/slob dpon khyab bdag pad+ma badzra rtsal dngos su gsal ba'i mdun tu khyed rang slob ma rnams skad cig la /
pho thams cad dpal rta mgrin sku mdog dmar po zhal gcig phyag gnyis khro gtum khro bo'i cha lugs du ma dang ldan zhing :
spyi bo'i rta mgo ljang zhur rta skad sgrog pa :
phyag gnyis gri gug thod khrag 'dzin cing dpa' bo dbang chen rol pa'i gar stabs mdzad pa tsam gyis snang srid skye 'gro pho thams cad kyang rta mgrin du gyur nas 'dus te gar shig shig :
zhal nas drag po'i hU~M sgra ti ri ri sgrog par bsam /
mo thams cad yum rdo rje phag mo mthing nag zhal gcig phyag gnyis gcer bu ral pa can khro mo'i cha lugs du ma dang ldan pa las kyang :
spyi gtsug phag zhal nag po ngur sgra sgrog pa :
phyag gnyis g.yas g.yon gri gug thod khrag 'dzin cing :
dpa' mo'i stangs stabs kyis gar stabs mdzad pa tsam gyis :
snang srid skye 'gro mo thams cad kyang :
yum rdo rje phag mor gyur nas 'dus te :
skus gar stabs mdzad :
gsung gis gad rgyangs dang phaT sgra sgrog par bsam :
slar rdo rje slob dpon o rgyan pad+ma thod phreng rtsal sprul sku'i cha lugs can du gsal ba'i thugs ka nas hrIHdmar po las 'od zer dmar po lcags kyu'i rnam pa can dpag tu med pa 'phros pas phyogs bcu'i sangs rgyas byang chub sems dpa' bla ma yi dam mkha' 'gro dpa' bo dpa' mo dam can srung ma   dang bcas pa thams cad la phog pas thugs dam gyi rgyud bskul nas spyan drangs te khyed rang rnams la sib sib thim par gyur pa'i mos pa dang bcas te rig pa la ngar bskyed cing rtog pa kha yan du gtang 'tshal /
dbyangs rol 'beb pa'i rdzas sam sbyar spos dri zhim po'i dud pa btang la /
hU~M hrI:
bzhengs shig rtsa ba gsum bzhengs shig :
rang rang gnas nas sku bskyod 'tshal :
oM/
sku yi byin gyis brlab tu gsol :
lus kyi sgrib pa sbyang du gsol :
lha dbang lus la bskur du gsol :
sku mi 'gyur tshe yi dngos grub stsol :
A:
gsung gi byin gyis brlab tu gsol :
ngag gi sgrib pa sbyang du gsol :
sngags dbang ngag la bskur du gsol :
gsung snying po lung gi dngos grub stsol :
hU~M:
thugs kyi byin gyis brlab tu gsol :
sems kyi sgrib pa sbyong du gsol :
chos dbang sems la bskur du gsol :
thugs skye med rdo rje'i dngos grub stsol :
sku gsung thugs kyi byin gyis rlobs :
ye shes lnga yi dbang skur cig :
brgyud 'dzin bu la byin gyis rlobs :
dbang rnams rdzogs par bskur du gsol :
ces dang spyi dril che 'bring chung ba'i mthar /
A be sha ya A be sha ya satwam+b+ha ya /
ra ra ra ra /
tsA la ya tsA la ya /
a dz+heM sa ma ya A be sha ya hrIM hrIM pheM pheM hU~M hU~M phaT phaT swA hAH
zhes btags pa drag tu brjod la dbab /
de ltar phab pa'i ye shes pa'i rgyun de nyid byang chub ma thob pa'i bar du brtan par byas pa'i mos pa mdzod /
tiSh+Tha badzra dz+nyA na sa ma ya satwaM ho :
ya thA su khaM:
zhes brjod la rdo rje mgo bor rgya gram du bzhag
/khyed rang rnams sems dus gsum rtog pa'i rjes phyir mi spro bar rang mal du lhod de klod la dar cig bcas bcos med par mnyam par zhog cig :
ces cung zad mnyam par 'jog tu bcug la don gyi ye shes brtan par bya /
de nas gtor ma thogs la /
dngos gzhi gtor ma'i brda la brten nas rtsa ba gsum gyi byin rlabs rim par bsgrub pa'i thog mar bla ma'i sku'i byin rlabs bgyi ba la dmigs pa 'di bzhin du mdzod /
gtor ma 'di dang tha dad med pa pad+ma 'byung gnas zhes dus gsum gyi bla ma thams cad 'dus pa'i ngo bo sprul sku'i cha lugs can dkar la dmar ba'i mdangs chags pa :
zhal gcig phyag gnyis g.yas gser gyi rdo rje :
g.yon bdud rtsi'i ka pA la bsnams pa :
sku la na bza' za ber dang :
snam sbyar chos gos gsol ba :
dbu la pad zhwa la dar sna me long rgod 'phrus brgyan pa mnabs shing :
gzhan yang mdzes pa'i cha lugs du mas spras te gzi brjid kyi nyams dang ldan par gsal ba la :
phyogs bcu'i rgyal ba sras dang bcas pa rnams dang :
dus gsum sku gsum bla ma'i tshogs kyis bskor bar dmigs pa'i sku gsung thugs las 'od zer dkar dmar mthing ga 'phros shing lus ngag yid gsum la phog pas :
de dag gi sdig sgrib chag nyams thams cad sangs sangs dag nas :
lus bde ba dang ldan :
lha dbang lus la thob :
ngag nus pa dang ldan :
sngags dbang ngag la thob :
sems bde ba dang ldan :
chos dbang sems la thob nas :
lus ngag yid gsum thams cad smin cing grol te :
dug gsum ngang gis zhi :
sku gsum lhun gyis grub par gyur pa'i mos pa mdzod :
hU~M hrI:
chos sku skye med ngang las ma g.yos kyang :
longs sku gsal la ma 'dres gu ru'i sku :
sprul sku sna tshogs thabs kyis 'gro ba 'dul :
sku gsum ma 'dres gsal zhing yongs su rdzogs :
sngon tshe pad 'byung khyed dang smon lam gcig :
da lta bdag dang slob ma'i stangs zungs shig :
srog gi phyir yang mi gtang bsgrub lags so :
de phyir khyed kyi mkhyen brtse'i ye shes kyis :
skal ldan skyes mchog rigs kyi bu rnams la :
sku gsung thugs kyi byin gyis brlab tu gsol :
ye shes dbang chen rab 'byams yongs rdzogs shog :
A+oM AHhU~M hrI:
badzra gu ru pad+ma thod phreng rtsal badzra sa ma ya dzaHsarba sid+d+hi pha la hU~M A:
gu ru d+harma kA ya :
kA ya sid+d+hi a b+hi Shiny+tsa A+oM:
gu ru nirma kA ya :
wA ka sid+d+hi a b+hi Shiny+tsa A:
gu ru sam+bo kA ya :
tsit+ta sid+d+hi a b+hi Shiny+tsa hU~M:
zhes gtor ma spyi bor bzhag
/gnyis pa yi dam gsung gi byin rlabs bgyi ba la dmigs pa 'di bzhin du mdzod /
gtor ma 'di dang gnyis su med par yi dam thams cad 'dus pa'i ngo bo dpal rta mgrin rgyan cha lugs yongs su rdzogs pa la :
yi dam zhi khro rab 'byams rgyal ba'i dkyil 'khor gyi lha tshogs dpag tu med pas bskor ba rnams kyi sku gsung thugs las 'od zer dkar dmar mthing gsum 'phros pa tsam gyis khyed rang rnams kyi lus ngag yid gsum dang :
khyad par du snying gar phog pas sku gsung thugs yon tan phrin las kyi dngos grub bstsal nas sems kyi 'dod rgu 'grub par mos shig :
hU~M hrI:
bde mchog bde spyod nam mkha'i klong yangs nas :
yi dam dkyil 'khor lha tshogs thugs dam can :
rgyal ba zhi khro yab yum 'khor bcas kyi :
sku gsung thugs dang mnyam sbyor dngos grub mchog :
phrin las rnam bzhi lhun gyis grub pa'i dpal :
bum pa bzang dang dpag bsam nor bu'i tshul :
deng 'dir skal ldan rnams la bstsal du gsol :
sku gsung thugs mchog yon tan phrin las kyi :
byin rlabs dbang chen rab 'byams bskur nas kyang :
bla med mchog gi dngos grub bstsal du gsol :
thun mong yid bzhin dngos grub bstsal du gsol :
A+oM hU~M trAM hrIHA:
badzra ma hA kro ta shAn+ti ka :
kA ya sid+d+hi A+oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
sarba d+he ba a b+hi Shiny+tsa mAM:
zhes gtor ma mgrin par bzhag
/gsum pa mkha' 'gro thugs kyi byin rlabs bgyi ba la dmigs pa 'di bzhin du mdzod /
gtor ma 'di dang dbyer med pa d+hA ki thams cad 'dus pa'i ngo bo :
yum rdo rje phag mo rgyan cha lugs dang ldan pa la :
sangs rgyas :
rdo rje :
rin chen :
pad+ma :
las kyi d+hA ki la sogs mdor na 'jig rten dang 'jig rten las 'das pa'i mkha' 'gro dam can dpa' bo dpa' mo dang bcas pa bsam gyis mi khyab pas bskor ba thams cad kyis byin gyis brlabs :
phrin las bsgrubs :
bar chad bsal :
'dod dgu sbyin par mos shig :
hU~M hrI:
gtor snod b+han+d+ha gzhal yas chos kyi dbyings :
gtor ma 'dod yon rnam lnga ye shes lnga :
d+hA ki'i sku mchog bde chen 'du 'bral med :
rnam dag bdud rtsi bla med mchod pa'i rdzas :
gnyis med dbyings su dam tshig gnyan por bsre :
ma mo mkha' 'gro dbang du 'du ba dang :
phrin las rnam bzhis 'gro ba 'dul slad du :
sprul pa mang po las la 'gyed pa'i phyir :
dbang rnams yongs su rdzogs pa thob par shog :
hrIHma ha ri ni sa :
ra tsa hri ya :
sarba karma a b+hi Shiny+tsa hU~M:
sarba sid+d+hi kA ya wA ka tsit+ta sarba karma sid+d+hi hU~M:
zhes snying ga
/lte ba /
gsang gnas rnams su bzhag cing lag par gtad /
nam mkhar bzhugs pa'i lha gtor ma dang gnyis su med pa bla ma rnams spyi bo /
yi dam mgrin pa /
d+hA ki snying ga'i gnas su thim par mos shig
/dkar rgyan la 'bru gsum dang spyi dril sogs sngags kyis btab pa spyi bor byug
/ka pA la'i bdud rtsi lce la blud /
rdo rje dang dril bus snying gar rgyas btab la /
oM AHhU~M:
bla ma rnams kyi byin rlabs rgya :
lus la bde ba bskyed du gsol :
yi dam rnams kyi dngos grub rgya :
ngag la nus pa spar du gsol :
d+hA ki'i tshogs kyi phrin las rgya :
sems kyi 'dod dgu bsgrub tu gsol :
sgrub mchog mos pa'i bu rnams la :
byin gyis brlab par mdzad nas kyang :
dngos grub bdud rtsi'i char chen phobs :
phrin las dgos 'dod re ba skongs :
de dag rnams kyis gtor dbang dngos gzhi'i byin rlabs rgyas 'debs dang bcas pa grub nas /
rjes rtog pa mdor bsdus brjod pa ni /
gsang sngags snga 'gyur ba'i lugs la las thams cad gtor mas byed pas gtor ma la shes pa gsum ldan bzhi ldan drug ldan rnams su bshad pa las bzhi ldan ltar na :
ji skad du :
gtor ma la yang mtshon byed bzhi :
byin rlabs dbang dus bla ma 'am :
yi dam d+hA ki la sogs dmigs :
de bzhin dngos grub 'dod pa yis :
bdud rtsir dmigs rol gang 'dod 'byung :
bgegs kyi sbyor ba bshig pa'i tshe :
rno ngar ldan pa'i mtshon char dmigs :
mchog dang thun mong bskang tshe ni :
'dod yon longs spyod mchod pa'i sprin :
skong ba'i rdzas rnams so sor dmigs :
de sogs rnam bzhi mos pas mtshon :
gang yang las kyi sbyor bas shes :
zhes gsungs pa ltar las da lta'i skabs su babs pa dbang dus lha'am bla mar shes pas byin rlabs nod pa grub zin nas /
mtha' rten tu bdud rtsir shes pas dngos grub blang ba yin pas 'dun pa 'di bzhin mdzad 'tshal /
gtor ma'i ye shes logs su bye nas mdun gyi nam mkhar bzhugs par gyur /
gtor ma la bdud rtsi bran la /
raM yaM khaM/
stong pa'i ngang las rlung me thod pa'i sgyed pu gsum la brten pa'i a las ka pA la yangs shing rgya che ba'i nang du sha lnga bdud rtsi lnga so so'i sa bon dang bcas pa'i steng du oM AHhU~M/
rlung g.yos /
me sbar /
rdzas rnams zhu zhing khol /
'bru gsum las 'od zer 'phros /
rtsa gsum rgyal ba rgya mtsho'i thugs ka nas ye shes kyi bdud rtsi spyan drangs te 'bru gsum la thim /
de'ang 'od du zhu nas 'dres pas dam ye gnyis su med pa'i bdud rtsi'i rgya mtsho chen por gyur /
oM AHhU~M/
lan gsum /
dkyil 'khor pa rnams kyi ljags 'od zer gyi sbu gus bdud rtsi'i bcud drangs te gsol bas mnyes par gyur /
sman raka sbreng la /
gtso dgu'am spyi dril 'bring po tsam gyi gsham du /
i daM ba liM ta pany+tsa a mr-ita rak+ta kha kha khA hi khA hi /
lan gsum gyis phul la /
oM badzra ar+g+haM sogs kyis mchod /
hU~M hrI:
phyi nang gzhan gsum lha dang lha mo'i tshogs :
byed pa kun ston rnam 'phrul yongs kyi mdzod :
'khor 'das rang grol bde chen g.yung drung sku :
dkyil 'khor rdzogs pa'i dpal la phyag 'tshal bstod :
ces sh+loka gcig gis bstod /
rtsa gsum dgongs 'dus lha tshogs kyis //
mchod sbyin gtor ma 'di bzhes la //
sogs kyis phrin las zhu /
lha tshogs dgyes pa'i zham chu bdud rtsi'i rgyun dngos grub ci 'dod 'byung bar gyur /
oM AHhU~M hrI:
badzra gu ru d+he wa d+hA ki nI kA ya wA ka tsit+ta sarba sid+d+hi pha la hU~M A:
zhes pa'i 'dzab bzla bzhin par gtor ma'i cha shas bdud rtsi dang sbyar te sbyin /
zag med bdud rtsi'i bcud kyis lus thams cad gang zhing rdo rje'i lang tsho rgyas /
mchog thun mong gi dngos grub gcig char du thob pa la bla ma dang dkyil 'khor pa'i lha rnams kyis shis pa brjod pas mnga' gsol bar mos shig
/me tog 'thor zhing shis brjod ji ltar 'os pa bya /
yed+har brjod /
rol mo bsgrag go
/de dag gis gter chos thams cad kyi rgyal po bla ma dgongs pa 'dus pa'i byin rlabs gtor ma'i brda dbang legs par bskur grub pa yin pas rtsa gsum dgongs pa 'dus pa yi dam du bzung zhing rtsa ba dang yan lag gi dam tshig tshul bzhin du bsrung bar bgyi'o snyam pas 'di'i rjes zlos /
gtso bos ji ltar sogs /
gtang rag maN+Dal /
lus longs spyod 'bul ba /
dge bsngo bcas byas la slob ma gyes /
slob dpon gyis tshogs la rol zhing lhag ma gtang ba nas bsngo smon rgyun spyod yan me phreng ltar tshang bar bya'o //
sgo gsum snyoms 'jug sgrib bcas gtor //
ye shes rnam bzhi'i dwangs ma rgyas //
rtag pa'i rdo rjer rab smin nas //
mkha' khyab 'gro kun yongs sgrol shog
/ces rang gzhan la nyer mkho khyer bde'i slad du pad+ma gar gyi dbang phyug phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas su /
rtsa ba'i gter gzhung la kha gsal lag len khyer bdes brgyan te bris pa dge legs 'phel ///
/
