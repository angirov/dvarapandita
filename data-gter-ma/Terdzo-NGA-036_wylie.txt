:
dus gsum rgyal ba'i spyi sgrub bzhugs so :
rig 'dzin yongs 'dus kyi chos sde'o //
badzra gu ru pad+ma sid+d+hi hU~M:
bdag 'dra pad+ma 'byung gnas kyis :
dus gsum bde gshegs rtsa ba gsum :
thugs srog snying po gcig tu dril :
yang snying thugs kyi gsang sgrub bstan :
'khor ba dang ni mya ngan 'das :
kun gyi skyabs gnas bla ma bsgrub :
de la sngon 'gro dngos gzhi rjes :
sngon 'gro mchod tshogs mthun rkyen bsags :
phyi nang mtshams gcod 'phrang du zhugs :
dngos gzhi bde ba'i stan la 'dug :
rang nyid dbang chen lhar gsal ba'i :
snying dkyil pad+ma'i gdan steng du :
bdag nyid pad+ma thod phreng rtsal :
a tsar gzhon tshul mdangs ldan la :
pad+ma'i zhwa mo lhubs su gsol :
mnyam gzhag phyag na thod pas mtshan :
de yi spyi mgrin snying ga ru :
oM AHhU~M gsum dkar dmar mthing :
'od zer 'phro 'du'i tshul du bskyed :
'bru gsum dag las 'od zer 'phros :
bka' brgyud bla ma yi dam lha :
phyogs bcu'i sangs rgyas byang sems rnams :
thugs ka'i bla ma dag la bstim :
ma yengs yid kyi 'dzin phur gdab :
sku ni snang la rang bzhin med :
gsung ni ma 'gag stong pa'i sgra :
thugs ni spros med mnyam pa'i ngang :
de 'dra'i ting 'dzin ngang nyid las :
rtse gcig gus pa'i nga ro yis :
gdung dbyangs gsol ba 'debs pa'i tshul :
'bru gsum bzlas pa rtag tu 'bad :
khyad par o rgyan pad+ma bdag :
rnga yab gnas nas spyan drangs te :
snying gi gu ru dag la bstim :
dam tshig ye shes gnyis med bsam :
snying po bzlas shing nyams spar bas :
bla ma yi dam d+hA ki dang :
phyogs bcu'i bde gshegs thams cad rnams :
sngon gyi thugs dam smon lam gyi :
dam tshig dbang gis nam mkha' la :
sprin tshogs bzhin du gtibs nas kyang :
rang lus dang ni spyi bo ru :
kha ba bzhin du sib sib bab :
sku gsung thugs kyis byin brlabs shing :
ye shes lnga yi dbang rdzogs bskur :
thugs ka'i bla ma dag la bstim :
de lta bu yi dmigs pa yis :
dus gsum rgyal ba gnad nas dbab :
dbang thob tsam gyis rig 'dzin gyi :
sa la dbang bar the tshom med :
khyad par tshe yi rig 'dzin thob :
ting 'dzin dgongs pa'i gnad gzir te :
thugs srog snying po 'bru gsum bzla :
dus gsum bde gshegs ma lus pa :
'di yis skad cig nyid la 'grub :
bdun 'bum bye ba sa ya sogs :
bzlas brjod bsnyen pa grangs thems nas :
phrin las rnam bzhi gang bsgrub kyang :
'bru gsum dkar ser dmar dang ljang :
kha dog bsgyur zhing 'od zer gyi :
'phro 'du gsal bar bsgom pa yis :
gang la bsam pa thogs pa med :
rjes ni 'khor 'das ma lus kun :
gsang srog gsum du ngo yang sprod :
mi 'gyur lta ba'i grub mtha' bzung :
dus gsum bde gshegs thams cad kyi :
sku ni oM la gsung ni AH
mi 'gyur thugs srog hU~M la 'dus :
bskyed rim oM la rdzogs rim A:
zung 'jug ngo bo hU~M du 'dus :
thabs ni oM la shes rab A:
dbyer med ngo bo hU~M du 'dus :
snang ba oM la stong pa A:
zung 'jug ngo bo hU~M du 'dus :
ma hA oM la a nu A:
a ti'i ngo bo hU~M du 'dus :
yab ni oM la yum ni A:
gnyis su med pa hU~M du 'dus :
snod ni oM la bcud ni A:
ngo bo gcig pu hU~M du 'dus :
de sogs thams cad don la mtshon :
oM AHhU~M gis phyogs bcu yi :
rgyal ba ma lus thams cad kyi :
sku gsung thugs yon phrin las dang :
mi zad rgyan gyi 'khor lo dag :
ngo bo yig 'bru gsum la 'dus :
'khor ba dang ni mya ngan 'das :
snang srid lam gyis bsdus pa'i chos :
don la 'bru gsum ngo bor gnas :
de phyir ma lus thams cad kun :
'di yis 'grub par gdon mi za :
'bru gsum rgyal ba'i spyi sgrub te :
o rgyan bdag gi gsang sgrub mchog :
srog gi dwangs ma 'di nyid do :
tshig nyung don gyi snying po dril :
skabs su tshig bdun la sogs pa :
gsol ba mchi ma 'byung bar gdab :
nyams rtogs spar zhing dgongs pa bskyang :
de ltar dmigs bcas dmigs med dang :
mdor na gang ci thams cad kun :
ngo bo skye med blo 'das ngang :
bsam med brjod med ka nas dag :
cir snang rang grol gnyug ma'i ngang :
rang sems chos sku'i ngo bo ru :
gnad nas bzung ste dgongs pa bskyang :
bla ma rang sems chos skur gsal :
bla ni skye med chos sku yin :
ma ni 'gag med longs spyod rdzogs :
ma 'gag rang rtsal sprul pa'i sku :
logs na yod pa ma yin te :
rang la rang chas yod pa'i phyir :
rang ngo shes shing rtogs pa na :
'khor 'das chos rnams gcig tu grol :
de ltar dgongs pa'i gnad ldan pas :
bla ma bsgrub la brtson par bya :
snod bcud snying po rang la bsdu :
rang nyid thugs ka'i bla ma de :
de yang 'bru gsum hU~M la bsdu :
de nyid gyen gyis thig le ste :
de'ang stong gsal nam mkha' ltar :
dmigs med blo bral ngang la bzhag :
sgrub pa'i mthar thug 'di nyid do :
dus gsum bde gshegs gsung sgros te :
'di las zab pa srid re kan :
rjes su dal bsdu dbang bzhi blang :
smon lam btab cing bkra shis brjod :
yang gsang thugs kyi sgrub mchog 'di :
rtsod bral sku 'bag 'di nyid dang :
gsang rgyas btab ste gsang gter sbas :
rtsod ldan dus kyi tha ma la :
las dang skal bar ldan pa yi :
thugs sras gcig dang 'phrad nas kyang :
'gro don bstan pa mthar rgyas shog :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
gtad rgya :
so phag shi thaM:
bsam yas kyi gter ma'o //
shu b+haM//

//
