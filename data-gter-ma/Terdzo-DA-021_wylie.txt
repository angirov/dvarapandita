\u0f01\u0f83:
bla sgrub rtsa ba tshig bdun pa'i :
phrin las pad+ma'i sdong po bzhugs :
:
rtsa gsum yongs rdzogs lha la 'dud :
bla ma'i sgrub thabs ji snyed pa'i :
rtsa ba rdo rje'i tshig bdun las :
spros te rnam pa tha dad pa'i :
gu ru'i ting 'dzin lam khyer phyir :
spyi ru 'jug pa'i phrin las ni :
sngon 'gro dngos gzhi rjes kyis bstan :
sa ma ya :
thog mar rten dang yo byad bsham :
skyabs sems tshogs gsag rgyud sbyang bya :
na mo :
rigs kun khyab bdag bde ba che :
dkon mchog rtsa ba gsum gyi dngos :
sku lnga yongs rdzogs gu ru rjer :
byang chub bar du skyabs su mchi :
bdag gzhan gnyis su 'dzin pa'i blos :
sdug bsngal 'khor ba'i 'gro ba rnams :
bde chen sangs rgyas sar 'god phyir :
zab lam bla ma bsgrub par bgyi :
khyab bdag gu ru sku gsum lha :
chos dbyings rang byung klong nas gshegs :
ye shes lhun rdzogs ngang du bzhugs :
'du 'bral med pa'i phyag gis 'dud :
'od gsal ye shes rol mos mchod :
spang blang mnyam nyid chen por bshags :
bral thob med la rjes yi rangs :
dus gsum skye 'gag bral ba'i ngang :
nges pa'i theg pas 'gro sgrol gsol :
chos zad blo las 'das par bsngo :
'khor ba dong nas sprugs par shog :
oM AHhU~M:
snod bcud phyi yi maN+Da la :
phung khams skye mched nang gi tshogs :
gsang ba rang rig sku gsum zhing :
'bul lo bdag rgyud byin gyis rlobs :
oM gu ru rat+na maN+Da la pU dza me g+ha sa ma ye AHhU~M:
bgegs bskrad srung ba'i 'khor los bcing :
hU~M:
gdod nas 'gyur med rdo rje'i bka':
nyon cig rtog 'khrul gdon bgegs rnams :
rang bzhin med pa'i dbyings su dengs :
'das na rtog med khro bos gzhom :
sarba big+h+nAn a phaT:
hU~M:
bde chen rol pa dbang gi zhing :
snang stong zung 'jug rgyal ba'i sku :
ye nas ye shes chen po'i mtshams :
'khor 'das gnyis med ngang du bcad :
ma hA shUn+ya tA badzra rak+Sha rak+Sha :
bdag gnas yo byad byin gyis brlab :
hrI:
ngo bo ka dag dbyings chen nas :
bla ma chos skus byin phob cig :
rang bzhin lhun grub zhing khams nas :
bla ma longs skus byin phob cig :
thugs rje gang 'dul pho brang nas :
bla ma sprul skus byin phob cig :
mkha' mnyam rgyal ba'i zhing bzhugs pa'i :
bla ma rig 'dzin mkha' 'gror bcas :
mos gus gdung bas gsol ba 'debs :
thugs dam gnyan po'i rgyud bskul na :
ye shes thugs rje'i rtsal chen skyed :
byin rlabs sprin phung thibs se thib :
dngos grub char rgyun sha ra ra :
phrin las glog 'od khyugs se khyug :
sku gsung thugs kyi byin chen phob :
rdo rje bzhi yi dbang mchog skur :
snod bcud ye shes 'khor lor sgyur :
thun mong mchog gi dngos grub stsol :
dz+nyA na A be sha ya a A:
oM AHhU~M:
phyi mchod kun bzang rol pa'i rgyan :
nang mchod 'dod yon nam mkha' mdzod :
gsang mchod zung 'jug phyag rgya che :
zag med bde chen sprin du gyur :
oM badzra pU dza me g+ha sa ma ye AHhU~M:
de rnams sngon 'gro'i rim pa'o :
sa ma ya :
dngos gzhi dam tshig bskyed pa ni :
oM:
chos nyid 'od gsal de bzhin nyid :
ye nas ma bcos rdo rje sems :
rang rtsal kun tu snang ba'i sprin :
mkha' khyab snying rje nyi ltar gsal :
zung 'jug rgyu yi sa bon ni :
nam mkha'i dbyings su thigs par shar :
ting 'dzin gsum gyis khog dbub la :
gu ru so so'i mngon rtogs bsgom :
ye shes rang gsal sku gsung thugs :
rdo rje gsum du lhun gyis grub :
rig rtsal dbang bskur gdod nas rdzogs :
bde chen rigs lnga'i phyag rgyar bzhengs :
oM AHhU~M:
oM hU~M trAM hrIHA:
tshig bdun so so'i sham can gyis :
ye shes sems dpa' dbyings nas bskul :
sngags kyi 'od zer lcags kyu dang :
badzra sa mA dzaHyis sdud :
dzaHhU~M baM hoHsa dbyer med bstim :
hU~M:
rang rig rang gsal ye shes sems :
dam tshig phyag rgyar brtan par bzhugs :
sku gsung thugs kyi gzi byin skyed :
g.yo med dgongs pas byin gyis rlobs :
sa ma ya tiSh+Tha lhan :
phyag mchod bstod pa'i phrin las ni :
na mo :
skye 'gag 'gyur med chos kyi sku :
rang byung thugs rje longs spyod rdzogs :
dngos grub char 'beb cir yang sprul :
gu ru'i sku la phyag 'tshal lo :
na mo na mA mi :
oM:
mchod pa'i phyag rgya chen po ni :
kun 'byung yid bzhin rin chen gter :
nyer spyod 'dod yon sman raka gtor :
sbyor sgrol mnyam nyid lta ba yis :
gsang ba'i ye shes dgyes pa bskang :
mchog thun gter gyi dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pany+tsa kA ma gu Na pra tIts+tsha swA hA:
ma hA pany+tsa a mrita rak+ta ba liM ta khA raM khA hi :
sta na g+ha Na d+harma d+hA tu pU dza ho :
hrI:
ka dag gting gsal chos kyi sku :
thugs mchog klong yangs chen por bstod :
lhun grub dbyings snang longs spyod rdzogs :
gsung mchog mkha' ltar khyab la bstod :
mos pa dang mtshungs 'dul thabs ston :
sku mchog cir yang sprul la bstod :
bum bzang nor bu dpag bsam bzhin :
yon tan re 'dod skong la bstod :
'khor ba dong sprugs phrin las kyis :
'gro kun dbyings su sgrol la bstod :
gus pas bstod pa'i bsod nams kyis :
bdag gzhan srid pa'i mtsho brgal te :
ye shes bla ma'i sar 'khod nas :
nyid dang dbyer med mdzad du gsol :
dzapa? bskul bzlas pa'i 'phro 'du ni :
hU~M hrI:
ye shes 'khor lo bla ma mkha' 'gro'i tshogs :
dgyes pa'i skur bzhengs rdo rje'i dzapa? dbyangs sgrogs :
'od gsal dgongs pa'i rtsal skyed byin chen phob :
'khor 'das gzhi la rdzogs pa'i dngos grub stsol :
thugs srog 'od lnga'i thig le'i klong :
ye shes sems dpa'i thugs ka ru :
nyi zla kha sbyor sa bon mthar :
sngags kyi phreng bas bskor ba las :
'od 'phros 'phags mchod 'gro don byas :
tshur 'dus dngos grub rnam gnyis thob :
snang stong sku la grags stong sngags :
rig stong ye shes 'khor lor gyur :
'di ni bzlas dmigs spyi yi chings :
bye brag ting 'dzin 'khrul 'khor bcas :
so so'i 'dzab bsnyen grangs rtags sbyar :
skabs su dbang dang dngos grub bskul :
oM:
sku gsung thugs kyi dkyil 'khor nas :
ye shes dbang bskur rmad po che :
sgrub mchog lus ngag yid la stsol :
dbyer med smin grol mdzad du gsol :
kA ya wA ka tsit+ta dz+nyA na badzra sarba sid+d+hi pha la ho :
de rnams dngos gzhi'i las rim mo :
sa ma ya :
rjes su tshogs kyi mchod pa ni :
dam tshig rdzas rnams tshogs par bsham :
raM yaM khaM:
rtog sgrib bag chags bsregs gtor bkrus :
tshogs rdzas zag med bdud rtsi'i mtsho :
'dod yon sprin phung mkha' khyab 'phro :
dgyes skong dam tshig chen por gyur :
oM AHhU~M ha hoHhrI:
hrI:
rang bzhin sprul pa'i zhing khams mchog :
pad+ma 'od kyi pho brang dang :
phyogs bcu'i sangs rgyas zhing rnams nas :
bla ma rig 'dzin mkha' 'gro rnams :
dgyes pas dgongs la gshegs su gsol :
tshogs kyi dkyil 'khor byin gyis rlobs :
bde chen nyams dang rtogs pa spor :
'ja' lus chos sku mngon gyur mdzod :
badzra sa mA dza :
dz+nyA na A be sha ya a A:
oM:
dbyings las rang byung rig pa'i rtsal :
'dod yon ma spangs ye shes rgyan :
thams cad bdud rtsi chen por dag :
bla med mchod pas mnyes gyur cig :
ma hA pU dza a la la ho :
A:
gnyis su 'dzin pas blang dor byas :
ma rig dbang gis las ngan bsags :
'gal 'khrul nyams chag gang mchis pa :
gnyis med klong du tshangs par stsol :
badzra sa ma ya shud+d+he a :
hU~M:
snang srid khro bo'i 'khor lor bzhengs :
dngos 'dzin dgra bgegs bkug bstims bsgral :
sha khrag ye shes bdud rtsi'i bcud :
'bar ba chen po'i zhal du bstab :
sarba sha trUM big+h+nAn mA ra ya kha kha khA hi :
ho :
rang lus bla ma rtsa thig rlung :
yi dam mkha' 'gror lhun gyis grub :
mnyam pa chen po'i dgongs spyod kyis :
blang dor med pa'i dam rdzas rol :
ga Na pU dza a la la ho :
a ho :
thams cad bdag nyid bde ba cher :
rnal 'byor rgyal po gar gyis rol :
zung 'jug lhan cig skyes dga' mo :
rdo rje gsang ba'i glu dbyangs len :
te na hU~M:
te na te te hU~M:
hrI:
don dam chos kun zung du 'jug :
thabs shes brda yi phyag rgyas mtshon :
rdo rje pad+ma rtags su sbyor :
lhan skyes bde chen mthar phyin shog :
e waM ma hA su kha ho :
phyi nang gsang ba'i tshogs 'khor los :
dam tshig skong zhing nye rgyur spyod :
lhag ma'i bdud rtsis mar gnas brngan :
oM AHhU~M ho :
e A ral+li hriM hriM dza :
b+h+yo :
dam tshig rjes gcod mu ran skyong :
lhag nyul pho nya dam can rnams :
tshogs lhag 'dod rgu'i gter du bzhes :
phrin las gang bcol myur du sgrubs :
u ts+tshiSh+Ta ba liM ta khA hi :
bla med bla ma'i dkyil 'khor du :
'dod yon zag med tshogs phul bas :
thams cad rtogs grol dus mnyam ste :
bde chen rdo rje'i sku 'grub shog :
ces sogs thun min smon lam gdab :
thugs dam bskul zhing gtor ma bskyang :
hrI:
ma bcos lhun grub bla ma'i sku gsung thugs :
'od gsal dbyings nas rol pa'i rtsal du bzhengs :
bde chen gar gyis 'khor ba dong nas sprugs :
gzhi rdzogs dag pa rab 'byams phrin las mdzod :
hU~M:
dus bzhi mnyam pa nyid kyi ngang :
sku gsum zhing du rgyud gsungs tshe :
khas blangs rdo rje'i yal gam can :
'jig rten 'das dang ma 'das pa'i :
rgyud gsum srung ma bran 'khor bcas :
tha tshig bzhin du gtor ma longs :
dam bcas bzhin du phrin las sgrubs :
gsang chen bstan pa rgyas par mdzod :
sarba d+harma pA la ba liM ta khA hi :
sa ma ya karma ku ru ho :
b+h+yo :
pad+ma'i bka' sdod bod khams skyong :
brtan ma chen mo mched 'khor rnams :
gtor ma bzhes la nad 'khrugs zlog :
gangs can phan bdes bskyang bar mdzod :
ma ma d+hA ki nI ba liM ta khA hi :
sa ma ya karma ku ru ho :
gtor gzhong sbubs la dam sri mnan :
hU~M:
rnam thar gsum gyi hom khung du :
dug gsum dgra bgegs gzir zhing mnan :
rdo rje bro yi brtul zhugs ches :
'khor ba stongs bar rgyas gdab bo :
satwam+b+ha ya laM nan :
mchod bstod bya zhing nongs pa bshags :
bsdu ldang bsngo smon shis pa brjod :
snod bcud dkyil 'khor rang la thim :
de nyid dmigs med brjod bral klong :
don dam thig le brdal ba che :
slar yang dag pa'i 'khor lor shar :
dge ba chos dbyings ka dag klong :
'gro kun rnam grol thob phyir bsngo :
thams cad gdod ma'i sar phyin te :
sku gsum bla ma myur 'grub shog :
oM:
stong gsal rig pa'i snying po can :
bla ma chos sku'i bkra shis shog :
sku dang zhing khams mkha' ltar khyab :
bla ma longs sku'i bkra shis shog :
gang 'dul phrin las rgyun chad med :
bla ma sprul sku'i bkra shis shog :
dge legs chen pos srid zhir khyab :
dngos grub kun stsol bkra shis shog :
me tog 'thor zhing rol mo bsgrag :
shis pa'i dga' ston gong du spel :
de dag rjes kyi bya ba 'o :
sa ma ya :
phrin las rim pa 'di nyid kyang :
ma 'ongs rjes 'jug rnams kyi don :
thugs kyi klong nas phyungs te bshad :
skal ba ldan pa 'ga' zhig la :
dus dang 'tsham pa'i 'gro don 'byung :
de phyir zab mo'i gter rgyas thob :
las can dag la bka' babs nas :
gzhan phan gdul bya mtha' rgyas shog :
sa ma ya :
rgya rgya rgya :
:
