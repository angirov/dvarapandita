@#//
rwa srung bum lcags thun mong gi rjes gnang rdzas rgod dbang bskur bzhugs so //
gu ru pad+ma sid+d+hi hU~M/
ha la rak+ta 'bar ba'i pha lam rdzas //
gnam lcags drag po'i rig sngags kyis bsgrubs pas //
gsang ba'i bdag po'i mthu stobs de kho na //
skal 'jog nges pa'i cho ga rgya cher spel //
na mo badzra ku mA ra /
las 'phro ldan pa'i dad pa can //
snying dang 'dra ba'i slob bu la //
lha sngags ting 'dzin rjes gnang dang //
man ngag gzhung gnyis zhal gdams rnams //
dgos dbang mthu med nan tan gyis //
gsol btab don du bstan dgos na /   rgya tshos kyis phye gter gzhung rtsa ba'i tshig
/kha skong dgos don ser ma'ang rang gzhung las //
'byung rnams gab dkrugs go bsdebs 'grel tshig tsam //
nag 'byams yin pas go bar byos shig bu /
khyad par bud med kyis dben sar //
slob dpon rdzas rgod bcas pa'i drung //
slob bu khrus byas gral la 'khod //
maN+Dal me tog phul byas nas :
zhes pas sman yon maN+Dal mdzod //
zab pa'i lo rgyus 'di lta ste //
slob dpon pad+ma 'byung gnas la :
mnga' bdag rgyal pos 'di skad zhus :
ma hA gu ru chen po lags :
da lta dus bzang spyod pa bzang :
lan gcig dus kyi tha ma la :
rnal 'byor rang lus ma smin par :
glo bur drag po'i las la 'jug :
rang gi sbyor bas rang nyid phung :
'di la gu rus bka' bstsal zhu :
ma hA gu rus bka' bstsal pa :
mnga' bdag rgyal po chen po lags :
gang zhig rnal 'byor dbang chung la :
snying dang 'dra ba dgrar langs te :
bsnyen sgrub byed pa'i long med na :
glo bur thog tu dgra langs te :
bstan pa gnyan po 'jig 'gyur bas :
myur por drag las bya dgos na :
dgra bo klu la gtad pa dang :
mna' skyel ser ba chen po gtong :
rdo bshig pha bong sa slog sogs :
glo bur gnyan kha dbral dgos na :
gsang ba sngags kyi srung ba bstan :
'di ni bstan pa bsrung ba dang :
bshig dang 'phel 'grib 'dis byed pas :
bum thang gter du sbas te bzhag :
lan gcig dus kyi tha ma la :
kha zhan grangs nyung gcig dang 'phrad :
bdag gi smon lam mthu btsan des :
sangs rgyas bstan pa rgyas gyur cig :
de ltar sngon gyi bden stobs bzhin //
bum thang skyer chu'i lha khang nas //
bla ma rgya ston phur bu pas //
spyan drangs brgyud par ldan pa 'di //
zhu ba'i don de legs bsam nas //
'di ltar gsol ba btab pa 'di //
lan gsum bar du rjes zlos mdzod //
na mo slob dpon dgongs su gsol :
sangs rgyas bstan pa'i zhabs tog dang :
bdag gzhan don kun bya ba'i phyir :
dug khrag rdzas kyi srung ba yi :
rjes gnang zhal gdams bstan du gsol :
bstan bya gzhung las 'di skad du //
de la gu rus bka' bstsal pa :
mnga' bdag rgyal po chen po lags :
srung ba'i mchog tu gyur pa yi :
dug khrag rdzas kyi srung ba la :
bsten pa tsam gyis mi chog par :
'di la nan tan byed pa legs :
nga ni mngon shes che dang ldan :
phyi ma'i dus kyi rnal 'byor rnams :
the tshom yid gnyis bsal ba'i phyir :
dug khrag rdzas kyi srung ba yi :
bya thabs rim pa ma lus pa :
snod ldan rgyal po khyod la bstan :
gzhan la ma bstan thugs la phur :
kun la bstan na dam tshig nyams :
rang don gyis la gter du sbos :
zhes gsungs ting 'dzin rim pa ni //
dang po swa b+hA'i sngags brjod pas //
thams cad stong pa nyid du bsgom :
lta ba gyad kyi lha zhes bya :
cis kyang mi 'jig nam mkha' lta bu yi :
ngang las rang nyid skad cig gis :
yi dam gang byed lhar bskyed la :
de ni rje dang dpon du bsam :
lha srin sde brgyad bran du bsam :
jo bos 'bangs la bka' bstsal bzhin :
thams cad ma lus nyan par bsam :
de don rdo rje gzhon nu'am //
gsang bdag gshin rje rta mgrin sogs //
gang 'os lha yi bskyed rim bstan //
bzlas pa bya ba'i rim pa yang //
bklags pas 'grub pa'i rig sngags 'di :
gnam lcags klu 'dul rgyud dang ni :
gtum po thugs kyi rgyud las btus :
zhes gsungs lan gsum rjes zlos mdzod //
oM na mo bud+d+ha ya :
badzra kI li kI la ya :
nA ga du tsan+d+he tsan+d+he :
mi li mi li :
b+han+d+ha b+han+d+ha :
nA ga ni swA hA:
zhes gsungs grangs tshad 'di lta ste /
khri'am stong ngam brgya rtsa brgyad //
de yis 'chug med sngags thems kyang //
yig 'bru so gnyis gnam lcags drag po'i sngags :
oM dang ya yi bar na yig 'bru bzhi :
de 'og badzra ya'i bar yig 'bru bzhi :
nA d+he thog mtha'i bar na yig 'bru lnga :
mi dang li yi bar na yi ge gnyis :
b+han+d+ha'i yi ge bzhi po dang :
nA dang hA yi bar na yi ge gsum :
lar ni grong khyer drug tu 'dod pa yin :
dug khrag sbyar ba'i rdzas rnams ni :
she'u oM b+hi ru dong blug :
snod kyi khyad par bstan pa ni :
gnas su 'chang na oM b+hir gsag :
rlangs pa 'khyil phyir nus pa che :
de phyir par bur gsag par bya :
zhes gsungs rdzas kyi ru ma la //
dgongs phyir rdo'am rdza gang rung //
rgyu las dbyibs legs brda mtshon par //
nus mi nyams phyir zhal gcod bsdam //
rgyal khams skor na she'ur blug :
sba ba bde la nus pa che :
de phyir rkang dong blug par bya :
zhes gsungs mdze can rigs min pa //
grir bsad pho rkang nyid dam gzhan //
bya rgod dpung rkang ci 'tsham pa //
pho skras 'ching dang spra tshil gyis /   pags dril zer ba'ang 'dug
/gril zhing kha sdom shing gis bya //
drag las byed na g.yag rur blug :
rlangs pa 'byung zhing ngar dang ldan :
de phyir khyu ba'i g.yag ru gces :
zhes gsungs skabs 'dir gter mchan las //
chu srin min par nga mi shong :
rus sbal min pas nga mi theg :
mchod rten min pas nga mi non :
dug sbrul min pas nga mi 'ching :
de don sngon gyi phyag rgyun ltar //
rwa rtser chu srin kha yi dbyibs //
sbo nas rus sbal rgyab kyis 'degs //
rgyab nas mchod rten gzugs kyis mnan //
mjug phyogs dug sbrul dag gis 'ching //
srog shing kha gcod nor bu dang //
zhabs rked rgya gram rdo rjes mtshan //
bya ba mkhas pa'i khyad par chos //
chu srin khar tshud nor bu bzhin //
'chor ba med par bsdams pa dang //
'da' dka' dam tshig rdo rje'i rgya //
snod kyi dbyibs la nang gi rdzas //
mngon par rab bsngags gter gnas kyi //
mtshan las yongs grags bum thang ma //
zhes pa bum thang ma nyid dang //
de nas rdzas dang snod bcas pa //
bskal pa'i me dpung 'bar bar bsgom //
mgar gyi tshwa tshwa lta bu yis //
gnod byed ma lus bsregs par bsam //
de la sngags kyis btab pa yis //
me la sbud pa bus pa ltar //
me chen 'bar bas bsregs par bsam //
slob dpon rdo rje'i phyag rgya yis :
rdzas mchog snying gar gtad nas ni :
gzhung bzhin lag len mkhas par spyod :
snying la sbos la kun la gsang :
dam med rnams la bstan pa na :
byin rlabs dam tshig nyams par 'gyur :
de phyir gsang ba'i dam tshig go :
ces brjod sku gsung thugs kyi gnas //
so sor kA ya wAka tsit+ta //
a b+hi Shiny+tsa oM AHhU~M//
snying po dang bcas rtsa ba'i sngags //
gnam lcags snying po so gnyis pa //
brjod mthar sbyar te rdzas dbang bskur //
de nas bka' rgya sdom pa ni //
dong bu rtag tu lus la 'grogs :
bar bar bsngags shing dri dang 'grogs :
rang nyal sngas dang mi 'bral lo :
skabs su gsang sngags brgya rtsa yis :
srung rdzas gsos la bdag gzhan srung :
gzhan srung rdo rje'i mdud pas srung :
dug khrag thum bu lus la btag :
rdzas de mi lag mi brgyud de :
dam med lag song nus pa 'chi :
de phyir sbas kyin bcang ba gces :
zhes pa bum thang ma nyid dang //
lcags sdong lugs la sbal sdig gnyis //
gnam sa lto sbyar khyad par bshad //
rdzas sel la sogs dbye ba bstan //
gnyis kar thun mong spang bya ni //
bud med dag gis mthong mi rung //
reg par gyur na smros ci dgos //
gnam lcags thog ser 'beb pa'i tshe //
tho cos sa la brdab mi bya //
de bzhin thun mong phan yon yang //
dbyar mi rul la dgun mi 'khyags :
sra ba'i go la rno ba'i mtshon :
ngan sbyor gdug pa'i srung ba ni :
ster thebs gcig las mang ta re :
zhes gsungs dgongs pa bsdebs pa'o //
bum thang gter bcud dug sdong khrag mtsho khol ba zhes //
lha sgom sngags kyi rjes gnang rdzas rgod dbang bskur 'di //
rje drung dge 'dun bstan pa rgya mtsho'i bkas bskul te //
rig sngags 'chang ba dbang po'i sde zhes grags des sbyar //
'don byed skyes bu gter bzhes gcig yin kyang rdzas kyi sbyor ba'i skabs /
brgyad tshan bzhi sogs gong ma gnas mi mthun phyir na mtshan gsal kyang /
gnam lcags ur mo'i srung ba zhes bshad phyir lcags sdong mar grags la /
drag las skabs su snod kyi rgyu khyu ba'am khyad par ra thug rwa bstan phyir rwa rgod dam rgya ru la dbyibs la rus sbal mchod rten tshab chu sbal sdig pa lto sbyar dang /
gnam lcags mde'u mtshan ma can rno dbal gnam lcags ur mo'o ///
/
