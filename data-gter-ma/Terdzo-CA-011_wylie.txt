@#//
bde gshegs rtsa gsum 'chi med dril sgrub kyi dkyil 'khor gyi cho ga 'chi med mchog gi snang ba zhes bya ba bzhugs so //
bde gshegs rtsa gsum 'chi med dril sgrub kyi dkyil 'khor gyi cho ga 'chi med mchog gi snang ba zhes bya ba /
bla ma dang rtsa gsum tshe'i dkyil 'khor gyi lha tshogs gnyis su med pa la gus pas phyag 'tshal lo //
rmad byung thugs rje nyin mor byed pa'i gzis //
'chi bdag bdud sde'i smag rum mthar bskrad nas //
phan bde'i 'dab brgya kun tu rgyas mdzad pa'i //
'od mtshan stong gi snang bas rtag tu skyongs //
'di la gsum /
sngon 'gro
/dngos gzhi /
rjes kyi rim pa'o //
dang po sngon 'gro la'ang gnyis te /
thun mong khyad par gyi rim pa'o //
dang po ni dkyil 'khor gyi khang pa rnying pa la sogs par sa chog sogs spangs pa'i rdul tshon gyi dkyil 'khor bya ba'i ched du ste /
gang du bya ba'i gnas khang byi dor bya zhing dkyil 'khor gyi gzhi der bdud rtsi lnga dang dri sman sna tshogs sbyar ba'i chag chag bya /
kha dog lnga pa'i thig skud dkar chal gyis sbags pa 'du byas la /
rang nyid skad cig gis gar dbang 'chi med rtsa gsum dril sgrub bde ba yab dang /
gzung ma'am las slob stong nyid yum gyi skur gsal bar gyur pa'i bde stong gnyis su med pa'i ye shes kyi ngang nas byang chub sems thig skud dang ro gcig tu 'dres pa ye shes lnga'i rang bzhin du gyur par mos /
oM AHhU~M/
hU~M A+oM swA AM hA/
nam mkhar thig chen brgyad gdab cing sa la'ang de bzhin du gdab ste sngags ni /
oM dz+nyA na tsakra sU tra ma ti kra ma hU~M/
zhes pa'o //
de yang gzhal yas khang gru bzhi sgo rta babs dang ldan pa dur khrod spangs pa'i 'khor yug sogs spyi mthun la /
nang lha snam steng du pad+ma 'dab bzhi lte bar zla gam sgo gcig pa'i rnam pa can te man ngag bzhin du shes par bya'o //
tshon sna lnga tshe dpag tu med pa rigs lnga'i ngo bo byang chub kyi sems su zhu bar gyur /
oM AHsarba pany+tsa rat+na sa ma ya hU~M/
rin po che'i rdul phra rab tu gyur /
de nyid kyis zla gam sgo gcig lha snam dkar po pad 'dab bzhi phyogs tshon gzhan spyi dang mthun zhing lha'i gnas rnams su sku yig thig le ci rigs kyi mtshan ma bya'o //
dkyil 'khor gyi dbus su rin po che'i bum pa chas su bcug cing bcud kyis bkang pa lha'i tsaka li dang bcas pa /
shar du tshe gtor bum gzugs rgyan ldan /
lhor tshe ril /
nub tu mda' dar /
byang du tshe'i dza gad /
mdun ngos su tshe gal gyi gtor ma /
g.yas g.yon du sman raka
/mtha' skor du chu gnyis sngon 'gro'i nyer spyod lnga dang /
bka' srung dang gter srung gi gtor ma /
tshogs kyi yo byad /
sngon 'gro'i gtor ma sogs kyang 'du bya /
slob dpon gyi mdun du las bum nang mchod /
rdor dril /
DA ma ru /
spos thun /
me tog gi snod sogs bsham /
rnal 'byor pa rnams khrus dang gtsang sbrar ldan pas gral tshul phyag sogs sngon du 'gro bas /
stan la 'khod de spro na rol mo'i byin dbab pa dang brgyud 'debs kyang bya'o //
gnyis pa thun mong ma yin pa'i sngon 'gro la bcu'i dang po skyabs su 'gro ba ni /
phyogs bcu dus gsum gyi skyabs yul bde bar gshegs pa thams cad gar dbang 'chi med rtsa gsum dril sgrub kyi dkyil 'khor gyi rnam par oM badzra sa mA dza :
zhes pas spyan drangs la /
na mo :
'chi med lha tshogs thugs rje can :
rgyal ba rgya mtsho 'dus pa'i skur :
bdag gzhan 'chi med thob bya'i phyir :
byang chub bar du skyabs su mchi'o :
lan gsum /
gnyis pa sems bskyed pa ni /
mkha' mnyam skye rga na 'chi yi :
sdug bsngal mtsho las bsgral ba'i phyir :
'chi med 'ja' lus bsgrubs nas kyang :
'gro don bya bar sems bskyed do :
lan gsum /
gsum pa bgegs la gtor ma sbyin te bskrad pa ni /
rang skad cig gis chu las chu bur brdol ba ltar dpal chen rta mchog he ru ka bzod par dka' ba'i gzi byin bskal pa'i me ltar 'bar bar gyur /
gtor ma badzra a mr-itas bsang /
swa b+hA was sbyang /
stong pa'i ngang las b+h+rU~M las byung ba'i rin po che'i snod du oM AHhU~M zhu ba las byung ba'i gtor ma bza' btung 'dod yon gyi sprin phung ci yang 'char ba'i zag pa med pa'i bdud rtsir gyur /
na maHsarba ta thA ga te b+h+yo bi shwa sogs nam mkha' mdzod kyi sngags dang phyag rgya lan gsum gyi byin gyis brlabs pa bsngo zhing bka' bsgo ba ni /
hU~M:
ma rtogs bgegs dang log par 'dren pa'i gdon :
rang rig gnyis med khro rgyal bka' byung gi :
sprul bsgyur 'dod yon glud gtor 'di khyer la :
ye shes ma sgribs ka dag dbyings su dengs :
gal te mi 'gro bar chad 'bras 'byin na :
snying rje'i rang snang rta mchog he ru ka :
stong gsum gang ba'i pho nya me char gyis :
skad cig brlag par 'gyur ba gdon mi za :
pad+ma kro d+ha ha ya grI wa gnod byed 'byung po u tsata ya phaT:
spos thun dang rol mo'i sgra drag pos bskrad la /
bzhi pa mtshams gcod pa ni /
hU~M:
bdag nyid dbang chen 'bar ba'i thugs ka nas :
lnga ldan ye shes rdo rje lug rgyud kyi :
zer thag phyogs dang phyogs mtshams steng 'og zug :
phyi nang med par 'ja' zer 'od klong 'khyil :
dz+nyA na badzra rak+Sha hU~M:
lnga pa gtor mchod sogs byin gyis brlab pa ni /
badzra a mr-itas bsang /
swa b+hA was sbyang /
stong pa'i ngang las gnas khang pad+mo bde ba can gyi zhing khams thar pa chen po'i gzhal yas kyi bkod pa yongs su rdzogs pa'i nang du rdo rje lha mo bcu drug sogs mchod pa'i sprin rab 'byams 'dzin pas yongs su gang bar gyur par mos la /
hU~M:
bdag gi thugs las mchod pa'i lha mo ni :
'dod yon nyer spyod tshe bum 'dzin pa 'phros :
tshe yi pho brang phyi nang gru chad 'khod :
mchod sprin bde chen sku la rgyas phyir 'bul :
badzra puSh+pe sogs nas shab+da sarba pU tsa AHhU~M:
bdud rtsi bsang sbyang /
stong pa'i ngang las sman thod ye shes kyi ka pA la mkha' dbyings dang mnyam pa'i nang du bcud rdzas rigs lnga yab yum snyoms par zhugs shing zhu ba'i byang chub kyi sems dam tshig gi bdud rtsi dang ye shes kyi bdud rtsi gnyis su med pa'i bdud rtsi'i rgya mtsho chen por gyur /
zhes dang /
dung chen snod du rigs lnga yab yum gyi :
bde stong byang sems bdud rtsi'i rgya mtshor bskyil :
sarba pany+tsa a mr-ita hU~M hrIHThA:
lan gsum /
gtor ma bsang sbyang /
gtor gzhong zla gam dmar gsal gyi nang du b+h+rU~M yig zhu ba las byung ba'i gtor rdzas thabs zla ba dkar po dang /
shes rab nyi ma'i dkyil 'khor zung du 'jug pa las 'dod yon gyi 'od zer mtha' yas par spro bar gyur /
gtor gzhong rnam dag zla gam dkyil 'khor du :
tshe dang gal gyi sgrub rdzas ma hA b+h+rU~M:
ma hA b+h+rU~M ba liM ta te dzo ba liM ta ba la ba te gu h+ya sa ma ya hU~M hrIHThA:
lan gsum /
rak+ta bsang sbyang /
stong pa'i ngang las dmar gyi dung chen du dug lnga bsgral pa'i chags med rak+ta'i rgya mtsho rba rlabs 'khrugs par gyur /
lcang lor bcas pa'i mgo bo'i snod nang du :
dug lnga bsgral pa'i dmar gyi rak+ta bskyil :
ma hA rak+ta dz+wa la ma d+ha la hU~M hrIHThA:
lan gsum /
drug pa byin 'bebs pa ni /
hU~M:
dbyings kyi ye shes dkyil 'khor rnams :
thugs rjes 'gro don skur bzhengs pas :
gzugs brnyan bkram pa'i dkyil 'khor du :
dbang skur byin phob dngos grub stsol :
oM AHhU~M hrIHgu ru de wa DA ki nI dz+nyA na b+h+rU~M ma d+ha la A be sha ya dzaHhU~M baM hoHa :
spos dud rol mo'i sgra sbyar zhing gzugs brnyan gyi dkyil 'khor dang ye shes kyi lha tshogs dbyer med du gyur par mos /
bdun pa brda sgo dbye ba ni /
hU~M:
kun nas thams cad rang rig rtsa gsum lha :
rang snang rnam dag rgyal ba'i dkyil 'khor nyid :
de ltar ma rtogs gnyis 'dzin sgo mo bcad :
da ni rang rig rtogs pa'i sgo phyes shig :
b+h+rU~M pra be sha ya phaT:
brgyad pa brda phyag 'tshal ba ni /
hU~M:
bde gshegs rtsa gsum 'chi med dkyil 'khor lha :
rang sems rdo rje dbyings kyi rtsal shar ba :
sems las ma gud sems dang ro gcig pa :
gnyis med de ltar rtogs pas phyag 'tshal lo :
tsit+ta b+h+rU~M a ti pU ho :
dgu pa dam bca' ba ni /
hU~M:
de ni de nyid rtogs pas sgo gsum po :
rtsa gsum lha yi gsang ba gsum gyi ngang :
'pho med 'ja' lus gnyug ma rdo rje'i srog :
skad cig tsam yang mi g.yel rtse gcig bsgrub :
badzra sa ma ya hU~M:
bcu pa bshags pa bya ba ni /
hU~M:
rang lus dkyil 'khor rang sems ye shes lha :
srid bcud kun kyang de ltar yin pa la :
ma rtogs gnyis su 'dzin pas sgrib bsags kun :
rang rig ye shes lha la bshags par bgyi :
badzra sa ma ya ho :
de yan chad ni sngon du 'gro ba'i rim pa'o //
gnyis pa dngos gzhi la'ang sa bcad bcu'i dang po ting 'dzin gsum dran las de bzhin nyid kyi ting 'dzin ni /
hU~M:
chos dbyings spros dang bral ba las :
yid dpyod 'dzin pa rang sar dag :
rang rig ye shes gsal ba'i ngang :
dang po'i ston pa de skad smra :
gnyis pa kun tu snang ba'i ting nge 'dzin ni /
A:
ye nas thams cad de lta bur :
yin kyang gnyis su 'dzin pas bsgribs :
gnyis 'dzin ma rtogs 'gro rnams la :
bcos min snying rje'i 'od zer spro :
gsum pa rgyu'i ting nge 'dzin ni /
stong dang snying rje zung 'jug las :
gsal dwangs rig pa'i snying po ni :
srid bcud dwangs ma yi ge hrI:
de las gangs zhun thigs bzhin chags :
gnyis pa gzhal yas khang lha dang bcas pa bskyed pa ni /
hU~M:
nam mkha' rlung chu sa gzhi'i steng :
ri rab rdor ra ye shes me :
de dbus sna tshogs pad+ma dang :
nyi ma'i lte bar gzhal yas khang :
gru bzhi sgo bzhi rta babs bzhi :
'dod snam rtsig pa pha gu dang :
drwa phyed mda' yab pu shur bcas :
ka ba brgyad btegs bcu drug gdung :
dbus su phyur bur pad+ma'i tog :
tshad dang mtshan nyid yongs su rdzogs :
phyi nang med par gsal ba la :
lnga ldan 'ja' zer lug rgyud gtibs :
de nang pad+ma 'dab ma bzhi'i :
lte bar chos dbyings dbang gi zhing :
dmar gsal zla gam sgo gcig pa :
de nang rma bya seng glang rta :
khyu mchog gis btegs rin chen khri :
pad+ma dmar po nyi ma'i steng :
nam mkha'i hrIHyig rdo rjer gyur :
rdo rje gnas 'gyur dran rdzogs su :
rang rig rtsa gsum dril sgrub sku :
thugs rje chags pas sku mdog dmar :
rtsa zhal dmar po sgeg bzhad chags :
g.yas zhal dkar po zhi zhing 'dzum :
g.yon mthing khro zhal gtum la rngam :
dbu skra snum 'bol gyen du 'khyil :
dar gyi cod pan nor bus brgyan :
spyi gtsug rta gdong hU~M sgra ldir :
phyag drug dang po mnyam gzhag steng :
'chi med tshe yi bum pas brgyan :
bar gnyis pad 'phreng ut+pal dmar :
mtha' gnyis gri gug thod khrag 'dzin :
rdo rje skyil mo krung gis bzhugs :
rat+na dmar po'i rgyan 'phreng dang :
le brgan na bza' yug gos can :
gsang ba ye shes man+dA ra :
dmar gsal bcu drug lang tsho ngom :
spyi gtsug phag gdong phem sgra ngur :
rjes chags zim bu'i spyan gyis gzigs :
gri thod 'dzin pas mgul nas 'khyud :
chu skyes rgyas 'dra'i zhal gyis sdud :
rdo rje pad+ma mnyam sbyor bas :
yab kyi sku la bde chen skul :
yab yum gnyis med rol pa las :
sras kyi tshul du hrIHyig 'phros :
'phrin las rta mchog he ru ka :
dmar gsal khro chas dor stabs 'gying :
g.yas g.yon pad dbyug zhags pa bsnams :
gzhal yas nang ma'i sgo ba mdzad :
phyi rim pad+ma 'dab bzhi la :
rigs gsum mgon po pad+ma 'byung :
rang rang sku mdog phyag mtshan dang :
rgyan dang nyams 'gyur gang 'dul ston :
gzhal yas gru chad sgo bzhi la :
sgo ma bzhi dang mgyogs ma bzhi :
lha yi na chung las mdog gsal :
g.yas rnams rang rang phyag mtshan dang :
g.yon rnams tshe yi bum pa bsnams :
lnga ldan dar dang rin chen brgyan :
g.yas 'gying 'greng stabs pad zlar bzhugs :
gzhan yang bla ma yi dam dang :
rgyal ba sras bcas sprul 'khor bcas :
lha dang drang srong grub pa po :
dpa' bo d+hA ki chos skyong sogs :
steng 'og phyogs mtshams sprin ltar gtibs :
'dzin med klong du gsal hrig ge :
ma 'dres so sor gsal lam me :
'gro don sprul bsgyur cir yang snang :
b+h+rU~M bi shwa bi shud+d+he ma d+ha la hU~M:
pad+ma sUr+Ya ma d+ha la hU~M:
gu ru de wa DA ki nI hrIHma sarba sid+d+hi hU~M:
hrIHpad+ma kro d+ha :
mU~M hrIHhU~M A:
oM AHhU~M hrIHdzaHhU~M baM ho :
sarba sid+d+hi pha la hU~M:
zhes pas dkyil 'khor gyi 'khor lo rnams ma 'dres par bskyed la /
gsum pa dbang bskur zhing rgyas gdab pa ni /
hU~M:
sku lnga ye shes lnga'i bdag bcom ldan 'das :
rgyal ba rigs lnga 'og min zhing nas bzhengs :
dbang skur byin rlobs ye shes lnga ru mdzod :
A+oM hU~M trAM hrIHA:
gter gzhung las a b+hi Shiny+tsa hrI:
rigs lnga'i lha tshogs rnams kyis rin po che'i bum pa ye shes lnga'i bdud rtsi bkang bas spyi bo nas mngon par dbang bskur /
dbang rtags su de bzhin gshegs pa rigs lngas dbur brgyan par gyur /
slar yang lha rnams kyi spyi bor 'khor lo dkar po oM yig gis mtshan pa /
mgrin par pad+ma dmar po AHyig gis mtshan pa /
thugs kar rdo rje sngon po hU~M yig gis mtshan par gyur /
rgyal ba'i sku gsung thugs su bdag sgrubs shig :
oM AHhU~M kA ya wA ka tsit+ta ho :
bzhi pa ye shes kyi 'khor lo spyan drang ba ni /
lha tshogs rnams kyi gnas gsum las spros pa'i 'od zer dang pheM gyi sgras dag pa'i zhing khams rnams na bzhugs pa'i bde gshegs rtsa gsum 'chi med tshe'i dkyil 'khor gyi lha tshogs thams cad kyi thugs rgyud bskul te bsgoms pa ji lta ba'i sprul pa'i dkyil 'khor mdun gyi nam mkhar spyan drangs /
hU~M:
chos dbyings mtha' bral pad+ma dbang gi zhing :
rig rtsal rnam dag ye shes lha'i 'khor lo :
rtsa gsum yongs 'dus gar gyi dbang phyug rtsal :
'gro don thugs dam dbang gis 'dir gshegs shig :
gu ru d+he wa DA ki nI sa pa ri wA ra badzra sa mA dza :
lnga pa bzhugs su gsol ba ni /
hU~M:
ye nas ye shes rang la bzhugs pa'i phyir :
gshegs bzhugs ma dmigs rang ngo dag pa'i ngang :
ma rtogs a 'thas sgrib pa 'dzad pa'i ched :
gnyis su med par brtan par bzhugs su gsol :
gu ru de wa DA ki nI sa pa ri wA ra sa ma ya tiSh+Than+tu :
dam ye gnyis med du mos /
drug pa phyag 'tshal ba ni /
hU~M:
chos sku mi 'gyur rgyal ba 'od dpag med :
lnga ldan ye shes rdzogs pa tshe dpag med :
bde stong brdzus 'khrungs sprul sku pad+ma 'byung :
sku gsum rtsa gsum lha la phyag 'tshal lo :
gu ru d+he wa DA ki nI sa pa ri wA ra a ti pU ho pra tIts+tsha ho :
bdun pa mchod pa 'bul ba ni lnga las /
dang po phyi'i mchod pa ni /
bla ma yi dam mkha' 'gro rtsa gsum la :
me tog bdug spos snang gsal dri chab dang :
zhal zas rol mo 'dod yon rnam pa lnga :
dngos su bshams dang yid las byung ba yi :
thun mong mchod pa'i sprin phung rgya mtsho 'bul :
thugs rjes brtser dgongs dbang dang dngos grub stsol :
gu ru de wa d+hA ki nI sa pa ri wA ra puSh+pe d+hU pe A lo ke gan+d+he nai wi d+yA shab+da pU dza hU~M:
rU pa shab+da g+han+d+he rA sa spar+she sarba pU dza ho :
rgyas par spro na /
rnying ma'i dkyil chog phal mo che rnams nas 'byung ba'i /
'jig rten 'di 'am 'jig rten gzhan dag tu //
mchod yon rnam pa ji snyed yod pa kun //
bde gshegs rtsa gsum 'chi med lha tshogs mchod //
thugs rjes brtser dgongs dbang dang dngos grub stsol /
gu ru de wa d+hA ki nI sa pa ri wA ra ar+g+haM pU dzi te pra tIts+tsha AHhU~M/
rigs 'gre bas /
me tog
/puSh+pe /
spos kyi /
d+hU pe /
mar me'i /
A lo ke
/dri chab /
g+han+d+he /
zhal zas /
ni wi d+yA/
rol mo'i /
shab+da /
rin chen rnam bdun 'bul ba ni rdzogs pa rang byung gi rgyud las byung ba /
zhing 'dir 'khor lo rin po ches //
mkhas pa dag gis yongs bkang ste //
dngos grub 'dod pa sbyin pa'i phyir //
nyin re shes rab can gyis 'bul //
oM tsakra rat+na badzra pU dzi te AHhU~M/
de bzhin du /
nor bu /
btsun mo /
blon po /
glang po /
rta mchog
/dmag dpon rnams /
ma Ni /
satrI/
pu ru Sha /
hasti /
a shwa /
khaD+ga /
zhes rim pa ji lta bar bsgyur bas mchod /
'dod yon rnam lnga ni bder 'dus zhi ba'i mchod 'bul las byung ba /
kha dog dbyibs legs yid 'ong rgyan phreng ldan //
phyogs dus kun na gzugs mchog ci mchis pa //
mos blos 'chi med lha la bdag 'bul na //
bzhes shing bla med tshe dbang bstsal du gsol /
oM rU pa kA ma gu Na badzra pU dzi te AHhU~M/
phyogs dus kun na zin dang ma zin pa'i //
yon tan tshig brjod sgra snyan yid 'ong ldan //
mos blos\u0f8e
bzhes shing\u0f8e
shab+da kA ma\u0f8e
phyogs dus kun na tsan+dan sbrul snying dang //
a gar la sogs dbang po tshim byed dri //
mos blos\u0f8e
bzhes shing\u0f8e
gan+d+he kA ma\u0f8e
phyogs dus kun na ro dang bcud ldan pa'i //
lus sems brtas byed ro mchog ci mchis pa //
mos blos\u0f8e
bzhes shing\u0f8e
rA sa kA ma\u0f8e
phyogs dus kun na 'jam mnyen 'khril chags pa'i //
reg bya'i khyad par dbang po tshim byed pa //
mos blos\u0f8e
bzhes shing\u0f8e
spar+she kA ma sogs gong bzhin /
zhes pa rnams sbyar na legs so //
gnyis pa nang gi mchod pa ni /
hU~M:
bla ma yi dam mkha' 'gro'i tshogs bcas la :
rang byung lus kyi nang mchod rnam lnga 'bul :
tshogs drug yul gyi 'dod yon ma lus bzhes :
thugs rjes brtser dgongs dbang dang dngos grub stsol :
gu ru de wa DA ki nI sa pa ri wA ra pany+tsa kA ma gu Na pU dza ho :
gsum pa gsang ba'i mchod pa la gnyis /
dang po sbyor ba'i mchod pa'i sngon du 'gro ba rig ma bcu drug ni /
kun tu dga' ba nyams bzhi'i rnam 'gyur can //
rdo rje pi waM gling bu rnga thabs bzung //
yid 'phrog 'jo sgeg ldan pa'i lang tsho ma //
nam mkha' gang bas 'chi med lha tshogs mchod //
oM AHbadzra wI Ni hU~M/
de bzhin du /
waM se trAM/
mr-i taM gi hrIH
mu ra dze AH
de nas rkang pa mtha' ma gnyis gong bzhin las /
mchog tu dga' ba nyams bzhi'i rnam 'gyur can //
rdo rje sgeg bzhad glu dang gar mkhan ma /
lA s+ye hU~M/
hA s+ye trAM/
gIrti hrIH
nr-i t+ye AH
khyad par dga' ba nyams bzhi'i rnam 'gyur can //
me tog bdug spos snang gsal dri chab ma /
puSh+pe hU~M/
d+hU pe trAM/
A lo ke hrIH
gan+d+he AH
lhan skyes dga' ba nyams bzhi'i rnam 'gyur can //
gzugs reg ro dang chos dbyings rdo rje ma /
rU pa badzra NI hU~M/
rA sa badzra NI trAM/
spar+she badzra NI hrIH
d+harma d+hA tu badzra NI AH
de lta bu'i mchog gi rig ma bcu drug dang lha tshogs rnams mnyam par sbyor ba bde ba chen po'i mchod pas dgyes par gyur par mos la /
hU~M:
mkha' gsang rdo rje pad+ma ste :
gnyis su med par mnyam sbyar te :
srub dang bsrubs pas bde chen bskul :
byang chub sems kyi sprin 'phro ba :
zung 'jug sbyor ba'i mchod pa bzhes :
gu ru de wa DA ki nI sa pa ri wA ra ma tang+gi pU dza ho :
gnyis pa bsgral mchod ni /
khams gsum gyi brub khung du gzung 'dzin gyi ru tra rnams bdag med rtogs pa'i ye shes kyi rdo rje phur pas bsgral bas nyon mongs rgyu rkyen gyi lnga phung lhag med du gzhom pa khams gsum yongs sgrol mchod pas dgyes par mos la /
hU~M:
khams gsum 'di na su yang rung :
nga dang bdag tu 'dzin pa rnams :
bdag med phur pas bsgral bar bya :
nyon mongs rgyu rkyen drungs nas phyung :
khams gsum bsgral ba'i mchod pa bzhes :
gu ru de wa DA ki nI sa pa ri wA ra ma traM ru tra pra b+hany+tsakra hU~M e s+pha ra Na phaT:
bzhi pa de bzhin nyid kyi mchod pa 'bul ba la gsum /
dang po bdud rtsi sman mchod ni /
hU~M:
bla ma yi dam mkha' 'gro'i tshogs bcas la :
dug lnga sel phyir ye shes lnga mchog rdzas :
rtsa brgyad stong sbyar 'chi med sman mchod 'bul :
thugs rjes brtser dgongs dbang dang dngos grub stsol :
gu ru de wa DA ki nI sa pa ri wA ra sarba pany+tsa a mr-ita pU dza ho :
chos sku snang mtha' yum chen gos dkar mor //
sman mchod 'bul lo tshe dbang dngos grub stsol //
sarba pany+tsa a mr-ita kha raM khA hi /
rigs 'gre
/longs sku blo ldan mchog sred man+dA rar //
sprul sku pad 'byung ye shes mtsho rgyal la //
rje 'bangs grogs gsum gter ston sprul sku la //
byang chub rdo rje chos kyi dbang po la //
bstan pa'i nyin byed phrin las rnam rgyal la //
pad+ma nyin byed rtsa ba'i bla ma la //
gar dbang rtsa gsum dril sgrub lha tshogs la //
bstan srung gtso mo dbang gi lha mo la //
gter srung gzhi bdag srid gsum ka dag la /
pany+tsa a mr-ita sarba sid+d+hi hoH
zhes sman gyi thig pa dngos grub tu myang ngo //
gnyis pa rak+ta khrag mchod ni /
hU~M:
bla ma yi dam mkha' 'gro'i tshogs bcas la :
'dod chags rnam dag pad+ma rak+ta 'di :
rgyu drug kun sgrol khams gsum dbang sdud rdzas :
bde mchog bde spyod rak+ta'i mchod pa 'bul :
thugs rjes brtser dgongs dbang dang dngos grub stsol :
gu ru de wa DA ki nI sa pa ri wA ra ma hA rak+ta pU dza ho :
gsum pa tshe gal gtor ma'i mchod pa ni /
hU~M:
gzhong pa yongs dag zla gam gzhal yas su :
tshe gal mthun bsdebs dam rdzas ma hA b+h+rUM:
thabs shes rgyan ldan gtor mchod chen po 'bul :
thugs rjes brtser dgongs dbang dang dngos grub stsol :
gu ru de wa DA ki nI sa pa ri wA ra ma hA b+h+rUM ba liM ta pU dza ho :
lnga pa mchog gi mchod pa ni /
gong gi mchod pa de rnams 'khor gsum yongs dag tu shes pa blo 'das kyi don dran par byas la /
hU~M:
bla med mchog gi mchod pa ni :
dngos su 'byor dang yid kyis sprul :
blos blangs mchod pa de dag kun :
gsal stong rig rtsal 'phro 'du ste :
mchod yul mchod mkhan mchod pa kun :
'khor gsum yongs dag chos kyi sku :
mi rtog rdo rjer lhun grub pa :
gnas lugs shes pa'i mchod pa 'di :
zag pa med pa'i mchod pa mchog :
rtsa ba gsum gyi thugs dam bskang :
gu ru de wa DA ki nI sa pa ri wA ra ma hA shUn+ya tA d+harmA d+hA tu pU dza ho :
brgyad pa bstod pa bya ba ni /
hU~M:
gar gyi dbang phyug pad+ma tshe yi bdag :
'khor lo'i gtso bo gcig gi sku mchog la :
bde gshegs rtsa gsum zhi khro ma lus rdzogs :
rgyal ba rgya mtsho'i sku la phyag 'tshal bstod :
chos kyi sku la mtshan ma mi dmigs kyang :
thugs rje'i stobs kyis gang 'dul de ltar snang :
dbang chen 'bar ba gsang ba'i ma d+hal nas :
brda rtags rnam 'gyur ston la phyag 'tshal bstod :
rdo rje hrIHlas gnas 'gyur bstan pa ni :
chos nyid klong nas gzugs skur bzhengs pa'i brda :
sku mdog dmar po chags par bstan pa ni :
'gro don thugs rjes rjes su chags pa'i brda :
zhi chags drag po'i zhal gsum ldan pa ni :
sku gsum rtsa gsum so sor mtshon pa'i brda :
rtsa zhal dmar po 'dzum khro sgeg pa ni :
ye shes dbang gi phrin las mdzad pa'i brda :
g.yas zhal dkar po zhi dul 'dzum pa ni :
byams dang snying rjes 'gro don mdzad pa'i brda :
g.yon mthing khro zhal gtum la rngam pa ni :
snying rje khros pas gdug pa 'dul ba'i brda :
ral pa snum 'bol gyen du 'khyil pa ni :
sems can thugs rjes dbyings su 'dren pa'i brda :
de la dar gyi cod pan 'phur ba ni :
sku lnga ye shes lnga dang ldan pa'i brda :
rtse mor yid bzhin nor bus spras pa ni :
mchog dang thun mong dngos grub stsol ba'i brda :
rta gdong ljang gu hU~M sgra sgrog pa ni :
log 'dren bar chad 'byung po 'dul ba'i brda :
sku la thabs shes phyag drug ldan pa ni :
pha rol phyin drug 'gro drug 'dul ba'i brda :
rtsa ba'i phyag gnyis mnyam gzhag phyag rgya ni :
ting 'dzin mi g.yo ye shes brnyes pa'i brda :
de steng tshe yi bum pa bsnams pa ni :
'chi med tshe yi dngos grub stsol ba'i brda :
g.yas kyi bar pas pad phreng bsnams pa ni :
'khor ba dong sprugs 'jig rten 'dren pa'i brda :
g.yon gyi bar pas ut+pal bsnams pa ni :
ma chags thabs kyis 'gro ba 'dul ba'i brda :
g.yas kyi 'og mas gri gug bsnams pa ni :
gzung 'dzin skye 'chi rtsad nas gcod pa'i brda :
g.yon gyi 'og mas thod khrag bsnams pa ni :
snod bcud zung 'jug bde stong rol pa'i brda :
zhabs gnyis rdo rje'i skyil krung bzhugs pa ni :
ye shes rdo rjer 'gyur ba med pa'i brda :
rat+na dmar po'i rgyan phreng 'phyang ba ni :
dbang gi yid bzhin char ltar 'bebs pa'i brda :
le brgan dar gyi na bzas bklubs pa ni :
khams gsum dbang sdud dngos grub stsol ba'i brda :
gsang yum man+dA ra dang sbyor ba ni :
thabs shes zung 'jug gnyis su med pa'i brda :
gri thod 'dzin pas mgul nas 'khyud pa ni :
snang stong yab yum 'du 'bral med pa'i brda :
rjes chags spyan gyis yab la gzigs pa ni :
bde stong ye shes ting 'dzin skul ba'i brda :
phag zhal mthing ga pheM sgra sgrog pa ni :
rtog med dbyings kyi nga ro sgrog pa'i brda :
rdo rje pad+ma gnyis med rol pa ni :
dga' bzhi'i bde chen phyag rgyar spyod pa'i brda :
las rab dbang chen nang sgo srung ba ni :
gnyis med log 'dren bar chad srung ba'i brda :
'dab bzhir rigs gsum mgon po bzhugs pa ni :
mkhyen brtse mthu stobs snying rjes 'gro 'dul brda :
tshe dbang rig 'dzin pad 'byung bzhugs pa ni :
rigs gsum yongs 'dus phrin las mdzad pa'i brda :
mtshams bzhi lha mo mgyogs ma rnams bzhi ni :
dngos grub skul zhing tshe bcud sdud pa'i brda :
phyogs bzhir sgo ma rnam bzhi bzhugs pa ni :
dngos grub bar gcod phyi nang mi bsre brda :
bkram pa'i dkyil 'khor tshul du bzhugs pa ni :
mchog thun dngos grub ma lus stsol ba'i brda :
bka' brgyud bla ma sprin ltar 'thibs pa ni :
brgyud 'dzin bu la byin rlabs stsol ba'i brda :
yi dam mkha' 'gro sprin ltar 'thibs pa ni :
skal ldan rnams la dngos grub stsol ba'i brda :
dpa' bo DA ki glog ltar 'khyugs pa ni :
bar chad sel zhing phrin las mdzad pa'i brda :
grub pa'i rig 'dzin drang srong bskor ba ni :
tshe dbang smon lam dngos grub stsol ba'i brda :
bde gshegs rtsa gsum sku la phyag 'tshal bstod :
gar gyi dbang phyug sku la phyag 'tshal bstod :
gsang yum man+dA ra la phyag 'tshal bstod :
las rab dbang chen sku la phyag 'tshal bstod :
rgyal ba rigs gsum mgon la phyag 'tshal bstod :
tshe bdag pad+ma'i sku la phyag 'tshal bstod :
lha mo mgyogs ma bzhi la phyag 'tshal bstod :
lha mo sgo ma bzhi la phyag 'tshal bstod :
tshe yi mu ran skyong la phyag 'tshal bstod :
dgu pa 'dzab bya ba ni /
bdag mdun gnyis po bzhin dang me long bzhin du so sor phyes la bdag nyid gtso mchog gi thugs kar nyi zla'i ga'u sngags phreng lug rgyud dang bcas pa spro bsdus srid zhi'i tshe bcud thams cad bdag mdun sgrub rdzas rnams la bstim pa'i dgongs pa gsal bas /
hU~M:
dkyil 'khor dbus kyi gtso mchog thugs ka ru :
nyi zla'i gwa 'u kha sbyor de'i nang du :
skye med thugs srog bcud phur yi ge hrI:
de las lnga ldan 'od zer zer thag ni :
rdo rje lu gu rgyud du sbrel ba'i nang :
sngags kyi yi ge bung ba bcud la 'khor :
rang gdangs grags stong 'gyur khug di ri ri :
oM AHhU~M hrI:gu ru de wa DA ki nI pad+ma rA gAk+Sho b+h+ya :
A yuHsid+d+hi tshe b+h+rU~M hU~M nr-i dza :
sham bur /
tshe bsod rgyas dbang du gyur cig puSh+TiM ku ru ye swA hA:
de las sngags phreng thig le zer thag sbreng :
lu gu rgyud du ljags kyi pad+mor A:
de las g.yas bskor rta gdong zhal nas thon :
phyi rol nam mkha' sa chu me rlung dang :
nang bcud skye 'gro'i tshe bsod dwangs ma'i bcud :
gsang ba sku dang zhing khams mthu byin kun :
'od zer sngags phreng lug rgyud rnam par bsdus :
phag gdong zhal nas yum gyi sku dbyibs brgyud :
mkha' dbyings gang ba rdo rje'i lam nas rngubs :
mas yar spyan drangs tshe yi gwa 'ur bstims :
tshe yi dngos grub yar ba thams cad khug :
bla tshe nyams gsos brtan g.yo srid bcud kyi :
tshe dpal kun bsdus bdud rtsi dwangs mar sbar :
de yang 'dzag med bde ba chen por bskyil :
'chi med 'ja' lus rdo rje'i srog grub bsgom :
zhes mos la bzla'o //
las bum a mr-itas bsang /
swa b+hA was sbyang /
stong pa'i ngang las rin po che las grub pa'i bum pa tshad dang mtshan nyid thams cad yongs su rdzogs pa'i nang du las rab dbang chen sku mdog dmar po g.yas pad+mas mtshan pa'i dbyug tho 'phyar zhing g.yon sdigs mdzub dang bcas pa'i zhags pa thugs kar 'dzin pa khro bo'i chas thams cad dang ldan pa'i spyi bor oM/
mgrin par AH
thugs kar hU~M/
de las 'od zer 'phros bsgom pa dang 'dra ba'i ye shes pa spyan drangs /
dzaHhU~M baM ho :
ar+g+haM nas shab+da'i bar gyis mchod /
hrI:
rnam dag chos sku skye med ngang nyid las :
zung 'jug 'gag med longs sku hU~M sgra sgrog :
gnas med sprul pas 'jigs byed skur ston pa :
khro rgyal rta mchog dpal la phyag 'tshal bstod :
thugs kar nyi ma'i dkyil 'khor la hrIHyig gi mthar sngags kyi 'phreng ba g.yas bskor du 'khor bar mos la /
oM hrIHpad+ma kro ta ha ya grI wa hu lu hu lu hU~M phaT:
ci nus bzla /
mthar khro bo 'od du zhu ste chur thim pa de'i rdul phra rab kyi grangs snyed pa'i khro bor gyur pas phrin las mdzad par gyur par mos /
bcu pa tshogs kyi mchod pa ni /
bdud rtsis bsang gtor byas la /
oM sarba dra byaM saM sho d+ha ni hU~M phaT:
hU~M:
rdo rje lta bu'i ting 'dzin las :
raM yaM khaM 'phros tshogs rdzas kyi :
dngos 'dzin 'bag btsog bsregs gtor bkrus :
oM AHhU~M ha ho hrIHhoH
bdud rtsi dwangs ma chen por sbyangs :
ye shes bdud rtsir rtogs par byas :
'dod yon zag med khyab par sbar :
bkram pa'i lha tshogs dgyes par gyur :
tshogs phud cha gsum du spros pa'i dang po gtso mchog gi rtsa zhal dbus mar mchod pa ni /
hU~M:
bla ma yi dam mkha' 'gro rnams :
'dod yon ma spangs ye shes rgyan :
dngos grub chen po sgrub pa'i rdzas :
zhal zas tshogs kyi mchod pa bzhes :
gu ru de wa DA ki nI ga Na tsakra pU dza ho :
gnyis pa g.yas zhal dkar por phul nas bshags pa bya ba ni /
hU~M:
sngon byung dus nas da lta'i bar :
ma rig bdag cag lus ngag sems :
sku gsung thugs kyi dam nyams pa :
'dod yon tshogs kyi mchod pas bshags :
gu ru de wa DA ki nI sa ma ya ho :
gsum pa /
hU~M zhes brjod pas 'dod yon gyi lha mo rang la thim :
bdag nyid las rab dbang chen gyi skur gyur :
na mo sangs rgyas chos dang dge 'dun te dkon mchog rin po che rnam pa gsum :
bde gshegs rtsa gsum 'chi med tshe'i dkyil 'khor gyi lha tshogs rnams kyi bden pa dang :
bden pa chen po'i byin rlabs kyis ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig :
nr-i yaM dzaHtri yaM dza :
badzra ang+ku sha dza :
dzaHhU~M baM ho :
'gugs bcings bsdams nas myos par byas la /
hU~M:
nga ni las rab dbang chen sku :
gtum rngams sprul pa bka' sdod 'phros :
bdag 'dzin bdud dang ru dra kun :
bdag med rdo rje phur pas gzir :
khro mo rol pa'i gtun khung du :
khro bo rol pa'i gtun gyis brdung :
rnam shes chos kyi dbyings su bsgral :
snyigs ma'i sha khrag tshogs su sbar :
zhes bsgral zhing sha khrag ye shes kyi bdud rtsir spar pa g.yon zhal mthing ga la bstab par mos la /
gu ru de wa DA ki nI mAM sa tsit+ta rak+ta kiM ni ri ti pU dza khA hi :
bar 'dir bdud rtsi gsang nan gyis kyang mchod do //
rgyu gnyis rkyen sbyar 'bru bcud 'di :
dug lnga sman gyur dam pa'i rdzas :
dza gad dpa' bo'i bdud rtsi 'dis :
rtsa ba gsum gyi thugs dam bskang :
gu ru de wa DA ki nI ma hA dza gad pU dza ho :
las kyi rdo rjes thabs shes kyi rdzas rnams slob dpon la bsnol mar stob cing /
kye gzigs shig mdzes ldan dam pa'i chos //
zhes sogs kyis phul /
len pa pos kyang pad+ma'i phyag rgya bskor zhing /
a la la hoH
zhes blang /
rnal 'byor pa thams cad la brims te nang gi sbyin sreg dang ldan pas rol pa'i mthar /
hoH
bdag cag rdo rje slob dpon mched dang lcam dral rnams kyis dza gad dpa' bo gsol bas 'gro ba ma lus dbang du 'du bar gyur cig
/ma hA mAM sa gsol bas rnal 'byor gyi dbang phyug chen por gyur cig
/rdo rje'i tshe gal gsol bas tshe dpag tu med pa'i tshe dang lang tsho la mnga' brnyes par gyur cig
/zhal zas kyi bye brag mang po gsol bas rtsa gsum zhi khro'i phrin las kyi rdzu 'phrul sna tshogs la dbang 'byor par gyur cig
/ces smon lam gdab bo //
lhag ma rnams bsdus nas slob dpon mkha' dbyings kyi rgyas dza gad kyi zhal phru btab la /
a kA ros byin brlabs la /
hU~M/
las kyi rdo rje byed por dbang bskur ba'i //
mkha' 'gro lhag sdud ma sring ging gi tshogs //
lhag ma kha chus dam la btags pa rnams //
dam tshig bzhin du mchod kyis gshegs su gsol /
e A ral+li hrIng hrIng dzaHhU~M baM hoH
zhes pas spyan drangs /
hU~M:
bde bshegs rtsa gsum dkyil 'khor nas :
ye shes las dang 'jig rten pa'i :
dpa' bo d+hA ki shugs 'gro'i tshogs :
dbang phyug nyer brgyad ging lang ka :
rdo rje phra men bka' sdod tshogs :
rigs dang sku mdog ma nges shing :
rgyan dang phyag rgya sna tshogs ston :
gnas bzang de ni dur khrod rgyu :
gos su zhing chen re lde dkris :
skyogs su b+han+d+ha skra can 'chang :
zas su sha khrag lhag gtor za :
rnal 'byor drod nyul tshogs khang 'grim :
lhag ma'i gtor ma 'di bzhes la :
mi mthun gnod pa'i rkyen rnams srungs :
phrin las rnam bzhi 'grub par mdzod :
u ts+tshiSh+Ta b+hak+She b+h+yaHswA hA:
zhes lhag ma phyi rol du dor /
gsum pa rjes kyi rim pa la don tshan dgu'i dang po thugs dam bskul ba la gnyis /
dang po rig 'dzin rnams kyi thugs dam bskul ba ni /
spos btul mda' dar g.yab cing dril bsil dang bcas /
hU~M:
sngon tshe bskal pa'i dang po la :
'chi med chos 'di sus bsgrubs pa :
sgrub pa'i gnas mchog gang du yin :
dngos grub snying po su yis brnyes :
hU~M:
sngon byung bskal pa'i dang po la :
bde chen dbang gi pho brang du :
bcom ldan tshe bdag yab yum gnyis :
skye 'chi med pa'i skur bstan te :
bgres rgud med pa'i grub rtags thob :
de yi byin rlabs deng 'dir bskul :
sgrub mchog tshe yi dngos grub stsol :
hU~M:
de nas bar gyi bskal pa la :
rA ga rak+ta'i brag phug tu :
bdag nyid pad+ma yab yum gyis :
tshe lha gsang ba'i sgrub pa mdzad :
'ja' lus rdo rje'i srog bsgrubs pas :
skye 'chi med pa'i skur bstan te :
bgres rgud med pa'i grub rtags thob :
de yi byin rlabs deng 'dir bskul :
sgrub mchog tshe yi dngos grub stsol :
hU~M:
de 'og da lta'i bskal pa la :
mkha' 'gro 'du ba dga' ba'i tshal :
zag med 'ja' tshon ke'u tshang du :
skal ldan chos bdag skyes bu yis :
zab gter gsang rgya bkrol ba'i tshe :
skye 'chi med pa'i gding rnyed cing :
'chi med grub pa'i mtshan ma thob :
de yi byin rlabs deng 'dir bskul :
sgrub mchog tshe yi dngos grub stsol :
gnyis pa dkyil 'khor lha tshogs bskul ba ni :
hU~M:
dkyil 'khor dbus nas rtsa gsum rigs 'dus lha :
yab yum sras bcas thugs dam deng 'dir bskul :
rgyal ba rigs gsum mgon po pad+ma 'byung :
mgyogs ma bzhi dang sgo ma bzhi la sogs :
tshe yi gsang ba'i dkyil 'khor lha tshogs rnams :
mi mngon dbyings nas thugs dam gnad nas bskul :
tshe bdag rnams kyis bla tshe yar ba khug :
srid gsum brtan g.yo'i tshe dpal dngos grub sdus :
rig 'dzin sgrub por byin rlabs char chen phob :
tshe yi pho nya srung ma thams cad kyis :
tshe bcud dngos grub bsgrub pa'i sdong grogs mdzod :
'di gnyis thugs dam bskul ba dang tshe 'gugs sbrags ma lta bu yin pas bla ma rig 'dzin dkyil 'khor gyi lha tshogs rnams kyis rang gzhan gyi bla tshe yar pa 'thor ba sogs bkug cing brtan g.yo'i tshe dpal dngos grub thams cad bsdus te bdag dang sgrub rdzas la bstsal zhing bstim pa'i dmigs pa yang dag bya'o //
gnyis pa chad tho bya ba ni /
skabs 'dir bka' srung dang gter srung rnams la rang rang gi cho ga bzhin du gtor ma btang zhing de'i mthar chad tho'i gtor ma zur pa zhig kyang bshams la 'bul ba ni /
hU~M:
sngon tshe bde chen dbang gi zhing khams su :
pad+ma dbang chen 'od mi 'gyur ba yis :
rang snang 'khor lo tshe yi rgyud sde rnams :
dgongs pas brgyud cing 'khor gyis bsdus pa'i tshe :
tshe bdag so sos ji ltar khas blangs bzhin :
mchod gtor bzhes la phrin las grub par mdzod :
de 'og rA ga rak+ta'i brag phug dang :
brag dmar bsam yas g.ya' ma lung rnams su :
bdag nyid tshe bdag pad+ma 'byung gnas dang :
sgrub pa'i grogs mo mkhar chen bza' sogs kyis :
'chi med tshe yi dkyil 'khor zhal phye tshe :
tshe bdag bka' srung dam can rgya mtsho yis :
ji ltar khas blangs dam bca' de bzhin du :
mchod gtor bzhes la 'phrin las grub par mdzod :
de 'og zag med 'ja' tshon phug pa dang :
sbas yul pad+ma 'od kyi dbu rtse ru :
skal ldan las can chos bdag skyes bu yis :
zab gter bton dang sgrub cing spel ba'i tshe :
sngags srung zhi sku dbang gi lha mo dang :
lha bdud btsan sogs gnas dang gter srung gis :
ji ltar khas blangs dam tshig ji bzhin du :
mchod gtor bzhes la phrin las sgrub par mdzod :
gsum pa brtan ma bskyong ba ni /
rin po che'i snod du trAM las byung ba'i gtor ma rin po che'i gur khang longs spyod zad mi shes pas gang bar gyur par mos la oM AHhU~M gis byin gyis brlab /
hU~M:
brtan ma skyong mdzad ma sring rgya mtsho'i tshogs :
rang rang rigs mthun sman btsun 'bum sde rnams :
dar gyi lhab lhub sil snyan sgra dang bcas :
dgung sngon dbyings nas spyan 'dren gshegs su gsol :
sngon tshe bdag nyid pad+ma thod phreng dang :
slob ma'i dam pa dpal gyi seng ge yis :
kha la shod dang bod yul sbas gnas su :
pad+ma dbang gi dal du bkar btags pa'i :
dam tshig gnyan po bskul gyis gtor mchod bzhes :
mtha' bzhi'i dmag zlog rims dang dal yams chod :
char chu dus 'bab lo phyugs srid rnams 'phel :
zag med 'ja' lus rdo rje'i srog sgrub kyi :
smin grol bstan pa phyogs bcur rgyas par mdzod :
oM la lA/
le le /
taM taM/
te te kha rak+ma /
ma ma sriM 'gro ma hU~M b+h+yo hU~M hU~M/
ma hA pany+tsa rak+ta ba liM ta khA hi /
bzhi pa rta bro bya ba ni /
gtor gzhong gi 'og tu log par 'dren pa thams cad mnan par bsgoms la /
hU~M:
bdag nyid rta yi brtul zhugs kyis :
thabs shes gnyis med rol pa las :
rdo rje'i bro brdung chems se chem :
hU~M pheM nga ro di ri ri :
khams gsum yongs sgrol dkyil 'khor du :
ye shes khro tshogs 'khrugs pa rnams :
gzung 'dzin bsgral ba'i las byas pas :
ma traM mnan pa'i cho ga rdzogs :
oM laM AHlaM hU~M laM stam b+ha ya nan :
lnga pa dngos grub blang ba 'di'i khongs su rang nyid dkyil 'khor du 'jug cing tshe'i dbang blang ba spro na bya ste las bum gyis khrus bya /
hU~M bzhi'i sngags kyis bgegs bskrad /
maN+Dal me tog dang bcas pa phul nas gsol ba gdab pa ni /
e ma :
bla ma bde gshegs 'dus pa'i sku :
rtsa gsum tshe yi lha tshogs dgongs :
bdag gzhan 'chi med thob bya'i phyir :
tshe yi dbang dang dngos grub stsol :
lan gsum /
spro na /
dkon mchog gsum la bdag skyabs mchi :
zhes pa'i rgyun bshags kyang lan gsum bya /
rang nyid skad cig gis gar dbang rtsa gsum dril sgrub tu gsal ba'i spyi bor oM/
mgrin par AH
thugs kar hU~M gis mtshan pa las 'od zer 'phros /
nub phyogs bde ba can pad+ma 'od sogs dag pa'i zhing rab 'byams nas bsgom pa ci 'dra ba'i ye shes pa spyan drangs /
bdag lus la gnyis su med par thim par gyur ces mos la spos dud /
Da dril 'khrol /
sngags kyi mjug tu dz+nyA na A be sha ya AH
btags pa mang du brjod /
su pra tiSh+Tha brjod pas brtan par bya'o //
dkyil 'khor gyi gtso bo las rgyal thebs pad+ma'i sems dpa' zhal gcig phyag gnyis pa zhig spros pa des dbang bskur gyi bya ba rnams mdzad par mos la /
hU~M:
bde gshegs tshe yi gsang ba'i pho brang mchog :
bkra shis rin chen bum pa rgyan ldan pa :
nang na rtsa gsum tshe yi lha tshogs bzhugs :
gnyis med bdud rtsi'i chu yis dbang bskur bas :
las dang nyon mongs bag chags dri ma bkrus :
ye shes lha yi sku gsung thugs 'grub shog :
oM AHhU~M hrIHgu ru de ba DA ki nI sarba sid+d+hi pha la hU~M:
a b+hi Shiny+tsa satwaM:
bum pa spyi bor bzhag cing tshe chu myang /
hU~M:
dung chen bde ba chen po'i snod nang du :
rtsa brgyad yan lag stong sbyar dza gad sman :
rtsa gsum lha tshogs mnyam sbyor byang chub sems :
skal ldan rigs kyi bu la dbang bskur bas :
rtsa khams mdud grol ye shes rtsa kha bye :
bde stong gsang ba'i dbang mchog thob par shog :
oM AHhU~M hrIHgu ru de wa DA ki nI sarba sid+d+hi pha la hU~M:
gu h+ya a b+hi Shiny+tsa satwaM:
thod pa bdud rtsi dang bcas pa mgrin par bzhag cing bdud rtsi myang /
hU~M:
'bru bcud dam rdzas sbyar ba tshe'i bcud len :
thabs shes zung 'jug myang grol ril bu 'dis :
skal ldan rigs kyi bu la dbang bskur ro :
myang stong shes rab ye shes dbang thob shog :
oM AHhU~M hrIHgu ru de wa DA ki nI sarba sid+d+hi pha la hU~M:
pra dz+nyA dz+nyA na a b+hi Shiny+tsa satwaM:
tshe ril snying gar reg cing myong /
hU~M:
phyi ltar dam rdzas rdzas mchog nyi shu lnga :
nang ltar ba liM bum gzugs lha'i gzhal yas :
gsang ba rtsa gsum tshe yi lha tshogs bzhugs :
skal ldan rigs kyi bu la dbang bskur bas :
'chi med tshe dang 'dzad med zas nor sogs :
yon tan re ba skong ba'i dbang thob shog :
oM AHhU~M hrIHgu ru de wa DA ki nI sarba sid+d+hi pha la hU~M:
gu Na A yuHsid+d+hi tshe b+h+rUM:
tshe gtor spyi bor bzhag
/tshe mi shigs pa rdo rje lta bur gyur cig :
tshe mi 'gyur ba g.yung drung lta bur gyur cig :
tshe mi nub pa rgyal mtshan lta bur gyur cig :
tshe nyi zla dang mnyam par gyur cig :
tshe dang bsod nams thams cad 'phel zhing rgyas par gyur cig :
mda' dar g.yab cing lus kyi gnas gsum du reg
/hU~M:
bde gshegs tshe yi sku gsung thugs yon tan :
phrin las mi zad rgyan gyi 'khor lo yis :
skal ldan bu mchog khyod la rgyas btab bo :
'chi med rdo rje'i srog tu grub nas kyang :
'gyur med rdo rje g.yung drung tshe thob shog :
oM AHhU~M hrIHgu ru de wa DA ki nI sarba sid+d+hi pha la hU~M:
kA ya wA ka tsit+ta tiSh+Tha badzra a b+hi Shiny+tsa satwaM:
phun sum tshogs pa mnga' ba gser gyi ri bo 'dra /
zhes sogs kyi shis brjod kyang ci rigs bya zhing gtang rag gi maN+Dal kyang dbul lo //
tshe'i bdag 'jug blang ba 'di byas phyin dngos grub len chog zur du ma byas kyang chad skyon med la bsdus pa'i tshe dngos grub len chog kher rkyang bya ba ni /
hU~M:
bde mchog bde spyod nam mkha'i dkyil yangs nas :
bde gshegs rtsa gsum zhi khro thugs dam can :
gar gyi dbang phyug bcom ldan tshe dpag med :
tshe yi gsang ba'i dkyil 'khor lha tshogs kyi :
sku gsung thugs yon phrin las dngos grub ni :
bum pa bzang dang dpag bsam nor bu'i tshul :
'bad med lhun grub dngos grub bstsal du gsol :
'gyur med sku yi dngos grub bstsal du gsol :
'gag med gsung gi dngos grub bstsal du gsol :
'khrul med thugs kyi dngos grub bstsal du gsol :
re skong yon tan dngos grub bstsal du gsol :
'gro 'dul 'phrin las dngos grub bstsal du gsol :
'chi med tshe yi dngos grub bstsal du gsol :
'dzad med nor gyi dngos grub bstsal du gsol :
thun mong yid bzhin dngos grub bstsal du gsol :
oM AHhU~M hrIHgu ru de wa DA ki nI sarba sid+d+hi pha la ho :
sgrub rdzas rnams gnas gsum du gtug cing longs spyod pa ste gzhung gi dgongs pa la ni 'di tsam las bdag 'jug len pa ched du gsungs pa med la bkag pa yang ma mchis so //
drug pa bzod par gsol ba ni /
sngags tsam gyis mchod /
A li kA li dang yig brgya sbrel ba lan gsum bzlas pa'i mthar /
hU~M:
bde gshegs rtsa gsum dkyil 'khor du :
cho ga lhag chad nyams pa dang :
ma ng+hal mchod tshogs chung ba dang :
lta sgom ting 'dzin bying rmugs sogs :
nyes ltung thams cad mthol lo bshags :
phyin chad sgrib par mi 'gyur bar :
tshangs pa mchog gi dngos grub stsol :
bdun pa gshegs shing dkyil 'khor bsdu ba ni /
hU~M:
ye shes lha tshogs rang bzhin klong du gshegs :
sems kyi sgyu 'phrul tsam du snang ba'i dal :
mi dmigs gdod ma'i stong chen ngang du thim :
skye ba med las skye ba'i tshul du slar :
'gag med rang rtsal glo bur lha ru ldang :
sa mA d+hi hU~M:
rdul tshon dgos 'dod 'byung ba'i rin po che'i phung por gyur par mos la rin po che'i bum par bstsal zhing chu klung chen por dor /
a kA ro brjod pas thig shul rnams dri bzang po'i chus dbyi zhing sgrub rdzas mchod pa'i ras ma rnams dben par bsdu'o //
brgyad pa smon lam gdab pa ni /
ho :
bdag cag rdo rje slob dpon dang :
tshom bu gcig tu 'dus pa rnams :
rdo rje 'da' dka' gnyan gyis sbrel ba dang :
tshe yi ma d+hal gsang ba'i pho brang du :
'ja' lus rdo rje'i srog tu bsgrubs pa des :
khams gsum 'od skur yongs sgrol phyir du bsngo :
dgu pa shis pa brjod pa ni /
hU~M:
thugs rje'i byin rlabs myur stsol ba'i :
bla ma brgyud pa'i bkra shis shog :
mchog thun dngos grub char ltar 'bebs :
bde gshegs zhi khro'i bkra shis shog :
bar chad kun sel 'phrin las sgrub :
mkha' 'gro chos skyong bkra shis shog :
'ja' lus rdo rje'i srog rtsa sgrub :
rdzogs pa chen po'i bkra shis shog :
gzhan yang bkra shis pa'i tshigs su bcad pa ci rigs brjod pas mtha' brgyan par bya'o //
bde gshegs rtsa gsum 'chi med dril sgrub kyi dkyil 'khor gyi cho ga 'chi med mchog gi snang ba zhes pa 'di ni /
dga' chags nas dad ldan mi'i dbang po lha dbang rnam par rgyal ba'i sdes dri bzang gi sdong po /
sna lnga'i lha rdzas yug dang bcas te bskul bar mdzad pa ltar /
d+harmA swa mis chos sdings rgyal ba'i ri khrod du sbyar ba'i yi ge pa ni rwa ston 'jam dpal gyis bgyis pa ste /
'gro kun 'chi ba med pa tshe dang ye shes dpag tu med pa'i go 'phang la reg pa'i rgyur gyur cig /

//
