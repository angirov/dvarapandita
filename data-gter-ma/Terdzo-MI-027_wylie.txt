@#//
bcom ldan 'das rta mchog rol pa gnyen po lha bzhi'i sgrub thabs yang snying bzhugs so //
na mo gu ru ha ya gr-I wa ya /
skyabs sems ni /
na mo /
bdag sogs 'gro kun deng nas byang chub bar //
bla ma rtsa ba gsum la skyabs su mchi //
gzhan don rdzogs pa'i sangs rgyas 'thob bya'i phyir //
dbang chen lha tshogs bsgrub par sems bskyed do //
mchod pa byin brlab ni /
raM yaM khaM/
stong nyid dbyings las ye shes sgyu ma'i 'phrul //
phyi nang gsang ba bla na med pa yi //
mchod pa'i bye brag nam mkha'i mtha' klas pa //
kun tu bzang po'i mchod sprin rgya mtshor gyur //
oM badzra ar+g+haM nas /
shab+da sarba pU dza AHhU~M/
lha bskyed ni /
hU~M/
chos rnams thams cad skye med chos kyi dbyings //
oM ma hA shUn+ya tA dz+nyA na badzra swa b+hA wa At+ma ko\u0f85 haM/
khyab pa'i snying rje chen pos sems can don //
d+harma d+hA tu badzra swa b+hA wa At+ma ko\u0f85 haM/
sems kyi mtshan nyid yi ge hU~M du gyur //
badzra tsit+ta hU~M/
e yaM ra sha keM raM b+h+rU~M/
hU~M las e 'phros gru gsum mthing nag e //
hU~M las yaM 'phros rlung gi dkyil 'khor steng //
hU~M las ra 'phros khrag gi rgya mtshor gyur //
hU~M las sha 'phros sha chen sa gzhir brdal //
hU~M las keM 'phros rus pa'i ri rab brtsegs //
hU~M las raM 'phros bskal pa'i me phung 'bar //
hU~M las b+h+rU~M 'phros b+han+d+ha'i gzhal yas khang //
chu srin sbrul chen ka gdung nya sbal thog
/bya khyung bla bre sbrul phran za ra tshags //
de dbus nyi zla pad+ma'i gdan steng na //
gza' klu sa bdag pho mo bsnol mar bting //
b+h+rU~M bi shwa bi shud+d+he dz+nyA na tsakra b+h+rU~M/
gdan steng hU~M babs de nyid hrIHdmar po //
yongs gyur dpal chen rta mgrin sku mdog dmar //
zhal gcig phyag gnyis khro zhing rab tu gtum //
zhal gdangs ljags 'dril mche gtsigs spyan gsum bgrad //
sma ra smin ma dbu skra dmar ser 'bar //
dbu gtsug rta mgo ljang gu rta skad 'tsher //
phyag g.yas ral gri rtse la me 'bar 'phyar //
g.yon pa thugs kar sdigs mdzub zhags pa bsnams //
dur khrod chas brgyad sbrul chun rin chen spras //
zhabs gnyis g.yas bskum g.yon brkyang dor stabs kyis //
ye shes me phung 'bar ba'i klong na bzhugs //
dbu gtsug bya khyung rgyal po sku mdog nag
/rwa dang mchu sder sgro gshog rno zhing 'tsher //
spyan gsum nyi zla lta bur gsal la 'khyil //
rin chen sbrul rgyan phyag g.yas sbrul bzung za //
rwa bar yid bzhin nor bu'i lto ba ru //
pad zla'i gdan la bcom ldan tshe dpag med //
dkar po zhal gcig phyag gnyis tshe bum 'dzin //
gos dkar yum dang mnyam sbyor gnyis ka yang //
longs spyod rdzogs sku'i chas kyis rnam par brgyan //
gtso bo'i thugs kar pad+ma nyi ma'i steng //
phyag na rdo rje zhal gcig phyag gnyis pa //
mthing nag khro gtum g.yas pas rdo rje 'phyar //
g.yon pas dril bu dkur brten rin chen sbrul //
dur khrod rgyan rdzogs g.yon brkyang tshul gyis bzhugs //
so so'i gnas gsum yig 'bru gsum gyis mtshan //
de las 'od 'phros ye shes spyan drangs gyur //
spyan 'dren bzhugs gsol phyag 'tshal ni /
hU~M/
dmigs med mkha' ltar khyab cing dag pa'i sku
/spyan 'dren gshegs su gsol bar mi dmigs kyang //
thugs rje'i ngang nyid chos skur dag pa las //
ye shes sgyu mar rol zhing gshegs su gsol //
hrIHa pa ri mi ta A yur+dz+nyA na pad+ma kro d+ha ha ya grI ba badzra pA Ni ga ru DaHhU~M phaT swA hA/
e h+ye hi sa ma ya dzaHhU~M baM hoHhrIM hrIMHdzaH
sa ma ya A be sha ya tiSh+Tha satwaM/
a ti pU hoH
na ma hrIMH
mchod pa ni /
hU~M/
bla med mchog gi mchod pa dam pa ni //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
thugs dam bzhin las ci bder bzhes su gsol //
oM shrI badzra he ru ka sa pa ri wA ra Ar+g+haM nas shab+da sarba pU dza pra tIts+tsha swA hA/
bstod pa ni /
hrIH
mtshan tsam thos dang dran pa'i mod nyid la //
'chi bdag g.yul las rnam par rgyal ba'i lha //
mi 'gyur tshe yi mchog sbyin legs stsol ba //
bcom ldan gar gyi dbang por phyag 'tshal bstod //
bde bar gshegs pa kun gyi gsung rdo rje'i //
sgyu 'phrul 'gyur med rol pa rta mchog dpal //
rgyal bsen la sogs lha srin sde brgyad kyi //
gnyen po dbang chen dpal la phyag 'tshal bstod //
sangs rgyas kun gyi gsang ba ma lus pa'i //
mdzod 'dzin phyag na rdo rje 'bar ba'i rwa //
gdengs pa'i mod la gza' klu 'byung po'i tshogs //
phye mar 'thag mdzad khyod la phyag 'tshal bstod //
mi bzad sder mos klu gnyan sa bdag gi
/don snying drangs nas zhal du gsol mdzad pa'i //
dug lnga'i dbal kun yongs 'joms ga ru DaH
bya khyung rgyal po khyod la phyag 'tshal bstod //
bzlas pa ni /
thugs kar nyi steng hrIHmthar sngags phreng 'khor //
'od 'phros don gnyis byas 'dus rang la thim //
snang grags rig pa dkyil 'khor gsum gyi ngang //
dpal chen sku gsung thugs su 'grub par gyur //
hrIHa pa ri mi ta A yur+dz+nyA na pad+ma kro d+ha ha ya gr-I ba badzra pA Ni ga ru DaHhU~M phaTaH
ces ci nus bzla /
thun mthar dbyangs gsal rten snying dang /
sngar bzhin mchod cing bstod /
yi ge brgya pa lan gsum /
nyer bsdu dang thun mtshams kyi lha skur ldang ba ni /
snod bcud 'od zhu gzhal yas khang la thim //
de nyid 'khor dang 'khor rnams gtso bor thim //
de yang mi dmigs stong pa nyid kyi ngang /

/slar yang dpal chen sku gsung thugs su gyur //
dge ba 'di yis myur du bdag
/dbang chen lha tshogs 'grub gyur nas //
zhes sogs bsngo smon shis brjod ji ltar rigs pa bya'o //
zhes pa'ang gzhung rtsa ba las sbyor dngos rjes kyi yan lag mdor bsdus te many+dzu g+ho Shas bris pa dge legs su gyur cig
/sarba dA mang+ga la b+ha ba tu ///
/
