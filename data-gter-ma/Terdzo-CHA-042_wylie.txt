@#//
zab mo bla ma'i thugs sgrub bde mchog 'khor lo'i rim pa gnyis kyi khrid yig dag cing gsal ba zung 'jug myur lam zhes bya ba bzhugs so //
na mo gu ru tsakra sa m+wa nA ya /
chos dbyings mkha' lam bde chen nyi ma'i gzis //
srid 'khrul mun pa'i drwa ba dbyings su sdom //
dran pas phyag rgya'i dngos grub stsol mdzad pa //
rigs kun khyab bdag mchog des rjes 'dzin mdzod //
bla ma yi dam dbyer med he ru ka
/sdom pa'i rgyud lung man ngag rgya mtsho'i bcud //
grub mchog bye ba'i gshegs shul zla med pa //
ngo mtshar nye brgyud bka' srol 'di dbye 'o //
'phags bod gnyis su zab lam mthar thug par yongs su grags shing ngo mtshar nye brgyud kyi bka' srol bla ma yi dam dbyer med du sgrub cing bka' gter gnyis ka'i bka' babs kyis khyad par du byas pa /
zab mo bla ma'i thugs sgrub bde mchog 'khor lo'i rim pa gnyis kyi gdams khrid 'chad pa la gnyis /
gang las byung ba'i lo rgyus /
de las byung ba'i gdams ngag dngos so //
dang po ni /
gzhung rtsa ba las /
de ltar bla ma yi dam gyi :
rnam par sgom pa'i thabs chen po :
thugs sgrub kun gyi mthar thug pa :
bskyed rdzogs dmar byang snying po 'di :
'phags pa dgyes pa'i ri yi sul :
mA ra ti ka'i brag phug tu :
bdag nyid pad+ma badzra dang :
tshe lam grogs mchog man+d+hA ras :
'chi med rig 'dzin sgrub pa'i tshe :
chos sku kun bzang rdo rje 'chang :
longs sku dpal ldan bde ba'i mchog :
sprul sku lhan skyes rnal 'byor mas :
rang byung gsang ba'i dkyil 'khor du :
dbang bskur byin brlabs gdams pa gtad :
he ru ka dang dbyer med gyur :
de nas gangs can yul dbus su :
mnga' bdag rgyal pos gsol btab ngor :
gdams zab rgyas 'bring gsum du dbyes :
rgyas pa srin sbar brag tu sbas :
chos rgyal chen po'i sprul pas 'don :
'bring po ru mtshams byang du sbas :
lo tsA chen po'i skye bas 'don :
snying po'i bcud 'dril rmad byung ba :
da lta mnga' bdag yab sras dang :
bai ro mchog dbyangs bdud 'joms rtsal :
thugs kyi gzung mar bcas la gdams :
rang rang nyams blangs drod tshad phyung :
brda ris e yis mtshan pa'i yul :
gangs bar rdo rje phug mo che'i :
pha bong dbang phyug mtshan rtags can :
der ni bse yi spar bu ru :
chos dang bstan srung dam rdzas bcas :
mi 'jig phyag rgyas bsdams la sbos :
drug cu kha ral snyigs ma'i dus :
stod smad hor gyi 'khrugs long g.yo :
bod khams rnal du mi gnas tshe :
rgyal ba mchog dbyangs sprul pa ni :
ston pa pad+ma'i ming gis rnyed :
gzhan don cung zad 'byung yang srid :
brda ris yang gter rgyas btab na :
cher snyigs sum cu kha ral dus :
mnga' bdag skye mtha' pad+ma'i ming :
'gro 'dul sgyu ma'i skyes bu la :
ye shes mkha' 'gro'i brdas mtshon te :
dgongs brgyud mngon sum byin brlabs mthus :
tshig brgyud yi ge'i ris su bris :
don brgyud snod ldan 'dus pa la :
smin grol byin rlabs chig rdzogs ston :
las can 'ga' tsam don du 'gyur :
'brel tshad don ldan e ma ho :
zhes gsungs pa ltar dpal he ru ka dang dbyer med pa bde ba chen po pad+ma badzra la chos rgyal khri srong lde btsan gyis gsol ba btab pa'i ngor bla ma bde mchog 'khor lo'i smin grol gdams ngag yongs su rdzogs pa las can 'dus pa rnams la bstsal /
gdams skor rnams rgyas 'bring bsdus gsum du byas te phyi rabs gdul bya so so'i ngo skal du dgongs nas gter gnas tha dad pa rnams su rgyas btab pa las /
rgyas pa bde mchog dmar po gsang ba yongs rdzogs skor mnga' bdag nyang rin po ches lho brag srin mo sbar rjes nas spyan drangs /
'bring po zab mo gsang 'dus skor bai ro'i skye mtha' a ya bon po lha 'bum mam gu ru rnon rtses gtsang gi byang ru mtshams nas spyan drangs /
bsdus pa snying po'i bcud 'dril 'di nyid lo tsA ba rgyal ba mchog dbyangs kyi rnam 'phrul rgya ston pad+ma dbang phyug gis e yul rig pa'i 'byung gnas kyi kha stod /
gangs bar rdo rje'i phug mo che zhes pa'i brag skyibs chen mo'i sgo drung pha wong dbang phyug gi mtshan rtags can nas bla rdzogs thugs gsum gyi chos dang bstan srung gur mgon gyi rgya gzhung /
dam rdzas bdud rtsi sman gyi ril bu sogs dang lhan cig spyan drangs /
bde mchog gi skor 'di nyid lung byang ltar slar yang gnas de nyid du yang gter du sbas pa /
dus phyis rab tshes sa stag lo'i sa ga zla ba'i tshes bcur ye shes kyi mkha' 'gros sprul pa'i gter chen pad+ma 'od gsal mdo sngags gling pa la gter dpe bstan cing brda sprod mdzad pa'i rjes thog tu rgya ston pad+ma dbang phyug nyid kyi sku mngon du snang bas dbang dang gdams ngag rdzogs par gnang /
de 'phral tshig brgyud yi ge ris su gtan la phab /
chu rta mgo zla'i nyer lngar don brgyud smin grol gyi gdams pa chig rdzogs su bstsal pa'i brgyud pa ni /
chos sku kun bzang rdo rje 'chang /
longs sku dpal ldan bde mchog
/sprul sku lhan skyes rnal 'byor ma /
'chi med pad+ma badzra yab yum /
mkha' 'gro ye shes mtsho rgyal /
mnga' bdag khri srong yab sras /
lo chen bai ro tsa na /
lo tsA ba rgyal ba mchog dbyangs sogs la rgyas 'bring bsdus pa'i tshul gyis gnang /
de nas gter ston pad+ma dbang phyug
/bka' babs bdun gyi mnga' bdag pad+ma 'od gsal mdo sngags gling pa ste /
bka' drin mnyam pa med pa'i mgon po des bdag la bstsal pa'o //
der ma zad gsar ma la yongs su grags pa'i dril bu rim lnga'i khrid kyang ring brgyud bka' srol 'ga' zhig smin khrid du gsan cing /
nye brgyud dag pa'i snang bar grub chen rdo rje dril bu pa yum dang bcas pas brda'i dbang bzhi bskur /
rim lnga'i rtsa tshig sho lo ka gcig bkral te gsungs nas mthar bsam mi khyab pa'i skabs su dbyings dang ye shes dbyer med par byin gyis brlabs pas de'i chu bo yang gcig tu 'du'o //
gnyis pa de las byung ba'i gdams pa dngos la gsum /
sngon 'gro
/dngos gzhi /
rjes so //
dang po la'ang gsum /
spyi'i sngon 'gros gzhi bzung ba /
thun gyi sngon 'gros sgo gsum rnal du dbab pa /
khrid kyi sngon 'gros rgyud sbyong ba'o //
dang po ni /
rtsa bar /
dben zhing byin rlabs ldan pa'i sar :
phyi nang mtshams bcad :
ces pas bstan te /
rim pa gnyis nyams su len pa'i gnas mi'i rgyu 'grul dang mi ma yin pa'i gnod 'tshe med pas 'du 'dzis dben la nyams dga' ba /
grub thob rig 'dzin gong mas byin gyis brlabs shing dam nyams sogs kyi dri mas ma gos pa btsal la der gnas bcas te phyi phal pa nyi tshe ba rnams dang /
nang gnyen 'brel grogs 'khor sogs kyi 'grul bgrod gtong len chags sdang gi rgyu thams cad spangs te phyi mtshams rgyal chen bzhi la bcol /
nang mtshams drag po'i nga rgyal gyis bgegs bskrad cing srung 'khor brtan por bsgom mo //
gnyis pa thun gyi sngon 'gros sgo gsum rnal du dbab pa ni /
rnam g.yeng spang :
zhes 'byung bas /
bde ba'i stan la lus gnad drang por bsrangs la rlung ro bsal /
lus kyi bya byed /
ngag gi smra brjod /
sems kyi rnam par rtog pa'i 'du 'phro'i rnam g.yeng du 'gyur ba mtha' dag spangs nas sgo gsum rang babs su klod la rnal du dbab par bya'o //
gsum pa khrid kyi sngon 'gros rgyud sbyong ba la gnyis /
thun mong dang thun mong ma yin pa'i sngon 'gro'o //
dang po ni /
nges 'byung drag pos rgyud bskul nas :
zhes pas blo ldog rnam pa bzhi la brten nas 'khor ba la nges par 'byung ba'i shugs drag pos blo rgyud chos la bskul bar bya ste /
da res bdag gis rten phun sum tshogs pa shin tu rnyed dka' la rnyed na don chen po dang ldan pa'i dal ba brgyad 'byor pa bcus brgyan pa'i mi lus rin po che thob /
skyabs khyad par du 'phags pa dkon mchog kun 'dus mtshan ldan gyi bla ma dam pa mjal /
lam zab mo gsang sngags rdo rje theg pa 'byung bar dkon pa u dum wa ra'i me tog lta bu dang 'phrad pa'i skabs 'dir dam pa'i chos gsha' ma zhig bsgrubs nas nyams len rgyud la 'byor nges pa zhig bya dgos /
de mi byed par tshe 'dir snang gi rnam g.yeng le lo'i dbang du shor na rang gis rang phung ste 'khor ba mtha' med par 'khyams shing sdug bsngal 'khor mo yug tu myong dgos pas de las bslus tshab che ba ci yod /
chos sgrub pa de'ang myur du 'bad 'bung ma bton na 'chi ba mi rtag pa bar snang nas glog 'khyug pa ltar nam 'ong cha med /
phyi nam zla dus bzhi /
nang skye 'gro sems can gcig kyang rtag pa med pas rang yang do nub bam nangs par 'chi'am da lta 'chi na'ang nges pa med pas ci drag
/'chi khar gnad gcod kyi sdug bsngal dang /
bar dor 'khrul snang gi 'jigs skrag kho na'ang bzod par dka'/
'chi ba kho nas mi chog rnam shes las kyi rjes su 'brang /
dkar po dge bas mtho ris /
sdig pa mi dge bas ngan song du 'phen /
las byas pa thams cad rnam smin ma myong bar chud mi za zhing ma byas pa dang mi 'phrad /
las rnams 'phel ba 'gyur dang bcas pa yin pas rgyu'i dus su chung ngu las med kyang 'bras bu rgya chen por smin pas rang la ltos dus dge ba'i stobs ni chung /
sdig pa'i stobs ni che bas 'khor bar mi 'khyams pa'i thabs mi 'dug
/rigs drug gnas ris mtho dman gang du skyes kyang sdug bsngal gsum gyi rang bzhin me'i 'obs dang spu gri'i tshal du 'jug pa ltar bde ba'i go skabs cung zad kyang med pas da res sdug bsngal can gyi 'khor ba las ci nas kyang thar pa zhig bya snyam du bsams la blo sna thung rbud kyis btang la tshe 'di'i ltos thag rbad kyis chod par bya'o //
gnyis pa thun mong ma yin pa'i sngon 'gro ni /
skyabs sems sgrib sbyong nan tan bya :
khyad par bla ma'i rnal 'byor ni :
mos gus drag pos gnad du bsnun :
zhes gsungs pas 'di la bzhi /
skyabs 'gro
/sems bskyed /
sgrib sbyong /
bla ma'i rnal 'byor maN+Dal dang bcas pa'o //
dang po ni /
'khor ba'i sdug bsngal 'jigs su rung ba de las skyob nus pa bla ma dkon mchog ma gtogs gzhan su'ang med par yid ches pa'i dad pa brtan pos kun nas bslangs te /
sa phyogs dag pa'i zhing khams /
gnas khang ye shes kyi pho brang /
cir snang mchod pa'i sprin phung du 'khrigs pa'i mdun gyi nam mkhar pad zla'i gdan la bla ma bde mchog rdo rje 'chang sku mdog dmar po rdo rje dang dril bu 'dzin pas rang snang gi yum la 'khyud pa /
dar dang rin chen rus pa'i rgyan gyis brgyan pa /
phyogs bcu dus bzhi'i dkon mchog kun 'dus su gsal ba'i spyan sngar /
rang dang pha mas gtsor byas sems can thams cad sgo gsum gus pa chen pos deng nas byang chub ma thob kyi bar du ci mdzad khyed mkhyen no snyam du blo gtad ling bskyur gyis skyabs su 'gro bar bsams la /
na mo :
bla ma 'khor lo bde ba'i mchog :
dkon mchog gsum gyi ngo bo nyid :
rtsa gsum rgya mtsho'i bdag nyid la :
byang chub bar du skyabs su mchi :
zhes brjod la grangs gsog
/des ni thar pa'i sa bon thebs shing bsam don chos bzhin du 'grub par 'gyur ro //
gnyis pa sems bskyed ni /
skyabs yul rnams dpang por bkod la /
mkha' khyab kyi sems can thams cad rang gi pha ma drin can sha stag yin zhing /
'khor ba thog mtha' med par sdug bsngal gyi rgyu 'bras kho na la longs spyod pa snying re rje /
'di dag thams cad bla ma bde ba mchog gi sku dang ye shes la bdag nyid kho nas 'god par bya snyam du smon pa dang /
de'i ched du rdo rje theg pa'i lam zab kyi snying po bde chen pad+ma badzra la bsten te rim pa gnyis kyi rnal 'byor rtse gcig tu bsgom par bgyi'o snyam du 'jug pa'i sems bskyed gsal btab la /
ho :
sems bskyed mkha' khyab 'gro ba kun :
sku dang ye shes mchog thob phyir :
bde chen pad+ma badzra gyi :
rnal 'byor zab mo bsgom par bgyi :
zhes brjod /
mthar bla ma'i sku las 'od zer 'phros /
rang gzhan sems can thams cad la phog pas sdig sgrib bag chags dang bcas pa sbyangs /
byin rlabs rgyud la zhugs /
bla ma'ang 'od du zhu nas rang la thim par bsam /
des ci byas thams cad byang chub kyi lam du 'gro zhing mthar thug sangs rgyas kyi go 'phang 'thob par 'gyur ro //
gsum pa sgrib sbyong ni /
spyir rang rgyud kyi sdig ltung ma sbyangs na lam gyi yon tan mi skye /
sdig sgrib nyes ltung bshags shing sbyong ba la stobs bzhi tshang dgos pas /
skyabs sems sngon du 'gro bas /
rang tha mal du gnas pa'i spyi bor pad zla la bla ma dang dbyer med pa'i rdo rje sems dpa' he ru ka dkar po rdo rje dang dril bu 'dzin cing dar dang rin chen rus pa'i phyag rgyas spras pa /
rang 'dra ba'i yum rdo rje snyems mas 'khyud cing rdo rje dang pad+ma'i skyil mo krung gis ye shes kyi 'od zer 'bar ba'i klong na bzhugs pa /
thugs kar pad zla la hU~M gi mthar yi ge brgya pa'i sngags phreng g.yas skor kha dog dkar po 'od zer 'phro ba gsal gdab pa ni rten gyi stobs /
sngar byas kyi sdig pa la 'jigs skrag shas mi bzod pa'i gnong 'gyod drag pos /
bla ma rdo rje sems dpa'/
bdag dang sems can thams cad kyis tshe rabs 'khor ba thog ma med pa nas bsags pa'i sdig ltung bag chags dang bcas pa byang zhing dag par byin gyis brlab tu gsol snyam pa rnam par sun 'byin pa'i stobs /
dmigs 'dun de las ma yengs pa'i ngang yig brgya gsol 'debs kyi tshul du bzlas pas /
thugs srog sngags phreng dang bcas pa las bdud rtsi'i rgyun dkar khra la la babs /
sbyor mtshams nas thon te rang gi spyi bor zhugs pas sdig sgrib nyes ltung nad gdon bar chad thams cad dud khu sol khu rnag khrag 'bu srin gyi rnam par dbang po'i sgo dang ba spu'i bu ga thams cad nas phyir bdas /
lus shel bum dri ma med pa ltar gyur pa'i nang thams cad bdud rtsis khengs par bsam pa gnyen po kun tu spyod pa'i stobs te /
de dag gsal gdab pa ni /
rang gi spyi bor pad zla'i steng :
bla ma rdor sems he ru ka :
yab yum mnyam sbyor thugs srog mthar :
sngags phreng 'khor las bdud rtsi'i rgyun :
char ltar babs te bdag la thim :
sdig sgrib nyes ltung kun byang gyur :
ces dang he ru ka'i yig brgya ci nus bzlas pa'i mthar /
phyin chad srog la babs kyang sdig ltung gi las mi bgyid do snyam pa sor chud pa'i stobs dang ldan pas /
mgon po bdag ni sogs brjod cing bshags sdom byas pas /
bla ma rdo rje sems dpa'i zhal nas sdig sgrib dag pa'i gnang ba bstsal dgyes pa chen pos 'od du zhu nas rang la thim pas gsang ba gsum dang sgo gsum dbyer mi phyed par byin gyis brlabs par mos la mnyam par gzhag
/des rang rgyud sdig ltung gi dri ma dang bral bas lam gyi gegs dang gol sa mi 'byung zhing yon tan tshul bzhin du skye bar 'gyur ro //
bzhi pa bla ma'i rnal 'byor maN+Dal bcas ni /
rdo rje theg pa'i lam gyi rtsa ba yin pas thog mar rten bskyed pa ni /
rang mdun nam mkhar pad zla'i steng :
rtsa ba'i bla ma rdo rje 'chang :
pad+ma thod phreng rA ga'i mdangs :
rdo rje dril 'dzin yum dang 'khyud :
dar dang rin chen rus pas brgyan :
skyabs kun 'dus pa'i ngo bor bzhugs :
zhes pa'i tshig gis gsal btab la mdun gyi nam mkhar rtsa ba'i bla ma rdo rje 'chang pad+ma thod phreng rtsal sngar skyabs yul gyi skabs su smos pa ji lta ba bskyed /
de'i spyan sngar tshogs gsag pa ni /
maN+Dal dngos su yod na lag len tshul bzhin byas la 'bul /
med na yid kyis dmigs te /
phyi ltar stong gsum ri rab gling bzhi bye ba phrag brgya lha mi'i yo byad kyis bkang ba'i snod bcud dpal 'byor ngo mtshar bsam gyis mi khyab pa /
nang rang gi tshe rabs thog ma med pa nas da lta yan chad kyi lus dang longs spyod dge ba'i rtsa ba ci mchis pa /
gsang ba mchod bya mchod byed mchod pa'i yul thams cad kyang gdod nas rang bzhin gyis spros pa dang bral bar shes pa'i don dam stong nyid kyi ngang las rnam pa sgyu ma'i rol pa lta bur phul bas rang gzhan sems can thams cad kyi rgyud la tshogs gnyis yongs su rdzogs par mos la /
oM AHhU~M:
stong gsum snod bcud dpal 'byor dang :
bdag lus longs spyod dang bcas pa :
'khor gsum spros pa bral ba'i ngang :
bla ma mchog la 'bul bar bgyi :
gu ru rat+na maN+Da la pU dza ho :
zhes brgya stong la sogs pa tshogs rdzogs pa'i rtags ma byung gi bar du phul bas nyams rtogs yar zla ltar rgyas par 'gyur ro //
dngos gzhi gsol ba gdab pa ni /
rang nyid la thar pa'i lam phyin ci ma log pa ston pa'i bla ma de nyid sangs rgyas kun las lhag pa'i yon tan dang bka' drin can du bltas la tshad bzung med pa'i mos gus snying khung rus pa'i gting nas bskyed de /
kye kye bla ma rin po che :
bdag la re ltos khyed las med :
snying nas gus pas gsol 'debs na :
dbang dang byin rlabs bstsal du gsol :
oM AHhU~M badzra gu ru pad+ma sid+d+hi hU~M:
zhes gsol 'debs kyi bsnyen pa brgya stong grangs med pa bya /
thun mthar dbang blang ba ni /
rtse gcig bsnyen pas gsol btab mthus :
bla ma 'od zhu rang la thim :
gsang gsum dbyer med byin gyis brlabs :
dbang bzhi'i ye shes smin par bsam :
zhes pas /
mo gus gdung shugs kyis bla ma 'od du zhu ste rang la thim /
bla ma'i sku dang rang gi lus dbyer med du byin gyis brlabs /
bum dbang gi ye shes rgyud la smin /
bla ma'i gsung dang rang gi ngag dbyer med du byin gyis brlabs /
gsang dbang gi ye shes rgyud la smin /
bla ma'i thugs dang rang gi yid dbyer med du byin gyis brlabs /
sher dbang gi ye shes rgyud la smin /
bla ma'i dbyings dang rang gi rig pa dbyer med du byin gyis brlabs /
dbang bzhi pa'i ye shes rgyud la smin par bsams la mos gus kyi stobs las skyes pa'i gnyug ma'i shes pa rig stong bzo bcos med pa'i rang ngo la ci gnas su bzhag
/thun las ldang ba na dge ba bsngo zhing snang grags rtog tshogs thams cad bla ma'i sku gsung thugs kyi rol par lam du khyer /
des ni tshe 'di nyid la dgongs pa'i btsan sa zin te rtsa brgyud bla ma'i gdung 'tshob nus par 'gyur ro //
gnyis pa dngos gzhi la gnyis /
rten bskyed pa'i rim pa dang /
brten pa rdzogs pa'i rim pa'o //
dang po la gsum /
sbyor ba /
dngos gzhi /
rjes nyams myong ji ltar 'char ba'i tshul lo //
dang po ni /
gnas khang byi dor chag chag gdab :
sku gsung thugs kyi rten dang ni :
mchod tshogs ji ltar 'byor pa bsham :
zhes pas rgyud rnam par dag cing yi dam lhas byin gyis rlob pa'i rten 'brel du /
sgrub pa'i gnas khang phyag dar gyis gtsang mar byas la dri bzang spos kyi chus chag chag gdab /
dmigs pa gsal ba'i rten dam tshig gi bris sku dang gzhung pod glegs bam gyis mtshon pa'i sku gsung thugs kyi rten byin rlabs can bkram /
phyi nang gi mchod pa dang tshogs kyi yo byad dag cing gtsang ba ci 'byor bshams la mtshams dam par bcad do //
gnyis pa dngos gzhi ni /
thun bzhir phrin las gzhung bsrangs la :
zhes pas /
tho rangs /
snga dro /
phyi dro /
mun rub ste thun bzhi la phrin las sngon dngos rjes gsum tshang bas gzhung bsrangs la bsnyen sgrub las kyi sbyor ba mthar phyin par bya dgos te /
'di la gnyis /
dmigs pa'i gtso bo lha sku'i gsal snang bsgrub pa dang /
yan lag bzlas pas dngos grub bskul ba'o //
dang po la'ang gsum /
gsal brtan dag gsum dang sbyar ba'i gsal snang bsgrub pa /
dgongs pa mi 'gyur ba'i gzer gdab pa /
de las skyes pa'i nyams myong ngos bzung ba'o //
dang po rnam pa gsal ba ni /
lha sku'i gsal snang brtan por bsgrub :
ting 'dzin gzer btab bying rgod bsal :
zhes pas gsal snang bsgrub pa'i gzhi dkyil 'khor 'khor lo bsgom tshul cung zad smos na /
phrin las sngon 'gro'i rim pa song nas /
dngos gzhi dam tshig pa'i rten brten pa bskyed pa la thog mar /
phyi nang gi chos thams cad gdod nas spros bral nam mkha' lta bu'i 'od gsal stong pa nyid du blta ba de bzhin nyid stong pa chen po /
de ltar ma rtogs pa'i sems can thams cad la dmigs pa med pa'i snying rje chen pos khyab par gdal ba kun snang snying rje sgyu ma /
stong nyid snying rje zung du 'jug pa'i rang rtsal rig pa'i ngo bo hU~M dmar po nam mkha' la skar chen shar ba ltar lhag gis gsal ba rgyu'i sa bon te rgyu ting nge 'dzin gsum gyis khog dbub /
hU~M gi 'od kyis gzung 'dzin gyi mtshan rtog sbyangs /
stong pa'i ngang las /
nam mkha'i dbyings su rlung me chu sa ste 'byung ba rim brtsegs rin chen ri rab dang bcas pa'i steng du rdo rje srung ba'i gur khang yangs shing rgya che ba'i nang /
dur khrod chen po brgyad kyis bskor ba'i dbus sna tshogs pad+ma dang rdo rje'i lte bar dur khrod rol pa'i gzhal med khang chen po rgyan dang bkod pa mtshan nyid thams cad yongs su rdzogs pa'i dbus su pad+ma'i gdan gyi steng du nyi ma'i dkyil 'khor /
de'i steng dregs pa'i gtso bo 'jigs byed nag po kha sbubs dang u ma dmar po gan rkyal du bsgyel ba'i gdan la rgyu'i hU~M dmar po babs /
de yongs su gyur pa las rang nyid 'khor lo bde mchog pad+ma badzra rtsal sku mdog pad+ma rA ga ltar dmar la 'od 'tsher ba /
khro sgeg rjes su chags pa'i nyams 'gyur can /
zhal gcig spyan gsum g.yo ba'i tshul mche ba gtsigs shing ljags 'dril ba /
sma ra smin ma dbu skra gnag snum me 'od 'phro zhing ral pa'i thor tshugs kyi rtse mor yid bzhin nor bu dang g.yon ngos su zla ba tshes pas brgyan pa /
zhing lpags dang glang kos stod g.yogs shing stag lpags kyi sham thabs 'phyang pa /
thod pa skam po lngas dbur brgyan cing rlon pa lnga bcu rtsa gcig gi do shal can /
sbrul rigs lnga'i chun po dang rin po che dang dbu la 'khor lo sogs rus pa'i phyag rgya drug gis spras pa /
phyag gnyis rdor dril thugs kar bsnol bas yum man+dA ra ba dmar gsal gri thod bsnams shing phyag rgya lngas brgyan pa la 'khyud pa /
zhabs gnyis brkyang bskum dor stabs tshul gyis ye shes kyi me 'bar ba'i dbus na 'gying ba'i dbu gtsug tu rigs bdag bla ma rdo rje chos sngar smos pa lta bu la brgyud gsum bla ma rig 'dzin tshogs kyis bskor ba bcas gsal legs par gdab /
de nas lus dkyil bsgom pa ni /
'khor lo lnga sogs gnas so so'i rtsa rlung thig le'i dwangs ma rnams lha de dang de ru gsal 'debs pa ste /
sku'i gnas lngar pad zla'i gdan la spyi bor bud+d+ha thod phreng dkar po /
mgrin par pad+ma thod phreng dmar po /
snying gar rdo rje thod phreng mthing ga
/lte bar rat+na thod phreng ser po /
gsang bar karma thod phreng ljang gu rnams longs spyod rdzogs pa'i chas can /
phyag g.yas rnams 'khor lo sogs rang rtags dang /
g.yon dril bu bsnams pa /
rang 'dra'i yum la 'khyud cing rang 'od kyi klong na bzhugs pa /
sku'i gnas brgyad du rig 'dzin chen po brgyad /
de'ang gnas lngar thod phreng sde lnga'i thugs kar bsgom pa ste /
spyi bor bud+d+ha thod phreng rtsal gyi thugs kar pad zla'i gdan la sku mchog gshin rje'i gshed dang dbyer med pa'i slob dpon 'jam dpal bshes gnyen /
de bzhin du mgrin par gsung mchog rta mgrin klu sgrub snying po /
thugs kar thugs mchog yang dag hU~M kA ra /
lte bar yon tan che mchog bi ma la mi tra /
gsang gnas su phrin las phur pa pra b+ha hasti /
nor bur bla med mngon rdzogs d+ha na saMskr-ita /
brla g.yas su dregs pa kun 'dus rom bu gu h+ya tsan+d+ra /
brla g.yon du stobs ldan nag po shAn+tiM gar+b+ha ste de thams cad kyang mthing nag DA ru dang dril bu 'dzin cing rang 'od kyi yum la 'khril ba dar dang rin chen rus pas brgyan cing gar stabs kyis 'gying ba /
snying ga'i nang skor gyi phyogs bzhi'i rtsa 'dab la rnal 'byor ma bzhi ste shar du mkha' 'gro ma sngon mo /
byang du lA ma ljang gu
/nub tu dum skyes ma dmar mo /
lhor gzugs can ma ser mo /
gnas nyer bzhir yul chen nyer bzhi'i dpa' bo dang dpa' mo rnams te /
smin mtshams pul+li ra ma la yar khaN+Da ka pA la dang rab gtum ma /
spyi gtsug dzA lan+d+ha rar ma hA kaM la dang gtum pa'i mig can ma /
rna ba g.yas o DI ya nar kaM ka la dang 'od ldan ma /
rna ba g.yon pa go da ba rir su rA bI ra dang dpa' bo'i blo can ma /
ltag pa arbu tar mche ba rnam gtsigs dang sna chen ma /
smin ma'i dbus rA me shwa rar 'od dpag med dang mi'u thung ma /
mig gnyis de bI ko Tir rdo rje'i 'od dang lang+ka'i dbang phyug ma /
phrag pa gnyis mal+la bar rdo rje'i sku dang shing grib ma ste thugs kyi gsang ba bsam gyis mi khyab pa'i ngo bo kha dog nag po mkha' la spyod pa /
mchan khung gnyis kA ma rU par aM ku ri dang e ra ba tI/
nu ma gnyis o trir rdo rje ral pa can dang 'jigs byed chen mo /
lte ba tri sha ku ner dpa' bo chen po dang rlung gi shugs can ma /
sna rtse ko sa lar rdo rje hU~M mdzad dang chang 'thung ma /
kha ka ling+gar rab tu bzang po dang sh+ya ma de bI/
mgrin pa lam+ba kar rdo rje bzang po dang shin tu bzang mo /
snying ga kany+tsi rar 'jigs byed chen po dang rta rna ma /
'dom bar hi ma la yar mig mi bzang dang kha gA na na ste gsung gi gsang ba bsam mi khyab pa'i ngo bo kha dog dmar po sa la spyod pa /
mtshan ma pre ta pu rir stobs po che dang 'khor lo'i shugs can ma /
gshang lam gr-i ha de bar rin chen rdo rje dang khaN+Da ro hI/
brla gnyis sau rASh+Tar rta mgrin dang shauN+Di nI/
byin pa gnyis su b.ran dwI par nam mkha'i snying po dang 'khor lo'i go cha ma /
rkang sor brgyad na ga rar dpal he ru ka dang shin tu dpa' mo //
bol gong gnyis sin+d+hu rar pad+ma gar gyi dbang phyug dang stobs chen ma /
rkang pa'i mthe bong gnyis ma rur rnam par snang mdzad dang 'khor los sgyur ma /
pus mo gnyis ku lun+tar rdo rje sems dpa' dang brtson 'grus chen mo ste sku'i gsang ba bsam gyis mi khyab pa'i ngo bo kha dog dkar po sa 'og tu spyod pa /
dpa' bo nyer bzhi po thams cad gri gug thod pa 'dzin cing cha lugs yab he ru ka dang mtshungs pa /
yum rnams g.yas rdo rje'i kha T+wAM ga dang g.yon dril bu bsnams shing yum rnal 'byor ma dang mtshungs pa /
yan lag bzhi la sgo mtshams ma brgyad de /
lag g.yas su kha gdong ma sngon mo dang gshin rje brtan ma g.yas sngo g.yon ser ba /
lag g.yon du 'ug gdong ma ljang gu dang gshin rje 'joms ma g.yas ljang g.yon sngo ba /
rkang g.yon khyi gdong ma dmar mo dang gshin rje mche ba ma g.yas dmar g.yon ljang ba /
rkang pa g.yas su phag gdong ma ser mo dang gshin rje pho nya mo g.yas ser g.yon dmar ba /
snying po'i rnal 'byor ma bzhi dang sgo mtshams ma brgyad ka gri thod 'dzin cing ral pa gyen brdzes stag sham dang rus pas brgyan cing zhabs gar stabs kyis me 'od klong na 'gying ba /
gzhan yang phung khams skye mched thams cad rtsa gsum rgyal ba rab 'byams til gyi gong bu kha phye ba lta bur bzhugs par mos pa bcas 'bras bu rten dang brten par bcas pa'i dkyil 'khor ba yongs su rdzogs par bskyed /
gnas gsum du sangs rgyas thams cad kyi rdo rje gsum gyi rang bzhin oM dkar AHdmar hU~M mthing gsum gyi rgyas gdab /
thugs ka'i 'od zer gyis dbang lha spyan drangs /
ye shes lnga'i chu rgyun gyis dbang skur bas dbang rtags su snang ba mtha' yas gtso bor gyur pa'i bde gshegs rigs lngas dbur brgyan par bsams la bsgoms pa dang 'dra ba'i ye shes kyi 'khor lo spyan drangs shing bstim /
phyag dang mchod pa 'bul zhing bstod pa'i glu yis bsnyen bkur ro //
de nas /
phyi snod thams cad gzhal yas khang :
phung khams skye mched yi dam lha :
snang stong chu zla 'ja' tshon ltar :
gsal la ma 'dres rtse gcig bsgom :
oM pad+ma badzra hU~M:
zhes pa'i tshig gis gsal btab ste /
thog mar rang nyid gtso bo yab yum la sems bzung /
de'ang thog mar cha shas re re nas gsal gdab /
goms nas lha sku yongs rdzogs la blo bzhag
/mi gsal na bris sku la yid mig rlung gsum mdung tshugs su gtad nas rang la sbyar /
gsal snang brtan po skyes na me long gi gzugs brnyan chu zla 'ja' tshon rnams kyi dpes lha sku snang stong du sbyang /
de lta bus gtso bo yab yum la gsal snang thob cing sems zin pa na rim gyis lus dkyil gyi lha rnams dang /
phyi rol gzhal yas khang /
dur khrod /
srung 'khor dang bcas pa la re re nas sems bzung ste gsal snang thob par bya'o //
gnyis pa nga rgyal brtan pa ni /
skabs su nga rgyal brtan par bzung :
zhes pa'i don phrin las ltar /
hU~M:
nga ni pad+ma badzra rtsal :
bde ba mchog gi rang bzhin che :
sku dang ye shes yon tan dang :
rtsa gsum rgya mtsho'i bdag nyid do :
oM pad+ma badzra At+ma ko\u0f85 haM:
zhes pas gsal gdab la /
rang nyid tha mal pa nam yang ma yin /
gdod nas rang byung gi bcom ldan 'das pad+ma badzra dpal 'khor lo bde mchog dngos yin /
de'i rdo rje'i sku zhing khams thams cad la khyab pa dang bsam las 'das pa'i ye shes /
bral smin gyi yon tan thams cad bdag nyid la yod cing rtsa gsum rab 'byams rgya mtsho'i khyab bdag spyi dpal chen po nyid yin no snyam du nga rgyal brtan po thun dang thun mtshams kun tu ma bral bar bya'o //
gsum pa rnam dag dran pa ni /
res 'ga' dag pa rab 'byams dran :
zhes pa'i don /
gzhung tshig 'dis gsal gdab ste /
rig pa rang byung gnyug ma'i lha :
shin tu rnam dag chos kyi sku :
thugs rjes 'gro ba 'dul ba'i phyir :
rnam 'gyur cha lugs cir yang snang :
zhal gcig dbyings las 'gyur ba med :
phyag gnyis thabs dang shes rab ste :
spyan gsum rnam par thar pa'i sgo :
mche gtsigs mi 'jigs bdud bzhi 'dul :
ljags 'dril ye shes chen por sbyor :
rdo rje dril bu bde stong rgyas :
stong nyid shes rab yum dang 'khril :
yum gyis gzung 'dzin gcod pa dang :
nyon mongs rang dag gri thod bsnams :
mkha' gsang e waM mnyam par sbyor :
zhi nyams chos nyid spros bral las :
khro tshul longs spyod chen por rdzogs :
rjes chags gdul byar rtse gcig dgongs :
sku dmar 'gro 'dul chags pa'i tshul :
che ba'i yon tan rdzogs pa dang :
nyon mongs ma spang zhi khro'i chas :
zhabs gnyis brkyang bskum dor stabs kyis :
zhi dang srid pa'i mtha' gnyis gnon :
ye shes me yis ma rig sreg :
dregs pa nyi zla pad+ma'i steng :
khams gsum dbang phyug chen por bzhengs :
sku la rtsa gsum zhi khro'i lha :
phung khams skye mched dag par rdzogs :
gzhal med khang chen byang chub chos :
dur khrod tshogs brgyad gzung 'dzin bsgral :
rdo rje'i srung 'khor 'gyur med dbyings :
mdor na gang dang cir snang ba :
de kun lha dang zhing khams te :
ye shes sgyu 'phrul drwa ba 'o :
oM pad+ma badzra sarba dz+nyA na kA ya a a a :
zhes pa'i don /
rang byung rig pa chos kyi sku shin tu rnam par dag pa la dbyibs dang kha dog la sogs pa'i dngos mtshan du grub pa med kyang mtshan mar 'dzin pa'i 'gro ba rnams kyi zhen rtog sbyang ba'i phyir du /
chos dbyings nyag gcig gzhan du mi 'gyur bar mtshon pa'i zhal gcig tu bstan pa sogs rdo rje'i gsung gi don re re nas bsgom bya'i dkyil 'khor dang sbyar te gya nom lhar zhen las blo ldog
/de ltar gsal brtan dag gsum gyi ting nge 'dzin la brten nas tha mal snang zhen kun la lha sku phyag rgya'i gzer btab pas /
mthar snang srid dag pa rab 'byams kyi dkyil 'khor gang snang lha skur 'char ba la bslab /
de dag gi skabs su bskyed rim mi gsal ba'i bying rmugs 'thibs gsum byung na lta stangs zas spyod khrus sogs kyis gseng /
bsgom bya la blo mi gnas pa'i rnam rtog 'phro rgod byung na dran shes thag pas bzung la gnyen po brten pa sogs spyi ltar bcos shing skyon bsal la skyon med kyi bsam gtan bsgrub par bya'o //
gnyis pa dgongs pa mi 'gyur ba'i gzer gdab pa ni /
kun kyang dgongs pa mi 'gyur ba'i :
sems dang lha sku ro mnyam gzhag :
ces pas /
bskyed rim sgom pa'i tshul de kun kyang dngos po rang mtshan can du mi blta bar dgongs pa mi 'gyur ba'i gzer gyis rnam pa kun tu gdab dgos te /
sgom mkhan rang gi sems /
sems kyi ngo bo stong pa nyid /
stong pa'i rang rtsal lha skur shar ba yin pas sems stong pa dang lha skur snang ba gnyis tha dad med par snang stong zung 'jug chen por ro mnyam par gzhag pa ni thams cad du rgyas 'debs byed kyi gnad gal po che nyid do //
gsum pa de las skyes pa'i nyams myong ngos gzung ba ni /
de ltar yang yang goms pa las :
tha mal snang zhen 'gog nus pa'i :
ye shes rgyud la 'char bar 'gyur :
zhes pa ste /
ji skad bshad pa gsal brtan dag gsum rgyas 'debs dang bcas pa'i ting nge 'dzin de lta bu la yang dang yang du goms par byas pa las gsal snang rim par thob ste /
snod bcud tha mal gyi dngos por snang zhing der 'dzin gyi zhen rtog dang bcas pa /
rten gzhal yas khang dang brten pa lha sku phyag rgya'i rnam par 'gog nus pa'i snang stong sgyu ma lta bu'i ye shes rgyud la 'char bar 'gyur ro //
gnyis pa yan lag bzlas pas dngos grub bskul ba ni /
yan lag dngos grub myur ba'i phyir :
bkod pa'i bzlas par sems bzung zhing :
'khor ba'i bzlas pas bde chen brtan :
pho nya lta bur spro ba dang :
bung ba tshang zhig lta bu yis :
dngos grub bsgrub cing las la sbyar :
zhes gsungs te /
ji skad du /
ting 'dzin me dang 'dra ba la //
bzlas brjod rlung gi shugs kyis bskul //
ces 'byung ba ltar bskyed pa'i ting nge 'dzin gyi yan lag las dang dngos grub thogs pa med par sgrub pa'i phyir du snying po sngags kyi gzer dang 'phro 'du phrin las kyi gzer la brten nas bsnyen sgrub yan lag bzhi ldan gyi bzlas pa'i rim pa la 'jug par bya ste /
de'ang thog mar bkod pa'i bzlas pa ni /
rang gi thugs kar rdo rje thod phreng dang hU~M chen kA rar gsal ba'i thugs kar nyi zla'i gwa'u kha sbyor gyi dbus su thugs srog hU~M yig dmar po bye ru'i mdangs can me 'od 'phro ba /
de'i mtha' skor du rdo rje'i snying po 'bru drug pa'i sngags phreng g.yas skor du 'khod pa dwangs shing gsal la 'od zer 'bar ba dmigs /
de la sems rtse gcig tu bzung nas rnam rtog gzhan du mi 'phro bar gnas pa ni bsnyen pa dang /
'khor ba'i bzlas pa ni /
thugs ka'i sngags phreng las gnyis pa gcig rjes gcig mthud du 'phros /
nang lus dkyil dang phyi stong rar bcas pa'i yab yum gyi zhal dang gsang ba nas brgyud de thugs srog la thim pa sogs mgal me ltar bar ma chad du 'khor ba'i 'od zer dang bde ba chen po'i gzi byin gyis zag pa med pa'i bde ba rab tu 'bar zhing dngos grub kyi ye shes 'phel zhing brtan par gyur par bsams la bzla ba ni ye shes lha dang nye bar bsnyen pa'o //
spro bsdu'i bzlas pa ni /
thugs srog sa bon gyi mthar sgrub pa'i gsang sngags yig 'bru nyer gcig pas bskor ba gsal gdab /
bzlas pa tsam gyis thugs rgyud bskul /
de las bde ba chen po'i rang bzhin gyi 'od zer dpag tu med pa 'phros /
lus dkyil gyi lha rnams la phog pas thugs rgyud bskul /
thams cad snyoms par zhugs pa'i bde ba'i sgra dang 'od zer sprul pa yang sprul bsam gyis mi khyab pa rgyal pos pho nya mngag pa lta bur spros /
nam mkha' khyab par bzhugs pa'i rtsa gsum rgyal ba sras dang bcas pa la mnyes pa'i mchod pa phul /
sku gsung thugs kyi byin rlabs /
mkhyen brtse nus pa'i dwangs bcud thams cad phyag rgya yig 'bru phyag mtshan 'od zer gyi rnam par byon nas rang la thim par bsams la bzlas pa ni sgrub pa dang /
bung ba tshang zhig lta bu'i bzlas pa ni /
slar yang 'od zer 'phros pas snang yul thams cad lha sku snang stong 'ja' tshon lta bu /
sgra grags thams cad rang byung rdo rje'i sgra dbyangs /
dran rtog thams cad rang grol phyag rgya chen po ste dag rdzogs smin pa'i 'khor lor 'byams klas par bsams la sgrub sngags bzla ba ni dngos grub sgrub pa'o //
de ltar byas nas las la sbyar ba'i ched du /
gnas lnga'i thod phreng rigs lnga'i thugs kar so so'i thugs srog oM hrIHhU~M trAM hA rang mdog can gyi mthar sngags kyi phreng bas bskor ba gsal gdab /
bzlas pas thugs rgyud bskul te spyi bo'i bud+d+ha thod phreng gi thugs srog sngags phreng dang bcas pa las 'od zer dkar po nam mkha' gang bar 'phros /
rang gzhan sems can thams cad kyi nad gdon sdig sgrib mi mthun pa'i phyogs thams cad ba mo la nyi zer phog pa bzhin sangs kyis dag ste zhi ba'i phrin las ma lus pa lhun gyis grub par bsams la rang sngags bzla /
des 'gres te /
lte ba'i rat+na thod phreng gi 'od zer ser pos rgyas pa'i las dang /
mgrin pa'i pad+ma thod phreng gi 'od zer dmar pos dbang gi las dang /
thugs ka'i rdo rje thod phreng gi 'od zer sngon pos drag po'i las dang /
gsang gnas karma thod phreng gi 'od zer gyis phrin las thams cad lhun gyis grub par bsams la so so'i sngags bzla'o //
de la dus dang rtags kyi tshad ni gzhan dang mthun /
grangs tshad bsnyen pa 'bum phrag bdun /
sgrub pa 'bum phrag bzhi /
las sbyor khri phrag bzhi res 'grub par gsungs so //
gsum pa rjes nyams myong ji ltar 'char ba ni /
snang grags rtog pa'i rnyog ma kun :
rdo rje gsum du rang shar na :
bum dbang lam khyer bskyed pa'i rim :
goms pa mtha' ru phyin pa 'o :
zhes gsungs te /
thog med nas goms pa'i gzung 'dzin gyi 'khrul pas snang grags rtog gsum tha mal du 'dzin pa'i zhen rtog gi rnyog ma thams cad bskyed dang bzlas pa'i rnal 'byor stobs kyis dbyings su dengs te snang ba lha'i 'khor lo /
grags pa sngags kyi rang sgra
/dran rtog phyag rgya chen po ste sku gsung thugs rdo rje gsum gyi rang bzhin du 'bad rtsol med par shar ba na /
dang po bum pa'i dbang gi ye shes lam du khyer nus shing bskyed rim la brtan thob rtsal rdzogs goms pa mthar phyin tu gyur pa yin no //
gnyis pa brten pa rdzogs pa'i rim pa la gsum /
snga phyi'i mtshams sbyar ba /
go don gyi 'brel dgod pa /
bsgom don dmigs pa'i gnad so sor bshad pa'o //
dang po ni /
de ltar bskyed rim rten byas nas :
brten pa bde stong lhan skyes kyi :
ye shes rgyud la 'char ba'i phyir :
man ngag rdzogs pa'i rim pa ni :
zhes gsungs te /
ji skad bshad pa de lta bu'i bskyed rim nyid kyis rten byas nas /
de la brten pa bde stong lhan cig skyes pa'i ye shes rgyud la 'char ba'i phyir du zab mo'i man ngag rdzogs pa'i rim pa rnams rim bzhin bstan par bya'o //
zhes so /
gnyis pa go don gyi 'brel dgod pa ni /
bdag byin brlab kyi ting 'dzin gyis :
yid kyi rnam rtog dag par byed :
sna tshogs rdo rje'i rnal 'byor gyis :
rlung gi rgyu ba dbu mar bcad :
dzA lan+d+ha ra'i 'bar 'dzag gis :
rtsa khams shin sbyangs bde bas khyab :
nor bu 'gengs pa la brten nas :
bde chen dpe yi ye shes drangs :
mthar thug bsam mi khyab pa yis :
don gyi lhan skyes mngon du 'gyur :
ces pa ste /
rim pa dang po bdag byin rlabs kyi ting nge 'dzin la brten nas yid kyi rnam shes yul la 'jug pa'i rnam rtog dag par byed /
gnyis pa sna tshogs rdo rje'i rnal 'byor la brten nas srog rtsol rlung gi rgyu ba dbu ma'i dbyings su bcad /
gsum pa dzA lan+d+ha ra'i 'bar 'dzag la brten nas rtsa khams kyi mdud pa grol zhing lus sems shin tu sbyangs pa'i bde bas khyab /
bzhi pa nor bu 'gengs pa la brten nas rgyu'i thig le la rang dbang thob nas bde chen dpe'i ye shes rgyud la drang /
lnga pa rim pa kun gyi mthar thug bsam mi khyab pa'i rnal 'byor gyi don 'pho med lhan cig skyes pa'i ye shes mngon du gyur nas rdo rje 'chang gi go 'phang la reg par bya'o //
de'ang dril bu rim lnga'i gzhung yongs grags las /
nor bu 'gengs pa gsum pa /
dzA lan+d+ha ra bzhi par bzhag kyang 'dir de gnyis go ldog pa'i rgyu mtshan mchog dbang gsum gyi lam 'brel bsgrigs nas rim gyis 'khrid pa'i dbang du btang /
grub chen gyi gzhung du rim pa re re bzhin gyis mthar thug gi 'bras bu 'grub par gsungs pas dbang po rno 'bring brtul po'i ngo skal /
gcig car /
thod rgal /
rim gyis pa gsum du 'gyur ba yin pas rim gyis pa dang 'di gnyis gcig go
/gsum pa sgom don dmigs pa'i gnad la rim pa lnga /
bdag byin rlabs /
sna tshogs rdo rje /
dzA lan+d+ha ra /
nor bu 'gengs pa /
bsam mi khyab pa'i rnal 'byor ro //
dang po la gsum /
mtshan med kyi rnal 'byor /
mtshan bcas kyi rnal 'byor /
de las nyams myong ji ltar 'char ba'i tshul lo //
dang po ni /
de la rim pa dang po ni :
dbang po rnon po'i rnal 'byor pas :
bde ba'i stan la lus gnad bsrang :
sngon 'gro'i rim pas rgyud sbyangs te :
bla ma'i thugs dang rang gi sems :
dbyer med ma bcos gnyug ma'i ngang :
tshogs drug snang ba gang shar yang :
spang blang bsal bzhag las 'das pa'i :
rnam par mi rtog ngang mdangs bskyang :
zhes pa ste /
rdzogs pa'i rim pa lngar bshad pa de las rim pa dang po bdag byin rlabs kyi ting nge 'dzin ni /
sngon sbyangs can gyi gang zag dbang po rnon po'i rnal 'byor pa rnams kyis /
sbyor ba bde ba'i stan la 'dug cing lus gnad spyi mthun bsrang /
skyabs sems bla ma'i rnal 'byor sogs sngon 'gro'i rim pas rgyud sbyangs te /
dngos gzhi bla ma'i thugs dang rang gi sems dbyer med du bsres la bzo bcos kyis ma bslad par rang bab gnyug ma khyab gdal chen po'i ngang du bzhag
/de'i tshe mig gi yul du gzugs sogs tshogs drug gi snang ba sna tshogs gang shar yang dga' dang mi dga' lta ba'i chags sdang gi rtog pa skad cig kyang ma zhugs pas mtshon spang blang dang bsal bzhag gi dgag sgrub thams cad las 'das pa'i rnam par mi rtog pa chos nyid kyi ngang mdangs bskyang bar bya'o //
gnyis pa mtshan bcas kyi rnal 'byor ni /
dbang po 'bring dang rtul po dag :
de yis gnas su ma btub na :
rang nyid pad+ma badzra yab :
dwangs gsal rnyog med thugs ka ru :
zla ba'i gdan la aM dmar skya :
mi shigs thig les mtshan par bsgom :
stong gsal zung 'jug ti la kar :
rtse gcig sems gtad yengs med 'jog :
dbang shes yul la 'pho ba na :
mig tu rnam shes rgyu ba'i tshe :
gnas der thig le dkar por gsal :
de bzhin rna bar thig le nag :
snar ser lce yi 'doms rtsar dmar :
rdo rje'i bu gar ljang gur bsgom :
de la sems bzung rtog med 'jog :
mthar ni tshogs drug dbang shes yul :
dbyer med rtsol bral ngang du klod :
bum pa can gyi sbyor ba yis :
rlung sems thig ler brtan par bcing :
zhes pa ste /
gang zag dbang po 'bring du gyur pa dang brtul po rnams mtshan med kyi ting nge 'dzin de yis sems ji bzhin gnas su ma btub na mtshan bcas kyi rnal 'byor bsgoms la sems 'dzin par bya ste /
sngon 'gro gong bzhin song nas /
rang nyid pad+ma badzra yab rkyang gi sku dwangs gsal rnyog pa med par gsal ba'i thugs kar zla ba'i gdan la yi ge aM dmar skya'i khog par mi shigs pa'i thig le dmar skya yungs 'bru tsam gyis mtshan par bsgoms la stong gsal dbyer med zung du 'jug pa'i thig le la sems rtse gcig tu gtad de yengs pa med par ci gnas su 'jog
/thun re re bzhin gsal 'debs dang sems 'dzin spel nas gnas pa la brtan pa thob par bya'o //
'di skabs dril bu rim lnga'i khrid phal cher du thig le dmar skya sgom pa tsam las ma gsungs kyang 'dir srog mi shigs pa'i thig le mtshon byed kyi rten aM dmar skya'i khog par mtshon bya brten pa thig le dmar skya'i rnam par bsgoms pas rlung sems gnyis ka 'ching ba'i rten 'brel khyad par can yod gsungs /
de nas dbang po sgo lnga'i shes pa yul so so la 'pho zhing rgyu ba dang sbyar te bsgom pa ni /
yul gzugs la brten nas mig tu rnam par shes pa rgyu ba'i tshe mig gi gnas su re zhig thig le dkar po zhig gsal btab la sems ci gnas su bzung zhing mthar rtog med kyi ngang du 'jog
/de bzhin du /
rna bar rnam shes rgyu ba na rna ba gnyis su thig le nag po /
sna gnyis su rnam shes rgyu ba na sna bug gnyis su thig le ser po /
lce la rnam shes rgyu ba'i tshe lce'i 'dom rtsar thig le dmar po /
gsang gnas su rnam shes rgyu ba'i tshe rdo rje'i bu gar thig le ljang gu bsgoms te de dag la sems bzung zhing rtog med du 'jog pa sngar ltar bya /
gang gi tshe na'ang mthar tshogs drug gi dbang po rnam shes yul snang gsum ka'ang rang bzhin stong pa nyid kyi ngang du gdod nas dbyer med du shes pas rtsol bral gyi ngang du klod la bzhag
/rlung bum pa can sbyor ba bzhi ldan du bzung la rlung sems kyi 'pho ba mtha' dag mi shigs pa'i thig le'i dbyings su brtan cing 'gyur ba med par bcing ngo //
gsum pa de las nyams myong ji ltar 'char tshul ni /
de ltar rtse gcig goms pa las :
yid kyi gzung 'dzin rtog tshogs zhi :
mngon par shes pa drug thob cing :
snang rig stong pa zung 'jug pa'i :
ye shes rgyud la 'char bar 'gyur :
zhes pa ste /
de ltar bdag byin rlabs kyi rim pa dbang po dang mthun par rtse gcig tu bsgoms shing brtan par gyur pa las /
yid kyi rnam par shes pa gzung 'dzin gnyis su 'khrul pa'i rtog tshogs thams cad 'jam nyal gyis zhi /
mig gi mngon shes rtsol med du 'char ba sogs dbang po'i mngon par shes pa drug thob cing /
phyi'i snang ba dang nang gi rig pa gnyis po stong pa nyid kyi ngang du ro mnyam zung du 'jug pa'i ye shes chen po rgyud la 'char bar 'gyur ro //
gnyis pa sna tshogs rdo rje'i rim pa la bzhi /
rtsa ba'i dmigs pa /
yan lag gi dmigs pa /
de las nyams myong ji ltar 'char ba'i tshul /
bogs 'byin gyi ting nge 'dzin 'bras bu ji ltar 'char ba dang bcas pa'o //
dang po la gnyis /
sbyor ba dang dngos gzhi'o //
dang po ni /
rim pa gnyis pa'i rnal 'byor ni :
lus gnad bsrang zhing rlung ro bsal :
d+hU tI 'od kyi rang bzhin bsgom :
srog rtsol kha sbyar drag tu gcun :
zhes pa ste /
rim pa gnyis pa sna tshogs rdo rje'i rnal 'byor ni /
rtsa ba'i dmigs pa sbyor ba bde ba'i stan la lus gnad legs par bsrang /
rlung ro lan gsum bsal /
rang nyid lhar gsal ba'i lus kyi dbus su rtsa a ba d+hU tI phyi dkar la nang dmar ba 'od kyi rang bzhin can khang stong du ka ba btsugs pa lta bu bsgom /
sbyor ba bzhi ldan gyi bum can bzung la srog rtsol kha sbyar te dbu ma'i nang du sems gtad la rlung drag tu gcun no //
gnyis pa dngos gzhi /
dbu ma'i yas sna spyi bo'i steng :
sna tshogs rdo rje lte ba mthing :
de nang a las chos 'byung dang :
hU~M las rdo rje rtse lnga pa'i :
lte bar zla steng hU~M yig ni :
dkar dmar mdangs can de nyid dang :
mthar ni hU~M gi thig le la :
rtse gcig sems bzung mnyam par gzhag :
de las rlung sems g.yo ba na :
hU~M gi thig le'i 'od zer dang :
rlung nyid d+hU tI'i nang du son :
bde ba'i ye shes skyes par bsgom :
de bzhin gsang ba'i gnas su yang :
sna tshogs rdo rje chos 'byung sogs :
bsgom dang sems 'dzin sngar ltar bya :
zhes pas /
dngos gzhi'i dmigs pa ni /
sa bon dang bcas pa'i sna tshogs rdo rje'i rim pa ste /
stong ra dbu ma dang bcas pa'i yas sna spyi bo'i steng du sna tshogs rdo rje phyogs bzhi'i rwa shar dkar /
byang ljang /
nub dmar /
lho ser /
dbus mthing ga'i lte ba sbrubs stong du gnas pa'i nang du chos 'byung gru gsum dmar skya
/de'i dbus su hU~M las rdo rje rtse lnga pa dmar skya nyal thabs su gnas pa'i lte bar zla ba'i dkyil 'khor gyi steng du hU~M yig dkar la dmar ba'i mdangs can gsal btab pa de nyid la sems ci gnas su bzung /
mthar hU~M gi thig le kho nar rtse gcig tu sems bzung la mnyam par gzhag
/de las rlung sems g.yo zhing mi gnas par gyur pa'i tshe na hU~M gi thig le las byung ba'i 'od zer dang rlung gi rgyu ba gnyis ka d+hU tI'i nang du son te bde ba'i ye shes tshad du skyes par bsams la bum pa can drag tu bzung ba ni 'gre'o //
de bzhin du dbu ma'i mar sna gsang ba'i gnas su yang sna tshogs rdo rje chos 'byung nang rdo rje rtse lnga'i lte bar zla steng hU~M yig bcas gsal ba dang /
mthar hU~M gi thig le la sems bzung zhing mnyam par 'jog pa sngar ltar bya'o //
gnyis pa yan lag gi dmigs pas bogs dbyung ba ni /
dbang shes yul la 'jug pa'i tshe :
de dang de ru spros te bsgom :
zhes pa ste dbang po la brten te rnam par shes pa rang rang gi yul la 'jug par gyur pa'i tshe gang du 'jug pa de dang de ru spros te bsgom par bya dgos pas /
dper na mig shes gzugs la 'jug pa na mig 'bras gnyis kyi dbus su sna tshogs rdo rje sogs sngar ltar bsgoms la sems bzung /
des 'gres te rna ba'i bu ga gnyis /
sna'i 'dom so /
lce'i rtsa ba /
rtags kyi rtse mo rnams su spros te bsgoms la rlung sems gcun no /
gsum pa de las nyams myong ji ltar 'char tshul ni /
'bad pas nyams su blangs pa las :
rlung sems zin pa'i phyi rtags su :
du ba la sogs nyams 'char zhing :
nang du rtags can 'od gsal gyi :
ye shes rgyud la myong bar 'gyur :
zhes pa ste /
de ltar thun bzhi la sogs par 'bad pas nyams su blangs par byas pa las dbu mar rlung sems zin pa'i phyi rtags su du ba dang me khyer la sogs pa dbang po'i yul du snang ba'i nyams brtan por 'char zhing /
nang du rtags can 'od gsal nam mkha' lta bu'i ye shes sems kyi rgyud la myong bar 'gyur ro //
bzhi pa bogs 'byin gyi ting 'dzin 'bras bu ji ltar 'char ba dang bcas pa ni /
de yi bogs 'byin ting 'dzin ni :
sa bon med pa'i bsgom tshul te :
lus bsrang rlung ro g.yas nas bsal :
mdzod spur nyi ma'i dkyil 'khor bsam :
g.yon nas bsal bas de yi steng :
zla ba'i dkyil 'khor lam ste gyur :
gnyis ka dus mnyam bsal ba yis :
de steng dbus mthing phyogs mdog gi :
thig le gsal btab rim pa bzhin :
ma yengs sems gtad mnyam par 'jog :
rlung ni phyi ru thub tshad bzung :
mi thub nang du dal bus rngubs :
de bzhin gsang ba'i rtse mo dang :
dbang po'i sgor yang spros te bsgom :
rlung sems las su rung ba las :
lha yi mig sogs ye shes 'char :
zhes pa ste /
sa bon dang bcas pa'i sna tshogs rdo rje'i rim pa bsgom pa de'i bogs 'byin pa'i ting nge 'dzin ni sa bon med pa'i sna tshogs rdo rje'i sgom tshul yin te /
de'ang lus gnad bsrangs la rlung ro sna bug g.yas nas bsal ba'i rkyen gyis smin mtshams mdzod spur nyi ma'i dkyil 'khor zhig dmar lam gyis byung bar bsam /
g.yon nas bsal bas de'i steng du zla ba'i dkyil 'khor dkar lam ste gyur par bsam /
sna bug gnyis ka nas dus mnyam du bsal bas nyi zla'i steng du /
dbus mthing /
shar dkar /
lho ser /
nub dmar /
byang ljang gu'i mdog can gyi thig le lnga tshom 'od 'tsher ba gsal btab la dbus sogs rim pa bzhin du dmigs pa'i rten byas te ma yengs par sems gtad la yun ring du mnyam par 'jog
/de'i skabs su rlung yang phyi ru thub tshad bzung /
mi thub pa na nang du dal bus rngubs /
de bzhin du rlung g.yas g.yon dus mnyam gsum du bsal ba'i rkyen gyis gsang ba'i rtse mor nyi zla'i dkyil 'khor dang thig le lnga tshom gsal btab la sems gtad cing mnyam par gzhag
/des 'gres te mig sogs dbang po'i sgo g.yas su yang sngar ltar spros te bsgom par bya'o //
de ltar yang bsgoms pas brtan pa'i rang 'bras su /
rlung sems las su rung ba'am rang dbang thob par gyur cing /
de las lha'i mig la sogs pa dbang shes rnam par dag pa'i ye shes rtsol med du 'char bar 'gyur ro //
gsum pa dzA lan+d+ha ra'i rim pa la gsum /
sbyor ba /
dngos gzhi /
rjes nyams myong 'char ba'i tshul lo //
dang po ni /
rim pa gsum pa'i rnal 'byor ni :
rang gi lte 'og sor bzhi'i thad :
rtsa gsum sbubs gcig gyur pa'i sner :
phyi dkar nang dmar chos 'byung dbus :
dbus mthing phyogs mdog thig le gsal :
srog rtsol bum can sbyor bas gcun :
zhes gsungs te /
rim pa gsum pa dzA lan+d+ha ra'i rnal 'byor bsgom pa'i tshul ni /
thog mar lus gnad bsrang /
rang nyid phyi bla ma bde mchog gi sku stong gsal phru ma phus btab pa lta bu'i nang gi dbus drang por rtsa dbu ma phyi dkar la nang dmar ba /
yar sna spyi bor zug pa /
de'i g.yas su ro ma dmar mo /
g.yon du rkyang ma dkar mo gnyis dbu ma las bldab 'gyur gyis phra ba'i yar sne sna bug gnyis su zug pa /
mar sna lte 'og sor bzhi tsam gyi thad du rtsa gsum ka sbub gcig tu gyur pa'i sner /
phyi dkar la nang dmar ba'i chos 'byung gru gsum pa'i dbus su dbus mthing shar dkar sogs phyogs kyi mdog can gyi thig le lnga tshom gsal legs par btab la /
srog rtsol rngubs te sbyor ba bzhi ldan gyi rlung bum pa can bzung la gcun no //
gnyis pa dngos gzhi ni /
lnga ldan phra mo'i me lce sbar :
de la sems gtad goms pa na :
me rnams cher 'bar 'od zer lnga :
gcig 'dres sna bug g.yas nas thon :
phyogs bcu'i bde gshegs thams cad kyi :
shangs bug g.yas zhugs lte bar son :
ye shes me dang lhan cig 'bar :
'khor lo'i gnas bzhir bzhu btul gyis :
byang sems dkar dmar rnam pas drangs :
shangs bug g.yon nas phyir thon te :
rang gi sna bug g.yon nas zhugs :
spyi bo'i d+hU tI'i nang brgyud de :
lte ba'i me la thim pa yis :
bde stong drod kyi ye shes skyes :
slar yang me lnga cher 'bar bas :
ye shes byang sems zhu zhing khol :
spyi gtsug nas bzung rkang sor bar :
'bar 'dzag rgyun gyis rab tu gang :
drod dang bde ba'i de kho nar :
rtse gcig sems bzung bum can brtan :
'ja' tshon lta bu'i sku thob bsam :
zhes pa ste /
rlung gi rkyen gyis /
thig le las kha dog lnga ldan gyi me lce phra mo sbar ba la yun ring du sems gtad /
de la legs par goms pa na /
me lce rnams cher 'bar bas rtsa gsum po gang /
'od zer lnga po gcig tu 'dres te sna bug g.yas pa nas thon /
phyogs bcu'i sangs rgyas kyi zhing khams kun tu khyab /
bde bar gshegs pa thams cad kyi shangs bug g.yas pa nas zhugs te sku'i lte bar son pas gtum mo ye shes kyi me dang lhan cig tu 'bar /
spyi mgrin snying lte'i 'khor lo'i gnas bzhir 'bar 'dzag bzhu btul gyis bskul ba'i byang chub sems kyi chu rgyun dkar dmar gyi rnam pas drangs te shangs bug g.yon pa nas phyir thon /
rang gi sna bug g.yon pa nas zhugs te spyi bo'i d+hU tI'i nang nas brgyud lte ba'i me lnga la thim pas bde stong zung du 'jug pa'i drod kyi ye shes cher skyes /
slar yang lte ba'i me lnga po ches cher 'bar bas dbu ma'i nang gang /
ye shes kyi rang bzhin byang chub sems kyi thig le bskul /
de nyid zhu zhing khol bas spyi gtsug nas brgyud mgrin snying lte ba gsang ba'i gnas thams cad du khyab mthar lag pa dang rkang sor gyi rtse mo'i bar 'bar bas lus bdud rtsi'i rgyun gyis rab tu gang bar mos la drod dang bde ba'i rang ngo de kho na nyid la rtse gcig tu sems bzung zhing bum can gyi sbyor bas brtan par byas pas gdos bcas kyi lus reg thogs kyi sgrib pa las grol te snang stong 'ja' tshon lta bu'i sku thob par bsams la mnyam par gzhag go
/gsum pa rjes nyams myong 'char tshul ni /
thig le gang du brtan pa las :
rtsa mdud grol zhing bde chen skye :
lam gyi yon tan rgyud la 'char :
mi shigs 'ja' lus sku thob na :
gsang dbang lam khyer rim gsum gyi :
goms pa mtha' ru phyin pa 'o :
zhes pa ste /
de ltar rlung dang gtum mo 'bar 'dzag gi sbyor ba la goms pas thig le lus kyi gnas gang dang gang du brtan pa /
de'i rtsa mdud grol cing bde ba chen po'i ye shes skye /
de las lam gyi mngon par rtogs pa'i yon tan rnams rgyud la rim par 'char te mthar thug cis kyang mi shigs pa'i 'ja' lus rdo rje'i sku thob par 'gyur ba ste /
de ltar na gsang ba'i dbang gi lam khyer rim pa gsum pa'i rnal 'byor gyi goms pa mtha' ru phyin par gyur pa'o //
bzhi pa nor bu 'gengs pa'i rim pa la gsum /
sbyor ba /
dngos gzhi /
rjes nyams myong ji ltar 'char ba'i tshul lo //
dang po ni /
yid rig dam tshig phyag rgya ni :
lus bsrang 'byung ba'i rlung dug bsal :
rang dang yid du 'ong ba yi :
rig ma bde chen yab yum dang :
rtsa gsum 'khor lo lnga ldan gsal :
mkha' gsang rdo rje pad+ma yi :
bu gar hU~M phaT yi ges dgag :
lte bar hoHser snying gar hU~M:
mthing gsal mgrin par AHdmar po :
spyi bor oM dkar so so las :
sngags kyi phreng ba 'phro zhing 'du :
bde stong dga' bzhi'i ngo bor bsam :
mtha' yas sems can sgrol ba'i slad :
bde chen mngon du bya ba'i blos :
snyoms par zhugs pa'i rjes chags mes :
spyi bo'i haM las bde ba'i rgyun :
gnas bzhi'i 'khor lor son pa yis :
dga' mchog khyad par lhan skyes kyi :
ye shes bsam mi khyab pa skyes :
rdo rje nor bu'i bar du dgang :
bde la sems bzung mi rtog bzhag :
hU~M gi gzhu la rlung gi mda':
btsan thabs dmigs pa'i rgyud sbyar te :
'khrul 'khor rtsol bas gyen du drang :
mas brtan dga' bzhir mnyam gzhag bya :
khyab par dgram zhing mi nyams brtan :
zhes gsungs te /
rim pa bzhi pa nor bu 'gengs pa'i rnal 'byor la /
thog mar sngon du 'gro ba yid rig dam tshig gi phyag rgya la bslab pa ni /
bde ba'i gdan la lus gnad legs par bsrang /
'byung ba'i rlung dug rnams bsal bar mos la rlung ro lan gsum bsal /
rang gi mdun du rig ma gzhon mdzes mtshan nyid dang ldan pa zhig 'khod par bsam /
rang nyid bde mchog pad+ma badzra dang rig ma man+d+hA ra ba yab yum gyi skur gsal ba'i lus nang rtsa'i gtso mo gsum /
spyi bo bde chen 'khor lo rtsa 'dab so gnyis /
mgrin pa longs spyod 'khor lo rtsa 'dab bcu drug
/snying ga chos kyi 'khor lo rtsa 'dab brgyad /
lte ba sprul pa'i 'khor lo rtsa 'dab drug cu rtsa bzhi /
gsang gnas bde spyod 'khor lo rtsa 'dab so gnyis te 'khor lo lnga po rnams kyang gsal gdab /
yab kyi gsang gnas rdo rje dkar po rtse lnga pa'i bu gar hU~M dang yum gyi mkha' pad+ma dmar po 'dab ma gsum pa'i ze'u 'brur phaT kyi yi ges bkag pa /
yab yum gnyis ka'i lte bar hoHser po /
snying gar hU~M mthing gsal /
mgrin par AHdmar po /
spyi bor oM dkar po /
gnas bzhi'i yig 'bru so so las sgrub pa'i gsang sngags yig 'bru nyer gcig pa'i phreng ba 'phro zhing 'du ba /
bde stong dbyer med dga' ba bzhi'i ngo bor gnas par bsam /
mu mtha' yas pa'i mkha' khyab kyi sems can ma lus pa rnam grol gtan gyi byang chub mchog la sgrol ba'i slad du bde ba chen po'i ye shes mngon du bya'o snyam pa ste lha sngags chos kyi 'du shes gsum dang ldan pa'i blos yab yum snyoms par zhugs pa'i rjes chags kyi mes bskul te /
spyi bo'i haM las byang sems bde ba'i rgyun char ltar du babs /
spyi bo la sogs pa'i gnas bzhi'i 'khor lo rnams su son pas rim pa bzhin dga' ba /
mchog dga'/
khyad par dga' ba /
lhan cig skyes pa'i bde chen gyi ye shes bsam gyis mi khyab pa skyes /
byang sems kyis lus kyi nang thams cad khyab /
rdo rje nor bu'i bar du gang bar bsam /
bde ba la sems bzung zhing rnam par mi rtog pa'i ngang du bzhag
/ha cang bde ba ches nas phyir 'dzag pa'i nyams byung na thig le gyen du bzlog dgos pas /
ngag tu hU~M ring po 'dren pa ni gzhu dang mtshungs la /
gsang rlung gyen du drangs pas sog sbubs nas chu drangs pa ltar thig le dbu ma nas gyen du zlog par bsam pas btsan thabs kyi dmigs pa'i rgyud sbyar la /
'khrul 'khor yan lag gling bzhi sdud /
lto ba ri rab la sbyar /
lce rtse rkan la gtad /
mig gyen tu ldog
/rdo rje'i bu ga dam du bcir cing rlung phyir 'phen pa'i rtsol bas gyen du drangs la /
'khor lo so sor mas brtan gyi dga' bzhi 'dren tshul dmigs pa spyi ltar la mthar lhan skyes kyi bde ba la sems bzung ste mnyam par gzhag
/seng ge rnam rol gyi 'khrul 'khor la brten te yur ba la chu drangs pa bzhin rtsa gnas so sor khyab par dgram /
mthar mi nyams shing brtan par bya ba'i slad du thig le bde ba'i nyams dang bcas pa snying ga'i hU~M la bstims nas bde rlung sems gsum yi ge bcas dbyer med par rnam par mi rtog pa'i ngang du bzhag cing snying ga'i bum can nam lte ba'i bum can gzung la dmigs pa snying gar gtad do //
gnyis pa dngos gzhi la gnyis /
las rgya'i bde ba la bslab pa dngos dang /
mtha' rten chos kyi phyag rgyas bde stong dbyer med du bsre ba'o //
dang po la gnyis /
sbyor ba dang /
dngos gzhi'o //
dang po ni /
de lta'i 'dzin 'grem dbang thob nas :
dngos rig las kyi phyag rgya ni :
pad+ma can sogs rigs bzang po :
bcu drug nyer lnga man chad kyi :
na tshod dar zhing yid 'ong ba :
rdzas sngags dmigs pa'i lcags kyus dgug :
drang nges chos bshad blo kha bsgyur :
dbang gis smin byas dam tshig dbog :
rim gnyis nyams myong rgyud la bskyed :
ces gsungs te /
de lta bu'i yid rig la brten nas thig le 'dzin 'dren la rang dbang thob nas goms pa brtan par gyur pa'i tshe /
dngos rig las kyi phyag rgya la bslab pa ni /
pad+ma can la sogs pa rigs can lnga gang rung gi mtshan bzang po dang ldan pa'i bud med lo bcu drug nas nyer lnga man chad kyi na tshod dar la gzhon cing mdzes sdug yid du 'ong ba btsal la /
rdzas dang sngags dang dmigs pa'i 'khrul 'khor gyi lcags kyus dgug la dbang du gyur pa na /
thog mar drang nges kyi chos bshad de blo kha dge ba'i phyogs su bsgyur /
snod du rung ba na dkyil 'khor du bcug cing dbang bzhi rdzogs par bskur bas rgyud smin par byas la thun mong dang khyad par gyi dam tshig 'bogs te bsrung du gzhug
/thog mar bskyed rim la goms pa brten nas rdzogs rim la gzhug ste rim pa gnyis kyi nyams myong ci rigs rgyud la bskyed par bya'o //
gnyis pa dngos gzhi ni /
de ltar legs par sbyangs byas mthar :
bcud len thabs kyis kun+da spel :
khrus byas rgyan gdags bku mnye bya :
shin tu dben pa'i gsang khang du :
bde ba'i gdan la yab yum 'khod :
'dzum pa'i mdangs phyung zur gyis blta :
chags pa'i gtam smra dri la bsnom :
ma mchu lce yi sbrang rtsi gzhib :
'o bya lus sems bde ba bskyed :
re re la yang sems gzung zhing :
tshogs drug lhug pa'i ngang du bzhag :
de nas 'du shes gsal btab la :
rdo rje pad+mar reg pa dang :
dal bus bsrubs shing bskyod pa las :
dbab dang bskyil dang gyen du bzlog :
khyab par dgram pa gong ltar bya :
bde stong bsam mi khyab pa'i dbyings :
ka dag ngang du yun ring bzhag :
ces pa ste /
de ltar rig ma nyid rgyud legs par sbyangs par byas pa'i mthar nyams len dngos gzhi la 'jug pa'i thog mar sman dang zas mchog gi bcud len sbyor ba'i thabs bsten nas kun+da byang sems spel /
rig ma la khrus byas shing rgyan gdags /
lus kyi gnas rnams su bku mnye bya /
de nas mis mthong tshor med pa'i gnas shin tu dben pa'i gsang khang nyid du bde ba'i gdan 'jam zhing 'bol ba la yab yum gnyis 'khod /
phan tshun 'dzum pa'i mdangs phyung ba dang /
dga' ba'i zur mig gis blta ba dang /
chags pa'i gtam sna tshogs smra ba dang /
lus kyi dri snom zhing ma mchu dang lce'i sbrang rtsi 'jibs pa dang 'o bya ba rnams kyis lus sems la bde ba bskyed cing de rnams re re la'ang bde ba'i rang ngo la bltas te sems bzung /
tshogs drug gi 'char sgo thams cad 'dzin med du lhug pa'i ngang du bzhag go
/de nas yid rig gi skabs ltar 'du shes gsum gyi rnal 'byor gsal btab la rdo rjes pad+ma la reg pa dang /
mthar dal bus bsrubs shing cung zad bskyod pas thig le rim par dbab pa dang /
nor bur son pa na bskyil ba dang /
de nas gyen du zlog pa rnams kyis yas babs dang mas brtan gyi dga' ba bzhi ngos zin cing nyams su myong bar byas la rtsa gnas rnams su khyab par dgram pa'i dmigs pa dang 'khrul 'khor gyi sbyor ba gong ltar byas pa'i mthar /
bde stong zung 'jug bsam gyis mi khyab pa'i dbyings ka dag chen po'i ngang du yun ring du mnyam par gzhag par bya'o //
gnyis pa mtha' rten chos rgya dang bsre ba ni /
mtha' rten chos kyi phyag rgya ni :
snyoms 'jug bya ba zin ma thag :
rdo rje nor bu'i rtse mo nas :
rig pa hU~M yig dmar skya'i gzugs :
thur sel rlung gis gnas bzhir drangs :
spyi bo'i haM dang dbyer med bstim :
dmigs bsam brjod bral rang ngo bskyang :
tshogs drug snang ba gang shar kun :
bde stong nyams dang dbyer med par :
yul dang yul can ro mnyam pa'i :
brtul zhugs spyod pas rab tu bsre :
zhes pa ste /
las rgya'i rnal 'byor gyi mtha' rten chos kyi phyag rgya la bslab pa ni /
snyoms 'jug gi bya ba zin ma thag par rdo rje nor bu'i rtse mo nas rig pa'i ngo bo hU~M yig dmar skya'i gzugs su gyur pa de 'og rlung bskums pa'i rkyen gyis thur sel gyi rlung bskyod pas lte ba /
snying ga
/mgrin pa /
spyi bo'i gnas bzhir gyen du drangs /
spyi bo'i haM yig la thim pas dbyer med du gyur par mos la /
dmigs bsam brjod pa kun dang bral ba'i rang ngo bskyangs la ci gnas su mnyam par bzhag
/rjes thob gzugs sgra sogs tshogs drug gi snang ba gang shar thams cad bde stong zung 'jug gi nyams dang dbyer med pa phyi'i yul dang nang gi yul can chu la chu bzhag pa ltar ro mnyam chen po'i brtul zhugs kyi spyod pas rab tu bsre zhing lam du bslang bar bya'o //
gsum pa rjes nyams myong 'char ba'i tshul ni /
'bras bu phyag rgya chen po ni :
bde bas thabs byas stong pa nyid :
so so rang gis rig pa'i tshul :
myong ba yod kyang dmigs su med :
yid ches yod kyang smra mi btub :
gzhon nu ma yi bde ba bzhin :
shes dang shes bya ro gcig pas :
ye shes mngon sum mtshon nus pa'i :
nyams myong rgyud la skyes pa na :
sher dbang lam khyer bde ba che'i :
goms pa mtha' ru phyin pa 'o :
zhes pa ste /
de ltar rang lus dang gzhan lus la bsten nas lhan cig skyes pa'i bde chen gyi ye shes brtan par gyur pa'i 'bras bu phyag rgya chen po mngon du gyur pa na /
bde bas thabs byas pa'i stong pa nyid pra phab pa'i snang brnyan lta bu so so rang gi rig pa'i tshul la sems kyis myong ba yod kyang tshul 'di lta bu zhes dmigs su med pa /
rang la yid ches yod kyang ngag gis smra mi btub pa /
dper na gzhon nu ma 'khrig pa'i chos las byung ba'i bde ba smra med nyams su myong ba ji bzhin pa ste /
yul can shes pa dang yul shes bya ro gcig tu 'dres pas mthar thug lhan cig skyes pa'i ye shes mngon sum du mtshon nus pa'i nyams myong rnal 'byor pa'i rgyud la skyes pa na /
gsum pa shes rab ye shes kyi dbang lam du khyer ba'i bde ba chen po'i goms pa mthar phyin du gyur pa'o //
lnga pa bsam mi khyab pa'i rim pa la bzhi /
sbyor ba rjes gzhig gis 'od gsal du bsdu ba /
dngos gzhi bsam mi khyab pa'i ngang du mnyam par gzhag pa /
rjes nyams myong 'char tshul /
bogs 'byin zung 'jug gi rtsal sbyang ba'o //
dang po ni /
rim pa lnga pa'i rnal 'byor ni :
rang nyid khrag 'thung yab yum gsal :
snying gar zla steng hU~M dmar skya :
'bar ba'i phreng ba 'khrigs pa las :
bde ba chen po'i 'od zer 'phros :
lus gang gzung 'dzin rtog pa sbyangs :
slar 'phros khams gsum thams cad khyab :
bde chen ngo bor mer mer g.yos :
chu zla 'ja' tshon lta bu'i ngang :
me long has btab yal ba bzhin :
hU~M yig nA da'i bar du thim :
nA da shin tu phra ba yang :
glog ltar stong pa nyid du sbyang :
zhes gsungs te /
rim pa lnga pa bsam mi khyab pa'i rnal 'byor ni /
sbyor ba rang nyid pad+ma khrag 'thung bde mchog yab yum gyi skur gsal ba'i snying gar zla ba'i dkyil 'khor gyi steng du hU~M yig dmar skya 'bar ba'i 'od zer gyi phreng ba rab tu 'khrigs par mos la sems bzung /
de las bde ba chen po'i 'od zer dpag tu med pa 'phros te lus kyi nang thams cad gang /
gzung 'dzin gyis bsdus pa'i rtog pa thams cad sbyangs /
slar 'od zer mu med pa 'phros /
khams gsum gyi snod bcud thams cad la khyab pas de rnams bde ba chen po'i ngo bor gyur te mer mer shig shig g.yos /
chu zla dang 'ja' tshon lta bu snang stong sgyu ma'i rang bzhin gyur /
mthar me long la has btab pa mtha' nas dbus su yal ba bzhin rim gyis 'dus te thugs ka'i hU~M la thim /
de'ang zhabs kyu nas nA da'i bar du bsdus shing /
nA da shin tu phra ba'ang bar snang la glog gi ri mo yal ba ltar stong pa nyid du sbyang ngo //
gnyis pa dngos gzhi bsam mi khyab pa'i ngang du mnyam par gzhag pa ni /
gzung 'dzin chos kun mi dmigs pa'i :
stong nyid ngang du chams te bzhag :
ces pa ste dngos gzhi rjes gzhig gis snod bcud 'od gsal dbyings su bsdus nas phyi gzung ba dang nang 'dzin pas bsdus pa'i chos thams cad cir yang mi dmigs pa ka dag stong pa nyid spros bral nam mkha' lta bu'i ngang du chams kyis bzhag pa ci gnas su bskyang bar bya'o //
gsum pa rjes nyams myong 'char tshul ni /
mtshon byed thabs las skyes pa yi :
stong nyams tsam du'ang mi rtog par :
stong pa dang ni mi stong dang :
dbu mar 'dzin pa kun spangs nas :
mkha' mnyam rdul bral don dam pa'i :
lhan cig skyes pa mngon gyur na :
bzhi pa'i lam khyer bsam mi khyab :
goms pa mtha' ru phyin pa 'o :
zhes pa ste /
thabs lam dang rjes gzhig sogs mtshon byed kyi thabs rnams las skyes pa'i go myong gi stong nyams tsam du'ang mi rtog par /
stong pa dang mi stong pa dang de gnyis mnyam gyi dbu mar 'dzin pa thams cad spangs nas /
nam mkha' dang mnyam zhing dri ma'i rdul dang bral ba'i don dam lhan cig skyes pa'i ye shes mngon du gyur pa'i na dbang bzhi pa lam du khyer ba'i bsam mi khyab kyi rim pa la goms pa mtha' ru phyin par gyur pa'o //
bzhi pa 'bras bu phyag rgya chen po ni /
de ltar bsgom pa'i dus kun tu :
stong nyams che na nA da las :
rlabs bzhin snang stang lha skur ldang :
snang ba'i gzung 'dzin skyes pa na :
stong par sbyangs te mi dmigs bzhag :
snang stong mtha' las 'das pa yi :
zung 'jug ye shes mngon grub 'gyur :
ces pa ste /
de ltar bsam mi khyab pa'i rim pa bsgom pa'i sbyor dngos rjes kyi dus thams cad du stong nyams shin tu che na nA da phra mo las skad cig gis chu las rlabs g.yos pa bzhin snang stong zung 'jug gi lha skur ldangs la mnyam par gzhag
/phyi rol snang ba'i dngos zhen shugs che bas gzung 'dzin gyi rtog pa bar ma chad du skyes pa na rjes gzhig gi rnal 'byor gyis stong par sbyangs te cir yang mi dmigs par bzhag
/de dag nyams tshod dang sbyar te spel mar sbyangs pas snang stong gnyis ka'i mtha' las 'das pa'i zung 'jug gi ye shes mngon sum du 'grub par 'gyur ro //
rim pa lnga po de rnams gcig rjes su gcig mthud nas nyams su len pa yin na sngon 'gro thog mar song ba de kas 'thus /
re re gnyis gnyis lta bu khol 'don du nyams su len pa yin na sngar bshad pa'i sngon 'gro rnams thun 'go la sbyar dgos pa'ang shes par bya'o //
gsum pa rjes kyi rim pa la gnyis /
thun gyi rjes rim dang /
khrid kyi rjes rim mo //
dang po ni /
thun 'jog pa'i skabs rnams su theg chen thun mong ma yin pa'i bsngo smon gyis rgyas 'debs shing shis pa brjod /
thun mtshams skabs su bab pa'i lam khyer la 'jug pa sogs spyi dang mthun no //
gnyis pa khrid kyi rjes rim la bzhi /
dbang po rab tshe 'di /
'bring 'chi kha /
tha ma bar do'i skye ba brgyud nas lam gyi 'bras bu mngon du byed tshul /
gdams pa'i che ba brjod pas mtha' bsdu ba'o //
dang po ni /
de lta'i rim pa rnam lnga yang :
rab kyis gcig gis 'grub pa ste :
'bring pos thod rgal tshul du 'char :
tha mas rim gyis snga ma la :
nyams myong brtan nas phyi mar 'jug :
yid g.yeng spangs te mthar dbyung bas :
tshe gcig zung 'jug mngon du byed :
ces gsungs te /
de lta bu'i rdzogs pa'i rim pa lnga po de'ang dbang po rab rnams kyis lnga ka mthar chags su nyams su len mi dgos par sna tshogs rdo rje'am bsam mi khyab pa'i rim pa lta bu gcig kho nas mchog gi dngos grub 'grub pa yin la /
dbang po 'bring pos rim pa gnyis sam gsum la sogs pa de'ang go rim mtha' gcig tu nges pa med pa thod rgal tshul du 'jug pas ye shes 'char ba yin la /
dbang po tha ma rnams kyis ni snga ma snga ma rim gyis nyams myong brtan par byas nas phyi ma phyi ma la 'jug dgos pa yin zhing /
de dag gang yang yid kyi rnam par g.yeng ba spangs te rtse gcig tu brtson 'grus drag po res 'jog med pas nyams len mtha' ru dbyung bar byas na tshe gcig lus gcig kho nar zung 'jug phyag rgya chen po'i ye shes kyi sku mngon du byed par 'gyur ro //
gnyis pa dbang 'bring 'chi khar 'bras bu mngon du byed tshul ni /
gal te tshe 'dir ma grub na :
'chi khar rang nyid gang goms pa'i :
ting 'dzin brtan po gsal btab nas :
mi rtog ngang du mnyam gzhag na :
'od gsal chos skur ro gcig pa'i :
rjes thob zung 'jug rang shar 'byung :
zhes pa ste /
gal te dbang po skal pa sbyang brtson gyi stobs zhan pas tshe 'di la mchog gi 'bras bu grub par ma gyur na /
'chi kha'i dus la babs pa'i tshe rang nyid sngar rim pa gang la goms pa'i shugs che ba de nyid kyi ting nge 'dzin brtan par gsal btab nas mthar mi rtog pa'i ngang du mnyam par gzhag na /
lam gyi 'od gsal bu lta bu dang gzhi'i 'od gsal ma lta bu gnyis dbyer med du 'dres nas ka dag 'od gsal chos kyi skur ro gcig pa'i dbyings su byang chub par 'gyur zhing /
de'i rjes thob nyid la mi slob pa'i zung 'jug lha sku phyag rgya chen por rang shar ba 'byung ngo //
gsum pa tha ma bar do'i skye ba brgyud nas lam 'bras mngon du byed tshul ni /
der yang brtan pa ma thob na :
bar dor bla ma lha dang ni :
gdams ngag dran pas mtshams sbyar te :
zab mo'i ting 'dzin brtan pa yis :
rlung sems lha yi skur shar nas :
mkha' spyod la sogs rig 'dzin 'grub :
yang na rdo rje'i lus bzung nas :
lam gyi lhag ma mngon du byed :
ces pa ste /
dbang brtson sogs shin tu dman pas 'chi kha'i skabs der yang brtan pa thob par ma gyur na /
srid pa bar dor rang nyid 'chi bar ngo shes pa'i skabs su sngon gyi bla ma dang lha dang gdams ngag rjes su dran pas mtshams sbyar bar byas te /
sngon gang la goms pa'i zab mo'i ting nge 'dzin sgom par byas na skabs der da lta las shes pa bdun 'gyur gyis gsal bas yun thung ngus goms pa brtan por gyur nas rlung sems dbyer med lha'i skur rang shar nas mkha' spyod chen po la sogs pa'i rig pa 'dzin pa 'grub par 'gyur la /
yang na 'chi ba med pa rdo rje'i lus bzung nas sngar ma bgrod pa'i lam gyi lhag ma mngon du bgrod de rdo rje 'chang pad+ma bde ba mchog gi go 'phang mngon du byed par 'gyur ro //
bzhi pa gdams pa'i che ba brjod pas mtha' bsdu ba ni /
de lta bu yi lam rim ni :
skal ldan tshe gcig grol byed pa :
he ru ka dpal dgyes pa'i lung :
man ngag snying por gdams pa 'o :
sa ma ya :
zhes gsungs te /
rim pa gnyis kyi rnal 'byor gzhan las zab cing khyad par 'phags pa bshad ma thag pa de lta bu'i lam gyi rim pa 'di ni /
skal pa dang ldan pa'i gang zag rnams dus gzhan la ltos mi dgos pa tshe gcig gis grol bar byed pa'i man ngag dus gsum du 'byon par dka' ba /
kun bzang he ru ka bde ba mchog dang dpal pad+ma badzra dbyer med rab tu dgyes pa'i zhal gyi lung bzang /
rgyud thams cad kyi don /
lung thams cad kyi bcud /
man ngag thams cad kyi snying po'i yang snying phyi rabs gdul bya skal ldan rnams kyi don du gdams par mdzad cing /
snod min la 'chol bar mi spel ba'i dam tshig gi rgyas btab pa'o //
rgyud kyi khungs btsun bla ma'i man ngag zab //
nye brgyud smin grol byin rlabs khyad par 'phags //
bla ma yi dam dbyer med gsang lam 'di /
khrid tshul brgya stong du ma'i char mi nye //
skal bzang mtha' dag 'dir zhugs 'di don sgoms //
rim gnyis mthar phyin zung 'jug ye shes skus //
'gro 'dren phrin las rtag cing khyab pa las //
chos 'di'i snang bas mkha' dbyings kun brdal shog
/ces bla ma 'khor lo bde mchog gi rim gnyis zab khrid khyad par du 'phags pa 'di'ang 7khyab bdag gter chen bla ma nyid nas smin grol gyi gdams pa tshangs sprugs su bstsal cing bka' lung gis rjes su gnang ba ltar /
dus zhabs rig pa 'dzin pa'i gzugs brnyan pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bshad yams kyi spros pa dor te rdo rje'i gsung gi 'bru non tsam du bgyis pa dge legs 'phel //
sarba thA mang+ga lam //

//
