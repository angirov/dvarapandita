@#:
rdzogs pa chen po mkha' 'gro snying thig gi bka' srung srog sgrub nag mo'i rgyud bzhugs so :
rgya gar skad du :
bud+d+ha ru DA ki nI:
mA ra ya tan+t+ra nA ma :
bod skad du :
mu stegs srog sgrub nag mo'i rgyud ces bya ba :
srog len spu gri nag mo la phyag 'tshal lo :
'di skad bdag gis thos pa dus gcig na :
dur khrod rma rda ra li zhes bya ba :
nyin mo dud pas gnam sa 'khrigs pa :
mtshan mo me dang rlung 'bar ba'i gnas na :
mu stegs kyi lha mo kun tu gsod ces bya ba yod de :
zas su sha za ba :
skom du khrag 'thung ba :
nyin re bzhin mi bdun bdun gsod pa zhig yod de :
mi gsod bya rnams se gol gyis mdun du 'byung ba yod de :
de 'khor sha za'i DA ki ma rnams kyis :
'di lta bu'i rdzu 'phrul ci'i rgyud las byung :
'di lta bu'i nus pa bdag cag dang phyi rabs kyi don du gnang du gsol :
zhes zhus so :
shan pa srog sgrub nag mo'i rgyud las gleng gzhi'i le'u ste dang po 'o :
de nas gsod byed nag mos bka' bstsal pa :
nyon cig 'dus pa'i 'khor rnams kun :
nga yi rdzu 'phrul nus mthu ni :
'gro ba mi yi srog gi snying :
sngon du nges par bzlas pas 'byung :
zhes gsungs so :
yang zhus pa :
e ma lha mo gsod byed ma :
nges par gsod par byed pa'i las :
bdag la lha mos bka' stsol cig :
ces zhus pas :
bka' bstsal pa :
nyon cig 'dus pa'i 'khor rnams kun :
dgra bo nges par gsod 'dod na :
mtshan ma lta bu'i brag phug gam :
byang lta srin mo'i gdong 'dra 'am :
mon nag khros 'dra dur khrod dam :
shin tu dben pa'i gnas nyid du :
khros pa'i sems kyis bsgrub par bya :
zhes gsungs so :
gnas bstan pa'i le'u ste gnyis pa'o :
de nas 'khor gyis yang zhus pa :
de 'dra'i gnas su ji ltar bsgrub :
sgrub pa'i thabs dag bstan du gsol :
gsod byed lha mos bka' bstsal pa :
nyon cig 'dus pa'i 'khor rnams kun :
de lta bu yi gnas de ru :
dkyil 'khor mda' khru gang ba la :
sgo bzhi dbus su gru gsum bri :
de yi phyi rim thod phreng bri :
sgo phyi rta babs me ri bri :
de lta bu la brten nas bsgrub :
ces gsungs so :
gsod byed srog sgrub nag mo'i rgyud las :
dkyil 'khor bstan pa'i le'u ste gsum pa'o :
'khor gyi tshogs kyis yang zhus pa :
de la brten nas ji ltar bsgrub :
gsod byed lha mos bka' bstsal pa :
de ltar bris pa'i dal steng du :
thod pa las grub snod dag tu :
sha khrag gtor chen mtheb kyus bskor :
rkang gsum dag gi steng du bzhag :
de ltar rdzas la brten nas bsgrub :
ces bka' bstsal to :
gsod byed nag mo'i rgyud las rdzas bstan pa'i le'u ste bzhi pa'o :
'khor gyi tshogs kyis yang zhus pa :
rdzas la brten nas ji ltar bsgrub :
gsod byed lha mos bka' bstsal pa :
nyon cig 'dus pa'i 'khor tshogs kun :
de ltar rdzas rnams bshams pa dang :
gro ga shing shun ras dag la :
rang gi dri rlangs ma song bar :
dgra bla'i   dri ma drug /khrag gis ling ga bri :
dpral ba snying ga 'doms dag tu :
rus dang ming dang bla dwags bri :
dur khrod shing bu'i rtse la bskyon :
ba lin de yi steng du gzug :
de ltar byas te bsgrub par bya :
zhes bka' bstsal to :
srog sgrub nag mo'i rgyud las ling ga bstan pa'i le'u ste lnga pa'o :
de nas 'khor gyis yang zhus pa :
de la ting 'dzin sngags gang lags :
gsod byed lha mos bka' bstsal pa :
nyon cig 'dus pa'i 'khor rnams kun :
ting 'dzin gsang sngags bstan par bya :
rang nyid yi dam gang yin bskyed :
gsod byed ma mo nag mo yis :
thogs pa med par dgra bsad bsam :
yungs dkar yungs nag ke shang dug :
thun gyis brab cing sngags 'di bzla :
oM khyi kha le nag mos sod :
srog ma tri sod :
snying kha kha baM:
ya ya sod :
rtsa ba ni ri mu sod :
g+ha ya sod :
nr-i ya sod :
rag mo tsit+ta rbad :
rag mo tsit+ta rbud :
sngags 'bru bzhi bcu tham pa yod :
na ro bcu gcig klad kor gnyis :
gi gu brgyad yod ya btags gcig :
ra btags gnyis yod zhabs kyu gnyis :
de ni yang dag yi ge yin :
gces pa'i drag sngags bzhi bcu po :
bzlas pas spu gri'i so dang spu 'phrad 'dra :
rtswa skam me lce 'phrad pa 'dra :
zhag bdun bzlas pas dgra bo ni :
skad cig khrag skyugs 'chi bar nges :
zhes gsungs so :
ting 'dzin sngags dang thun bstan pa'i le'u ste drug pa'o :
'dus pa'i 'khor gyis yang zhus pa :
de la grub rtags ji ltar 'ong :
gsod byed nag mos bka' bstsal pa :
de ltar bsgrubs pas rtags 'byung ba :
sring mo chung ma ma sru dang :
mdza' mo bran mo thog tshag dang :
'od dang rlung gi 'tshub ma 'ong :
rbad pa'i rtags ni 'di ltar 'byung :
sngags pas btang ba yin zer cing :
ming 'bod nyal du mi ster dang :
skra nas 'then dang du ba dang :
'od dang 'tshub mas khyim gang nas :
de nas bud med gcer bu la :
khrag dang thal bas lus byugs nas :
mtshan ma bsgrad cing mche ba gnyer :
gri thogs gsod la khad pa 'byung :
de ltar dgra la 'byung bar 'gyur :
zhes bka' bstsal to :
shan pa srog sgrub nag mo'i rgyud las rtags kyi le'u ste bdun pa'o :
de nas 'khor gyis yang zhus pa :
cho 'phrul che dang rdugs pa na :
de la gnad 'beb ji ltar bgyi :
gsod byed lha mos bka' bstsal pa :
'khu na bya ser tshil bu bsreg :
yi dam lha yi gding yang bskyed :
rdugs te gong ma'i rtags med na :
zhag bdun rbad sngags 'di bzla 'o :
ma ma rag mo rag mo ma gzir nan :
khaM khug drongs che ge mo'i tsit+ta la rbad sod ya :
de la rtags med mi srid do :
dka' na yig 'bru'i sgrom du gzhug :
de bzlas grub rtags rang la rang rmug dang :
rdo rdeg mtshan ma ston pa 'byung :
de nas 'og ma sngags par bya :
zhes bka' bstsal to :
gnad 'beb rbad pa'i le'u ste brgyad pa'o :
'khor gyi tshogs kyis yang zhus pa :
rtags rdzogs las mtha' ji ltar bya :
zhes zhus pas :
gsod byed lha mos bka' bstsal pa :
rtags rdzogs gtor ma dgra la 'phang :
ling ga rtsub shing me la bsreg :
thal ba'i ling ga mnan par bya :
de ltar las mjug rdzogs byas na :
tshangs pa'i tshe dang ldan pa yang :
nyi shu gcig gi khong du ni :
'gum gyur 'di la the tshom med :
ces bka' bstsal to :
las mjug 'phang sreg mnan pa'i le'u ste dgu pa'o :
'khor gyi tshogs kyis yang zhus pa :
'di ltar zab mo'i srog sgrub 'di :
sba 'am kun la spel bar bya :
zhes zhus pas :
gsod byed lha mos bka' bstsal pa :
kun la spel na 'jig rten phung :
de bas 'di nyid sba bar bya :
rdo rje gdan gyi byang shar du :
dbang phyug rten gyi nang du sbos :
zhes bka' bstsal to :
gnyer gtad pa'i le'u ste bcu pa'o :
de skad ces bka' bstsal pas :
mi bsrun sha za'i 'khor 'bum phrag bsam gyis mi khyab pa thams cad thal mo sbyar nas rjes su yi rang ste :
lha mos gsungs pa la mngon par bstod do :
rjes su yi rang ba'i le'u ste bcu gcig pa'o :
gsod byed lha mo srog sgrub nag mo'i rgyud ces bya ba rdzogs so :
zab rgya :
gter rgya :
gsang rgya :
sa ma ya rgya rgya rgya :
