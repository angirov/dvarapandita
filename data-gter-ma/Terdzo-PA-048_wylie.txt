@#//
ma hA gu ru drag por sgrub pa'i phrin las rnal 'byor bzhugs so //
ma hA gu ru drag por bsgrub pa'i phrin las rnal 'byor /
khrag 'thung pad+ma drag po'i dkyil 'khor gyi 'khor lo la phyag 'tshal lo //
kun bzang rdo rje nam mkha'i chos nyid las //
zung 'jug longs spyod rdzogs pa thod phreng rtsal /
thugs rje sprul bsgyur dbang drag he ru ka'i //
'bar ba'i cho 'phrul cir yang ston der 'dud //
gdul dka'i 'gro ba spyi dang khyad par du //
snyigs dus sems can las nyon drag po'i gdangs //
mi bzad ma rungs log par 'dren byed las //
khyod min re sa'i skyabs gzhan ga na 'tshal //
de phyir gang gi gsang ba gsum bsgrubs nas //
dbang drag phrin las gzhan phan la 'jug phyir //
phrin las rgyun gyi rnal 'byor cho ga'i khrigs //
pad 'byung rdo rje'i gsungs bzhin 'di na bsdeb //
'dir khrag 'thung pad+ma drag po bdud 'dul rdo rje gro lod rtsal gyi phrin las rgyun gyi rnal 'byor du bya ba'i rim pa khrigs chags su bkod par /
rtsa ba'i bsgrub pa las /
dang po bsgrub pa'i gnas kyi gzhi :
dur khrod gnas sam rang bzhin sa'i :
gtsang ldan bkra shis dben pa'i sar :
zhes gsungs pa'i yid mthun gyi gnas der /
bsnyen sgrub sogs kyi skabs khyad par ba ni /
ma rdal stegs bu mda' gang ba :
zhes pa la sogs pa'i dkyil 'khor bcas bsham sogs dgos na'ang /
'dir rgyun khyer spyi tsam gyi dbang du byas te stegs bu'i 'khor dbus su drag po'i dpal gtor rgyan ldan bag bro lhun chags pa /
g.yas g.yon du sman raka
/chu gnyis sngon 'gro'i nyer spyod lnga phreng tshar du bsham /
ji ltar bab par bka' srung dang gzhi bdag
/chad tho'i gtor ma sogs bkod /
gzhan yang tshogs kyi mchod pa sngon 'gro'i gtor ma skyu glud dang sha rjen chang /
spyan gzigs rol mo'i bye brag sogs rgya cher 'du byed pa ni sta gon no //
dngos kyi las rim la'ang /
rtsa ba'i bsgrub pa las /
skyabs sems bgegs bskrad srung 'khor bsgom :
mchod pa byin rlabs byin 'beb dang :
lha bskyed spyan 'dren mchod cing bstod :
dzapa? bsnyen tshogs mchod thugs dam bskul :
chad mdo bstan skyong dngos grub blang :
bzod gsol bsngo smon shis pa brjod :
rdzogs rim mthun gyi bya ba 'o :
zhes gsungs pa'i dang po skyabs su 'gro ba ni /
phyogs bcu dus gsum gyi skyabs yul thams cad khrag 'thung pad+ma drag po'i dkyil 'khor gyi rnam par mdun gyi nam mkhar spyan drangs /
badzra sa ma ya dzaHsa spyan drang /
de lta bu'i skyabs yul gyi bkod pa rdzogs par byang chub kyi bar du skyabs su 'gro ba'i blos /
na mo :
bde gshegs kun 'dus rdo rje drag po rtsal :
dus gsum skyabs yul ma lus 'dus pa'i skur :
skyabs gnas gzhan du mi 'tshol khyed shes kyis :
'di phyi bar do kun tu skyabs su mchi'o :
lan gsum /
gnyis pa sems bskyed pa ni /
mkha' khyab kyi 'gro ba kun dang khyad par ma rungs gdug pa can rnams snying rjes sgrol 'dod byang sems kyis /
ho :
mkha' khyab pha ma mgon med dang :
khyad par nyon mongs las lus kyi :
ma rungs log 'dren 'di dag rnams :
dbang drag drag po he ru ka'i :
go 'phang mchog la 'god pa'i phyir :
snying rjes bsgral bar dam bca' 'o :
lan gsum /
gsum pa bar gcod bgegs la gtor ma bsngo ba ni /
rang nyid skad cig gis bdud 'dul ma hA gu ru drag po rtsal sku ri rab ltar brjid pa /
rgyan dang cha lugs yongs su rdzogs pa bskal pa'i me ltar 'bar bar gyur /
gtor skyu glud dang changs bu sogs la /
oM badzra a mr-itas bsang /
swa b+hA bas sbyang /
stong pa nyid du gyur /
stong pa'i ngang las /
b+h+rU~M las byung ba'i rin po che'i snod du oM AHhU~M 'od du zhu ba las byung ba'i gtor ma bza' btung gi rnam pa 'dod yon gyi sprin phung cir yang 'phro ba /
zag pa med par gyur /
na maHsarba ta thA ga te b+h+yo bi shwa mu khe b+h+yaHsogs lan gsum gyis sngags dang phyag rgyas byin gyis brlab /
na moH
sangs rgyas chos dang dge 'dun te dkon mchog rin po che rnam pa gsum gyi bka'/
bla ma yi dam mkha' 'gro ste bde gshegs rtsa ba gsum gyi byin rlabs ting 'dzin 'phro 'du sngags kyi nus pa /
chos nyid de bzhin nyid dang /
chos can rgyu 'bras mi bslu'i bden pas bsgrub pa la bar du gcod cing dngos grub chen po la zhud par byed pa'i log 'dren 'byung po'i rigs su gyur pa thams cad skad cig gis mchis par gyur /
TA ki hU~M dzaH
zhes pas bgegs bkug gtor ma bsngo zhing bka' bsgo ba ni /
dbang drag he ru ka'i nga rgyal gyis /
hU~M:
nyon cig rdo rje drag rtsal bka' la nyon :
dkyil 'khor phyag rgya gnyan po bltar med cing :
'du bar mi bzod dngos grub bsgrub pa la :
bar du gcod dang zhud byed log 'dren rigs :
nyon mongs la sogs thar pa'i gegs byed rnams :
so so'i yid mthun mchod pa 'di khyer la :
'di ru ma 'dug gzhan du 'gro bar gyis :
gal te bka' 'das 'gal rkyen bar gcod na :
/che mchog dbang drag 'bar ba thugs khros te //
rdo rje'i me char drag po 'bab pa yis //
log 'dren bar gcod rdul du rlog par byed //
de bas da lta nyid du phyir dengs shig
/badzra kro ta log 'dren 'byung po u tsa ta ya mA ra ya phaT phaT paTaH
rol mo'i sgra dang tsham rngam drag pos bskrad /
bzhi pa ni /
bdag nyid lhar gsal ba'i thugs ka nas khro chung mtshon cha me ri dang bcas pa'i srung 'khor rim pa gsum gyis phyogs thams cad go mtshams med par bcings par bltas /
hU~M:
bdag nyid yak+sha kA la chen po yi :
thugs las rang 'dra'i khro chung mtshon cha dang :
me yi tshwa tshwa phyogs dang phyogs mtshams 'phros :
rim gsum srung ba'i 'khor los kun tu bcings :
phra mo'i rlung yang rgyu bar mi nus na :
log 'dren 'byung po'i bar gcod glags mi cha :
badzra kro d+ha rak+Sha rak+Sha :
lnga pa ni /
sman rag gtor mchod rnams /
oM swa b+hA ba bi shud+d+ha d+harmAHd+hA tu bi shud+d+ho\u0f85 hAMHgis bsang sbyang byas la /
stong pa yi ni ngang nyid las :
AHlas byung ba'i thod snod du :
hU~M las phyi nang mchod pa'i sprin :
ngo bo ye shes bdud rtsi la :
rnam pa sman rag gtor mchod rdzas :
so so'i rnam pa mkha' dbyings spel :
oM AHsarba pany+tsa ma hA rak+ta ba liM ta te dzo ba liM ta ba la ba te gu h+ya sa ma ya hU~M:
lan gsum /
puSh+pe d+hU pe A lo ke gan+d+he nai wid+ya shab+da AHhU~M:
drug pa ni /
ye shes kyi dkyil 'khor ba bsgrub rdzas mtshan ma'i dkyil 'khor la thim par mos la /
g.yab dar g.yob cing thod rnga myur dal spel ba'i sbyor ba dang /
gdung ba'i nga ros /
hU~M:
lho nub rnga yab dpal gyi ri :
pad+ma 'od kyi pho brang du :
skye 'chi med pa'i skur bstan te :
'gro ba 'dul ba'i dngos grub brnyes :
bde gshegs yongs 'dus drag po rtsal :
'khor du dpa' bo mkha' 'gros bskor :
rin chen rgyan cha si li li :
dar gyi cod pan pu ru ru :
gser gyi cod pan ldems se ldem :
rus pa'i rgyan cha khro lo lo :
rol mo mang po di ri ri :
rkang gling thod rnga khro lo lo :
gnas mchog 'di ru gshegs su gsol :
dkyil 'khor 'di la byin chen phob :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M ma hA gu ru pad+ma thod phreng rtsal badzra sa ma ya dza :
A be sha ya hriM hriM dza :
zhes pas byin phab /
bdun pa ni /
rang nyid bsnyen sgrub sogs kyi skabs /
mtshan ma'i dkyil 'khor tha dad med pa'i snod bcud dkyil 'khor gcig gi rnal 'byor gyis bya ba ste /
rtsa ba'i sgrub pa las /
sems kyi rang gdangs mtshan ma'i rten :
phyi rol srid bcud sogs su shar :
sems nyid ma hA gu ru'i skur :
shar tshe de dag gud na med :
de phyir tha dad ma yin par :
zung 'jug a ti'i rnal 'byor gyis :
zhes gsungs pas theg pa mchog gi de nyid blor shar bas /
hU~M:
kun gzhi ma bcos klong yangs nas :
ma rungs log 'dren 'byung po la :
brtse ba'i snying rje nyi ltar shar :
gsal stong 'gags med rang gzugs ni :
hU~M chen sngon pos mkha' dbyings gang :
hU~M hU~M hU~M:
de las hU~M gi tshwa tshwa 'phros :
snod bcud thams cad hU~M gis gang :
slar yang skye med hU~M la bsdu :
'gag med tsam du snang ba'i dal :
e yaM raM ra suM kaM b+h+rU~M:
nam mkha' rlung me rak+ta'i mtsho :
sha chen sa gzhi zhag gi mtsho :
keng rus ri rab thod pa'i mkhar :
rdo rje mi 'gyur gzer gyis bsdams :
bdud rtsi klad chen zhal ba byas :
lha klu rgyu skar ka ba dang :
ka gdan gdung bzhi lcam dral phub :
zhing chen g.yang gzhi'i bla bre dang :
tsit+ta'i phud to dmar chen tog :
rgyu rlon thod tshal drwa bas brgyan :
de dbus gnam lcags 'khor lo ni :
rtsibs brgyad rno dbal ldan pa'i dbus :
dregs pa rgyal bsen pad nyi'i steng :
rgyu yi hU~M chen 'od du zhu :
yongs gyur bdag nyid he ru ka :
dbang drag pad+ma thod phreng rtsal :
smug mthing aM gtsigs ag tshom can :
hU~M pheM A ral+li yi sgras :
khams gsum srid bcud dbang du sdud :
spyan gsum dmar zlum phyogs bcur gzigs :
log 'dren thams cad zil gyis gnon :
phyag g.yas rdo rje rtse dgu pa :
rwa gdengs hU~M mtshan gyen du 'phyar :
log la sde brgyad 'byung po kun :
rno dbal rtsang la 'dzer ba bzhin :
phyag g.yon lcags phur thur du bsdigs :
steng du gnam lcags sdig pa ni :
mgo dgu bco brgyad rwa ldan pas :
rgyal bsen rnams kyi snying khrag rngub :
na bza' chos gos rnam gsum dmar :
de steng zab chen ber smug mnab :
zhing glang stod g.yog stag sham dkris :
mgo phreng rgyan drug khrag zhag sogs :
dur khrod 'bar ba'i chas kyis brgyan :
dbu skra dmar ser gyen thur skyod :
rigs lnga'i thod skam rin chen brgyan :
rigs bdag snang mtha' tshe bum 'dzin :
de steng sprul pa'i bya khyung ni :
mthing nag me yi gshog pa can :
lto 'phye'i mjug za lcags rwa spur :
dbus su rin chen 'bar bas brgyan :
rang 'dra'i sprul pas klu gdon 'dul :
g.yas bskum g.yon brkyang stabs kyis 'gyings :
sku las skyes pa'i ye shes me :
khro chung rdo rje'i tshwa tshwa 'phro :
thugs kar ye shes sems dpa' ni :
pad+ma thod phreng mthing gsal sku :
longs spyod rdzogs pa'i sku can ni :
zhi khro 'dzum ldan sgeg pa'i sku :
thod skam dbu rgyan do shal mdzes :
rdo rje dril bu bsnol 'dzin pas :
gsang yum mtsho rgyal dkar mor 'khyud :
rdo rje skyil mo krung gis bzhugs :
thugs kar ting 'dzin sems dpa' hU~M:
mthing ga yungs 'bru tsam zhig gsal :
'khor lo 'bar ba'i rtsibs brgyad la :
shar du hU~M las phyag rdor ni :
mthing nag rdo rje nam mkhar 'phyar :
lho ru ya las gshin rje'i gshed :
gser mdog 'khor lo nam mkhar 'phyar :
nub tu hrIHlas rta mgrin ni :
dmar gsal pad dbyug nam mkhar 'phyar :
byang du k+Sha las me dbal ni :
smug nag tho ba nam mkhar 'phyar :
kun kyang khro chas dor stabs kyis :
ye shes me dpung klong du gsal :
mtshams bzhir ha ri ni sa las :
ye shes mkha' 'gro sde bzhi po :
gcer bu las mdog phyag rgya lngas :
rab mdzes b+ha ga nu ma rgyas :
gri thod 'dzin cing brkyang bskum gar :
rdo rje kha T+wAM g.yon du 'khril :
'ja' zer 'od lnga'i klong na 'gyings :
sgo bzhir ging chen sde bzhi po :
dar gyi ru mtshon lhabs se lhab :
rus pa'i rgyan cha khro lo lo :
gser gyi rna cha kyi li li :
stag sham dril g.yer si li li :
gsang ba'i rnga chung di ri ri :
bro brdung gar stabs khyugs se khyug :
'khor yug rig 'dzin DA ki'i tshogs :
bka' nyan lha srin sde brgyad sogs :
bsam gyis mi khyab sprin phung gtibs :
sku gsung thugs la oM AHhU~M:
rgyal ba'i gsang ba gsum gyi ngang :
rang bzhin gnas nas rigs lnga yi :
bde stong byang chub sems dbang bskur :
ye shes lnga ru lhun gyis rdzogs :
oM AHhU~M:
badzra gu ru ma hA shrI pad+ma thod phreng rtsal a mi de ba hrI:
ga ru Ta badzra pA Ni ya mAn+ta ka ha ya grI ba yak+sha kA la ha ri ni sa DA ki nI ra tsa hri ya sarba sid+d+hi pha la hU~M:
zhes pas gzhal yas khang lha tshogs dang bcas pa bskyed la /
gnas gsum byin brlabs dbang bskur cing rgyas btab nas /
brgyad pa ni /
rol mo sna tshogs spos dud dbyangs snyan dang gdung dbyangs kyis spyan drang ba ni /
hU~M:
sngon gyi bskal pa dang po la :
o rgyan yul gyi nub byang mtshams :
dri med ko Sha'i sdong po la :
rgyu rkyen med par brdzus te 'khrungs :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag bsgrub phyir :
byin gyis brlab phyir gshegs su gsol :
hU~M:
yul gyi ming ni rgya gar yul :
gling gi mchog gyur rnga yab gling :
gdong dmar srin po'i rgyal khab kyi :
dbang drag rol pa'i dur khrod nas :
che mchog rdo rje srin po la :
'khor du dpa' bo mkha' 'gros bskor :
khyed kyi rjes su bdag bsgrub phyir :
bar gcod sel phyir gshegs su gsol :
dngos grub stsol phyir gshegs su gsol :
sku gsung thugs dang phrin las kyi :
ye shes rol pa chen po las :
gsang bdag 'jam dpal dbang chen lha :
yak+sha me dbal gshegs su gsol :
mtshams bzhi'i dur khrod chen po nas :
ye shes DA ki sde bzhi dang :
gzhal yas sgo ba srung mdzad pa :
ging chen bka' sdod thams cad gshegs :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
zhes pas spyan drang /
pad+ma thod phreng rtsal gyi dzapa? kyis byin phab cing dam ye gnyis med du bsres nas /
dgu pa ni /
lha la lha nyid mchod pa'i tshul gyis dang po phyag 'tshal ba ni /
hU~M:
bde gshegs yongs 'dus rdo rje drag po rtsal :
mi mthun log 'dren kun 'joms gro bo lod :
dbang drag rdo rje srin po'i lha tshogs la :
gnyis med sgyu ma tsam du phyag 'tshal lo :
na mo pu ru Sh+ya ho :
gnyis pa nang mchod 'bul ba ni /
hU~M:
che mchog rdo rje srin po'i lha tshogs la :
phyi nang gsang ba'i mchod pa sna tshogs pa :
dngos su bshams dang yid las sprul pa yi :
rab 'byams mkha' dbyings gang ba'i sgyu 'phrul gyis :
kun tu bzang po'i mchod pa rgya mtshos mchod :
rang byung dbang dang dngos grub bstsal du gsol :
badzra puSh+pe d+hU pe A lo ke gan+d+he nai bid+ya shab+da pra tIts+tsha hU~M:
sman rag gtor ma sbyor sgrol gyi mchod pa ni /
hU~M:
dbang drag rdo rje srin po'i lha tshogs la :
rtsa brgyad stong sbyar 'chi med bdud rtsi dang :
ma hA rak+ta 'dod chags khrag chen po :
'dod yon lnga ldan bsgrub rdzas ba liM ta :
sbyor sgrol rmad byung gu h+ya mchod pa'i tshogs :
g+ha Na'i dam tshig chen po'i mchod pa 'bul :
dbyings nas brtser bzhes dbang dang dngos grub stsol :
ma hA pany+tsa rak+ta ba liM ta g+ha Na gu h+ya sa ma ya pU dza pra tIts+tsha ho :
bcu pa ni /
hU~M hU~M hU~M:
bde gshegs rgyal ba'i thugs rje gcig bsdus pa'i :
rnam rol rgyal ba'i khyab bdag he ru ka :
dbang drag 'bar ba sprul dang yang sprul bcas :
rdo rje srin po'i lha tshogs rnams la bstod :
chos kyi dbyings las log 'dren gdul bya'i ngor :
snying rje khros pa mi bzad khro bo'i rgyal :
'jigs rung bzod dka'i gzi brjid dpag yas 'bar :
rdo rje drag po'i sku la bdag bstod do :
phyag g.yas rdo rje 'bar ba gdengs pa yis :
log 'dren sde brgyad bar gcod dbyings su sel :
g.yon pas phur bus bgegs kyi snying la gzir :
lcags sdig rgyal bsen 'joms la bdag bstod do :
brjid pa'i sku la dur khrod chas bcus brgyan :
bskal pa'i me 'bar rdo rje'i tshwa tshwa 'phro :
am gtsigs hU~M pheM nga ro 'brug stong ldir :
dregs byed zil gnon sku la bdag bstod do :
rigs bdag snang mtha' tshe yi dngos grub ster :
sprul pa'i bya khyung klu dang sa bdag 'dul :
rig 'dzin thod rtsal mtsho rgyal ma dang sbyor :
zung 'jug mchog dngos stsol la bdag bstod do :
thugs sprul gsang bdag sku sprul gshin rje'i gshed :
gsung sprul rta mgrin phrin las me dbal gyis :
bar gcod bgegs 'dul rang rang dngos grub stsol :
sprul pa'i khro chen bzhi la bdag bstod do :
rdo rje rin po che dang pad+ma las :
rigs kyi yum bzhi las  mdog mtshan dpes brgyan :
sgo bzhir ging bzhi 'khor yug bka' sdod tshogs :
mchog thun dngos grub stsol la bdag bstod do :
dbang drag rdo rje drag rtsal lha tshogs kun :
sems las ma gud sems la ro gcig ngang :
gnas lugs de ltar shes pas phyag 'tshal zhing :
'dzin med sgyu ma tsam du bstod par bgyi :
zhes pas bstod /
bcu gcig pa dzapa? bsnyen bzla ba ni /
zhi bar bsnyen pa /
khro bor bsgrub pa /
sham bu gdags pa /
las la sbyar ba'o /
dang po ni /
ting 'dzin sems dpa' hU~M sngon mthar :
zhi ba'i bsnyen pa'i phreng ba ni :
mthing gsal spu shad ltar phra zhing :
mar me lta bur 'bar ba ni :
zla ba skar phreng lta bur bsgom :
de las 'od 'phros rgyal kun mchod :
byin rlabs dngos grub thams cad bsdus :
slar yang 'od 'phros khams gsum gyi :
'gro ba'i sgrib sbyangs thar lam bkod :
zhes pa'i 'phro 'du'i dmigs pa dang bcas pas /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
zhes pa'i 'dzab dbyangs kyi rtar drangs pa'i zhi ba'i bsnyen pa bya zhing /
bsnyen bsgrub dngos kyi skabs su ni /
zhi ba'i bsnyen pa 'di la grangs dang mtshan ma'i bsnyen pa ci rigs par ldan nas khro bor bsgrub dgos te /
byin rlabs nges pa'i rtags rdzogs nas :
zhes gsungs pa'i phyir ro //
de ltar zhi ba'i bsnyen pa grangs rtags dang ldan pa'am /
rgyun khyer spyi 'gro la gong bsnyen cung zad song nas /
gnyis pa ni /
hU~M yig me yi mdog can gsal :
de mthar drag po'i bsnyen pa ni :
lcags bsreg me yi mdog mtshungs pa :
mgal me lta bur 'khor ba las :
'od zer me yi tshwa tshwa 'phros :
log 'dren thams cad bsreg par gyur :
zhes dmigs pa dang bcas te /
oM AHhU~M:
ma hA gu ru shrI he ru ka rdo rje gro bo lod artsig nirtsig na mo b+ha ga bA te hU~M:
AHhU~M:
badzra hU~M:
yak+sha hU~M:
rak+sha hU~M:
zhes bzla /
gsum pa ni /
thun mjug tu /
rtsa sngags kyi sham bur sde brgyad kyi srog yig
/a ya ma du ru tsa sha na sa ma ya hU~M phaT:
ces dang /[ <!TCC Tibetan character 4,37 undefined in unicode!> ]oM AHhU~M:
badzra sarba duSh+Tan ta ka ha na da ha pa tsa hU~M phaT:
ces pa dregs pa'i gzir sngags kyang gdags /
bdag dang me dbal thugs ka nas :
sngags kyi 'od zer spu gri 'phros :
'dre rgod gnod byed thams cad kyi :
srog rtsa rbad rbad bcad par gyur :
a ya ma du ru tsa sha na 'dre rgod rgyal 'gong 'byung po'i srog la hab :
snying la rbad :
lus ngag yid gsum mA ra ya chings nan :
zhes spu gri mtshon cha'i drag sngags dmigs pa'i gnad dang ldan pas bzla'o /
bzhi pa ni /
las sbyor grub pa'i rtags rdzogs nas :
yig chung bzhin du las la sbyar :
zhes las sbyor grub pa'i rtags zhi drag gi bsnyen sgrub rig mthong gi mtshan ma byung ba'am /
grangs rtags tshad ldan par /
thugs bsgrub na gud du sbas pa'i yig chung dang /
gzhan yang bsrung zlog bsad pa /
mnan bsreg 'phang ba sogs so so'i man ngag bzhin du las la sbyar ba'o //
de dag gi rnam gzhag ni rang gi gzhung du gsal lo //
'dir rgyun khyer du bya ba'i dbang du byas te /
mtshan med srung bzlog bsad gsum gyi rim pa ni /
bsnyen sgrub kyi thun gsham du /
dang po srung ba ni /
bdag gi thugs ka'i cha smad du :
gser gyi sku gdung 'od 'bar ba'i :
bum nang rdo rje'i lte bar hU~M:
de dbus bsrung bya gang yin rnams :
dkar dmar 'od kyi ra bas bskor :
de las 'od 'phros zhing kun khyab :
rgyal ba'i mthu byin thams cad bsdus :
bdag thim rdo rje'i go khrab ni :
sra brtan bar mtshams lcags sdig khyung :
go mtshams med par zhu lugs la :
phyi rol srung ba'i 'khor lo bcas :
cis kyang mi chod mi shigs gyur :
zhes pa'i dmigs pa dang /
drag sgrub kyi rtsa sngags sham bur /
rang nyid srung na /
ma ma kA bA tsi rak+Sha ku ru b+h+rU~M:
zhes dang /
yon bdag srung na /
gu ru da na pA ti kA wA tsi rak+Sha ku ru b+h+rU~M:
zhes btags pa brgya phrag tu bzlas /
gnyis pa zlog pa ni /
skabs 'di'am chad mdo'i gtor ma zor du bskul ba'i mjug ci rigs su bya /
phyi rol srung ba'i 'khor lo dang :
bdag gi sku yi cha kun nas :
sprul pa'i khro bo khro mo dang :
lcags sdig khyung dmar dpag yas 'phros :
byad ma srung ma der brten rnams :
sbur ma me lces tshig bzhin bcom :
rdul phran tsam yang med par gyur :
zhes pa'i dmigs pa dang /
drag sgrub kyi sngags sham bur /
oM badzra yak+sha hU~M phaT:
a ya ma du ru tsa sha na sa ma ya b+h+yo zlog :
a la la pra mo ha b+h+yo zlog :
shan+tiM ka shag byer byer zlog :
b+ha ya nan ka ya ga Ta hU~M b+h+yo zlog :
ces dang :
oM hU~M trig khrom b+h+yo :
ma ni ma ra Ni b+h+yo :
ma ra ya du b+h+yo :
rag+mo shan+tiM ya rak+sha mA ra ya rbad b+h+yo zlog :
ces zlog pa'i sngags rgod btags pa brgya rtsa sogs bzlas pa'i mthar /
bden stobs brjod cing thal mo brdab /
drang srong dmod pa'i sngags rgod bzla :
zhes pas /
na mo :
sangs rgyas chos dang dge 'dun te dkon mchog rin po che rnam pa gsum gyi bka':
bla ma yi dam mkha' 'gro ste bde gshegs rtsa ba gsum gyi byin rlabs :
ting 'dzin 'phro 'du sngags rgod rdzas kyi sbyor ba'i nus mthu :
chos nyid de bzhin nyid dang :
chos can rgyu 'bras mi bslu'i bden pas :
bdag dang rgyu sbyor 'khor dang bcas par sngon gyi las :
'phral gyi rkyen :
pha rol gyi rbod gtong :
rig sngags kyi sbyor bas mnan bsregs gtad cing gzir pa :
bsam ngan sbyor rtsub chag che nyam nga rmi ltas mtshan ma ngan pa thams cad byad ma rang la zug ste phyir zlog par gyur cig :
med par gyur cig :
zhi bar gyur cig :
thal mo lan gsum brdab bo //
lok+t+ri las byung ba'i drang srong dmod pa'i sngags rgod /
oM lok+t+ri pA la nan :
sa ga pA sha nan :
nA ga du du nan :
ma maM:
ma maM:
tsir tsar :
tsir tsar :
baM ru lu :
baM ru lu :
rbad tra ko sha ya :
rbad tra ko sha ya :
ho ra ho ra :
tsi du sod :
tsi du sod :
shig lhu ru gtubs :
ha la pa ti nan :
'khor ba dul :
gnod byed dgra bgegs 'byung po'i kA bA tsi brlag brlag :
ces dang /
bka' ltar mi byed cing dam la mi gnas pa thams cad 'di ru ma gnas par gzhan du dengs shig :
srid pa rtse nas bshig cig :
srid gsum rmang nas sgyel cig :
'khor ba gting nas phyungs shig :
bskal pa'i mes sregs shig :
dam tshig dmod pas sdigs shig :
bka' yi chad pas chod cig :
gnam lcags thog gi ral gris spyi bo'i gtsug nas khos shig :
sum+b+ha nis non cig :
srid gsum gar gnas kyang sdig can 'di'i steng du rdo rje'i me char drag po phob cig :
gnod byed thams cad mA ra ya phaT:
sbyor ba ngan pa thul cig :
ces dang /
bka' bsgo 'di yi nus pa yis :
thal phye rlung gis gtor ba ltar :
gnod byed de ru gnas mi 'gyur :
byad phur rbod gtong rang gshed 'beb :
zhes pa'i che ba'ang brjod /
'di dag ni gter rnying las 'byung ba bzhin gzhung gi dgongs pa dang bstun te bsdebs pa'o //
gsum pa bsad pa ni /
yang gsang sdig pa snying 'dzin bya :
zhes gsungs pas /
bdag nyid hU~M las lcags sdig ni :
mgo dgu bco brgyad rwa ldan pa :
kha dgu gdangs shing mig dgu bsgrad :
shin tu gtum rngams 'jigs rung gyur :
badzra rA tsa'i tsit+ta srog dung dung :
ru ru b+ha sha b+ha sha hU~M:
ma ma srog la dung dung :
snying la b+h+yoH
nyer gcig tsam bzla :
rang nyid sdig pa'i nga rgyal gyis :
thugs ka'i hU~M las dzaHdmar nag :
'phros pa yongs su gyur pa las :
pho nya rang 'dra dpag med pas :
'jig rten thams cad mer gyis gang :
rgyal 'gong dam sri thams cad kun :
thar med skad ngan tsi dir bsgoms :
sha la sbrang ma 'du ba ltar :
lcags sdig pho nyar bcas pa yis :
de la rub ste snying nang zhugs :
srog rtsa bcad cing snying khrag 'jibs :
phyi nang kun nas zos pa yis :
lhag ma tsam yang med par gyur :
zhes pa'i dmigs pa dang /
oM badzra yak+Sha trig nan :
e hur thuM dza :
gzir nan :
rgyal 'gong dam sri kA bA tsi rbad rbad :
brgya rtsa sogs bzla
/dregs pa lha srin sde brgyad dang :
'dre rgod rgyal 'gong dam sri sogs :
gnod byed kun la lcags sdig b+h+yo :
bar gcod thal ba'i rdul du rlogs :
zhes pas bskul mthar /
chos nyid kyi ngang la mnyam par 'jog pa ni srung bzlog bsad gsum gyi snying po'o //
mdor na bsnyen sgrub las gsum thams cad la khyad par du dgos pa'i gnad kyi gzer gsum ni /
gzhung las /
bskyed rim mi 'gyur dmigs pa'i gzer :
bzlas brjod gsal dag bsnyen pa'i gzer :
dgongs pa chos nyid mnyam nyid gzer :
gzer gsum lus ngag yid la gdab :
gzer gsum gnad dang mi ldan na :
lo brgyar bsnyen kyang 'bras mi 'byin :
de phyir 'di la gces par zungs :
zhes gsungs so //
'khor sngags bzla ba ni /
oM badzra pA Ni hU~M phaT:
oM ya mAn+ta ka hU~M phaT:
oM pad+mAn+ta kr-i ta hU~M phaT:
oM yak+sha kA la hU~M phaT:
ha ri ni sa ra tsa hri ya tsit+ta hriM dza :
oM AHhU~M a mi de ba hrI:
badzra ga ru Da khroM hrIHhU~M:
mang nyung skabs dang bstun pas bzla'o /
khyad par hU~M gi thugs bsgrub ni :
zhes gsungs pa'i drag bsgrub kyi snying por gyur pa spros med yang zab hU~M gi nyams len ni /
gang zag dbang po yang rab theg pa mchog la zhugs pa dang /
'di nyid kyi bsnyen bsgrub sngon du song ba dag gis /
rgyun gyi nyams len du bya rgyu yin pas logs su bkod pa las shes so //
bcu gnyis pa ni /
bsnyen bsgrub sogs kyi thun mtshams sam mjug tu tshogs kyi mchod pa ni /
bza' btung gi bye brag ji ltar tshogs pa rnams la bdud rtsis bsang gtor byas la /
raM yaM khaM gis tshogs rdzas kyi :
dngos 'dzin 'bab btsog ser sna sbyangs :
oM AHhU~M gis 'dod yon gyi :
phung po zag med bdud rtsir spel :
zhes pas byin gyis brlab /
cang te'u dang ku sha'i sgras tshogs mgron rnams spyan drang ba ni /
hU~M:
rang bzhin lhun grub gnas mchog dang :
lang ka dpal gyi pho brang dang :
che mchog gsang ba'i dur khrod nas :
bde gshegs gcig bsdus thod phreng rtsal :
mkha' 'gro'i tshogs dang bcas nyid du :
'dir gshegs tshogs kyi mchod pa bzhes :
dkyil 'khor 'di la byin cig phob :
bsgrub rdzas tshogs la bcud cig phog :
sgrub mchog rnams la dngos grub stsol :
hU~M:
grub pa'i gnas mchog nyams re dga':
dur khrod gzhal yas byin re che :
rnal 'byor pho mo dam tshig gtsang :
'dod yon tshogs mchod dang re spro :
spro dga' gnas kyi mchod pa 'bul :
de nas tshogs phud rim pa gsum du spros pa'i dang po /
bdud rtsi dza gad gtso 'khor gyi mdun du phul la /
hU~M:
bde gshegs 'dus pa'i dkyil 'khor du :
che mchog dbang drag lha tshogs la :
zhal zas tshogs kyi mchod pa dang :
bdud rtsi dza gad mchod pa 'bul :
mchog dang thun mong dngos grub stsol :
ga Na tsakra pU dza khA hi :
tshogs bar pa thogs la /
hU~M:
sngon byung dus nas da lta'i bar :
lus ngag yid kyi sgo nas ni :
dbang drag dkyil 'khor dam bral ba'i :
rtsa ba yan lag nongs pa kun :
tshogs kyis bshags so dag gyur cig :
ga Na tsakra badzra sa ma ya ho :
skabs 'dir smad las dang 'brel bar drag po'i gdab las rgyas par bya ba'am /
spyi 'gro tsam la tshogs tha ma mdun du bzhag la /
tshogs snod e las lcags sgrom du :
tshogs rdzas dmigs bya dngos su gsal :
na mo :
sangs rgyas chos dang dge 'dun te dkon mchog rin po che rnam pa gsum gyi bka':
bla ma yi dam mkha' 'gro ste bde gshegs rtsa ba gsum gyi byin rlabs :
ting 'dzin 'phro 'du sngags kyi nus pa :
chos nyid de bzhin nyid dang :
chos can rgyu 'bras mi bslu'i bden pas sdang dgra gnod byed 'byung po'i rigs su gyur pa thams cad skad cig gis tshogs tha ma 'di la khug cig :
badzra ang ku sha ya dza :
zhes pas bkug
/bdag nyid dbang drag dang phur pa me dbal du gsal ba gtum rngams kyi khro tshogs skar ltar 'khrugs par bsams shing /
khro bo'i stangs stabs dang tshe khrus kyi dgongs par ldan pas /
hU~M:
nga ni pad+ma thod phreng rtsal :
gtum rngams khro bo khro mo'i tshogs :
yak+sha me dbal skar ltar 'khrugs :
gnod byed dgra bgegs 'byung po yi :
gzugs phung rdul phran bzhin du bshig :
rnam shes chos kyi dbyings su spar :
oM badzra ma hA kro d+ha pad+ma kro d+hI shwa ri badzra kI li kI la ya :
ma hA yak+Sha kA la rU pa karma raM raM dz+wa la raM hU~M phaT:
ces pas bsgral /
snyigs ma'i sha khrag rus pa rnams :
dug gsum ngo bo bdud rtsi mchog :
dwangs ma ye shes lnga ru bsgyur :
che mchog lha tshogs zhal du khA hi :
zhes pas stob pa bya /
de nas gsal ba gsum ldan pa'i :
nang gi sbyin sreg dang ldan pas :
bza' btung tshim pa drug tu rol :
zhes tha mal gyi rtog pa spangs te ye shes dang ldan pas longs spyod pa'i lhag ma rnams /
slob dpon lta dgongs dang ldan na de'i kha phrus bran pa'am /
de ltar mi ldan na bdud rtsis bran pa bsham /
gshug pa'i sgra drag pos lhag sdud rnams bos la /
hU~M:
lhag ma dbang ba'i mkha' 'gro ma :
ye shes las dang 'jig rten pa'i :
dpa' bo mkha' 'gro shugs 'gro'i tshogs :
rigs dang gnas dang sku mdog dang :
rgyan dang phyag rgya rdzu 'phrul rnams :
gcig tu ma nges du mar ston :
skal ldan rjes 'dzin dngos grub ster :
skal med tshar gcod dbyings su sgrol :
dur khrod nyul zhing tshogs khang 'grim :
zas su sha khrag lhag gtor za :
las su gsang sngags bstan pa skyong :
lhag ma'i gtor ma 'di longs la :
mi mthun gnod pa'i phyogs las srungs :
mchog dang thun mong dngos grub stsol :
u ts+tshiSh+Ta b+hak+She b+h+ya swA hA:
phyi rol du dor /
bcu gsum pa ni /
rol mo'i sgra dang /
gdung ba'i nga ros dbang drag gi thugs dam bskul ba ni /
hU~M:
bzhengs shig bzhengs shig chos kyi dbyings nas bzhengs :
bdud 'dul ma hA gu ru rdo rje drag po rtsal :
sprul pa yang sprul 'khor dang bcas pa rnams :
snyigs ma lnga bdo'i sems can gdul dka' ba :
zhi bas mi thul de phyir thugs rje ches :
snying rje drag por khros pas tshar chod cig :
snyigs dus log par 'dren pa'i gdon bgegs rigs :
mtha' bzhi'i 'dre rgod rgyal 'gong dam sri'i tshogs :
nyon mongs la sogs thar pa'i gegs byed cing :
bde chen byang chub bsgrub tu mi 'tshal ba :
ye shes khro rgyal rnams kyis tshar chod la :
gnyug ma'i ye shes sgrib bral gsal bar mdzod :
zhes pas bskul ba la brten nas /
chos nyid zhi ba'i ngang las drag po'i phrin las rab 'byams gang 'dul dang mthun par ston par bsam mo //
bcu bzhi pa ni /
skabs 'dir bdud btsan klu gsum sogs spyi sgos kyi bka' srung rnams la gtor ma bsngo zhing /
de rnams kyi gtor ma dang /
chad mdo'i gtor ma rnams phyir dpag la rgyas par na gser skyems dang g.yu chab sogs bshams la tha tshig chad tho bsgrag pa ni /
hU~M:
sngon tshe bskal pa'i dang po la :
o rgyan pad+ma 'byung gnas kyis :
bsam yas has po ri rtse nas :
chos nyid bden pa'i bkar btags pa'i :
ru bzhi'i lha srin sde brgyad rnams :
phyi ma'i tha tshig gsal 'debs nyon :
sngon tshe o rgyan chen po'i drung :
lnga brgya dus kyi tha ma la :
chos 'khor bsrung bar ma chad dam :
brgyud 'dzin bskyang bar ma chad dam :
mtha' dmag bsrung bar ma chad dam :
dal yams gcod par ma chad dam :
gtor ma len par ma chad dam :
sngon tshe ji ltar dam bcas bzhin :
phyi tshig gnyan po bdag gis bskul :
o rgyan rjes 'jug dpon slob dang :
bstan pa skyong ba'i yon bdag rnams :
mtho ba dgung la reg pa dang :
dma' ba bu bzhin skyong bar mdzod :
gangs can gtsug lag sbas gnas srungs :
ji ltar bcol bzhin phrin las mdzod :
ces pa'i phrin las bcol /
smad las gtor zor dang 'brel na sgo dbye lam bstan sogs bya dgos na'ang /
'dir spyi 'gro tsam du chad mdo'i gtor ma de nyid slar yang khro bo'i mkhar /
nad mtshon dug gi tshwa tshwa 'phro bar bsam la zor du bskul ba ni /
hU~M:
dmar chen gtor ma khro bo'i mkhar :
'dre rgod bdud 'gong rgyal bsen sogs :
bar chad brtsams pa'i steng du ya :
mi bzlog mi bsgyur gang yang med :
dbang drag 'bar ba'i lha tshogs rnams :
dmag dpung sdus la gzi byin skyed :
sdang dgra gnod byed bdud 'gong gi :
brtan pa'i mkhar bshig skyob byed phrol :
gzugs phung rdul phran bzhin du shigs :
rnam shes chos kyi dbyings su spor :
rjes shul tsam yang med par mdzod :
ces 'gal rkyen bar chad gang yin gyi steng du dmigs te 'phang ba'i zhal bsgyur ro //
bco lnga pa ni /
gtor snod rnams sman rag gis bran /
bshal ba'i chab bcas /
hU~M:
slob dpon pad+ma thod phreng gi :
bka' nyan ma mo brtan ma'i tshogs :
'dir gshegs gtor ma'i bshal chu bzhes :
dal yams chod la mtshon rtse thul :
lo phyugs legs shing srid rnams 'phel :
bod khams bde ba'i phrin las mdzod :
ces pas brtan ma bskyang /
gtor gzhong ri rab tu bsams pa'i 'og tu dmigs bya mnan cing steng du khro bo'i bro brdung bar mos la :
oM laM:
AHlaM:
hU~M laM:
satwaM b+ha ya nan :
bcu drug pa ni /
sgrub gtor spyi bor bzhag la /
hU~M:
bde gshegs 'dus pa rdo rje drag po rtsal :
chos dbyings ngang las khro rgyal skur ston pa :
deng 'dir sgrub mchog bdag la sku gsung thugs :
yon tan phrin las rdzogs pa'i dbang mchog skur :
mchog dang thun mong dngos grub bstsal du gsol :
oM AHhU~M badzra gu ru pad+ma thod phreng rtsal sarba sid+d+hi pha la hU~M:
zhes dngos grub bskul zhing dbang blang ngo //
bcu bdun pa ni /
yi ge brgya pa lan gsum brjod cing /
ma 'byor pa dang nyams pa dang :
cho ga lhag chad gyur pa dang :
lha bsgom ting 'dzin bul ba rnams :
ye shes dkyil 'khor lha la bshags :
tshangs pa mchog gi dngos grub bstsal du gsol :
bco brgyad pa ni /
ho :
mtha' yas theg pa mchog gi lam mchog tu :
bdag gis rdo rje drag po'i sku gsung thugs :
ye shes rdo rje'i ngo bor bsgrubs pa des :
'gro kun thar pa mchog gi lam 'khod shog :
bcu dgu pa ni /
hU~M:
bde gshegs gcig bsdus rdo rje gro bo lod :
log 'dren 'joms mdzad dbang drag he ru ka :
bar chad kun sel mthun rkyen ma lus 'grub :
mchog thun dngos grub myur stsol bkra shis shog :
nyi shu pa ni /
snang ba'i dkyil 'khor brten par bcas pa kun :
rgyu yi snying po hU~M chen sngon por bsdu :
hU~M yang stong nyid gzod ma'i klong du thim :
skye med ngang las 'gag med cho 'phrul ni :
chu las chu bur ji bzhin ma hA gu ru :
rig 'dzin thod phreng rtsal gyi ngo bor ldang :
nyer gcig pa ni /
de las thun mtshams spyod lam thams cad dang :
'gro don phrin las de dang 'tsham par bskyang :
zhes thun mtshams kyi spyod lam kun tu lha'i nga rgyal dang ldan pas spyod /
de ltar rtsa ba'i bsgrub pa las /
ma 'ongs bskal pa tha ma la :
mtha' yi 'dre rgod dbus su shor :
bod mi'i bsod nams dbul ba yis :
pe har rgya 'dre'i bar chad ldang :
zhes sogs nas /
de tshe khro rgyal thams cad dang :
khyad pa rang nyid drag po rtsal :
bdud 'dul pad+ma he ru ka :
rdo rje drag rtsal gro lod kyi :
gsang mtshan thugs kyi nyams len gyis :
bar chad thams cad de yis sel :
zhes dang /
dngos grub ci 'dod lhun gyis grub :
de phyir 'di la gces par zungs :
sa ma yA:
rgya rgya rgya :
zhes dus babs kyi rigs su gyur pa'i sems can thams cad bde ba'i thabs kho na yin par o rgyan rin po che'i bka' rtags kyis bstan cing /
the tshom som nyi sel phyir bdud mtsho'i klong nas mthong bar spyan drangs te /
de phyir bar chad sel zhing dngos grub chen po'i nye lam du nyams su len byar gyur pa nyid do //
smras pa //
rgyal ba kun las lhag pa'i thugs rje can /
mtsho skyes rdo rje'i zhal lung mkha' 'gro ma'i //
byin rlabs drod blangs ldan pa'i bdud rtsi mchog
/mchog thun dngos grub nye rgyur bdag gis thob //
gnas skabs 'gal rkyen bar chad kun sel zhing //
tshe gcig rigs brgya'i khyab bdag kun tu bzang //
bde blag thob byed skal bzang mchog gi lam //
thar 'dod mgron po rnams la bdag gis mchod //
dge des snyigs mar song ba'i gdung ba kun //
gang 'di'i thugs rje bsil ba'i char rgyun gyis //
nye bar bcil te phan bde'i pad+mo'i tshal //
dge mtshan 'dab brgya'i 'dzum pa dgod gyur cig
/ma hA gu ru drag por bsgrub pa'i phrin las rgyun gyi rnal 'byor spyi 'gro tsam la bya ba'i rim pa gter gzhung las lhan thabs su bsdebs pa 'di ni /
zab chos 'di nyid kyi bdag po rgyal dbang pad+ma'i rgyal tshab rtsod med kyi gter chen chos kyi rje stag sham nus ldan rdo rje gang gi bka' bstsal gtsug tu blangs te /
dus mtha'i gter ston chos rje gling pas ka nam chos kyi rgyal po'i khab dang nye ba pad+ma yang rtse kun tu snang ba'i spor bkod pa'i glegs bam ma mor 'god pa'i yi ge pa ni ngag dbang theg mchog bstan 'dzin gyis bgyis pa ste /
'gro kun rgyal ba'i khyab bdag pad+ma drag po'i go 'phang la reg par gyur cig
/mang+ga laM//

//
