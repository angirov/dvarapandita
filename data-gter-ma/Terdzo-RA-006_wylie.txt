@#//
thugs rje chen po pad+ma sgyu 'phrul drwa ba las /
'gro don phyi'i smin grol gyi phrin las gsal bar byed pa 'brel tshad don ldan zhes bya ba bzhugs so //
rgyal dang rgyal ba'i sras rnams kyis //
rab bsngags phyag rgya reg pa'i mchog
/'brel tshad srid las sgrol mdzad de //
yi dam bzung la byin gyis rlobs //
byang chub kyi sems dang ldan cing thugs rje chen po rnal 'byor du byed pas 'phags pa'i phrin las rnams kyi mchog phyi sgrub dang mthun pa'i smin grol khrom chos su bya bar 'dod na /
stegs bur bum gdan pad+ma 'dab brgyad steng bum pa nyer lnga'i bcud ldan mgul chings dkar po kha rgyan gyi gseb tu phyi sgrub ltar bris pa'i gtso bo'i sku tsaka dang mthong grol 'khor lo gzhung gsal rab gnas dang ldan pa btsug
/spos /
me tog
/mar me /
dri chab rnams 'dzom na phyogs bzhir cha bzhi bsham /
ma 'dzom na tshar gcig mdun du bsham /
skyabs 'gro
/sems bskyed /
yan lag bdun pa /
tshad med bzhi bcas 'di nyid kyi chos spyod nas 'byung ba ltar bya /
chos rnams mi dmigs stong pa'i ngang :
snying rje'i rtsal las hrIHdkar po :
'od 'phros rdo rje'i gur khang dbus :
pad+ma zla ba'i gdan steng du :
hrIHlas spyan ras gzigs dbang phyug :
dkar po zhal gcig phyag bzhi pa :
zhi 'dzum mtshan dang dpe byad rdzogs :
dang pos thugs kar thal mo sbyar :
'og mas shel phreng pad dkar 'dzin :
thor tshugs rin chen cod pan can :
dar dpyang dmar mthing stod g.yogs dkar :
pa ti khra bo'i phu dung dang :
tshi gu'i smad g.yogs na bza' gsol :
snyan cha mgul rgyan se mo do :
do shal gdu bu ske rags can :
'og pag sngon po rnams kyis brgyan :
zhabs gnyis rdo rje'i skyil krung bzhugs :
'od zer mtha' yas spro ba yi :
spyi bor oM dkar mgrin par A:
dmar po snying gar hU~M sngon po :
thugs dbus pad zla'i hrIHyig las :
'od zer mkha' khyab 'phros pa las :
ye shes tshogs rnams spyan drangs gyur :
oM ma Ni pad+me hU~M:
badzra sa mA dza :
dzaHhU~M baM ho :
thugs las mchod pa'i lha mo spros :
rang la rang mchod gnyis med thim :
oM shrI badzra rA ga d+hU pe d+hU:
oM shrI badzra rA ga puSh+pe pU:
oM shrI badzra rA ga A lo ke A:
oM shrI badzra rA ga gan+d+he g+han :
hU~M:
ye shes dbyings las skur bzhengs pa'i :
snying rje'i bdag nyid spyan ras gzigs :
rgyal ba kun gyi gtso bo mchog :
thugs rje can la phyag 'tshal bstod :

thugs kar pad+ma zla ba'i steng :
hrIHla yi ge drug mas bskor :
gsal brtan 'od zer 'bar bar bsam :
oM ma Ni pad+me hU~M:
zhes ci 'grub bzla ba ni bdag gi rnal 'byor ro //
de nas mchod rdzas byin rlabs ni /
hU~M:
chos nyid dbyings kyi cho 'phrul las :
raM yaM khaM gis dngos 'dzin sbyangs :
bde ba can gyi zhing khams su :
pho brang nyams dga' rgyan dang ldan :
b+h+rU~M las rin chen snod mchog tu :
oM hU~M trAM hrIHAHrnams las :
ye shes lnga yi mchod pa'i sprin :
rab 'byams nam mkha' gang bar gyur :
b+h+rU~M hU~M oM trAM hrIHA:
badzra s+pha ra Na khaM:
bum pa'i bskyed bzlas ni /
bum pa mi dmigs stong pa'i ngang :
pad+ma zla ba'i gdan steng du :
b+h+rU~M las bum pa mtshan nyid rdzogs :
bdud rtsi'i rgya mtsho 'khyil pa'i nang :
pad zla'i steng du hrIHyig las :
thugs rje chen po spyan ras gzigs :
dkar po zhal gcig phyag bzhi pa :
dang pos thal sbyar 'og ma gnyis :
shel phreng pad+ma dkar po 'dzin :
dar dang rin chen rgyan gyis brgyan :
skyil krung gzi brjid 'od 'bar ba :
gnas gsum oM AHhU~M gis mtshan :
de las 'phros pa'i 'od zer gyis :
ye shes sems dpa' spyan drangs gyur :
oM ma Ni pad+me hU~M hrI:
badzra sa mA dza :
dzaHhU~M baM ho :
oM shrI badzra rA ga d+hU pe d+hU:
oM shrI badzra rA ga puSh+pe pU:
oM shrI badzra rA ga A lo ke A:
oM shrI badzra rA ga gan+d+he g+han :
oM:
thugs rje chen po spyan ras gzigs :
dri med ston ka'i zla ba'i mdog :
thal sbyar shel phreng pad dkar 'dzin :
'gro ba'i don mdzad khyed la bstod :
mtha' yas sems can thams cad kun :
smin cing grol bar mdzad du gsol :
thugs kar pad zlar hrIHyig la :
yi ge drug pas bskor ba las :
'od 'phros rgyal ba thams cad mchod :
byin rlabs thams cad tshur bsdus nas :
sa bon sngags phreng la thim pas :
de las babs pa'i bdud rtsi yis :
sku gang sku yi cha rnams nas :
babs pas bum pa yongs su gang :
'gro ba sgrol ba'i nus ldan bsam :
oM ma Ni pad+me hU~M:
zhes ci 'grub bzla /
las bum mam bsang chu la dmigs te /
oM ha ya grI ba hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
a mr-ite hU~M phaT:
bdun tsam bzlas pas byin brlab /
de nas slob ma rnams la sngags de brjod pas khrus bya /
yungs dkar brab /
gu gul dud pas bdug la /
hU~M hU~M hU~M bi shwa badzra kro d+ha dz+wa la maN+Da la phaT phaT phaT:
ha la ha la hU~M:
zhes drag tu brjod la bgegs bskrad /
sems bskyed gsal btab la /
gsan pa'i chos skabs su babs pa /
ji skad du /
bod yul lha yi skal ba spyan ras gzigs //
chos skal snying po yi ge drug ma yin //
zhes gdams par mdzad pa ltar gangs can ljongs kyi lha skal 'phags mchog spyan ras gzigs kyi smin grol rim pa bsam gyis mi khyab pa sngar byon cing da lta 'byon bzhin pa dang /
slad nas 'byon par 'gyur ba mtha' dag 'phags pa nyid kyi ye shes rol pa sha stag yin pas thams cad 'brel tshad don ldan 'khor ba dong nas sprugs pa'i phrin las mdzad pa la khyad par med kyang /
pad+ma gsung gi rgyud lung man ngag thams cad kyi zab pa'i nying khur phyungs pa sprul pa'i gter chen o rgyan mchog gyur gling pas gnas mchog mkha' 'gro 'bum rdzong nas spyan drangs pa'i /
thugs rje chen po pad+ma sgyu 'phrul drwa ba zhes gzhan las kyang ngo mtshar zhing khyad par du 'phags pa'i phrin las kyi khyad par 'gro don phyi'i smin grol la rnam grangs gnyis su bzhugs pa las /
thog mar smin byed kyi dbang bskur gsan pa'i yon du zhing khams 'bul bar 'tshal /
zhes maN+Dal phul /
thal mo me tog bcas gsol ba 'debs pa 'di'i rjes zlos /
ho :
bla ma spyan ras gzigs dbang gis :
'khor ba'i gnas nas bsgral du gsol :
thar pa'i gnas su 'dren pa dang :
smin cing grol bar mdzad du gsol :
lan gsum /
bdag gzhan nam mkha'i mtha' dang mnyam pa'i sems can thams cad deng nas byang chub ma thob kyi bar du /
bla ma spyan ras gzigs dkon mchog rtsa gsum kun 'dus la skyabs su 'gro ba'i 'dun pa rtse gcig pas 'di'i rjes zlos /
na mo :
bdag dang mkha' mnyam sogs lan gsum /
'phags mchog spyan ras gzigs rgyal ba sras dang bcas pas thugs ji ltar bskyed cing bslab pa la bslabs pa de bzhin du gzhan gyi don du sems bskyed cing bslab pa la slob par bgyi'o snyam pas 'di'i rjes zlos /
ho :
sngon gyi rgyal ba sogs gsum /
tshogs gsag yan lag bdun gyi sgo nas rgyud sbyong ba'i tshig rjes don dran gyi ting nge 'dzin dang ldan pas 'di'i rjes zlos mdzod /
hU~M:
bla ma spyan ras gzigs sogs rjes zlos byar gzhug
/dbang gi gzhi dgod cing ye shes pa dbab pa'i slad du khyed rang 'phags pa spyan ras gzigs kyi sku 'di ltar gsal thobs shig
/chos rnams mi dmigs stong pa'i ngang :
pad+ma zla ba'i gdan steng du :
hrIHlas khyed rnams spyan ras gzigs :
dkar po zhal gcig sogs gong ltar brjod /
ye shes tshogs rnams spyan drangs te :
khyed rang rnams la thim par mos /
yig drug mthar /
badzra A be sha ya a A:
zhes btags pa brjod cing spos rol gyis byin dbab /
ye shes pa'i rgyun sgo gsum la brtan par mos shig
/tiSh+Tha badzra :
zhes rdo rje mgor bzhag
/bum pa gzhal yas khang gi nang du bum lha thugs rje chen po bzhugs pa'i sku las bdud rtsi'i rgyun babs khyed rang gi spyi bo nas zhugs /
lus kyi gnas bzhir rim gyis gang bas sgo gsum gyi sgrib pa dag
/sku gsung thugs kyi dbang dang byin rlabs stan thog gcig tu thob par mos mdzod /
rnam bum gnas gsum du bzhag la /
hU~M:
bum pa stong gsal gzhal yas khang :
thugs rje chen po spyan ras gzigs :
bzhugs pa'i sku yi bdud rtsi'i rgyun :
ye shes chu rgyun bla na med :
skal ldan rnams la dbang bskur bas :
lus kyi sgrib pa kun dag nas :
lha dbang lus la yongs rdzogs shog :
ngag gi sgrib pa kun dag nas :
gsung dbang ngag la yongs rdzogs shog :
yid kyi sgrib pa kun dag nas :
chos dbang sems la yongs rdzogs shog :
'gal rkyen sdig sgrib kun zhi nas :
mthun rkyen tshe bsod rgyas par shog :
nyon mongs 'khrul pa kun zhi nas :
stong nyid snying rje rtogs par shog :
oM ma Ni pad+me hU~M:
kA ya wA ka tsit+ta a b+hi Shiny+tsa oM AHhU~M:
bum chu 'thor 'thung bya /
chu yis lus gang sgrib pa dag :
yar 'khyil spyi bor pad zla'i steng :
rigs bdag 'od dpag med mgon ni :
sprul sku'i cha lugs mtshan dpe 'bar :
mnyam gzhag phyag rgya skyil krung bzhugs :
lham mer gsal bas dbu brgyan gyur :
shis brjod bya /
des phyi sgrub thugs rje chen po 'gro 'dul la bsten pa'i smin byed legs par thob pa yin pas /
'di nyid yi dam gyi lhar bzung zhing khyad par gyi dam tshig snying rje byang chub kyi sems dang rtag tu mi 'bral bar bya snyam pas 'di'i rjes zlos /
gtso bos ji ltar sogs dang gtang rag maN+Dal 'bul /
gnyis pa grol byed gdams khrid zab mo gsan pa'i yon du zhing khams 'bul 'tshal /
zhes maN+Dal phul /
de ltar dbang bskur thob pas rgyud smin pa'i gang zag gis thob pa tsam du mi 'jog par lam bsgoms nas rang rgyud grol ba'i thabs la 'bad dgos shing /
grol byed lam rim thams cad kyi snying po 'di lta bu la 'bad pa gal che ste /
'di la'ang sngon 'gro dngos gzhi rjes gsum du yod pa las /
dang po sngon 'gro ni /
de'ang nyams len thams cad kyi rtsa ba khams gsum srid pa'i bde 'byor la me 'obs dang btson dong lta bur mthong ba'i nges 'byung gi bsam pa brtan pos rgyud bskul te /
dben pa'i gnas su bde ba'i stan la sgo gsum g.yeng ba med pas 'khod nas /
dkon mchog kun 'dus bla ma spyan ras gzigs dbang phyug la ci mdzad khyed shes blo gtad ling bskyur gyis skyabs su 'gro
/nam mkha' dang mnyam pa'i pha ma sems can thams cad 'phags pa spyan ras gzigs kyi go 'phang la 'god pa'i slad du bdag gis bskyed rdzogs sgom bzlas bya snyam du smon pa'i sems bskyed /
phyag dang mchod pa sogs yan lag bdun po'i tshig re re bzhin don gsal 'debs la rgyud sbyang /
byams pa dang snying rje dga' ba btang snyoms te tshad med pa bzhis 'jug pa'i sems bskyed blang dgos te /
de rnams kyi 'don cha ni /
na mo :
bdag dang mkha' mnyam sogs tshar gcig bklag
/des sngon 'gro mdor bsdus pa grub /
dngos gzhi la bskyed rim lha'i sgom bzlas dang /
rdzogs rim stong nyid kyi rnal 'byor gnyis yod pa las dang po ni rang dam tshig pa bskyed cing gnas gsum byin gyis brlab /
lha ye shes pa spyan drangs pa gnyis med du bstim /
'phrul dga'i 'dod yon ltar rang las sprul pa'i lha mo rnams kyis rang la mchod bstod byed par bsgom dgos shing de rnams gsal 'debs pa ni /
chos rnams mi dmigs sogs nas /
phyag 'tshal bstod :
bar brjod /
de ltar bskyed pa'i rim pa la rnam pa gsal ba /
rnam dag dran pa /
nga rgyal brtan pos gsal snang ma thon gyi bar du bsgom dgos /
bzlas pa'i dmigs pa ni /
thugs kar pad+ma sogs brjod la /
bzla bya'i sngags ni /
oM ma Ni pad+me hU~M:
zhes spyan ras gzigs kyi yang snying ngag tu bzla bya'i sngags kun las lhag pa'i phan yon can 'di nyid yin zhing /
brgya stong khri 'bum bye ba bzla :
zhes mtshon byed du gsungs pa ltar byang chub sgrub pa'i sngags la grangs med tshad med pas dung phyur sogs ci nus bzla dgos pa yin /
de'ang /
gzhan du yengs par gyur na ni //
bskal par bzlas kyang 'bras mi 'byin //
zhes gsungs pas yid gzhan du ma yengs par bzlas pas 'bras bu 'grub pa dang /
bzlas pa'i phan yon yang /
gu ru rin po che'i zhal nas /
brgyad khri bzhi stong gsung gi tshogs ma lus :
kun 'dus bdag nyid yi ge drug pa 'di :
gang gis bzlas na dngos grub mchog thob cing :
nyon mongs gnas 'gyur ye shes lnga ru dag :
sdig pa'i stobs 'joms dge ba phun sum tshogs :
'gro drug sems can gang gi rna ba la :
lan gcig thos pas ngan song dong nas sprugs :
mtho ris dang ni thar pa'i gnas su 'dren :
gang gis yi ge drug pa lan gcig bzlas :
de ni bla med byang chub gnas su 'gro :
zhes sogs mdo rgyud kun nas rgya cher gsungs pas sgom bzlas 'di la brtson te mi lus don ldan du mdzad par zhu /
gnyis pa rdzogs rim ni /
rang gi rig par gcer gyis blta :
skye 'gag gnas bral stong pa nyid :
lhag ger gsal zhing 'dzin med ngang :
ma bcos re dogs med par bzhag :
ces gsungs pa ltar lha sgom mkhan gyi sems la bltas pas dang po ma skyes /
bar du mi gnas /
mthar mi 'gag pa'i rig stong zung 'jug blo 'das kyi rang bzhin lhag ger mthong ba'i ngang du 'dzin med du bzhag la ma bcos lhug pa re dogs med pa'i mnyam gzhag la brtan pa thob par bya /
rjes kyi bya ba ni /
mthar ni snod bcud sogs gsham nas 'byung ba ltar /
'jug par bsam :
bar brjod /
zhes lhar snang 'od gsal du bsdu zhing slar yang gnyug ma'i lha skur ldangs la gnas gsum srung /
sgom bzlas byas pa'i dge ba gzhan don byang chub chen por bsngo zhing rgyun gyi spyod lam bya ba'i tshul yang /
ngo bo stong pa nyid kyi ngang :
rnam pa snying rje chen po bsgom :
stong nyid snying rje zung 'jug gis :
'gro ba'i don rnams brtson par bya :
zhes gsungs pa'i rnal 'byor dang mi 'bral bar sgo gsum gzhan don du bkol la res 'jog mi bya ste /
des kyang yi dam nar ma bya :
de tshe lam sna zin pa dang :
bla med byang chub rim gyis 'grub :
ces dang /
zhal gdams las /
lha rnams kun 'dus thugs rje chen po bsgom :
sngags rnams kun 'dus yi ge drug pa bzla :
ting 'dzin snying po gang shar 'dzin med bsgom :
lta ba'i snying po byar med ngang la bzhag :
spyod pa'i snying po snying rje tshad med bsgom :
de yis rang gzhan don rnams thams cad 'grub :
da lta bzhugs dang slad nas 'byon pa yi :
nga yi rjes su zhugs pa thams cad kun :
lhag pa'i lha mchog yi dam 'di la gyis :
tshe gcig sangs rgyas 'grub par gdon mi za :
sangs rgyas mdzad pa thams cad 'di yis 'grub :
ces bslu med rdo rje'i gsung gis nan tan du gdams pa'i don thugs la gcag par zhu /
des smin grol gyi rim pa legs par grub pa yin pas dge ba byang chub chen por bsngo bas rgyas 'debs pa dang /
'di'i sgo nas rang dang gzhan gyi don rgya chen po bsgrub par zhu /
bsod nams 'di yis sogs brjod la 'dus pa gyes /
slob dpon gyis /
dzaHhU~M baM ho :
bum lha rang la thim par gyur :
ces dang /
mthar ni snod bcud 'od du zhu :
rang la thim nas de dag kyang :
thugs ka'i hrIHyi ngang du 'dus :
de nyid dmigs med ngang la bzhag :
slar yang hrIHlas spyan ras gzigs :
rgyan dang cha lugs yongs su rdzogs :
gnas gsum oM AHhU~M gis mtshan :
'gro ba'i don la 'jug par gyur :
ces bdag bskyed bsdu ldang dang /
dge bsngo shis brjod byas pas 'grub bo //
chu klung rgya mtshor snyegs pa bzhin //
bzang ngan bar mas 'brel ba yi //
'gro kun zhi ba'i grong khyer du //
zab lam 'di yis 'jug byed shog
/ces pa'ang sprul pa'i gter chen nyid kyis bka' yis rjes su gnang zhing sras yum zung gis gsung bskul mdzad pa ltar /
pad+ma gar dbang blo gros mtha' yas kyis 'phags mchog 'jig rten dbang phyug gi pho brang chen po'i mdun rol grub pa'i bsti gnas byang chub shing gi skyed tshal gyis mdzes pa'i dben khrod kun bzang bde gling du bgyis pa dge legs 'phel //

//
