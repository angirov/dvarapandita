@#//
rtsa gsum tshe'i zab pa las /
pad+ma mkha' 'gro dbang gi lha mo'i dbang bskur ba'i cho ga'i lha thabs khrigs su bsdebs pa pad+ma rA ga'i bum pa zhes bya ba bzhugs so //
na mo gu ru pad+ma DA ki nI yai /
sor rtog ye shes chags pa'i mdangs //
srid gsum skad cig 'gugs pa'i nyams //
rab rgyas dpa' bo he ru kar //
mnyam sbyor de la gus btud de //
snying po'i bstan pa rgyas pa dang //
bstan 'dzin thugs bzhed nor bu'i char //
'beb byed rdzogs ldan sprin gyi gdugs //
dbang gi mkha' 'gro'i dbang bskur bri //
bsnyen sgrub sngon du song ba'i rnal 'byor pas /
snod ldan gyi slob ma rtsa ba gsum gyi smin byed thob pa la zab pa'i dbang sbyin par 'dod na /
yid du 'ong ba'i gnas rgyan gyis spras par stegs bu dmar po la ras bris kyi dkyil 'khor ram /
ma 'byor na me tog dmar po'i tshom bu dbus dang phyogs mtshams brgyad du dgu /
phyi rol phyogs bzhir bzhi ste bcu gsum bkod pa'i khar 'phrul stegs la /
zangs bum chang dang thun mong khyad par gyi rdzas ldan mgul chings dmar po byas pa'i steng du /
thod pa mtshan ldan bur sbrang myos byed kyis gtams pa'i kha me long la sin+d+hu ra brdal bar hriM yig snying pos g.yon du bskor ba bris pas bcad pa'i steng du /
khyad par gyi bris sku sngags byang ldan pa bzhugs su gsol la dar dmar gyi gur phub /
rgyab tu zas sna chang dang spod kyis sbrus pa'i dbang gtor 'khor bcu gnyis la rang 'dra'am mtheb kyu bkod pa me tog dmar po'i lcags kyus spras shing dar gdugs dmar po can gyi g.yas g.yon du sman raka
/phyi mchod g.yon skor du bsham /
dam can spyi dang bka' srung lha chen lcam dral gyi gtor 'bul /
las bum /
tshogs kyi yo byad /
chad brtan /
bgegs gtor gnyis sogs ci bde bar bkod /
gzhan yang mkho ba'i yo byad rnams nyer bsdog bya'o //
de nas slob ma thun mong ba la dbang bskur dngos bstan tsam gyis rjes su 'dzin na bdag bskyed rtsa gsum /
mdun bskyed phyi sgrub yum rkyang gtso 'khor bskyed bzlas byas pas chog cing /
thun mong ma yin pa la gsang ba'i byin rlabs kyang sbrel ba'am zab pa'i lugs su byed na /
brgyud 'debs /
rang gzhung skyabs sems /
bgegs gtor gtang /
phrin las spyi chings ltar bgegs bskrad srung 'khor nas byin 'beb kyi bar /
gsang sgrub rang gzhung ltar mchod pa byin rlabs bya /
gsang sgrub ltar bdag mdun tha mi dad du bskyed nas /
las byang bstod pa yan gtang /
dzapa? khang phyes la bzlas pa'i zhar byung bum thod rnams la'ang byin rlabs spro bsdu'i dmigs pa gtang /
mthar stong tshigs bya /
las bum gyi nang du pad+ma dang nyi ma'i gdan la hU~M las ngo bo rta mgrin la rnam pa khro bo bdud rtsi thab sbyor ljang la dmar ba'i mdangs can /
phyag gnyis thal sbyar bdud rtsi'i bum pa 'dzin pa /
rgyan thams cad kyis brgyan cing me 'bar ba'i klong na gsal bar gyur /
oM badzra a mr-ita kuN+Da lI ha na ha na hU~M phaT/
brgya rtsa bzlas mthar /
khro bo'i dbang po 'od du zhu nas chur thim pas bgegs skrod cing bar chad srung ba'i rdo rje'i rdul gyi rang bzhin du gyur /
skabs 'dir dam can spyi dang sger srung lha chen gtor chog
/tshogs mchod bsgral stob yan grub pa dang spro na bdag 'jug blang /
bsdu na rig pa'i me tog dor bas bdag nyid kyi bya ba rnams grub bo //
de nas slob ma khrus byas te mdun du 'khod /
bgegs gtor /
raM yaM khaM gis bsang /
oM AHhU~M gsum gyis byin brlab /
sarba b+hU ta A kar+ShA ya dzaHsa 'gugs /
sarba big+h+nAn na maHsarba nas /
ba l+yA di swA hA/
gsum gyis bsngo /
na mo /
dkon mchog rtsa ba gsum gyi bden pa dang /
lha sngags ting nge 'dzin rten 'brel bslu ba med pa'i byin rlabs kyis /
deng 'dir rdo rje slob ma 'di nyid byin rlabs dbang bskur zab mos rjes su 'dzin pa la /
bar du gcod pa'i bgegs thams cad gtor ma 'dis tshims par gyis la sa'i phyogs 'dir ma gnas par myur du dengs shig
/las sngags hU~M bzhi'i sngags drag tu brjod cing yungs thun gu gul dud pas bskrad /
oM dz+nyA na badzra rak+Sha rak+Sha ku ru b+h+rU~M/
zhes rdo rje'i srung ba'i gur gyis bcings la /
nam mkha' dang mnyam pa'i sems can thams cad bcom ldan 'das pad+ma dbang gi go 'phang la bzhag par bya /
de'i ched du pad+ma mkha' 'gro'i dkyil 'khor du 'jug cing lam nyams su len par bgyi'o snyam pa'i thugs bskyed gsal btab nas gsan 'tshal /
de'ang dpal chen pad+ma gar gyi dbang phyug nyid gdul bya blo dman rnams kyi ngor grub pa'i slob dpon chen po'i skur bzhengs pa bde ba chen po pad+ma thod phreng rtsal gyis phyi rabs bod 'bangs rnams la brtse ba chen pos dgongs te /
thugs gsang ye shes kyi mdzod sgo phye nas zab pa dang rgya che ba'i gdams pa mtha' yas pa zhig bstsal pa las /
bka' 'dus chos kyi rgya mtsho'i chos sde rnams dpal lha'i sras po ye shes rol pa rtsal la gnyer du gtad nas gter gnas so sor rgyas btab pa las /
las dang smon lam gyi dus su son pa na lha sras nyid kyi skye mtha' gter 'byin kun gyi rgyal po 7o rgyan mchog gyur bde chen gling pas /
bka' 'dus snying por dril ba'i zab pa skor bdun gyi gdams zab rtsa ba yan lag dang bcas pa gnas mchog tha dad nas spyan drangs pa'i nang tshan /
rtsa gsum tshe'i zab pa'i yan lag mtha' rgyas las bzhi mkha' 'gro'i sgos sgrub kyi bye brag dbang byed pad+ma mkha' 'gro'i byin rlabs dbang bskur gyi rim pa bgyid pa ste /
lha mo 'di ni ngo bo rgyal ba thams cad skyed pa'i yum shes rab kyi pha rol tu phyin ma nyid sor rtog ye shes stobs su gyur pa'i rang gzugs gos dkar mo sogs su snang zhing /
rnam pa rje btsun 'phags ma sgrol ma nyid gzhan don la rjes su chags pas lho phyogs rig byed kyi phug na dbang gi lha mo'i tshul ston pa 'di'i lha sngags phyag rgya rgyud sde chen po rnams nas kyang rgyas par gsungs shing /
byin rlabs nus pa'i mthu dbang glog ltar myur ba 'di nyid kyi byin rlabs dbang bskur zab mo bsgrub par bgyi ba la /
thog mar gser sogs rin po ches phyur bur bkang ba'i zhing khams 'bul ba'i blos maN+Dal bgyid par zhu /
zhes maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
bla ma sangs rgyas sogs gsum /
rgyud rnam par dag cing tshogs spel ba'i slad du bla ma dang bcom ldan 'das ma'i dkyil 'khor la rtsa gsum dam can rgya mtsho'i tshogs kyis bskor te bzhugs pa'i spyan sngar /
yan lag brgyad pa tshul bzhin du bgyid do snyam pas 'di'i rjes zlos mdzad 'tshal /
rdo rje slob dpon sangs rgyas dpal //
sogs lan gsum gyis rgyud sbyang /
dbang gi gzhi 'god cing ye shes pa dbab pa'i slad du spyan dmigs 'di bzhin du mdzod cig
/las bum gyi chu dang /
a mr-itas bgegs bsang /
oM shUn+ya tA sogs kyis sbyang /
stong pa'i ngang las snod rnam par dag pa pad+ma bde ba can gyi zhing /
bcud rnam par dag pa zla gam dbang gi gzhal yas khang gi dbus su rab tu rgyas pa'i pad+ma dmar po 'char kha'i zer thag 'bar ba'i nyi ma'i dkyil 'khor gyis spras pa'i gdan la /
khyed rang gi sems nyid so sor kun tu rtog pa'i rang mdangs dbang byed pad+ma mkha' 'gro sin+d+hu ra'i lhun po la thun mtshams 'od mdangs kyis 'khyud pa lta bu /
'dzum zhing chags pa'i mdangs can /
zhal gcig phyag bzhi pa /
dang po gnyis lcags kyu dang zhags pa /
'og ma gnyis ut+pal dmar po'i mda' gzhu 'gengs pa /
dar dang rin po che dang rus pa'i rgyan gyis brgyan pa zhabs brkyang bskum gar stabs kyi rol pa can /
'od zer dmar po'i drwa ba mkha' khyab tu 'bar ba'i klong na mdzes shing brjid pas brtan g.yo'i bcud 'phrog pa /[ <!TCC Tibetan character 4,37 undefined in unicode!> ]zab pa'i lugs su byed pa'am /
thun mong ma yin pa'i byin rlabs byed pa'i skabs na /
de la 'khyud pa'i yab dpa' bo 'jig rten dbang phyug pad+ma dmar po'i mdangs dang ldan cing shin tu chags pa'i nyams can rgyan thams cad kyis brgyan pa /
lcags kyu dang zhags pa thogs te yum la dgyes par sbyor ba /
yab yum gnyis ka'ang a haM hriM gi sgra sgrog bzhin pas 'khor 'das gnyis ka dbang du mdzad pa'i skur gsal thobs /
zhes bsnan /)
de ltar gsal ba'i dpral bar oM/
mgrin par AH
thugs kar hU~M dang nyi steng hrIHyig dmar po 'od 'bar ba /
bla ma dkyil 'khor gyi dbang mo dang tha dad med pa'ang de ltar gsal ba'i thugs ka nas 'od zer nyi ma'i zer thag lta bur phyogs bcur khyab pa 'phros /
ye shes pa'i thugs rgyud bskul /
sku gsung thugs gsang ba bsam gyis mi khyab pa'i ngo bo lha sngags phyag rgya'i rnam pa char babs pa lta bur byon nas /
khyed rang rnams la thim pas pad+ma gar gyi dbang mo dang gnyis su med par gyur pa'i mos pa rtse gcig mdzod /
spos dud rol mo'i sgras bskul /
spro na spyan 'dren tshigs gcad brjod /
oM pad+ma DA ki nI sa pa ri bA ra badzra A be sha ya aHAH
zhes drag tu brjod la byin dbab /
ye shes pa brtan par gyur cig
/tiSh+Tha badzra /
zhes rgya gram mgor bzhag
/de ltar ye shes pa dngos su bzhugs pa'i rgyun de nyid brtan cing lam nus ldan du bya ba dang 'bras bu'i rten 'brel bsgrig pa'i slad du sku gsung thugs yongs rdzogs dang bcas pa'i byin rlabs bya ba la /
bum pa zla gam dbang gi gzhal yas khang du sku 'bag ye shes mkha' 'gro gtso 'khor dngos su bzhugs pa'i sku las zag med bdud rtsi'i rgyun babs /
khyed rang gi spyi bo nas zhugs /
lus kyi sgrib pa dag
/lus snang lha skur 'char zhing lus gzi brjid dang ldan par mos mdzod /
hrI:
don dam mi g.yo sogs sngags bcas brjod /
bum pa sku 'bag spyi bor bzhag la bum chu blud /
b+han+d+ha rang byung zla gam dbang gi pho brang du pad+ma mkha' 'gro yab yum bde ba chen por sbyor ba'i byang chub sems kyi rgyun khyed rang rnams kyi mgrin pa nas zhugs /
ngag gi sgrib pa dag
/sgra skad sngags su grol zhing ngag nus pa dang ldan par mos mdzod /
hrI:
don dam mi g.yo sogs tshigs gcad sngags dang bcas pas thod chang khar sbyin /
rjes 'brel du bzlas pa'i lung blang ba'i slad du bla ma dang dkyil 'khor gyi gtso mo gnyis su med pa'i thugs kar nyi ma'i dkyil 'khor gyi steng du hrIHyig dmar po las sngags kyi phreng ba 'phros /
zhal nas thon te khyed rang rnams kyi zhal du zhugs /
thugs kar nyi steng hrIHyig dmar po la thim par mos pas sngags 'di'i rjes zlos mdzod /
yi ge brgyad pa lan gsum rjes zlos byar gzhug
/me long dbyings spros bral stong pa nyid /
sin+d+hu ra'i yig 'bru rig pa bde chen 'gyur ba med pa'i brdas mtshon te bde stong zung 'jug gi rang ngor mnyam par bzhag pa la brten nas /
yid kyi sgrib pa dag
/kun rtog ye shes su thim zhing yid ting nge 'dzin gyi rol mor 'char bar mos mdzod /
hrI:
don dam mi g.yo sogs tshigs gcad sngags dang bcas pa brjod la me long snying gar bzhag
/gtor ma bde chen dbang gi lha mo gtso 'khor rten dang brten par bcas pa byin rlabs kyi gzi brjid mtshungs pa med pa dang bcas pa khyed rang gi spyi bor byon /
sku gsung thugs las bdud rtsi 'od zer sna lnga'i rgyun byung /
lus ngag yid gsum la thim pas /
sgo gsum cha snyoms kyi sgrib pa dag
/zhu bde 'gyur med du brtan cing ye shes bsam gyis mi khyab pa la rang dbang thob par mos mdzod /
hrI:
don dam mi g.yo sogs tshigs gcad sngags dang bcas pa brjod la gtor ma spyi bor bzhag pas dbang gi dngos gzhi 'grub bo //[ <!TCC Tibetan character 4,37 undefined in unicode!> ]de nas thun mong ma yin pa'i byin rlabs byed na /
thod pa'i bdud rtsi kha gsos la spro na thod par dmigs te gsang sgrub kyi bskyed chog nas brtsam phrin las tshang bar btang la bzlas pa bya /
bsdu na /
stong pa'i ngang las /
pad+ma b+hany+dza rang byung zla gam dbang gi pho brang /
bcud ye shes bdud rtsi mchod pa'i sprin chen rab tu 'phro ba'i dbus su dbang mdzad pad+ma mkha' 'gro /
sprul pa'i lha mo brgyad /
sgo srung pho nya mo rnam pa bzhi /
thams cad kyang gsang ba'i yab la dgyes par sbyor zhing rgyan cha lugs yongs rdzogs su gsal bar gyur /
thugs srog spro bsdu'i dmigs pa gsal btab la bzlas pa bya /
rgyas bsdus gang byed kyang khyad par gyi tshogs mchod rgyas par byas te tshogs la rol pa'i gong du /
dbang byed pad+ma DA ki'i khyad par gyi byin rlabs zab mo gsan pa'i slad du maN+Dal 'bul bar zhu /
nges par gser gyi maN+Dal 'bul /
bla ma pad+ma mkha' 'gro yab yum du gsal ba la mi phyed dad pas gsol ba 'debs pa 'di'i rjes zlos /
bla ma mkha' 'gro sogs lan gsum /
de nas byin rlabs kyi gzhi 'god cing ye shes pa sogs mtshams sbyar nas dmigs pa phog ste gong ltar ye shes pa nan tan tu dbab cing brtan par bya /
bdud rtsi'i pho brang gi dbus su bzhugs pa'i pad+ma mkha' 'gro gtso 'khor 'od zer dmar po'i rnam par ltem ltem zhu /
thod pa'i bdud rtsi dang ro gcig tu 'dres pa de nyid khyed rang la byin par mos mdzod /
snying po bzla bzhin du thod chang lhag med du sbyin la /
rtsa khams thams cad bdud rtsi'i dwangs mas gang /
lus pad+ma mkha' 'gror gnas gyur /
ngag rig sngags kyi rang sgrar smin /
sems bde stong ye shes chen po la mnga' brnyes pas 'khor 'das dbang du byed pa'i nus mthu rtsal rdzogs su grub par mos te snang rig zung 'jug gi rang ngo la mnyam par 'jog par zhu /
zhes gnas lugs kyi lta ba bskyang du gzhug
/'di ni brgyud pa 'dzin nges thun mong ma yin pa re re tsam las ster bar mi bya'o //)
de ltar dbang dus su thob pa'i dam tshig spyi dang bye brag pad+ma mkha' 'gro'i dam tshig thun mong ma yin pa mtha' dag ji skad bshad pa bzhin legs par bsrung bar bgyi'o snyam pas 'di'i rjes zlos /
gtso bos ji ltar sogs dang gtang rag maN+Dal /
lus longs spyod 'bul ba /
dge bsngo spyi ltar bya /
tshogs la rol zhing lhag ma gtang ba sogs phrin las kyi mjug bsdu ba rnams mthar chags su gtang ngo //
las kyi 'khor lo bskor ba yi //
srog shing smin byed zab mo ste //
nyung yang man ngag gnad ldan pa //
bshad 'di dgos pa'i dbang gis so //
chos bzhin spyod rnams khas drags nas //
bstan pa rab tu rgyas gyur te //
gang dang 'brel ba'i skye rgu yongs //
pad+ma dbang gi sku 'grub shog
/ces pa 'di'ang gter chen bla ma nyid nas spyir gter gsar kun dang khyad par 'di dag gi chog sgrig ji ltar 'os pa bgyid dgos pa'i thog ma'i rten 'brel du /
'di'i dbang bskur gyi mtshams sbyor rgyam rgyal gnod sbyin chen po'i gangs zhol 'gyur med gtan 'khyil g.yu mtsho nas gsang gter spyan 'dren par mdzad pa'i tshogs 'khor gyi dus skabs de nyid du 'bri dgos pa'i bka' nan phebs pa ltar /
dbu brtsams te gsham tshang bar bgyid pa po ni pad+ma gar dbang phrin las 'gro 'dul rtsal te bstan pa rin po che rgyas pa'i rgyur gyur cig
/dge legs 'phel /
snod min nas dpe tsam yang mi mthong ba bka' srung lcam dral la gnyer du gtad do //
sa ma ya /
sbas rgya //
