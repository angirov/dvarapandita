@#//
'chi med 'phags ma'i snying thig las /
bla sgrub byin rlabs snying po'i las byang bklag chog tu bsdebs pa byin rlabs bcud 'dren zhes bya ba bzhugs so //
na mo gu ra be /
byin rlabs bdud rtsi'i 'od dkar gyis //
srid gsum snying gi mun bsal nas //
rnam grol srog zungs brtan mdzad pa //
ye shes sku can bla mar 'dud //
zab mo dgongs pa'i gter las byon pa'i /bi ma mu tra'i bla sgrub kyi phrin las gtang ba la gsum /
sbyor dngos rjes kyi rim pa'o //
dang po sbyor ba yo byad kyi gshom ni /
rang don bsnyen pa'i rnal 'byor dang tshogs mchod tsam la rten ji ltar 'byor pa'i mdun du stegs bu'i khar sman raka gtor gsum dang /
chu gnyis nyer spyod phreng tshar du bsham /
dkar bgegs /
srung ma'i gtor 'bul /
tshogs rdzas sogs phrin las la dgos pa'i yo byad rnams nyer sdog byas pas chog
/tshe sgrub sbrel na tshe 'brang /
tshe ril /
tshe chang /
mda' dar rnams bkod /
mdun bskyed dang 'brel ba'i dbang bskur /
sman sgrub /
skong chog sogs la so so nas bshad pa'i dkyil 'khor dang rten rnams tshogs par bya'o //
phrin las kyi sngon 'gro la /
thog mar tshig bdun sogs gsol 'debs bya /
dkar gtor bshams la chab bran /
raM yaM khaM/
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M ho /
lan gsum gyis byin brlab /
b+hU mi pa ti sa pa ri bA ra badzra sa mA dzaHsa mgron 'gugs /
s+d+yA na pa tI k+She tra pA lany+tsa na maHsarba ta thA ga te b+h+yo sogs nam mkha' mdzod sngags lan gsum gyis bsngo /
hU~M:
sa bdag lha klu 'byung po'i tshogs :
mchod gtor bzang po 'di bzhes la :
sa 'di bdag la bstsal nas kyang :
dge zhing bkra shis mdzad du gsol :
b+hU mi pa ti sa pa ri wA ra gats+tsha :
zhes phrin las bcol la gshegs /
skyabs su 'gro ba ni /
rang gi thugs ka'i 'od zer gyi snang bas /
bla ma rig 'dzin rtsa gsum rgyal ba rab 'byams kyi dkyil 'khor mkha' khyab tu sad par gyur /
na mo :
bdag sogs 'gro kun byang chub bar :
dkon mchog rtsa gsum rab 'byams la :
rtse gcig gus pas skyabs su mchi :
thugs rjes byin gyis brlab tu gsol :
lan gsum /
sems bskyed pa'i don du tshogs gsag pa ni /
bla ma dkon mchog yi dam lhar :
sgo gsum dad pas phyag 'tshal lo :
phyi nang gsang ba'i mchod tshogs 'bul :
sdig ltung 'gyod pas snying nas bshags :
dge la yi rangs chos 'khor bskul :
mya ngan mi 'da' bzhugs gsol 'debs :
bsod nams chos dbyings chen por bsngo :
'gro kun byang chub myur thob shog :
kun rdzob sems bskyed ni /
ho :
mkha' mnyam pha ma sems can kun :
rnam grol mchog la 'god pa'i phyir :
byams dang snying rje byang chub sems :
dam pa bdag gis bskyed par bgyi :
lan gsum /
don dam sems bskyed ni /
a :
bdag dang mtha' yas sems can rnams :
ye nas sangs rgyas yin pa la :
yin par shes pa'i bdag nyid du :
byang chub mchog tu sems bskyed do :
lan gsum /
tshogs zhing rnams 'od gsal gyi ngang du thim par gyur /
bgegs bskrad pa ni /
gtor ma la chab bran /
raM yaM khaM/
stong pa'i ngang las yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
oM a kA ro sogs lan gsum gyis brlab /
sarba b+hUta a kar+Sha ya dzaHsa mgron 'gugs /
sarba big+h+nAn na maHsarba ta thA ga te b+h+yo sogs lan gsum gyis bsngos la /
hU~M:
snang srid gzhir bzhengs dkyil 'khor 'dir :
bar du gcod pa'i gdon bgegs kun :
gtor ma 'di longs gzhan du dengs :
'das na brlag par gdon mi za :
zhes bka' bsgo
/sum+b+ha ni'i drag sngags brjod /
yungs thun gu gul dud pa rol mo'i tsham rngam gyis bskrad /
srung 'khor ni /
hU~M:
dbyings snang gdal ba chen po'i zhing :
rig pa rdo rje srung ba'i gur :
dbyer med lha sngags chos sku'i klong :
glo bur 'khrul rtog mtshams bcad do :
badzra dz+nyA na rak+Sha b+h+rU~M:
byin 'beb ni /
spos dud rol mo dbyangs bcas dgongs pa'i gding bskyed la /
hU~M:
nang gsal gzhon nu bum sku'i dbyings :
rig pa rang shar rtsa gsum lhas :
snod bcud rgyud rnams gdod ma nas :
gnyis med mnyam pa'i byin chen phob :
badzra dz+nyA na A be sha ya a A:
mchod rdzas byin brlab pa ni /
a :
'od gsal dbyings las rig pa'i rtsal :
lhun grub chen por byin brlabs pas :
snang srid gzhir bzhengs mchod pa'i sprin :
'phel 'grib bral ba'i rgyan du shar :
oM AHhU~M sarba pU dza ma hA su kha sa ma ye hU~M/
badzra dz+nyA na s+pha ra Na khaM:
gnyis pa dngos gzhi'i rim pa la /
dang po dam tshig pa bskyed pa ni /
a :
de bzhin nyid dbyings gdod ma'i mgon :
kun snang bde chen rdo rje sems :
dbyer med sprul pa'i ye shes rgyu :
aHyig dkar po 'od 'bar ba :
gzhi grol rig pa'i klong nas shar :
gzhi snang sgyu 'phrul drwa ba'i sprin :
sku dang zhing khams 'byams klas pa'i :
bkod pa chen po'i dkyil 'khor dbus :
seng khri pad nyi zla ba'i steng :
bdag nyid skad cig dran rdzogs su :
'chi med rig 'dzin bi ma la :
dkar ljang mtshan dpe'i 'od phung 'bar :
gzhon tshul gzi brjid mtshungs pa med :
spyan zung lta stangs dbyings la gzir :
phyag gnyis mnyam gzhag tshe bum bsnams :
dar sngon stod g.yogs smad sham dang :
chos gos ngur smrig mdzes par bklubs :
dbu la paN zhwa dmar po gsol :
zhabs gnyis rdo rje'i skyil krung gis :
'ja' zer thig le'i klong na bzhugs :
shangs rtser skye med a yig dkar :
'od zer phung por 'bar ba las :
ye shes rlung lnga'i spro bsdu yis :
gzung 'dzin 'khrul pa'i zhen rtog sbyangs :
smin mtshams bde chen byang chub sems :
phyag rgya'i gzugs su rang shar ba :
ye shes lus can shrI siM:
dmar smug khro 'dzum brjid pa'i nyams :
phyag g.yas sdig mdzub mkha' la gtad :
g.yon pas thod pa bcud bkang bsnams :
me tog phreng bas thod bcings shing :
rus pa'i phyag rgya drug gis brgyan :
zhabs gnyis rgyal po rol stabs kyis :
pad nyi zla ba'i gdan la 'gying :
thugs kar 'od lnga'i drwa ba'i dbus :
ye shes sems dpa' pad+ma 'byung :
dkar dmar mdangs ldan zhi ma khro :
gcer bu rin chen rus pas brgyan :
sna tshogs dar gyi cod pan 'phyang :
phyag g.yas rdo rje thugs kar gtod :
g.yon pas mnyam gzhag thod bum bsnams :
zhabs zung phyed skyil pad zlar rol :
gzhan yang rdo rje lus kyi grong :
gdod nas lhun grub de bzhin gshegs :
ma bskyed ye rdzogs gnyug ma'i lha :
rtsa gsum rgya mtsho'i sprin phung 'phros :
snang ba mngon sum thig le'i sbubs :
gong 'phel dbyings las rig pa'i lha :
tshad phebs chen por 'byams klas pa :
chos zad 'pho chen phyag rgyar bzhengs :
byin rlabs dbang bskur ni /
a :
rtsa rlung thig le'i rtog tshogs kun :
rdo rje gsum du rgyas gdab cing :
'od lnga rnam par dag pa'i sku :
ye shes lnga ru dbang bskur ro :
oM AHhU~M:
oM AHhU~M swA hA:
ye shes kyi 'khor lo spyan 'dren pa ni /
a :
ngo bo chos sku'i gzhal yas nas :
ka dag bla ma gshegs su gsol :
rang grol chen por byin phob la :
'khrul pa dag pa'i dbang mchog skur :
rang bzhin longs sku'i zhing khams nas :
lhun grub bla ma gshegs\u0f8e
rig rtsal chen por byin phob la :
ye shes rgyas pa'i dbang mchog skur :
thugs rje sprul sku'i dkyil 'khor nas :
dbyer med bla ma gshegs\u0f8e
snang srid gzhir bzhengs byin phob la :
'ja' lus rdo rje'i dbang mchog skur :
hU~M hU~M:
yul gyi ming ni bde ba che :
dbyings rig zung 'jug pho brang nas :
gdod ma'i mgon po he ru ka :
rig 'dzin bla ma gshegs su gsol :
khyed kyi rjes su bdag sgrub na :
byin gyis brlab phyir gnas 'dir dgongs :
glo bur 'khrul pa'i bar chad sol :
'du 'bral med par dbang skur cig :
ma hA ka ru Ni kA dr-i sh+ya ho :
sa ma ya ho :
sa ma ya satwaM:
hU~M hU~M hU~M hU~M hU~M:
gnyis med bstim pa ni /
a :
dbyings nas spyan drangs ye shes pa :
rig rtsal las byung dam tshig gi :
phyag rgya'i dkyil 'khor chen po 'dir :
byang chub bar du brtan par bzhugs :
dz+nyA na tiSh+Tha a :
phyag 'tshal ba ni /
a :
nang gsal gzhon nu bum sku las :
rig pa mi 'gyur dkyil 'khor shar :
rang ngo shes pa'i brda yi phyag :
blang dor med pa'i ngang du 'tshal :
a la la ho :
mchod pa 'bul ba la /
phyi mchod ni /
a :
yul dang dbang po'i rtog tshogs kun :
mchod pa'i phyag rgya chen por rdzogs :
rig pa rang snang rnam 'phrul gyis :
chos dbyings rgyas par bkang ste 'bul :
oM AHhU~M dz+nyA na d+hA tu pU dza ho :
nang mchod ni /
a :
snang srid thams cad klong lnga'i dbyings :
ye shes rang gsal 'dod yon tshogs :
sman gtor rak+ta byang chub sems :
gsal stong 'dus ma byas par bzhes :
oM AHhU~M:
gsang mchod ni /
a :
ka dag ngang du chos kun sbyor :
lhun grub rig pas gzung 'dzin bsgral :
zung 'jug 'od gsal rdzogs pa che :
spangs blang gsal bzhag bral bar mchod :
a a :
bstod pa'i rdo rje'i glu ni /
oM:
brtan g.yo'i gzugs rnams thams cad kun :
snang stong 'dus ma byas par thim :
zag pa zad pa'i 'od kyi lus :
phyag 'tshal ye shes sku mchog la :
A:
phyi nang sgra skad ji snyed pa :
grags stong 'gro 'ong bral bar thim :
'byung ba rang dengs gzhom med skad :
phyag 'tshal rdo rje'i gsung mchog la :
hU~M:
glo bur gzung 'dzin rtog pa'i tshogs :
rig stong 'od gsal dbyings su thim :
dran pa rang grol gnyug ma'i yid :
phyag 'tshal gdod ma'i gnas lugs la'o :
de nas dzapa? kyi dgongs pa ni /
oM AHhU~M badzra ma hA gu ru bi ma mu tra sarba sid+d+hi hU~M:
oM ni ma bcos chos kyi dbyings :
AHyig 'od gsal rdzogs pa'i sku :
hU~M las sprul pa'i cho 'phrul ni :
badzra 'jigs med shrI sing :
ma hA gu ru thod phreng rtsal :
bi ma mu dra byang chub sems :
phyag rgya rgya chen rol par bzhengs :
sarba sid+d+hi dngos grub dbyig :
hU~M yig ma bcos thig ler 'khyil :
rang byung 'od lnga'i 'phro 'du yis :
rtsa gsum rgyal ba rab 'byams kyi :
thugs rje'i byin rlabs bdag la thim :
phyi snod 'byung ba'i zhen rtog sbyangs :
nang bcud lha sngags chos skur rdzogs :
thams cad ka dag gting gsal dbyings :
rlung rig dbyer med ngang nas bzla :
zhes pa'i dgongs pa dang ma bral bar gong gi snying po nyid bzla /
dus kyi grangs bdun phrag gsum du gsungs /
bzlas pa'i mthar kha skong mchod bstod spyi ltar bya'o //
skabs 'dir tshe sgrub sbyor na /
rtsa ba'i dmigs bzlas ci rigs song rjes /
hrI:
'chi med rig 'dzin bi ma la'i :
thugs kar ye shes snying po'i srog :
mtsho skyes rdo rje'i thugs dbus su :
sna tshogs rdo rje'i gdan gyi steng :
thig le nyi zla kha sbyor dbus :
rlung sems dbyer med rten gyi hrI:
tha mar rdo rje'i sngags kyis bskor :
bskul zhing bzlas pa'i 'od zer dang :
lha mo mgyogs ma'i tshogs bcas spros :
'khor 'das snod bcud thams cad khyab :
rang gi bla tshe chad yar dang :
'byung lnga 'jig rten dwangs ma'i bcud :
ye shes chen po'i gzi byin dbyig :
'chi med bdud rtsi'i rnam par bsdus :
spyi bo nas zhugs lus kun gang :
rdo rje'i tshe dang lang tsho yi :
ye shes nus stobs rgyas par gyur :
oM AHhU~M badzra ma hA gu ru bi ma mu tra A yur+dz+nyA na sarba sid+d+hi hU~M:
zhes bzla grangs tshad 'bum phrag gcig go
thun mtshams tshe 'gugs pa ni /
mda' dar g.yab la /
hrI:
gdod ma'i mgon po rig 'dzin shrI sing ha :
'pho chen ye shes sku brnyes bi ma la :
rtsa gsum kun 'dus 'chi med pad+ma 'byung :
rig 'dzin tshe yi lha tshogs dbyings nas bzhengs :
sgrub mchog rtse gcig gus pas gsol 'debs na :
glog ltar myur ba'i thugs rje'i 'od zer gyis :
bdag cag bla tshe chad nyams yar pa dang :
'khor 'das dwangs bcud srog gi snying por stims :
smin mtshams mdzod spu 'od kyi thig le las :
bde gshegs rigs kyi pho nya 'bum phrag spros :
chos nyid mngon sum ye shes lcags kyu yis :
srid zhi'i tshe bcud rten dang rdzas la khug :
mgrin pa'i chu skyes dbang gi ze'u 'bru las :
pad+ma'i rigs kyi pho nya 'bum phrag spros :
nyams snang gong 'phel ye shes zhags pa yis :
srid zhi'i tshe bcud srog gi phyag rgyar chings :
thugs ka chos nyid dbyings kyi thig le las :
rdo rje'i rigs kyi pho nya 'bum phrag spros :
rig pa tshad phebs ye shes lcags sgrog gis :
srid zhi'i tshe bcud 'od gsal snying por sdoms :
lte ba'i ut+pal zab cing 'khyil ba las :
rin chen rigs kyi pho nya 'bum phrag spros :
chos nyid zad pa'i ye shes dril bu yis :
srid zhi'i dwangs bcud mi phyed phyag rgyar sgrubs :
gsang mchog bde chen nor bu'i 'od zer las :
las kyi rigs kyi pho nya 'bum phrag spros :
mi 'gyur 'pho med ye shes rol pa yis :
srid zhi'i tshe bcud 'ja' lus rdo rjer sgrubs :
bla yi gzugs brnyan dwangs ma'i yi ger stims :
srog gi 'gro 'ong nA da'i dbyangs su sgyur :
tshe yi rgyun bzang 'pho med rdzing bur skyil :
mi 'gyur mi shigs rtag pa'i dngos grub stsol :
sngags mthar /
a nr-i hrIHbadzra dz+nyA na a yu She A kar+ShA ya dza dza :
pra we sha ya phaT:
A be sha ya a A dzaHhU~M baM hoHtshe b+h+rU~MHg.yu b+h+rU~MHg.yu tshe b+h+rU~M:
A yur+dz+nyA na bin+d+hu b+h+rU~M:
'khor 'das tshe bcud dwangs ma kun :
'od zer bdud rtsi'i sprin chen po :
rang gi srog rten hrIHyig dang :
sgrub pa'i rdzas la dbyer med gyur :
rgyas gdab pa ni /
a :
'khor dang mya ngan 'das pa'i tshe yi bcud :
rtsa srog thig le dbyings dang dbyer med 'dres :
rdo rje lu gu rgyud kyis rgyas btab pas :
'gyur med rtag pa dam pa'i dpal thob shog :
badzra dz+nyA na A yu She rak+Sha rak+Sha tiSh+Tha b+h+rU~M:
tshe mda' spyi bor rgya gram du bzhag
/snying kha'i gwa 'u srubs med pa'i :
phyi rol rdo rje'i drwa bas bsdams :
lus la rdo rje'i go chas g.yogs :
tshe dang ye shes brtan par gyur :
ces pa'i dmigs pa dang nges pa brtan po bya'o //
gsum pa rjes kyi bya ba la tshogs mchod ni /
thabs shes kyi dam rdzas gtso bor gyur pa'i bza' bca' btung ba'i bye brag ji ltar tshogs par bshams la /
bsang chus bran /
nang mchod 'thor la byin brlab pa ni /
a :
snod kyi 'jig rten ka pA lar :
bcud kyi longs spyod 'dod yon tshogs :
ye shes bdud rtsi'i sprin phung che :
'grib med rtag pa'i rgyan du shar :
oM AHhU~M ha ho hrI:
tshogs zhing spyan drang ba ni /
mos gus gdung dbyangs kyis bskul te /
hU~M:
'od gsal dbyings kyi thig le nas :
snang bzhi mthar phyin shrI seng ha :
bla ma rgya mtsho'i 'khor dang bcas :
gnas 'dir spyan 'dren gshegs su gsol :
rig rtsal 'pho chen 'od klong nas :
'chi med bi ma mi tra la :
yi dam zhi khro'i sgyu 'phrul shar :
gnas 'dir spyan 'dren gshegs\u0f8e
zung 'jug pad+mo bkod pa nas :
rtsa gsum dbyer med thod phreng rtsal :
'bum phrag mkha' 'gro'i sprin phung 'phro :
gnas 'dir spyan 'dren gshegs\u0f8e
gnas mchog 'di ru byin phob la :
'dus pa'i mched dang dam tshig rdzas :
ye shes chen por byin gyis rlobs :
mchod bzhes dam skongs dngos grub stsol :
gu ru dz+nyA na badzra sa ma ya dza dza :
tshogs phud dang po mchod par 'bul ba ni /
oM AHhU~M:
cir snang snod kyi b+han+d+ha ru :
snang stong dbyer med tshogs gtor bshams :
rtsa gsum rgya mtsho'i tshogs la 'bul :
sku yi rdo rje'i dngos grub stsol :
rtsa rlung byed rtsol b+han+d+ha ru :
gsal stong dbyer med tshogs gtor bshams :
rtsa gsum rgya mtsho'i tshogs la 'bul :
gsung gi rdo rje'i dngos grub stsol :
dwangs ma thig le'i b+han+d+ha ru :
bde stong dbyer med tshogs gtor bshams :
rtsa gsum rgya mtsho'i tshogs la 'bul :
thugs kyi rdo rje'i dngos grub stsol :
ka dag dbyings kyi b+han+d+ha ru :
lhun grub snang bzhi'i tshogs gtor bshams :
rtsa gsum rgya mtsho'i tshogs la 'bul :
ye shes rdo rje'i dngos grub stsol :
rang byung mtshan ldan b+han+d+ha ru :
bza' btung bdud rtsi'i tshogs gtor bshams :
rtsa gsum rgya mtsho'i tshogs la 'bul :
las dang ye shes dngos grub stsol :
ma hA su kha dz+nyA na d+hA tu ga Na tsakra pU dza ho :
bar pas nyams chag bskang zhing bshags pa ni /
ho :
bdag cag thog med dus nas bzung :
tha mar da ltar thug gi bar :
sgo gsum 'khrul pa'i gzhan dbang gis :
rang bzhin kha na ma tho dang :
bcas pa'i dam tshig nyams chag kun :
zhal zas tshogs kyi mchod pas bshags :
thugs dam gnyan po dbyings su bskang :
dag cing tshangs par dbugs dbyung nas :
mchog thun dngos grub char ltar phob :
ces dang yig brgya brjod /
tha ma bsgral zhing bstab pa ni /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden\u0f8e
chos can rgyu 'bras bslu ba med pa'i bden\u0f8e
rig 'dzin sgyu 'phrul rnam par rol pa'i lha tshogs rnams kyi bden\u0f8e
sprul pa yang sprul phyag brnyan dang bcas pa rnams kyi bden\u0f8e
bden pa chen po'i mthus /
ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/nri tri badzra ang+ku sha dzaH
dzaHhU~M baM hoH
hU~M:
e dbyings stong pa'i brub khung du :
gzung 'dzin ltar snang dgra bgegs kun :
dgug bstim bsgral nas zhal du bstab :
kha sbyor gzi byin bskyed du gsol :
sarba sha trun big+h+nAn dzaHhU~M baM ho :
mA ra ya phaT:
kha kha khA hi khA hi :
ma hA su kha sa ma ya ho :
zhes phyi'i tshogs phul nas /
brda'i 'bul len bcas rnal 'byor pa rnams la drangs /
phung khams lha'i dkyil 'khor gsal ba la mchod cing zhen pa med par nang gi tshogs su rol /
gsang ba yid rig ye shes kyi phyag rgya dang snyoms par 'jug pa'i ting nge 'dzin gsal gdab pa ni /
ho :
shes rab btsun mo'i b+ha ga ru :
thabs kyi rdo rjes gsor zhing bskyod :
'du shes gsum ldan dga' ba bzhis :
stong bzhi'i 'od gsal mchog tu rol :
ma hA su kha dz+nyA na a haM:
de kho na nyid gnyug ma'i ngang du mnyam par bzhag la /
a :
yul dang dbang por 'brel ba yi :
bde ba chen po'i longs spyod kun :
stong nyid rnam thar gsum ldan dang :
dbyer med mchog tu mi 'gyur ba'o :
a a a :
tshogs lhag rnams gsog 'jog med par bsdus la bdud rtsi bran /
oM AHhU~M ha ho hrI:
'dod yon zad pa med par 'phro ba'i bdud rtsi'i rgya mtsho chen por gyur /
e A ral+li hrIM hrIM pheM pheM:
hU~M:
chos nyid rol pa'i lhag sdud tshogs :
rtsa rlung thig le rtog tshogs kyi :
bag chags sred zhen lhag ma kun :
bde ba chen po'i klong du rol :
stong pa chen po'i brtul zhugs skyed :
'pho chags 'khrul pa zhi ba dang :
rig rtsal rgyas pa'i phrin las mdzod :
ma ma DA ka DA ki nI uts+tshiSh+Ta ba liM ta kha kha khA hi khA hi :
smon lam dang shis brjod ni /
oM:
bkra shis gang zhig cir snang lha sngags chos skur dag :
rtsa rlung thig le zag med dbu ma'i dbyings su rdzogs :
gzung 'dzin rtog tshogs dbyings rig dbyer med chen por smin :
mchog thun dngos grub char ltar 'beb pa'i bkra shis shog :
ces dang gzhan yang thun mong ma yin pa'i smon lam rgya cher gdab /
de nas gtor ma bskyang ba ni /
srung ma'i gtor ma 'bru gsum gyis brlab la /
a :
dbyings las ye shes rang shar ba'i :
e ka dzA Ti ral gcig ma :
'od gsal rig pa zang thal sku :
khyab 'jug chen po sgra gcan 'dzin :
zung 'jug dwangs ma'i thig le 'dzin :
rdo rje dgra 'dul legs pa rtsal :
thugs rje'i cho 'phrul bsam yas pa :
'bum phrag dregs pa'i sde tshogs kun :
dgongs brda snyan nas brgyud pa yi :
rgyal ba rig 'dzin rnal 'byor dbang :
ji snyed 'dus pa'i tshogs chen dang :
'khor 'das zil gnon he ru ka :
grub pa'i rig 'dzin rnam gsum gyis :
ji ltar bka' bsgos dam bzhag bzhin :
dur khrod rol pa'i gnas 'dir spyon :
khams lnga dag pa'i sman phud dang :
'byung lnga'i dwangs ma ba liM ta :
dug lnga bsgral pa'i dmar chen po :
dpal gyi pham phab chen por bzhes :
theg mchog lam du zhugs pa la :
glo bur bdud bzhi'i bar chad zlog :
'khor 'das ru shan dbye ba'i tshe :
gzung 'dzin 'khrul pa'i sa bon sgrol :
rig pa ka dag blta ba la :
yid byed mtshan ma'i rtog pa srungs :
rig rtsal mngon sum snang ba'i tshe :
rlung sems 'gyu ba dbyings su non :
mthar thug gzhi dbyings gnyug ma'i klong :
gzhi snang rig pa'i phrin las sgrubs :
sa ma ya ho :
de nas gtong rag mchod bstod phul la /
dngos grub blang ba ni /
a :
mngon sum ye shes las byung ba'i :
nyams snang gong 'phel pho brang nas :
tshad phebs don gyi lha tshogs kyis :
blo 'das chos zad dngos grub stsol :
bsnyen sngags mthar /
kA ya wA ka tsit+ta gu Na karma a yur+dz+nyA na sid+d+hi a b+hi Shiny+tsa oM AHhU~M swA hA:
zhes rten yod na gnas lngar gtugs /
bdud rtsi sogs myang /
nongs pa bshags pa ni /
a :
gzung 'dzin rnam rtog las byung ba'i :
las dang nyon mongs sdig sgrib kun :
rang bzhin skye med ngang nyid du :
'khor gsum mtshan ma bral bar bshags :
zhes dang yig brgya brjod /
tshogs mgron rten yod na brtan bzhugs dang /
med na gshegs gsol bya /
bdag bskyed bsdu ldang ni /
a :
gzhi snang phyag rgya'i dkyil 'khor lha :
gzhi dbyings gdod ma'i klong du thim :
slar yang phyir gsal gzugs kyi sku :
dus gsum dus med rtag tu shar :
a a a :
bsngo smon ni /
lhun gyis grub pa'i dge tshogs kun :
ka dag gzhon nu bum skur bsngo :
zung 'jug khyad chos drug ldan gyi :
ye shes chen por ro gcig shog :
shis pa brjod pa ni /
ho :
lta ba ngang bzhag blo las 'das :
chos kyi sku yi bkra shis shog :
sgom pa mngon sum tshad la phebs :
longs spyod rdzogs sku'i bkra shis shog :
spyod pa dbyings rig 'du 'bral med :
sprul pa'i sku yi bkra shis shog :
'bras bu gzhi snang thig le che :
dbyer med chen po'i bkra shis shog :
ces sogs brjod la bde legs su bya'o //
dge 'dis mtha' yas lus can kun //
'chi med rig 'dzin rnam gsum gyis //
rjes bzung ye shes byin thob nas //
'od gsal thig ler byang chub shog
/tshul 'di'ang grub pa'i slob dpon rnam gsum dang dbyer ma mchis pa 'khor lo'i mgon po gter chen bla ma rin po ches smin grol gyi gdams pas rjes su bzung nas bka'i gnang ba bstsal pa ltar /
'chi med bstan gnyis gling pas rje nyid kyi zab gter rigs mthun nas bsdebs te rdzong shod bde gshegs 'dus pa'i pho brang chen por khrigs su bkod pa dge legs 'phel ///
/
