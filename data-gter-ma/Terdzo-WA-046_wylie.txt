@#//
'chi med thugs kyi thig le'i don dbang mtshams sbyor gyis brgyan pa bde chen 'khyil ba zhes bya ba bzhugs so //
bde chen ye shes 'dus ma byas //
rang byung mi shigs rdo rje'i sku
/'khor ba srid du don mdzad pa //
mtsho skyes ma hA gu rur 'dud //
'chi med gsang ba thugs thig gi don dbang bskur ba la sbyor ba stegs bu'i steng dkyil 'khor ras bris sam ma 'dzom na maN+Dal la 'bru dkar gyi tshom bu dbus dang mdun du che chung gnyis /
phyogs bzhir bzhi /
de rgyab bzhi rim gnyis bcas bkod pa'i dbus su rin po che'i snod du sgrub gtor pad+ma spungs pa rgyan ldan /
g.yas g.yon tshe ril tshe chang /
mdun du shel rdo /
rgyab tu mda' dar /
mchod gtor rigs spyi ltar bsham /
phrin las gzhung bsrangs la bzlas pa gong 'og rnams ci 'grub mthar tshe 'gugs bya /
lcogs na tshogs mchod bya /
ma lcogs na'ang 'gal ba med /
las bum mam bsang chu la rta sngags kyis byin brlab /
dngos gzhi slob ma rnams khrus bya /
bgegs bskrad la srung 'khor bsgom /
sems bskyed gsal btab la /
'dir skabs su babs pa /
sangs rgyas tshe dpag med dang rnam dbyer med pa'i 'chi med rig 'dzin pad+ma 'byung gnas de nyid kyis bod yul du sku dngos kyis 'gro don grub nas rnga yab gling du pheb par nye ba'i tshe /
rje 'bangs 'dus pa phyi ma rnams la dpal bka' 'dus kyi chos 'khor rgya cher bskor ba'i skabs shig bsam yas dbu rtser lha sras kyis gsol ba btab pa'i ngor /
mchog gi 'dus pa bcu phrag lhag gcig la ngo mtshar rdzu 'phrul gyi bkod pa dang bcas te 'chi med bcud dril thugs kyi thig le'i gdams zab bstsal pa /
ma 'ongs pa'i dus skal so sor dgongs nas tshar lnga bkod de gter gnas tha dad du sbas pa gu ru chos kyi dbang phyug sogs kyis rim par bton cing /
thams cad kyi phyi mar gyur pa 'di nyid sbas yul pad+ma bkod kyi shar sgo'i nang mkha' 'gro 'bum 'dus lung pa'i dmar nag rak+ta'i mtshor rgyas btab ste las can rim pa bzhi la dgongs pa gtad pa'i phyi ma /
rgyal sras lha rje'i skye ba'i rnam rol bcu gnyis pa gter chen chos rje gling pa'i yang srid chos gling nyid kyi zhal chems phyag bris dngos dang /
'chi med thugs thig gi chos bdag lung bstan las kyang gsal bar lung bstan pa mtshan yongs grags kun bzang 'od zer dang /
gsang mtshan gar dbang 'chi med rdo rje zhes ngo mtshar ba'i rnam thar du ma dang ldan pa'i skyes chen de nyid kyis khyad par 'phags pa'i gter rdzas mang po dang lhan cig spyan drangs te gter sgrub gsang rgya sogs mthar phyin par mdzad de /
lung zin chos bdag rnams la rim par spel ba'i zab chos 'di la smin byed rgyas bsdus gnyis su bzhugs pa las /
da lam dbang bskur snying po bsdus pa don dbang nyid bsgrub pa la sogs kyis mtshams sbyar nas maN+Dal 'bul du gzhug
/dad gus mos pa'i shugs kyis gsol ba 'debs pa 'di'i rjes zlos /
kye ma bla ma rin po che :
'khor bar 'khyams pa bdag 'dra ba :
'chi med rigs 'dus dkyil 'khor du :
dbang bskur byin gyis brlab tu gsol :
lan gsum /
lan ni /
kye ho skal ldan bu khyod nyon :
lnga brgya tha ma'i sems can rnams :
tshe thung nad mang dug lnga rags :
dam tshig mi bsrung nyams na brlag :
de phyir dam tshig srung nus na :
gsang ba zab mo sbyin par bya :
de la thog mar rgyud dag par bya ba'i slad du :
bla ma dang gnyis su med pa'i skyabs gnas 'chi med rigs rnams 'dus pa'i dkyil 'khor gyi lha tshogs mchog gsum rgyal ba sras dang bcas pa rnams la /
bdag sogs 'gro rnams snying po byang chub kyi bar skyabs su 'gro ba'i 'dun pas 'di'i rjes zlos /
na mo :
mchog gsum sku gsum sogs las byang ltar lan gsum /
nam mkha' dang mnyam pa'i pha ma rigs drug gi sems can 'khor ba sdug bsngal gyi rgya mtsho chen por gtan du 'khyams pa la mi bzod pa'i snying rje chen pos /
de dag sangs rgyas kyi sa la 'god pa'i slad du bdag gis 'chi med rigs 'dus pad+ma thod phreng rtsal gyi go 'phang 'thob par bya /
de'i ched du smin byed kyi dbang zhus nas grol byed kyi lam bsten par bgyi'o snyam pas sems bskyed pa 'di'i rjes zlos /
mkha' khyab pha ma sogs gsum /
dbang gi gzhi dgod pa ye shes pa dbab pa'i phyir khyed rang rnams sgo gsum gyi gnad gcun la dmigs pa 'di rtse gcig tu sgoms shig
/las sngags kyis bsang /
swa b+hA bas sbyang /
stong pa'i ngang las gnas khang 'og min pad+ma 'od kyi zhing dang pho brang rgyan bkod phun sum tshogs pa'i dbus su pad+ma dang zla ba'i gdan la khyed rang rnams kyi rig pa'i ngo bo yi ge hrIHdmar po las 'od zer phyogs bcur 'phros /
rgyal ba sras bcas mchod /
khams gsum 'gro ba'i sdig sgrib sbyangs /
tshur 'dus yongs su gyur pa las skad cig gis khyed rang rnams pad+ma 'byung gnas tshe dpag med sku mdog dmar gsal longs spyod rdzogs pa'i chas can stag sham rus rgyan dril bu g.yer khas brgyan pa /
phyag g.yas pas gser gyi rdo rje thugs kar gtod cing g.yon mnyam gzhag tshe'i bum pa 'dzin pa /
spyi gtsug rta gdong ljang zhur rta skad dbyings su 'tsher ba'i pang du yum man+dA ra ba tsan+d+ha lI dmar mo rnal 'byor ma'i cha byad skra grol zhing rus pa'i phyag rgya lngas brgyan pa /
phyag gnyis pad+ma dang bdud rtsis gang ba'i thod pa 'dzin pas yab la 'khyud pa /
spyi bor phag zhal ngur zhing yab rdo rje dang yum pad+ma'i skyil mo krung gis 'ja' tshon 'od lnga 'khrigs pa'i klong na bzhugs pa'i gnas gsum 'bru gsum dkar dmar mthing ga'i kha dog can gyis mtshan pa dang /
slob dpon gyi thugs ka nas kyang 'od zer dpag tu med pa 'phros /
chos kyi dbyings rab 'byams na bzhugs pa'i rtsa gsum rgyal ba sras dang bcas pa rnams dang /
khyad par bla ma sku gsum gyi zhing na bzhugs pa'i lha tshogs rnams kyi thugs rgyud bskul /
de thams cad 'chi med sku gsum rigs rnams 'dus pa'i dkyil 'khor gyi lha'i rnam par nam mkha' gang ba tsam du byon /
khyed rang rnams la sib sib thim pas rgyud byin rlabs yongs rdzogs su zhugs par mos shig
/spos dang DA dril dbyangs snyan bcas pas /
hrI:
sngon gyi bskal pa dang po la :
bde ba can gyi zhing khams su :
skye 'chi gnyis med dngos grub thob :
tshe dpag med mgon byin phob cig :
mA ra ti ka'i ke'u tshang du :
ye shes mkha' 'gro yum dang sbyor :
bgres rgud med pa'i sku mchog brnyes :
pad+ma 'byung gnas byin phob cig :
g.ya' ma lung gi bya skyibs su :
bde stong ye shes dngos grub brnyes :
skal ldan rjes 'jug smin grol ma :
ye shes mtsho rgyal byin phob cig :
dbu rtse rigs gsum pho brang nas :
smin grol tshom bur grol mdzad de :
ya mtshan mchog gi dngos grub brnyes :
rig 'dzin rgya mtshos byin phob cig :
rnga yab dpal ri'i rtse mo ru :
pad+ma'i rgyal tshab 'gro ba'i mgon :
'gro don mthar phyin dngos grub brnyes :
bka' babs rgya mtshos byin phob cig :
'khor du dpa' bo mkha' 'gro dang :
tshe yi mgyogs ma las byed rnams :
sku yi gzi byin ya la la :
gsung gi brda skad kyu ru ru :
thugs kyi byin chen thibs se thib :
bdud rtsi'i sbrang char sha ra ra :
snyan pa'i rol mo di ri ri :
dbang chen skur la byin phob cig :
mchog dang thun mong dngos grub stsol :
oM AHhU~M badzra gu ru d+he wa DA ki nI A yuHA be sha ya aHA:
zhes byin dbab /
de nas tshe 'gugs pa'i slad du dmigs pa 'di ltar du mdzod /
bla ma dang dkyil 'khor gyi gtso bo dbyer med pa'i thugs kha nas 'od zer lcags kyu'i dbyibs can nam mkha' gang bar 'phros /
phyogs bcu'i bla ma rgyal ba sras dang bcas pa /
khyad par tshe lha rig 'dzin 'chi med grub pa rnams kyi thugs rje byin rlabs /
'khor 'das snod bcud thams cad kyi tshe dang bsod nams dpal dang 'byor pa'i dwangs bcud /
khyed rang rnams kyi bla tshe srog dbugs chad nyams yar pa la sogs pa thams cad 'chi med kyi bdud rtsi dang 'ja' 'od thig le'i zer thag sna lnga'i rnam par bsdus te khyed rang rnams la thim pas /
rig 'dzin tshe'i dngos grub thob pa'i mos pa mdzod cig
/mdar dar g.yab la /
tshe 'gugs le'u nas /
hrI:
sngon tshe bskal pa'i dang po la :
rdo rje tshe sgrub sogs nas /
tshe yi dngos grub bstsal du gsol :
bar dang snying po brjod la rol mo 'khrol /
de dag gis dbang gi sngon 'gro rnams grub /
dbang dngos rnam pa'i brda la brten nas don gyi dbang bzhi thog babs su bskur ba yin pas dmigs pa 'di ltar mdzod /
gtor ma thogs la /
gtor snod rin po che'i gzhal med khang mtshan nyid yongs su rdzogs pa'i nang du gtor ma nyid sku gsum rigs 'dus 'chi med tshe'i lha tshogs dngos su gsal ba khyed rang rnams kyi spyi bor spyan drangs shing byin gyis brlabs pas lus la sku'i byin rlabs zhugs /
bum pa'i dbang thob /
phung po'i bdud bcom sku rdo rje mngon du 'gyur ba'i skal pa can du byas par mos shig
/hrI:
dam rdzas 'bar ba dpal gyi gtor ma 'di :
phyi ni gzhal yas 'dod yon lnga yis brgyan :
nang du rtsa gsum 'chi med lha tshogs bzhugs :
skal ldan rigs kyi bu la dbang bskur bas :
phung po'i bdud bcom tshe yi dbang thob shog :
oM AHhU~M badzra gu ru d+he wa DA ki nI A yuHa b+hi Shiny+tsa oM:
zhes gtor ma spyi bor bzhag
/gtor ma'i lha tshogs rnams kyis rdo rje'i sngags sgra 'brug ltar sgrog bzhin pas byin gyis brlabs pas ngag la gsung gi byin rlabs zhugs /
gsang ba'i dbang thob /
nyon mongs pa'i bdud bcom /
gsung rdo rje mngon du thob pa'i skal pa can du byas par mos shig
/hrI:
gtor ma 'di las sngags kyi sgra byung bas :
stong pa'i rang sgra nam mkha'i 'brug ltar ldir :
rigs kyi bu yi ngag gi sgrib sbyangs te :
nyon mongs bdud bcom tshe yi dbang thob shog :
oM AHhU~M badzra gu ru d+he wa DA ki nI A yuHa b+hi Shiny+tsa A:
mgrin par bzhag
/gtor ma'i dbyibs dang bkod pas don dam pa'i rang bzhin mtshon te /
byin gyis brlabs pas yid la thugs kyi byin rlabs zhugs /
shes rab ye shes kyi dbang thob /
'chi bdag gi bdud bcom /
thugs rdo rje mngon du 'gyur ba'i skal pa can du byas par mos shig
/hrI:
gtor ma'i rang bzhin chos dbyings zlum po la :
lhun grub 'od lnga sku dang thig les brgyan :
skal ldan rigs kyi bu la dbang bskur bas :
'chi bdag bdud bcom tshe yi dbang thob shog :
oM AHhU~M badzra gu ru d+he wa DA ki nI A yuHa b+hi Shiny+tsa hU~M:
snying gar bzhag
/shel rdo thogs la /
man shel ngo bo stong la rang bzhin gsal ba dbyer med zung du 'jug pa'i brdas mtshon te /
pad+ma tshe dpag med pa'i thugs dgongs dang rang gi rig pa dbyer med don gyi gnas lugs la mnyam par bzhag pas sgo gsum la gsang ba gsum gyi byin rlabs gcig char zhugs /
dbang bzhi thob /
lha'i bu'i bdud bcom /
ye shes rdo rje mngon du 'gyur ba'i skal pa can du byas par mos shig
/hrI:
man shel mtha' bral 'od kyi rang bzhin la :
'di ka pad+ma tshe dpag med mgon thugs :
skal ldan rigs kyi bu la dbang bskur bas :
bag chags yid kyi sgrib pa kun byang nas :
sku dang ye shes gnyis med dbang thob shog :
d+harma kA ya a a :
zhes gnas gsum du gtugs /
sdigs mdzub bstan te /
hrI:
snang srid chos kun gdod ma nas :
dngos su ma grub stong sang nge :
'di las ma grub chos gzhan med :
pad 'byung logs su ma sgoms shig :
phaT:
ces cung zad mnyam par 'jog
/'khor 'das kyi bcud dang dwangs ma gcig tu bsdus pa'i rdo rje tshe'i ril bu dang 'chi med bdud rtsi'i btung ba byin pas skye 'chi gzhom gzhig dang bral ba rdo rje lta bu'i tshe dang /
'ja' tshon lta bu'i sku brnyes par mos shig
/tshe ril sbyin la /
hrI:
sngon tshe pad+ma tshe dpag med mgon gyis :
byin brlabs dam rdzas bcud len ril bu 'di :
rigs kyi bu la de ring zas su sbyin :
'dod yon longs spyod tshe yi dbang thob shog :
snying po brjod /
tshe chang btung du gzhug la /
hrI:
'chi med rmad byung gsang mchog bdud rtsi 'di :
gu ru'i byang sems bdud rtsi 'di kho na :
rigs kyi bu la de ring skom du sbyin :
byang sems drod bskyed tshe yi dbang thob shog :
snying po brjod /
de ltar 'chi med tshe'i dbang mchog thob pa de nyid nam yang mi nyams shing mi 'gyur ba rdo rje'i sku gsung thugs kyi dbyings chos nyid 'pho 'gyur med pa'i klong du rgyas btab par mos shig
/mda' dar gnas gsum du bzhag la /
hrI:
dang po gsal stong sku yi rgya :
gnyis pa 'gag med gsung gi rgya :
gsum pa chos nyid thugs kyi rgya :
sku gsum chos kyi dbyings su rgya :
chos kyi dbyings su tshe sbas pas :
'di la brtag dang bzung du med :
mi dmigs dbyings su rgyas gdab bo :
zhes dang rten snying shis brjod gang 'os bya /
deng nas bzung ste bu khyod kyi :
pad+ma thod phreng nga yin pas :
nga yis ji ltar bsgo ba ltar :
gus gsum ldan pas rtag tu mchod :
ces bka' bsgos pa'i tha tshig rdo rje'i yal gam las srog gi phyir yang 'da' bar mi bya snyam pas 'di'i rjes zlos /
gtso bos ji ltar sogs /
gtang rag maN+Dal phyin spyi ltar mthar dbyung /
tshogs mchod byas na tshogs la rol zhing las byang gi lhag ma gtang ba phyin chad dang /
ma byas na gtang rag mchod bstod /
nongs bshags nas shis brjod kyi bar der gsal byas pas 'grub bo //
bde ba chen po mtsho skyes bla ma dang //
dbyer med rtag cing khyab pa'i phrin las kyis //
skye 'chi'i 'khrul 'khor skye med dbyings su ldog
/kun kyang tshe mtha' yas par byang chub shog
/ces rtsa ba'i gzhung la mtshams sbyor gsal byed kyis zhabs tog tshul du pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por sbyar ba dge legs 'phel //

//
