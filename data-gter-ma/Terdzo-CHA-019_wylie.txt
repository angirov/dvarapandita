@#//
'chi med tshe sgrub bu ston gong khug ma'i skor rnams bzhugs so //
tshe dang ye shes dpag tu med pa la phyag 'tshal lo //
o rgyan pad+ma'i srog tig :
rdzogs chen tshe yi sgrub pa :
sku mi 'gyur rdo rje'i man ngag :
gsang ba'i tshe sgrub rgyun khyer 'di la :
sngon 'gro skyabs 'gro sems bskyed bya :
dngos gzhi ting nge 'dzin la :
rang skad cig gis gser gyi rdo rje rtse lnga pa gcig tu krong nge bskyed de :
hrIHdkar po gcig rdo rje'i rtse la bsam :
de tshe dpag med dngos su mos pa byas te gsol ba 'debs pa 'di bya'o :
oM badzra A yu She sa ra ha ka ra re shud+d+he hU~M phaT:
lan gsum brjod pas hrIHlas bdud rtsi skya na ra ra rdo rje'i dbus su babs shing khengs par bsams la rlung khug pa bdun mnan nas snying po 'di bzla'o :
oM badzra A yu She hU~M b+h+rU~M nr-i dza :
zhes brgya rtsa la sogs pa yid bzlas bya'o :
rjes la rang rig spros bral nam mkha' lta bur mnyam par gzhag na sku mi 'gyur ba tshe'i dngos grub thob par nges so :
snying tig yang gter gsang ba sba :
sa ma ya rgya :
o rgyan pad+ma'i snying gtam shog dril bzhi las 'di tshe sgrub kyi shog dril yin no //
'bul med kha sbyang mkhan la ma bstan zhes gsungs so //
brgyud pa ni /
gu ru rin po che chos kyi dbang phyug la bla ma tshul khrims bzang pos zhus nas bsgrubs pas lo brgya dang bcu dgu thub /
de la chos rje bu ston rin po ches zhus /
de la thugs sras lo tsA bas /
de la 'jam dbyangs grags pa rgyal mtshan /
'khrul zhig tshul khrims rgyal mtshan /
ka bzhi pa rin chen mchog grub dpal 'bar /
rgyal yum tshul khrims bzang mo   de'i zhal nas /
'di bu ston gong khug ma bya ba yin /
nga yan la sku tshe mthar phyin pa kho na byung bas khyed rang thugs dam mdzod gsung lung dang dpe gnang ngo /
des 'jam dbyangs mkhyen brtse'i dbang phyug
/rdo rje 'chang dbang phyug rab brtan /
rdo rje 'chang rin chen bsod nams mchog grub /
chen po rin chen bsod nams rgya mtsho /
slob dpon 'jam dpal mkhyen rab /
slob dpon smon lam bsam gtan /
sbas pa'i rnal 'byor blo gsal bstan rgyan /
byang gling pa grub dbang ye shes dpal 'byor /
rje bla ma 'chi med grub pa'i dbang phyug rin chen blo gsal bstan rgyan /
byang gling grub dbang ye shes dpal 'byor /
rje bla ma 'chi med grub pa'i dbang phyug rin chen blo gsal bstan skyong /
des bdag skal bzang mkhyen brtse'i ming can la dgyes pa chen pos bka' drin du bstsal to //
shu b+haM/
!
bu ston gong khug ma'i tshe sgrub khyer bde ngor chen rdo rje 'chang chen pos mdzad pa bzhugs so //
swasti /
tho rangs bya khwa ta'i skad ma grags pa'i gong du langs la /
sangs rgyas chos tshogs ma lan gsum /
swa b+hA was stong par sbyang /
stong pa'i ngang las rang lus gser gyi rdo rje rtse lnga pa lte ba stong par yod pa /
rwa dbus ma'i rtse mor mgon po tshe dpag med kyi ngo bo hrIHdkar po /
oM A yu She sa ra ha ka ra re shud+d+he hU~M phaT/
ces gsol ba btab pas hrIHde las bdud rtsi 'o ma'i rgyun lta bur babs /
rdo rje'i rwa nas mar zhugs /
nang thams cad bdud rtsis khengs pas 'chi med tshe yi dngos grub thob par gyur /
oM badzra A yu She hU~M b+h+rU~M nr-i dzaH
zhes ci mang du bzla /
rlung bum pa can bzung /
de nas /
hrIH'od du zhu nas rdo rje'i rwa bar nas mar zhugs pas lus thams cad khengs par bsam /
dge ba 'di yis myur du bdag
/tshe dpag med mgon 'grub gyur nas //
sogs bsngo smon bya /
brgyud 'debs ni /
chos sku snang mtha' longs sku tshe dpag med //
sprul sku pad 'byung ye shes mtsho rgyal zhabs //
gter ston chos dbang tshul khrims bzang po dang //
bu ston chos rje rnams la gsol ba 'debs //
rin chen rnam rgyal tshul khrims rgyal mtshan dpal //
mchog grub dpal 'bar tshul khrims bzang mo dang //
'jam mgon mkhyen brtse dbang phyug rab brtan zhabs //
bsod nams mchog grub rnams la gsol ba 'debs //
dkyil 'khor rgya mtsho'i khyab bdag mkhyen rab rje //
gang de'i thugs sras rtsa ba'i bla ma la //
gsol ba 'debs so tshe dang ye shes kyi //
dngos grub ma lus myur du bstsal du gsol //
zhes pa 'di yang rang gi nye gnas kun dga' blo ldan gyi kha ton du bris pa'o //
'di gu ru chos dbang la bla ma tshul khrims dpal bzang gis gsan nas bsgrubs pas lo brgya dang bcu drug thub cing bgres pas lus stobs shor ba sogs med /
phyis grib shas gcig la brten nas sku gshegs /
rdo rje 'chang dbang phyug rab brtan gyis dgung lo brgyad bzhes dus 'di la ljags bsnyen gnang bas /
nyin re bzhin rje thams cad mkhyen pa gegs sel bogs 'don la phebs kyi yod ces gsung dngos las thos zhes zhwa lu mkhan chen gyis gsungs shing /
sku tshe mthar phyin par bzhugs pa sogs 'di nyid thugs dam du mdzad pa rnams la sku tshe ring po byung ba'i lo rgyus mang du yod gsungs so //
brgyud pa'i kha skong ni /
bsod nams mchog grub rnams la gsol ba 'debs //
mkhyen rab byams pa rmor chen gnas gsar ba //
blo gsal phun tshogs kun dga' mkhyen rab dang //
bstan 'dzin phrin las phrin las yon tan zhabs //
rtsa ba'i bla ma rnams la gsol ba 'debs //
dpal ldan rtsa brgyud bla ma'i tshogs rnams la //
mi phyed snying nas gus pa'i gdung shugs kyis //
gsol ba 'debs so tshe dang ye shes kyi //
dngos grub ma lus myur du bstsal du gsol //
zhes pa'ang 'jam mgon bla ma byams pa ngag dbang bstan 'dzin snyan grags las tshul 'di'i bka' drin thob pa 'jam dbyangs mkhyen brtse'i dbang pos shrI nA len+d+ra'i chos grwa chen por gsol ba btab pa sid+d+hi rastu /
!
tshe sgrub 'chi med bu ston gong khug ma'i nyams len rdo rje'i rgya mdud ces bya ba bzhugs so //
oM swa sti sid+d+hi /
pad rAg rdul brtsegs lhun po la //
mkha' nor bye bas spud pa lta'i //
tshe dpag med la gus btud nas //
zab mo'i tshe sgrub gdams pa bri //
'dir o rgyan pad+ma'i srog tig rdzogs pa chen po'i tshe'i sgrub pa /
sku mi 'gyur rdo rje'i man ngag gsang ba'i tshe sgrub kyi gdams pa zab mo kun mkhyen bu ston rin po che'i gong khug mar grags pa 'di nyid nyams su len pa la gsum /
sngon 'gro
/dngos gzhi /
rjes kyi chos so //
dang po ni /
tho rangs bya rog gis skad ma bsgrag pa'i gong du 'grub na mchog tu legs la /
de ltar ma 'grub kyang dus gang yang rung ba zhig la /
stan bde bar lus rnam snang gi chos bdun ldan du 'khod /
dge sems khyad par can gyi ngang nas mdun gyi nam mkhar skyabs yul dang rgyu legs par gsal gdab /
bdag dang 'gro ba nam mkha' dang mnyam pa'i sems can thams cad dus 'di nas bzung ste ji srid byang chub snying po la mchis kyi bar du dpal ldan bla ma dam pa rnams la skyabs su mchi'o //
rdzogs pa'i sangs rgyas bcom ldan 'das rnams la skyabs su mchi'o //
dam pa'i chos rnams la skyabs su mchi'o //
'phags pa'i dge 'dun rnams la skyabs su mchi'o //
zhes gang mang dang /
bla ma sangs rgyas chos dang tshogs kyi mchog rnams la //
byang chub ma thob bar du bdag ni skyabs su mchi //
bdag gis sgom bzlas bgyis pa'i bsod nams 'di dag gis //
'gro la phan phyir sangs rgyas myur du 'grub par shog
/ces lan gsum /
nam mkha'i mtha' dang mnyam pa'i sems can thams cad bde ba dang bde ba'i rgyu dang ldan par bya /
sdug bsngal dang sdug bsngal gyi rgyu dang bral bar bya /
sdug bsngal med pa'i bde ba dang dus gtan du mi 'bral bar bya /
bde sdug gi rgyu chags sdang nye ring mtha' dag dang bral ba'i chags sdang med pa'i ngang nas sems btang snyoms par bya /
gnyis pa ting nge 'dzin ni /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
chos thams cad rang bzhin gyis rnam par dag pa'i stong pa nyid du gyur /
stong pa'i ngang las pad+ma dang zla ba'i steng du rang nyid skad cig gis gser gyi rdo rje rtse lnga pa gcig tu krong nger gyur pa'i rtse mor tshe dpag med kyi ngo bo hrIHdkar po dwangs shing gsal ba zhig gis mtshan par gyur /
ces pas gsal btab rjes lag pa thal mo snying gar sbyar la /
oM badzra A yu She sa ra ha ka ra re shud+d+he hU~M phaT/
ces lan gsum brjod cing sngags don dran pa'i sgo nas tshe dpag med hrIHyig tu gsal ba la gsol ba drag tu gdab bo /
de ltar gsol ba btab pa'i rkyen gyis hrIHlas 'chi med bdud rtsi dkar po skya na ra ra byon nas rang lus gser gyi rdo rjer gsal ba'i rwa ba'i dbus su babs shing khengs par gyur /
de nas thog mar sna bug gnyis ka nas rlung ro cung zad 'bud /
de nas je che je cher 'bud cing /
yang je chung je chung ngu btang ste phyir 'bud cing /
nad gdon sdig sgrib thams cad nag bun ne phyir thon nas nam mkha' la 'ja' yal ba ltar gyur par bsam mo //
de nas yang /
tshur rlung khug pa sna bug g.yon nas bdun /
g.yas nas bdun drangs te /
dmigs pa ni /
phyogs bcu'i sangs rgyas dang byang sems rnams kyi thugs rje'i byin rlabs lha mi'i dbang po stobs ldan rnams kyi tshe dpal bsod nams thams cad 'od zer dkar po'i rnam par rlung dang bstun nas /
rang sems gser gyi rdo rjer gsal ba'i nang du bsdus par bsams la rlung khug pa bdun mnan nas snying po 'di bzla'o /
oM badzra A yu She hU~M b+h+rU~M nr-i dzaH
zhes brgya rtsa la sogs pa yid bzlas bya /
de nas slar yang gong bzhin gsol ba gdab /
spyi bo'i hrIHyig las 'od zer phyogs bcur 'phros /
rang dang bsgrub bya'i bla tshe dang bsod nams nyams pa /
yar ba /
'thor ba /
'phrogs pa /
brkus pa thams cad bsdus nas hrIHyig la thim /
hrIH'od du zhu nas rang la thim /
rang gi lus ngag yid gsum tshe dpag med kyi sku gsung thugs dang dbyer med ro gcig tu gyur par bsams la /
rig pa brjod med kyi ngang du ci gnas su mnyam par gzhag par bya'o //
gsum pa ni /
thun de las ldang ba'i tshe mdun gyi nam mkhar brgyud pa'i bla ma rnams tho brtsegs su bzhugs par bsgoms te /
brgyud 'debs 'di bzhin bya /
e ma ho /
mtha' yas chos sku'i ngo bo 'od dpag med /
longs spyod rdzogs sku rgyal ba tshe mtha' yas //
sprul sku rig 'dzin pad+ma 'byung gnas la //
gsol ba 'debs so 'chi med rig 'dzin stsol //
yang sprul rgyal tshab chos kyi dbang phyug dang //
grub dbang chen po tshul khrims bzang po'i zhabs //
'gro ba'i skyabs gcig bu ston lo tsA bar //
gsol ba 'debs so 'chi med rig 'dzin stsol //
sprul pa'i skyes mchog rin chen rnam rgyal dang //
grags pa'i rgyal mtshan 'dzin pa chos kyi rje //
'khrul zhig chen po tshul khrims rgyal mtshan la //
gsol ba 'debs so 'chi med rig 'dzin stsol //
lnga rig paN chen mchog grub dpal 'bar ba //
rgyal ba'i yum gyur ye shes DA ki'i gtso //
rig 'dzin chen po mkhyen brtse'i dbang phyug la //
gsol ba 'debs so 'chi med rig 'dzin stsol //
'chi med brnyes pa dbang phyug rab brtan dang //
grub dbang chen po tshe dbang lhun grub zhabs //
bsod nams rgya mtsho'i ded dpon rdo rje 'dzin //
gsol ba 'debs so 'chi med rig 'dzin stsol //
bik+Shu chen po 'jam dpal mkhyen rab pa //
rdo rje slob dpon smon lam bsam gtan zhabs //
nyams rtogs mthar phyin blo gsal bstan rgyan la //
gsol ba 'debs so 'chi med rig 'dzin stsol //
don gnyis mthar phyin grub dbang ye shes mtshan //
thugs bcud bka' babs rje btsun ku sA li //
bka' drin 'khor med rtsa ba'i bla ma la //
gsol ba 'debs so 'chi med rig 'dzin stsol //
skyabs 'gro sems bskyed chos dbyings pad zla'i steng //
rang lus gser gyi rdo rjer gsal btab nas //
hrIHdkar bskyed bstim rlung dang bzlas sgom gyis //
rang rig 'chi med gnyug ma mngon gyur shog
/gnas skabs tshe yi dpal la longs spyod cing //
rig pa'i blo dang rnam dpyod shes rab 'phel //
srid dang zhi ba'i dpal 'byor ma lus pa //
de kun lhun gyis grub pa'i bkra shis shog
/ces brjod nas dge ba'i spyod lam gyis gnas par bya'o //
de lta bu'i tshul gyis zhag re bzhin ma chag par nyams su blangs na /
gnas skabs su tshe'i bar gcod kun las rgyal nas sku mi 'gyur ba tshe'i dngos grub thob par gsungs shing /
mthar mgon po tshe dang ye shes dpag tu med pa'i go 'phang bde blag tu 'grub par 'gyur ba ni shin tu nas rigs pas grub bo //
slar smras pa /
pad+mA ka ra'i thugs kyi ze'u 'bru las //
legs 'ong 'chi med rig 'dzin grub pa'i bcud //
byin rlabs zil mngar ma nyams bu ston rje'i //
snyan brgyud gdams pa'i yang rtse 'di na ko //
grogs dag rnyed dka' dal ba'i rten bzang 'di //
ring du 'tsho bar 'dod na tshur shog la //
snying la rdo rje'i rgya mdud 'di thob dang //
gzhom med srog gi ka ba brtan par nges //
de skad phyogs bral nyul ba'i dA ri drA//
blo gsal zhes bya'i dge slong gang des bkod //
dge ba 'dis kyang mtha' yas 'gro ba kun //
tshe 'od dpag med sa la gar byed shog
/ces tshe sgrub 'chi med bu ston gong khug ma'i nyams len bya tshul rdo rje'i rgya mdud ces bya ba 'di yang /
ban+de blo gsal gyis kun 'dzin zhes pa sa pho byi ba'i lo rgyu skar lha mo rgyal gyis nya ba'i dkar po'i phyogs kyi bzang po gnyis pa la gdan sa chen po zha lu ri phug gi yang dben byang gling sgrub khang du sug bris su bgyis pa'o //
shub+haM/
!
tshe sgrub bu ston gong khug ma'i dbang chog rdo rje'i tshe srog dpal ster zhes bya ba bzhugs so //
'chi med rdo rje'i srog stsol pad+mA ka ra'i mtshan //
'chi med rdo rjes rjes bzung kun mkhyen bu ston zhabs //
'chi med rdo rje ster mdzad bla mar gus btud de //
'chi med rdo rje'i tshe dbang man ngag bzhin du bri //
de la 'dir rdzogs pa chen po'i tshe'i sgrub pa zhes bya ba kun mkhyen bu ston rin po che'i gong khug mar grags pa'i dbang chog dpal 'jigs med grags pa las brgyud nas byung ba 'di nyid la sku gsung thugs yon phrin las lnga'i tshe dpag med so sor tshe dbang gi phyag len 'dug pa ni gong ma'i yi ge bzhin ma 'khrul bar nyams su blang bar byas la /
'dir ni dgos don gyi snying po gcig tu bsdus nas dril sgrub kyi tshul du lag len khyer bde bar bshad pa la gnyis te /
slob dpon gyis bsgrub pa'i tshul dang /
slob ma la dbang bskur ba'i tshul lo //
dang po la /
sbyor ba bca' gzhi bshams pa /
dngos gzhi bdag mdun bsgrub pa /
ting nge 'dzin gyi dbang blang ba'o //
dang po yid dang mthun pa'i gnas su stegs bu mdzes pa'i steng du maN+Dal pad+ma 'dab brgyad re khA sngon pos byas pa bris pa'am me tog tshom bu dgu ldan gyi steng many+dzi'i khar tshe bum rtse mor rdo rje nyi zla nor bu nA da'i mtshan ma can mtha' tshe ril gyis phyur bur gtams pas bskor ba dang /
de'i mdun ngos kyi g.yas kyi char bum pa mgul chings dang ldan pa bcud kyis gang ba /
rgyab tu mda' dar /
g.yon du tshe chang rnams bkod /
mtha' mchod pas bskor /
slob dpon gyi mdun du bgegs gtor /
gu gul /
yungs kar rnams dang /
Da dril sogs dgos pa'i yo byad 'du bya /
rang nyid stan bde ba la 'khod nas sems can thams cad kyi don du rdzogs pa chen po tshe'i dngos grub thob par bya'o snyam pa'i dge sems khyad par can gsal gdab bo //
gnyis pa dngos gzhi la /
bdag mdun gyi gong du las bum sgrub pa /
sngon 'gro gtor ma bsngo ba /
srung 'khor sgom pa /
gnas yo byin rlabs dang bzhi las /
dang po ni /
rang nyid skad cig gis rta mchog he ru ka'i skur gyur /
las bum nang du dpal rta mchog rol pa gsal ba'i sku las rdo rje'i bdud rtsi'i rdul phra rab babs pas bum pa gang bar gyur par bsams la /
oM badzra kro d+ha ha ya grI wa hu lu hu lu hU~M phaT/
nyer gcig sogs bzlas mthar /
bskyed pa'i lha 'od du zhu nas bum chu dang dbyer med du gyur /
ces brjod /
'og tu bsang ba dgos pa rnams las sngags des bum chu 'thor bar bya'o //
gnyis pa sngon 'gro gtor ma bsang sbyang /
stong pa'i ngang las b+h+rU~M las rin po che'i snod du oM zhu ba las gtor ma zag pa med pa'i ye shes kyi bdud rtsi'i rgya mtsho chen por gyur /
oM AHhU~M hoH
lan gsum gyis byin brlab bya /
oM badzra aM ku sha dzaHsa mgron dgug
/pad+ma ka ma lA ya satwaM gyis gdan 'bul /
oM lo ka pA la ma hA b+hU ta sa pa ri wA ra oM a kA ro sogs lan gsum gyis gtor ma 'bul /
oM badzra puSh+pe AHhU~M/
sogs nyer spyod kyis mchod /
gang dag lha klu mi 'am ci //
gnas bdag gzhi bdag 'byung po'i tshogs /
khyed rnams gtor ma 'di bzhes la //
bgegs dang bar chad zhi bar mdzod //
gang dag dkar po'i phyogs la mngon par dga' ba rnams bdag gi tshe sgrub pa'i grogs mdzod cig
/muH
nag phyogs pa rnams gtor ma 'dis tshim par gyis la dpag tshad dang rgyang grags su ma gnas par song zhig
/ces dang hU~M bzhi pa'i sngags dang bcas gtor ma phyir dor /
gsum pa srung 'khor ni /
rang gi thugs ka nas 'od zer phyogs bcur 'phros pas 'og rdo rje'i sa gzhi /
khor yug thams cad rdo rje'i ra ba dang dra ba /
steng thams cad rdo rje'i gur dang bla bre /
phyi rol thams cad ye shes kyi me kha dog lnga pa 'bar bas khyab pa'i srung ba'i 'khor lo yangs shing rgya che ba dang ldan par gyur /
oM badzra rak+Sha rak+Sha hU~M hU~M hU~M phaT phaT swA hA/
lan gsum gyis brtan par bya /
bzhi pa gnas yo byin gyis brlab pa ni /
bsang sbyang /
stong pa'i ngang las gnas khang thar pa chen po'i gzhal yas khang mtshan nyid thams cad yongs su rdzogs pa'i nang du /
rin po che dang pad+ma la sogs pa snod phun sum tshogs par oM 'od du zhu ba las byung ba'i lha rdzas las grub pa'i mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo la sogs pa mchod rdzas dwangs shing thogs pa med pa sa dang bar snang thams cad yongs su gang ba 'phags pa kun tu bzang po'i rnam par thar pa las byung ba'i mchod pa'i sprin gyi phung po lta bu zad mi shes par gyur /
oM badzra ar+g+haM nas /
shab+da'i bar dang /
oM AHhU~M gis byin gyis brlab bo //
dngos gzhi bdag mdun so sor sgrub pa dang /
lhan cig tu bya ba 'dam kar gsungs par ma zad rnying ma'i phyag len phal cher ru bdag mdun tha mi dad du bsgrubs nas /
bzlas pa'i gong du 'dzab khang dbye ba sogs bdag mdun so sor bzlas dmigs bya tshul yod la /
'dir yang lhan cig tu sgrub pa'i tshul shes par byas te thog mar /
e ma ho /
mtha' yas chos sku'i ngo bo 'od dpag med //
ces sogs kho bos byas pa'i brgyud 'debs dang /
na mo /
bla ma bde gshegs 'dus pa'i sku
/dkon mchog gsum gyi rang bzhin la //
bdag dang 'gro drug sems can kun //
byang chub bar du skyabs su mchi //
sems bskyed 'gro ba kun don du //
bla ma sangs rgyas bsgrubs nas ni //
gang la gang 'dul phrin las kyis //
'gro ba sgrol bar dam bca 'o //
zhes skyabs sems dang /
rang gi sgyu lus bems po 'di'i //
spyi gtsug pad+ma nyi zla'i steng //
AHlas rdo rje sems dpa' nyid //
dung mdog zhal gcig phyag gnyis pa //
rin chen rgyan gyis mdzes par brgyan //
phyag g.yas rdo rje thugs kar 'dzin //
g.yon pas dril bu dku la brten //
zhabs gnyis sems dpa'i skyil krung mdzad //
de yi thugs kar yi ge AH//
AHlas 'od 'phros mdangs dang ldan //
AHlas bdud rtsi'i chu rgyun babs //
bdag gi spyi gtsug rkang mthil bar //
phyi nang lus bkrus dag par gyur //
oM badzra satwa sa ma ya sogs yig brgya bzla /
bla ma rdo rje sems dpa' rang gi lus la gnyis su med par thim pa'i rkyen gyis /
rang nyid skad cig gis bcom ldan 'das 'od dpag med par gsal ba'i thugs kar zla ba la gnas pa'i hrIHdmar po /
de las 'od zer 'phros pas rang bzhin gyi gnas nas bla ma dang gnyis su med pa'i mgon po tshe dpag tu med pa la sangs rgyas dang byang chub sems dpa'i tshogs kyis bskor ba mdun gyi nam mkhar oM badzra sa mA dzaH
na mo gu ru a pa ri mi ta A yur+dz+nyA na sa pa ri wA re b+h+yaH
zhes phyag bya /
sngags de nyid kyi mthar /
ar+g+haM sogs sbyar bas mchod /
dkon mchog gsum la bdag skyabs mchi //
sogs kyis sdom pa bzung /
sems can thams cad bde ba dang bde ba'i rgyu dang ldan par bya /
sogs kyis tshad med bzhi bsgom pa rnams spyi 'gro bzhin te bsod nams kyi tshogs gsag go
/swa b+hA wa'i sngags brjod pa dang gnas lugs zab gsal gnyis med kyi don dran pas ye shes kyi tshogs bsags te /
stong pa'i ngang las rdo rje'i srung ba'i 'khor lo'i dbus su /
thar pa chen po'i gzhal yas khang pa gru bzhi sgo bzhi rgyan rta babs dang bcas pa /
mtshan nyid thams cad yongs su rdzogs pa /
de'i lte bar bdud rtsi 'o ma'i rgya mtsho chen po kun nas 'khyil zhing nor bu rin po che sna tshogs kyis gtams pa'i dbus na dpag bsam gyi sdong po yal ga lo 'dab me tog 'bras bu g.yur za ldem pa'i lte bar seng ges btegs pa'i rin po che'i khri sna tshogs pad+ma dang zla nyi'i gdan la rang nyid skad cig gis bcom ldan 'das 'od dpag med par gsal ba'i dpral bar seng khri pad dkar 'dab ma 'bum dang ldan pa'i ze'u 'bru la gnas pa'i zla nyi'i gdan la hrIHdkar po las tshe bum dkar po hrIHsa mtshan pa /
de las 'od zer 'phros /
'phags pa mchod /
sems can tshe thung ba'i las ngan sdig sgrib thams cad sbyangs /
sku rdo rje tshe dpag med kyi go 'phang la bkod /
'od zer tshur 'dus tshe bum hrIHyig dang bcas pa la thim /
de nyid yongs su gyur pa las spyi gtsug bde chen 'khor lo'i dbus su dngul gyi rdo rje rtse dgu pa gyen du 'greng ba'i lte bar pad+ma zla nyi la /
rtsa ba'i bla ma dang gnyis su med pa'i bcom ldan 'das mgon po tshe dpag med sku mdog dkar po zhal gcig phyag gnyis skyil krung mnyam gzhag gi phyag rgyas 'chi med tshe'i bdud rtsis gang ba'i bum pa 'dzin pas yum rdo rje dbyings kyi dbang phyug ma dkar mo la 'khyud pa /
mgrin par rma bya mjug sgro bsnol bas btegs pa'i rin po che'i khri'i steng du pad+ma dmar po 'dab ma 'bum dang ldan pa'i lte bar zla nyi'i gdan la hrIHdmar po las tshe bum dmar po hrIHsa mtshan pa /
de las 'od zer 'phros /
'phags pa mchod /
sems can thams cad tshe thung ba'i las ngan sdig sgrib thams cad sbyangs /
gsung rdo rje tshe dpag med kyi go 'phang la bkod /
'od zer tshur 'dus tshe bum hrIHyig dang bcas pa la thim /
de nyid yongs su gyur pa las mgrin pa longs spyod 'khor lo'i dbus su pad+ma rA ga'i rdo rje rtse dgu pa gyen du 'greng ba'i lte bar pad+ma zla nyi la gsung rdo rje tshe dpag med sku mdog dmar po zhal gcig phyag gnyis skyil krung mnyam gzhag gi phyag rgyas 'chi med tshe'i bdud rtsis gang ba'i bum pa 'dzin pas yum gos dkar mo dmar mo la 'khyud pa /
snying gar glang po ches btegs pa'i rin po che'i khri'i steng du /
pad+ma sngon po 'dab ma 'bum dang ldan pa'i lte bar zla nyi'i gdan la hrIHsngon po las tshe bum sngon po hrIHsa mtshan pa /
de las 'od zer 'phros /
'phags pa mchod /
sems can thams cad tshe thung ba'i las ngan sdig sgrib sbyangs /
thugs rdo rje tshe dpag med kyi go 'phang la bkod /
'od zer tshur 'dus tshe bum hrIHyig dang bcas pa la thim /
de nyid yongs su gyur pa las /
snying ga chos kyi 'khor lo'i dbus su baiDUr+Ya'i rdo rje rtse dgu pa gyen du 'greng ba'i lte bar pad+ma zla nyi la thugs rdo rje tshe dpag med sku mdog sngon po zhal gcig phyag gnyis skyil krung mnyam gzhag gi phyag rgyas 'chi med tshe'i bdud rtsis gang ba'i bum pa 'dzin pa /
yum mA ma ki sngon mo la 'khyud pa /
lte bar rta mchog gis btegs pa'i rin po che'i khri'i steng du /
pad+ma ser po 'dab ma 'bum dang ldan pa'i ze'u 'bru la gnas pa'i zla nyi'i gdan la hrIHser po las tshe bum ser po hrIHsa mtshan pa /
de las 'od zer 'phros /
'phags pa mchod /
sems can thams cad tshe thung ba'i las ngan sdig sgrib thams cad sbyangs /
yon tan rdo rje tshe dpag med kyi go 'phang la bkod /
'od zer tshur 'dus tshe bum hrIHyig dang bcas pa la thim /
de nyid yongs su gyur pa las lte ba sprul pa'i 'khor lo'i dbus su gser gyi rdo rje rtse dgu pa gyen du 'greng ba'i lte bar pad+ma zla nyi la yon tan rdo rje tshe dpag med sku mdog ser po zhal gcig phyag gnyis skyil krung mnyam gzhag gi phyag rgyas 'chi med tshe'i bdud rtsis gang ba'i bum pa 'dzin pa /
yum sangs rgyas spyan ma ser mo la 'khyud pa /
gsang gnas su shang shang gis btegs pa'i rin po che'i khri'i steng du /
pad+ma ljang gu 'dab ma 'bum dang ldan pa'i ze'u 'bru la gnas pa'i zla nyi'i gdan la hrIHljang dgu las tshe bum ljang gu hrIs mtshan pa /
de las 'od zer 'phros /
'phags pa mchod /
sems can thams cad kyi tshe thung ba'i las ngan sdig sgrib thams cad sbyangs /
phrin las rdo rje tshe dpag med kyi go 'phang la bkod /
'od zer tshur 'dus tshe bum hrIHyig dang bcas pa la thim /
de nyid yongs su gyur pa las gsang gnas bde skyong gi 'khor lo'i dbus su /
ma rgad kyi rdo rje rtse dgu pa gyen du 'greng ba'i lte bar pad+ma zla nyi la phrin las rdo rje tshe dpag med sku mdog ljang gu zhal gcig phyag gnyis skyil krung mnyam gzhag gi phyag rgyas 'chi med tshe'i bdud rtsis gang ba'i bum pa 'dzin pas yum dam tshig sgrol ma ljang gu la 'khyud pa /
yum rnams zhal gcig phyag gnyis lcags kyu 'dzin pas lha 'dre mi gsum gyi tshe bsod dbang thang thams cad 'gugs par byed pa /
g.yon tshe bum 'dzin pas yab kyi mgul nas 'khyud cing /
zhabs gnyis pad+ma'i skyil mo krung gis yab kyi sked la 'khril ba /
yab yum thams cad dar dang rin po che'i rgyan sna tshogs kyis kun nas spras pa /
'od dang 'od zer gyi rang bzhin can /
nyi ma 'bum gyi gzi 'od dang ldan pa'o //
de thams cad kyi dpral bar oM/
mgrin par AH
thugs kar hU~M/
thugs ka'i hU~M las 'od zer 'phros pas rang bzhin gyi gnas nas bsgoms pa dang 'dra ba'i sku gsung thugs yon tan phrin las kyi ye shes pa rnams spyan drangs /
dzaHhU~M baM hoH
dam tshig pa so so la gnyis su med par thim /
slar yang 'od 'phros dbang lha spyan drangs /
dbang bskur /
sku gang /
dri ma dag
/chu'i lhag ma yar lud pa las yab yum thams cad la rigs lnga'i ngo bo hrIHdkar dmar sngo ser ljang gu re res dbur brgyan par gyur /
oM b+ha ga wa te a pa ri mi ta A yur+dz+nyA na ar+g+haM nas /
shab+da'i bar gyis phyi mchod dang /
oM AHhU~M gis nang mchod /
bstod pa ni /
snang stong sku yi rdo rje 'dzin //
gsal stong bde chen lhan cig skyes //
skye 'gag bral ba sgyu ma'i sku
/tshe dpag med mgon khyod la bstod //
ces bstod /
bdag mdun tha mi dad pa las mar me gcig las gnyis chad kyi tshul du dbye /
rang dang mdun bskyed gnyis ka'i sku rdo rje tshe dpag med yab yum gyi thugs kar zla dkyil la hrIHyig dkar po'i mthar sngags phreng kha dog sna tshogs pa g.yas skor du 'khor ba las 'od zer kha dog sna tshogs pa dpag tu med pa 'phros /
phyi snod nang bcud thams cad dang /
phyogs bcu'i bde gshegs rnams la phog
/de rnams kyi thugs rje dang byin rlabs ro bcud thams cad spyan drangs te rang dang bsgrub bya'i spyi bo tshangs pa'i bu ga nas mar zhugs /
lus thams cad mer gyis khengs shing tshe 'khor ba thog ma med pa nas bsags pa'i tshe thung ba'i las ngan sdig sgrib thams cad sangs kyis dag
'chi med dwangs ma gsum ldan mgon po tshe dpag med sku rdo rje'i go 'phang thob par byin gyis brlabs par gyur /
oM AHhU~M badzra kA ya A yu She hU~M b+h+rU~M nr-i dza sid+d+hi pha la hU~M/
zhes dang /
de bzhin du gsung thugs yon tan phrin las rdo rje yab yum rnams la'ang so so'i kha dog dang mthun pa'i hrIHyig gi mthar sngags phreng bkod la /
oM AHhU~M badzra wA ka A yu She hU~M b+h+rU~M nr-i dza sid+d+hi pha la hU~M/
zhes gsung rdo rje tshe dpag med dang /
oM AHhU~M badzra tsit+ta A yu She hU~M b+h+rU~M nr-i dza sid+d+hi pha la hU~M/
zhes thugs rdo rje tshe dpag med dang /
oM AHhU~M badzra gu Na a yu She hU~M b+h+rU~M nr-i dza sid+d+hi pha la hU~M/
zhes yon tan rdo rje tshe dpag med dang /
oM AHhU~M badzra karma A yu She hU~M b+h+rU~M nr-i dza sid+d+hi pha la hU~M/
zhes phrin las rdo rje tshe dpag med rnams kyi sngags ci nus su bzla'o //
de nas mchod pa bsang sbyang byin rlabs byas la /
phyi nang gi mchod pa dang /
bstod pa gong ltar bya /
gtor ma bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du oM AHhU~M 'od du zhu ba las byung ba'i mchod gtor zag pa med pa'i ye shes kyi bdud rtsi'i rgya mtsho chen por gyur /
oM AHhU~M ha hoHhrIH
lan gsum /
oM gu ru a pa ri mi ta A yur+dz+nyA na sa pa ri wA ra i daM ba liM ta kha kha khA hi khA hi /
zhes lan gsum gyis gtor ma phul /
phyi nang gi mchod pa dang bstod pa'i mthar /
khyed la mi zad mchod sbyin gtor ma 'bul //
bdag gi 'gal rkyen bar chad kun zhi zhing //
tshe bsod dpal 'byor 'khor slob rgyas pa dang //
mchog dang thun mong dngos grub bstsal du gsol //
zhes 'dod don la gsol ba btab /
sgos kyi chos skyong sogs la gtor ma 'bul na skabs 'dir bya /
gsum pa dbang blang ba ni /
bdag nyid 'jug pa'i don du rdo rje thal mo snying gar sbyar la /
bla ma mgon po tshe dpag med /
khyod kyis dbang skur byin brlabs shing //
'chi med tshe yi dngos grub stsol //
don gnyis 'grub par mdzad du gsol //
ces gsol ba btab nas /
oM bcom ldan mgon po tshe dpag med //
lus la bum pa'i dbang bskur stsol //
AHbcom ldan mgon po tshe dpag med //
ngag la gsang ba'i dbang bskur stsol //
hU~M bcom ldan mgon po tshe dpag med //
yid la gsum pa'i dbang bskur stsol //
hoHbcom ldan mgon po tshe dpag med //
sgo gsum bzhi pa'i dbang bskur stsol //
de ltar gsol ba btab pa'i rkyen gyis mdun bskyed kyi bla ma tshe dpag med yab yum rten dang brten par bcas pa 'chi med ye shes kyi bdud rtsi'i chu rgyun gyi rnam par 'od du ltem gyis zhu /
rang nyid snang ba mtha' yas su gsal ba'i spyi bo tshangs pa'i bu ga nas mar zhugs /
lus thams cad mer gyis khengs pas dbang bzhi stan thog gcig tu thob /
gnas skabs bzhi'i sgrib pa bzhi dag
/mthar thug sku bzhi'i 'bras bu rdo rje sems dpa' ma ning gi go 'phang tshe 'di nyid la thob par byin gyis brlabs par gyur /
zhes gnas lugs rdzogs pa chen po de kho na nyid la mnyam par gzhag
/slar yang chu las chu bur rdol ba ltar bdag mdun so sor sngar bzhin gsal ba'i mdun bskyed la mos gus drag pos /
bla ma bcom ldan 'das mgon po tshe dpag med sku gsung thugs yon tan phrin las dang bcas pas /
bdag gi rdo rje slob ma rnams kyi rgyud byin gyis brlab tu gsol /
zhes slob ma'i don du gsol ba gdab pa ste /
de dag gis slob dpon gyis sgrub pa'i tshul rnams bstan zin to //
gnyis pa slob ma la dbang bskur ba'i tshul ni /
don du gnyer ba'i slob ma rnams khrus phyag sngon 'gros me tog bkye bsdu dang bcas gral la 'khod pa la /
slob dpon gyis 'di skad ces brjod do /
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang thob par bya /
de ma thob kyi bar du tshe'i 'gal rkyen thams cad zhi ba dang mthun rkyen 'chi med tshe'i dngos grub thob pa'i ched du bcom ldan 'das mgon po tshe dang ye shes dpag tu med pa'i dbang bskur zab mo zhu snyam pa'i bsam pa bzang po'i sgo nas gsan 'tshal /
de yang dal 'byor gyi mi lus rin po che 'di nyid shin tu rnyed dka' la don chen po dang ldan pa zhig ste /
slob spring las /
gang zhig thob nas skye ba'i rgya mtsho mthar 'byin cing //
byang chub mchog gi sa bon dge ba'ang 'debs 'gyur ba //
yid bzhin nor bu bas kyang yon tan ches lhag pa'i //
mi nyid thob nas su zhig 'bras bu med par byed //
ces gsungs pa ltar /
yid bzhin gyi nor bu bas kyang yon tan lhag pa'i rten 'di nyid thob dus mngon mtho dang nges legs kyi don zin par ma byas na rin po che'i gling du phyin nas lag pa stong par log pa dang khyad par med de /
slob spring las /
mi yi dngos po shin tu rnyed dka' rnyed gyur nas //
don du brnag pa gang yin de ni bstun te bsgrub //
mar me'i me lce shugs drag rlung gis bskyod pa lta'i //
tshe ni skad cig gnas pa'i gding yang yod ma yin //
zhes gsungs te /
de'i ched tshe'i rten 'brel sgrig pa 'di don chen po bsgrub pa'i rgyu'i gtso bo yin zhing /
de'ang tshe'i dngos grub ster ba'i yi dam zhig la bsten dgos pa las /
rgyud sde rin po che rnams su tshe sgrub kyi cho ga du ma zhig gsungs mod kyang /
bod gangs can gyi ljongs su bstan pa snga dar dang phyi dar gnyis su byung ba'i nang nas snga dar gyi dus o DI yA na'i slob dpon chen po pad+ma 'byung gnas kyis gsang sngags bla med kyi chos skor gdul bya las 'phro can rnams kyi don du rgya che ba bka' ma dang rnying rgyud gter ma dang /
zab mo dag snang ma'i chos sogs tshul du ma bstan pa rnams la da lta rnying ma lugs su grags pa yin la /
da lam bskur bya'i tshe dbang 'di nyid kyang de'i khongs su gtogs pa yin /
'di lta bu'i tshe sgrub kyi chos skor la yang brgyud pa ring brgyud /
nye brgyud /
shin tu nye brgyud dang tshul gsum yod pa las /
dang po ring brgyud ni rgyal ba tshe dpag med dang yum 'chi med tshe'i lha mo tsaN+Da lI gnyis kyis slob dpon chen po pad+ma 'byung gnas la dngos su tshe'i dbang bskur nas /
slob dpon chen pos ri bo ta la yi rtse mor tshe'i sgrub pa mdzad pas skye shi gnyis las grol te 'chi med tshe'i rig pa 'dzin pa'i rdo rje'i sku mngon du gyur /
ma 'ongs pa'i gdul bya'i don du tshe sgrub snying gtam gyi shog dril bzhir mdzad nas gter du sbas shing /
shes rab blo ldan snying rje can dang 'phrad par shog
/ces lung bstan smon lam mdzad pa bzhin /
phyis chos bdag gi tshul du 'phags pa spyan ras gzigs nyid bsam bzhin du yab spang ston nyi ma rgyal mtshan dang /
yum sras mo ba'i lhums su zhugs te mi'i srid pa bzung ba gu ru rin po che chos kyi dbang phyug yin la /
'di nyid kyis bod tsam la dgongs pa'i gter kha chen po bco brgyad spyan drangs shing /
skye 'gro mang po'i dad rten du rdo shin tu mkhregs pa'i ngos la phyag g.yas pa'i phyag rjes brgya rtsa brgyad dang /
zhabs g.yas pa'i zhabs rjes brgya rtsa brgyad bzhag pa sogs ngo mtshar ba'i mdzad pa dang mthong thos dran reg gis 'gro ba rnams smin grol la bkod pa'i phrin las kyi rgyun deng sang gi bar du kun gyi mthun snang la grub pa byung ba de nyid kyis tshe sgrub kyi shog dril skor rnams brag ston grub pa'i dbang phyug mes po tshul khrims bzang po la gnang /
'di nyid ni bu ston thams cad mkhyen pa chen po'i sku'i mes po'ang yin la sngags rnying rgyud gsan pa'i bla ma'ang yin /
dgung lo brgya dang bcu dgu bzhugs /
de la bu ston rin po ches gsan nas tshe sgrub kyi shog dril gong khug tu bzhugs par mdzad cing thugs rtsis shin tu che bar mdzad pas de phyin chad tshe dbang bu ston gong khug mar grags pa yin /
bu ston thams cad mkhyen pa nas bdag gi bla ma'i bar du mkhas grub zam ma chad par rim par brgyud pa'i tshul dang /
nye brgyud ni zhwa lu ri phug gi gzims chung mun khang du slob dpon chen po pad+ma 'byung gnas kyis bu ston thams cad mkhyen pa la dngos su dbang dang gdams pa bstsal pa las brgyud pa'i tshul dang /
shin tu nye brgyud ni bo dong e'i gtsug lag khang du 'jigs bral gsang ba sbyin par 'od gsal gyi snang ngor bu ston thams cad mkhyen pas zhal bstan nas de nyid 'dus pa rtsom par bskul zhing tshe sgrub 'di nyid gnang bar bzhed la /
don de nyid nyams su bzhes pas sku gsung thugs yon tan phrin las kyi tshe dpag med rigs lnga'i zhal gzigs dbang dang sgrub thabs gnang ba las brgyud pa'i tshul sogs mdor na bka' babs kyi chu bo gnyis gcig tu 'dres nas byung ba'i tshe dbang zab mo 'bul bar byed pa la /
slob dpon gyi bya ba dang /
slob ma la dbang 'bul la gnyis su yod pa'i dang po bdag mdun lhan cig tu bskyed nas slar bdag mdun so sor phye ste bzlas pa dang /
mchod gtor 'bul ba /
dbang blang ba rnams sngon du grub zin /
gnyis pa khyed rang rnams la dbang 'bul rim pa la yang sbyor dngos rjes gsum las /
sbyor ba'i rim pa la maN+Dal 'bul zhing gsol ba 'debs pa sngon du 'gro dgos pas /
bla ma dang mgon po tshe dpag med tha mi dad pa'i spyan sngar tshe dbang zhu ba'i yon du maN+Dal 'bul bar zhu /
de ltar maN+Dal phul nas /
phyag me tog dang bcas thal mo sbyar nas gsol ba 'debs pa 'di'i rjes zlos mdzod /
kun mkhyen ye shes phung po can //
srid pa'i 'khor lo rnams 'joms pa //
de ring bshad pa'i rin chen gter //
gtso bos bdag la bka' drin stsol //
lan gsum /

de ltar gsol ba btab nas thugs rgyud dag par bya ba'i slad du dmigs pa 'di bzhin mdzod /
mdun gyi tshe bum sogs rten rdzas rnams snang ba mtha' yas su gsal ba'i gnas lngar sku gsung thugs yon tan phrin las dang bcas pa'i tshe dpag med yab yum rnams snang la rang bzhin med pa me long nang gi gzugs brnyan bzhin du khra lam me bzhugs pa'i steng gi cha la chos sku snang ba mtha' yas /
longs sku thugs rje chen po /
sprul sku pad+ma 'byung gnas /
gter ston gu ru chos dbang /
grub dbang tshul khrims bzang po /
bu ston thams cad mkhyen pa /
thugs sras sems dpa' chen po /
lo tsA ba grags pa rgyal mtshan /
kun mkhyen 'jigs med grags pa nas /
bdag gi rtsa ba'i bla ma kun gzigs smra ba'i nyi ma 'jam dbyangs mkhyen brtse'i dbang po'i bar du byon pa'i brgyud pa'i bla ma rnams dang /
yi dam dkyil 'khor gyi lha tshogs sangs rgyas dang byang chub sems dpa' dpa' bo mkha' 'gro chos skyong srung ma'i tshogs dang bcas pa thams cad sprin gyi phung po gtibs pa bzhin bzhugs pa'i mos pa mdzad nas /
de dag gi spyan sngar rgyun bshags sngon du 'gro bas dam tshig dang sdom pa bzung ba 'di'i rjes zlos mdzod /
rdo rje slob dpon sangs rgyas dngos //
dkyil 'khor rgya mtsho'i rigs bdag nyid //
kun 'dus yid bzhin nor bu la //
bdag ni gus pas skyabs su mchi //
phyag 'tshal mchod 'bul sdig pa bshags //
dge la yi rang chos 'khor bskor //
mya ngan mi 'da' rnam dkar gyi //
dge ba byang chub chen por bsngo //
dam tshig sdom pa ma lus bzung //
dbang gi smin grol dngos grub stsol //
lan gsum /
dbang gi gzhi rten 'god pa'i slad du bla ma dang mdun bskyed rnams la mos gus drag po dung ba zhig byas pas /
de dag gi thugs ka nas 'od zer kha dog sna tshogs bun gyis 'phros /
khyed rang rnams kyi lus la phog pa tsam gyis rnam smin gdos bcas kyi phung po dmigs med du sbyangs te 'od kyi gong bur gyur /
slob dpon gyis /
oM swa b+hA wa shud+d+haHsarba d+harmAHswa b+hA shud+d+ho\u0f85 haM/
zhes brjod pas snang grags rig gsum gyi chos thams cad stong pa nyid du gyur /
stong pa'i ngang las khyed rang rnams gnas pa'i zhing 'di thar pa chen po'i gzhal yas khang gru zhi sgo bzhi rgyan rta babs dang bcas pa /
mtshan nyid thams cad yongs su rdzogs pa /
de'i lte bar bdud rtsi 'o ma'i rgya mtsho chen po kun nas 'khyil zhing nor bu rin po che sna tshogs kyis gtams pa'i dbus na dpag bsam gyi sdong po yal ga lo 'dab me tog 'bras bu g.yur za ldem pa'i lte bar seng ges btegs pa'i rin po che'i khri sna tshogs pad+ma dang zla nyi'i gdan la khyed rang rnams skad cig gis bcom ldan 'das 'od dpag med par gsal ba'i dpral bar seng khri pad dkar 'dab ma 'bum dang ldan pa'i ze'u 'bru la gnas pa'i zla nyi'i gdan la hrIHdkar po las tshe bum dkar po hrIHsa mtshan pa /
zhes sogs bdag mdun gyi skabs bzhin thugs kar hU~M zhes pa'i bar brjod /
bla ma mdun bskyed dang bcas pa'i thugs ka'i 'od zer dang khyed rang rnams kyi thugs ka nas 'od zer 'phros /
phyogs bcu'i bla ma yi dam sangs rgyas byang sems rnams dang /
khyad par nub phyogs bde ba can gyi zhing khams na bzhugs pa'i mgon po 'od dpag med dang steng phyogs 'jig rten gyi khams yon tan dpag tu med pa na bzhugs pa'i rgyal ba tshe dpag med pa /
lho phyogs gru 'dzin gyi gnas na bzhugs pa'i 'phags pa 'jig rten dbang phyug
/lho nub dpal ri pad+ma 'od kyi gzhal yas khang nas zhugs pa'i slob dpon chen po pad+ma 'byung gnas la sogs pa skyabs yul thugs rje mnga' ba thams cad kyi thugs rgyud bskul bas de dag gi thugs ka nas thugs gnyis su med pa'i ye shes kyi ngo bo mgon po tshe dpag med sku gsung thugs yon tan phrin las lnga'i sku'i rnam pa che ba ri rab tsam /
chung ba yungs 'bru tsam /
yang sprul rdul phran tsam kha ba bu yug 'tshubs pa ltar byon nas khyed rang rnams kyi lus la sib sib thim pas 'chi med tshe'i dngos grub thob pa'i mos pa mdzod /
so so'i sngags kyi mthar /
dzaHhU~M baM hoH
oM badzra A be sha ya a AH
zhes btags pa yang yang brjod cing spos rol bya /
de ltar ye shes phab nas tshe 'gugs pa ni /
tshe dpag med rigs lnga'i thugs ka nas tshe'i dngos grub 'gugs pa'i pho nya mo dkar sngo dmar ljang bzhi'i phyag g.yas na lcags kyu /
zhags pa /
lcags sgrog
/dril bu rnams dang /
g.yon na mtshan ldan gyi thod pa /
baiDUr+Ya'i lhung bzed /
pad+ma rA ga'i bum pa /
g.yu'i yol go rnams thogs pa gcig las gnyis chad kyi tshul du stong gsum khyab par 'phros /
sde brgyad mthu bo che rnams kyis tshe 'phrogs pa dang /
'thor ba dang yar ba la sogs pa thams cad bsdus nas khyed rang rnams kyi spyi bo nas blug cing dbang bskur ba'i mos pa mdzod /
hrIHdzaH
'gugs byed lha mo lcags kyu ma /
dkar mo mdzes ma lcags kyu bsnams //
dri za'i lag nas tshe khug la //
me lha'i lag nas dpal skyobs shig
/oM badzra A yu She hU~M b+h+rU~M nr-i dzaH
hrIHhU~M:
'ching byed lha mo zhags pa ma //
sngon mo mdzes ma zhags pa bsnams //
gshin rje'i lag nas tshe khug la //
srin po'i lag nas dpal skyobs shig
/oM badzra A yu She hU~M b+h+rU~M nr-i dzaH
hrIHbaM:
sdom byed lha mo lcags sgrog ma //
dmar mo mdzes ma lcags sgrog bsnams //
klu dbang lag nas tshe khug la //
rlung lha'i lag nas dpal skyobs shig
/oM badzra A yu She hU~M b+h+rU~M nr-i dzaH
hrIHhoH
'beb byed lha mo dril bu ma //
ljang gu mdzes ma dril bu bsnams //
gnod sbyin lag nas tshe khug la //
'byung po'i lag nas dpal skyobs shig
/oM badzra A yu She hU~M b+h+rU~M nr-i dzaH
lha mo rnams slar gcig la gcig thim gyis rigs lnga tshe dpag med kyi thugs kar thim par gyur /
dbang gi dngos gzhi zhu ba'i don du gsol ba 'debs pa 'di'i rjes zlos mdzod /
bla ma dgos 'dod ma lus 'byung //
rdo rje slob dpon dgongs su gsol //
'chi med tshe yi dbang bskur mchog
/skal ldan bdag la bstsal du gsol /
oM badzra A yu She sa ra ha shud+d+he hU~M phaT/
lan gsum /
de ltar gsol ba btab nas /
bum pa gzhal yas khang bcud sa bon yig 'bru lngas gang bas dbang bskur ba dang /
tshe bum mgon po tshe dpag med par gsal bas dbang bskur ba gnyis su yod pa las /
dang po bum pa'i dbang gi slad du dmigs pa 'di bzhin mdzod /
bum pa'i nang du 'khor 'das kyi tshe bsod dpal dang 'byor pa thams cad yi ge oM hU~M trAM hrIHAH
zhes pa rnams gcig nas gnyis 'phel gyi tshul du byung ba khyed rang rnams kyi dpral mgrin snying ga lte ba gsang gnas rnams su thim par gyur pas tshe bsod dpal dang gzi byin bkrag mdangs thams cad rgyas pa'i mos pa mdzod /
hrIH
phun tshogs srid zhi'i tshe bcud legs byas kyis //
yongs su gang ba'i bum pa gzhal yas khang //
lhun grub rig 'dzin tshe yi dkyil 'khor 'dis //
skal ldan rigs kyi bu la dbang bskur ro //
oM badzra ka lA sha a b+hi Shiny+tsa A yu She hU~M b+h+rU~M nr-i dzaH
zhes dbang bskur zhing bum chu sbyin /
dus gsum sangs rgyas kun gyi ngo bo nyid //
rigs lnga 'dus pa rdo rje tshe yi lhas //
skal ldan gnas lngar dbang bskur byin brlabs pas //
bu khyod 'chi bdag bdud las thar gyur cig
/ye d+harmA brjod la me tog 'thor /
gnyis pa tshe bum 'di nyid lhar gsal ba khyed rang rnams kyi spyi bor yer gyis byon /
de'i thugs ka'i hrIHlas 'od zer phyogs bcur 'phros pas /
khyed rang rnams kyi bla tshe yar ba /
'thor ba la sogs pa ban bon mthu bo che sogs kyis 'phrogs pa /
brkus pa thams cad khab len gyi rdos lcags bsdus pa ltar rang dbang med par bkug ste tshe bum lhar gsal ba la thim /
yang 'od zer des brtan g.yo'i khams thams cad la khyab pas sra zhing 'thas pa sa'i bcud dang /
rlan zhing gsher ba chu'i bcud dang /
tsha zhing 'bar ba me'i bcud dang /
yang zhing g.yo ba rlung gi bcud dang /
de bzhin du tshangs pa /
brgya byin /
phyogs skyong bcu /
sde dpon bzhi sogs lha klu mthu bo che rnams dang /
mkhyen ldan gyi paN+Di ta /
stobs ldan gyi rgyal blon /
mthu ldan gyi rig 'dzin /
nus ldan gyi sangs rgyas byang sems /
khyad par du bcom ldan 'das tshe dpag med kyi sku gsung thugs yon tan phrin las dang bcas pa'i byin rlabs ma lus 'od zer kha dog sna lnga'i rnam par bsdus nas tshe bum lhar gsal ba de nyid la thim /
de'i sku las byang sems dkar dmar dang bcas pa'i 'chi med tshe'i bdud rtsi'i chu rgyun 'od zer kha dog lnga ldan du babs te /
gzhan du bo zags med par khyed rang rnams kyi spyi bo tshangs pa'i bu ga nas mar zhugs /
lus thams cad gang bas 'chi ba med pa'i tshe /
rgud pa med pa'i lang tsho /
rtag brtan gzhom gzhig dang bral ba mgon po tshe dpag med kyi sku gsung thugs yon tan phrin las lnga'i ngo bor gyur pa'i mos pa mdzod /
oM AHhU~M hrIH
snang ba mtha' yas tshe dpag med //
tshe yi mkha' 'gro tsaN+Da lI//
pad+ma 'byung gnas rig 'dzin rje //
tshe dbang zab mo'i dngos grub stsol //
gu ru chos dbang tshul khrims bzang //
bu ston yab sras lo grags rje //
gsang ba kun 'dus sbyin mdzad dpal //
tshe dbang zab mo'i dngos grub stsol //
bka' babs gnyis 'dus brgyud pa kun //
don 'dus rtsa ba'i bla ma dang //
rigs lnga tshe dpag med pa yis //
tshe dbang zab mo'i dngos grub stsol //
'chi med rdo rje tshe yi dbang //
rgyal ba'i byin rlabs ye shes mdzod //
skal ldan bu la bskur ba yis //
tshe yi rig 'dzin thob gyur cig
/oM badzra A yu She hU~M b+h+rU~M nr-i dzaH
rnam par snang mdzad tshe dpag med //
phyag rgya 'khor lo la sogs pas //
skal ldan bu la dbang bskur bas //
tshe yi rig 'dzin thob gyur cig
/oM AHhU~M badzra kA ya A yu She hU~M b+h+rU~M nr-i dzaHsid+d+hi pha la hU~M/
snang ba mtha' yas tshe dpag med //
phyag rgya pad+ma la sogs pas //
skal ldan bu la dbang bskur bas //
tshe yi rig 'dzin thob gyur cig
/oM AHhU~M badzra wA ka A yu She hU~M b+h+rU~M nr-i dzaHsid+d+hi pha la hU~M/
mi bskyod rgyal po tshe dpag med //
phyag rgya rdo rje la sogs pas //
skal ldan bu la dbang bskur bas //
tshe yi rig 'dzin thob gyur cig
/oM AHhU~M badzra tsit+ta A yu She hU~M b+h+rU~M nr-i dzaHsid+d+hi pha la hU~M//
rin chen 'byung ldan tshe dpag med //
phyag rgya rin chen la sogs pas //
skal ldan bu la dbang bskur bas //
tshe yi rig 'dzin thob gyur cig
/oM AHhU~M badzra gu Na A yu She hU~M b+h+rU~M nr-i dzaHsid+d+hi pha la hU~M//
don yod grub pa tshe dpag med //
phyag rgya rgya gram la sogs pas //
skal ldan bu la dbang bskur bas //
tshe yi rig 'dzin thob gyur cig
/oM AHhU~M badzra karma A yu She hU~M b+h+rU~M nr-i dzaHsid+d+hi pha la hU~M/
zhes tshe bum sngags brjod pa dang mnyam du spyi bo sogs gnas lngar gtugs pas dbang bskur la /
phyogs bcu'i rgyal ba sras dang bcas pa'i bden pa'i mthu dang /
bdag gi bsam pa rnam par dag pa'i stobs dang /
tshe rdzas bskyed rdzogs sngags kyi mthu la brten nas rigs kyi bu 'di rnams la dbang bskur bas /
tshe ring ba /
lo brgya thub pa /
ston brgya mthong ba /
tshe sra ba /
brtan pa /
bde legs phun sum tshogs pa dang ldan pa'i skal pa mchog tu gyur cig
/ces brjod la me tog 'thor /
tshe bum tshe lhar gsal ba 'od du zhu /
khyed rang rnams la thim pas khyed rang rnams lhar gsal ba yang 'od du zhu nas yi ge AHyig dkar po zhig tu gyur /
AHzhes brjod pas AHde yang mi dmigs te spros pa'i mtha' kun dang bral ba gsal stong zung 'jug nam mkha' lta bu'i ngang du ci gnas mnyam par zhog mdzod /
ces rol chen bya /
de'i ngang las chu las chu bur rdol ba ltar /
khyed rang rnams skad cig gis lus gser gyi rdo rje rtse lnga par krong nger gyur pa'i rtse mo rigs lnga tshe dpag med gcig tu gyur pa'i ngo bo hrIHdkar po dwangs shing gsal bas mtshan pa'i mos pa mdzod /
tshe ril gyi snod btegs /
oM/
'chi med rdo rje'i dam tshig la //
dkyil 'khor lha yi byin rlabs zhugs //
sngags dang phyag rgyas nus pa bskyed //
ro bcud gzi 'od ldan pa 'di //
zos pas nad gdon kun zhi zhing //
lus kyi zungs dang sems kyi rten //
rdo rje gsum gyi srog tu 'gyur //
'chi med go 'phang thob par shog
/oM badzra A yuHShe hU~M b+h+rU~M nr-i dzaHsid+d+hi pha la hU~M/
tshe ril sbyin /
hrIH
bde ba skyong ba'i ka pA lar /
khams lnga 'byung ba'i bcud bsdus pa'i //
bdud rtsi 'chi med chu rgyun 'di //
'thung bas nad gdon bgegs zhi zhing //
bar gcod g.yul las rab rgyal te //
tshe yi dngos grub thob gyur cig
/gong bzhin sngags brjod pas tshe chang sbyin /
de nas tshe mda' g.yab cing /
dpral mgrin snying gar rgyas btab la /
hrIH
'byung lnga'i dwangs ma 'dus pa'i tshe bcud 'di //
ye shes lnga yi ngo bor rgyas btab bo //
sgo gsum mi 'gyur lhun grub tshe bcud 'di //
sku gsum rgyal ba'i ngo bor rgyas btab bo //
'khor 'das snang srid ro snyoms tshe bcud 'di /
ngo bo nyid kyi sku ru rgyas btab bo //
lus la rdo rje tshe yi dbang bskur bas //
sems nyid 'khrul pa'i rang mtshang rig gyur nas //
'chi med gnyug ma mngon gyur 'og min du //
mthar thug mchog gi go 'phang thob gyur cig
/ces dang /
sngags brjod cing rgyas gdab bya /
rjes gtso bos ji ltar sogs kyi mthar /
gtang rag gi maN+Dal phul /
mchod bstod bzod gsol /
gshegs bsdu bsngo smon bkra shis kyis mthar dga' ston bya'o //
'chi med mngon gyur pad+ma'i zhal lung gis //
kun mkhyen bu ston snyan gyi ut+pal 'dab //
grol ba'i ze'u 'brur chags pa'i zil mngar rgyun //
rgya cher 'phel 'di gsang ba sbyin gyi mthu //
gang las 'ongs pa'i a b+hi Shiny+tsa'i chab //
drin can mkhyen brtse'i zhal gyi bum bzang las //
nye bar 'thungs pas bka' babs chu bo gnyis //
a ho bdag blo'i rdzing bur gcig tu 'khyil //
rgyal ba'i gsung rab rdul khrod 'khyams dus 'dir //
bdag 'dras yi ge'i sbyor ba don med kyang //
bla ma mchog gi bka' bzhin bgyis pa la //
'gal 'khrul nongs tshogs mchis na snying nas 'chags //
dge bas 'gro ba kun la bde ba'i dpal //
'byung gnas bstan pa yun ring dar zhing rgyas //
de 'dzin mchog rnams sku tshe brtan pa dang //
rgyal khams bde legs chen pos 'tsho bar shog
/ces 'chi med rdo rje'i sku brnyes pa pad+ma'i rig pa 'dzin pa gang gis gu ru rin po che chos kyi dbang phyug dang /
dus gsum sangs rgyas thams cad kyi ngo bo chos rje thams cad mkhyen pa bu ston rin chen grub la dngos su gdams shing /
phyis bo dong e'i gtsug lag khang du 'jigs bral gsang ba sbyin pa la 'di'i sgo nas rigs lnga tshe dpag med zhal gzigs nye brgyud du byung ba tshe sgrub bu ston gong khug ma'i dbang chog rdo rje'i tshe srog dpal ster zhes bya ba 'di ni /
rje bla mas tshe dbang gnang dus 'di la yi ge gsal ba zhig gyis shig ces bka' lung nan gyis phebs par brten /
paN chen pad+ma gar dbang gis mdzad pa'i yi ge rtsa bar bkod cing /
lce btsun bstan 'dzin phrin las kyis tshe dbang bskur tshul mdzad pa dang /
khyab bdag ye shes dpal 'byor gyi gsung rgyun las 'di'i sgom lung gi zhal shes thor bu byung ba rnams kyis zur brgyan nas /
btsun pa blo gsal bstan skyong gis 'gal byed ces pa lcags mo phag gi lo nag pazla ba'i dmar phyogs kyi rgyal ba dang po'i nyin /
gdan sa chen po zhwa lu ri phug bde chen chos kyi pho brang gi sgrub khang rnam grol yang rtser sbyar ba'o //
'dis kyang bstan pa rin po che dar zhing rgyas la yun ring du gnas pa dang /
de 'dzin gyi skyes mchog dam pa rnams sku tshe brtan pa'i rgyur gyur cig
/'di'i nyams len gyi rim pa snying por dril ba ni /
kho bos byas pa'i tshe sgrub bu ston gong khug ma'i nyams len rdo rje'i rgya mdud bzhin du nyams su blang bar bya'o //
shu b+haM/

//
