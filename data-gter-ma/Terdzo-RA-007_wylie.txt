@#//
thugs rje chen po pad+ma sgyu 'phrul drwa ba las /
'gro don nang gi smin grol gyi phrin las gsal bar byed pa grol ba bzhi ldan zhes bya ba bzhugs so //
bde chen tshogs pa'i 'dzum zer gyis //
'gro kun bde ldan zhing du bsu //
thugs rje'i dbang phyug zhabs pad+mo //
byang chub bar du spyi bor len //
gzhan don byang chub tu sems bskyed cing thugs rje'i rnal 'byor la brtson pas 'phags pa'i phrin las rnams kyi mchog nang gi smin grol bya bar 'dod na /
stegs bu khebs ldan gyi steng du maN+Dal la 'bru yi tshom bu lnga bkod pa'am pad+ma 'dab brgyad bris pa ci bder byas pa'i steng du khri'u la /
bum pa so lnga'i rdzas ldan mgul chings dmar po kha rgyan gseb tu nang sgrub kyi sku dang btags grol 'khor lo rab gnas gzhung mthun can btsugs la gzungs rdor bcas bkod /
spos /
me tog
/mar me /
dri chab bzhi po 'dzom na phyogs bzhir cha re bsham /
ma 'dzom na mdun du tshar gcig bsham /
skyabs 'gro
/sems bskyed /
yan lag bdun pa /
tshad med bzhi bsgom pa rnams 'di nyid kyi chos spyod nas 'byung ba ltar byas la /
chos rnams rang gi dbyings la rdzogs :
phung khams skye mched 'di dag kyang :
ye nas lha dang gzhal yas khang :
oM ma Ni pad+me hU~M hrI:
ye shes sngags kyi sgra gdangs kyis :
rdo rje srung ba'i 'khor lo'i dbus :
yon tan zhing khams lhun gyis grub :
seng khri pad+ma nyi zla'i steng :
so sor rtog pa'i yi ge hrI:
bde stong zung 'jug spyan ras gzigs :
chags med pad+ma rA ga'i mdog :
kun kyang ro gcig zhal zhi 'dzum :
bde ba'i rtsal rdzogs mtshan dpe 'bar :
mtha' bzhi'i dri bral phyag bzhi yis :
dang pos 'gyur med rdo rje bsnams :
bde ba rgyun chags phreng ba dang :
stong pa'i rang rtsal 'dab stong gi :
pad+ma'i brda rtags phyag rgya 'dzin :
ma 'dres che ba'i yon tan rdzogs :
dbu skra thor tshugs lcang lo can :
ye shes lnga ldan cod pan mdzes :
gzungs dran ting 'dzin mngon shes kyi :
snyan cha mgul rgyan se mo do :
do shal stobs bcu'i ske rags dang :
mi 'jigs bzhi yi gdu bus mdzes :
dbang bcu ye shes zung re la :
pa ti khra bo stod g.yogs sngo :
zi ldir dar 'phyang phu dung dang :
tshe la dbang ba'i smad dkris ni :
kha dog lnga ldan 'ja' tshon bzhin :
'khor 'das mnyam nyid skyil krung bzhugs :
stong nyid gsang ba ye shes yum :
bde ba 'pho med gzhon tshul gyis :
dga' ba bcu drug lang tshos brgyan :
phyag rgya lnga 'chang phar phyin drug :
pad phreng tshe yi bum pa 'dzin :
tshad med bzhi yis 'khril sbyor rol :
zung 'jug nor bu pad+ma sbyor :
ye shes lnga ldan lhun gyis grub :
sku gsung thugs kyi bdag nyid che :
oM ma Ni pad+me hU~M hrI:
oM hU~M trAM hrIHA:
oM AHhU~M:
sbyang gzhi 'gro ba bde gshegs lha :
sbyangs 'bras sku lnga'i sangs rgyas rnams :
dbyer med ngang du rtogs pa yis :
dam tshig ye shes dbyer med bsre :
oM ma Ni pad+me hU~M hrI:
dzaHhU~M baM ho :
rang rtsal dga' bzhi'i lha mo yis :
rang la rang mchod gnyis med bstim :
oM shrI badzra rA ga d+hU pe d+hU:
oM shrI badzra rA ga puSh+pe pu :
oM shrI badzra rA ga A lo ke A:
oM shrI badzra rA ga gan+d+he g+han :
hU~M:
rang rig byang chub sems kyi ye shes las :
thabs shes bde stong dbyer med yab dang yum :
spyan ras gzigs dbang gsang ba ye shes ma :
'khor 'das chos rnams rdzogs pa'i dpal la bstod :

dam tshig sems dpa'i thugs ka ru :
chags med thabs shes zung 'jug pa'i :
pad+ma nyi zla sum brtsegs ni :
ye shes sems dpa'i tshul du bsam :
so sor rtog pa'i ye shes ni :
ting 'dzin sems dpa' hrIHyig la :
ye shes rang rtsal 'bru drug po :
dbyings rig ye shes lnga dang ldan :
bde stong rol pa'i klong g.yos nas :
ye shes 'khor lo'i me dpung 'bar :
las nyon ma rig gnyis 'dzin bsregs :
'od zer mkha' khyab 'phros pa yis :
rgyal ba rnams la mnyes mchod 'bul :
'gro ba'i sdig sgrib thams cad bsregs :
sku gsung thugs su gnas gyur nas :
bde gshegs rgyal ba ma lus pa :
spyan drangs bde chen me yis zhu :
thabs shes dbyer med lus rnams gang :
dug lnga gnas gyur ye shes lnga :
sgo gsum byang chub sems gsum dbyings :
sku gsung thugs su lhun gyis grub :
ces bsgoms la yig bdun ci 'grub bzla ba ni bdag gi rnal 'byor ro //
de nas mchod rdzas byin rlabs ni /
hU~M:
rang rig zhi lhag zung 'jug gi :
raM yaM khaM gis dngos 'dzin sbyangs :
phyi nang gsang ba'i mchod sprin rnams :
dbyings ye zung 'jug rol pa'i rtsal :
oM ma hA sarba pU dza AHhU~M:
bum pa'i bskyed bzlas ni /
bum pa mi dmigs stong pa'i ngang :
pad+ma nyi zla'i gdan steng du :
b+h+rU~M las bum pa bde chen klong :
rang rtsal ye shes rgyan dang ldan :
byang chub sems kyi rgya mtsho'i steng :
ma chags thabs shes zung 'jug dbus :
so sor rtog pa'i yi ge hrI:
bde chen gar dbang spyan ras gzigs :
'gro la rjes chags sku mdog dmar :
thams cad ro mnyam zhal gcig pa :
dga' ba bzhi yi phyag dang pos :
'gyur med rdo rje 'og ma yis :
rgyun chad med pa'i phreng ba dang :
pad+ma 'dab stong bde chen rtsal :
mi phyed rdo rje'i skyil krung bzhugs :
'dod yon rgyan du shar ba yi :
ye shes lnga ldan dbu rgyan dang :
ting 'dzin gzungs dran mngon shes kyi :
snyan cha mgul rgyan se mo do :
do shal stobs bcu'i ska rags mdzes :
mi 'jigs bzhi yi gdu bu dang :
dbang bcu'i sna tshogs zi ldir mdzes :
pa ti khra bos stod g.yogs sngo :
tshi gus smad dkris 'og pag bcas :
ma 'dres rgyan dang cha lugs rdzogs :
mtshan dang dpe byad dpal 'bar ba :
stong nyid gsang ba ye shes dbyings :
pad phreng tshe bum 'dzin pas 'khril :
pha rol phyin drug phyag rgya lnga :
bde stong zung du 'jug pa yis :
nor bu pad+ma mnyam par sbyor :
'od zer mtha' yas spro bar gsal :
ye shes lnga ldan lhun gyis grub :
sku gsung thugs kyi bdag nyid che :
oM hU~M trAM hrIHA:
oM AHhU~M:
mi 'gyur dwangs ma'i hrIHyig las :
'od 'phros ye shes spyan drangs gyur :
oM ma Ni pad+me hU~M hrI:
dzaHhU~M baM ho :
rang rtsal gnyis med mchod pa'i tshul :
oM shrI badzra rA ga d+hU pe d+hU:
oM shrI badzra rA ga puSh+pe pU:
oM shrI badzra rA ga A lo ke A:
oM shrI badzra rA ga gan+d+he g+han :
hU~M:
dbyings las bde chen byang chub sems kyi sku :
mi g.yo bzhin du sku lnga lhun gyis grub :
ma bcos gsal rdzogs bde chen spyan ras gzigs :
gar gyi dbang phyug sku la phyag 'tshal bstod :

bdag gi thugs ka'i hrIHyig las :
'od zer 'phros pas bum lhar phog :
bde chen rab bskul mnyam sbyor bas :
sgra dang 'od zer mkha' khyab 'phros :
bde gshegs rgyal ba mnyes par byas :
thams cad ma lus spyan drangs nas :
zhal zhugs sku yi dbyings su zhu :
yum gyi mkhar babs phyir spros pas :
byang chub sems kyis bum pa gang :
smin cing grol ba'i mthu ldan gyur :
oM ma Ni pad+me hU~M hrI:
zhes yig bdun ci 'grub bzla /
bsang chu 'am las bum rta sngags kyis byin brlab /
de nas slob ma rnams las chus khrus bya /
yungs dkar brab /
gu gul dud pas 'dug la /
hU~M hU~M hU~M bi shwa badzra kro d+ha dz+wa la maN+Da la phaT phaT phaT:
ha la ha la hU~M:
zhes drag tu brjod la bgegs bskrad sems bskyed gsal btab la /
gsan pa'i chos skabs su babs pa /
ji skad du /
bod yul lha yi skal pa spyan ras gzigs //
chos skal snying po yi ge drug ma yin //
zhes gdams par mdzad pa ltar gangs can ljongs kyi lha skal 'phags mchog spyan ras gzigs kyi smin grol rim pa bsam gyis mi khyab pa sngar byon cing da lta 'byon bzhin pa dang /
slad nas 'byon par 'gyur ba mtha' dag 'phags pa nyid kyi ye shes rol pa sha stag yin pas 'brel tshad don ldan 'khor ba dong nas sprugs pa'i phrin las mdzad pa la khyad par med kyang /
pad+ma gsung gi rgyud lung man ngag thams cad kyi zab pa'i nying khur phyung pa sprul pa'i gter chen o rgyan mchog gyur gling pas gnas mchog mkha' 'gro 'bum rdzong nas spyan drangs pa'i /
thugs rje chen po pad+ma sgyu 'phrul drwa ba zhes gzhan las kyang ngo mtshar zhing khyad par du 'phags pa'i phrin las kyi khyad par 'gro don nang gi smin grol la rnam grangs gnyis su bzhugs pa las /
thog mar smin byed kyi dbang bskur gsan pa'i yon du zhing khams 'bul bar 'tshal /
zhes maN+Dal phul /
thal mo me tog dang bcas te gsol ba 'debs pa 'di'i rjes zlos /
bla ma gar gyi dbang phyug dgongs :
'khor ba las ni bsgral ba'i phyir :
bde chen byang chub sems chen po'i :
dbang mchog ma lus bstsal du gsol :
lan gsum /
bdag gzhan nam mkha' dang mnyam pa'i sems can thams cad deng nas byang chub ma thob kyi bar du bla ma spyan ras gzigs dkon mchog rtsa gsum kun 'dus la skyabs su 'gro ba'i 'dun pa rtse gcig pas 'di'i rjes zlos /
na mo :
bdag dang mkha' mnyam sogs lan gsum /
'phags mchog spyan ras gzigs rgyal ba sras dang bcas pas thugs ji ltar bskyed cing bslab pa la bslabs pa de bzhin du gzhan gyi don du sems bskyed cing bslab pa la slob par bgyi'o snyam pas 'di'i rjes zlos /
ho :
sngon gyi rgyal ba sogs gsum /
tshogs gsag yan lag bdun gyi sgo nas rgyud sbyong ba'i tshig rjes don dran gyi ting nge 'dzin dang ldan pas 'di'i rjes zlos /
hU~M:
bla ma spyan ras gzigs sogs rjes zlos byar gzhug
/dbang gi gzhi 'god cing ye shes pa dbab pa'i slad du khyed rang rnams gar dbang spyan ras gzigs kyi sku 'di bzhin du gsal thobs shig
/chos rnams rang gi dbyings sogs bdag bskyed skabs ltar brjod /
zung 'jug nor bu pad+ma sbyor :
gnas gsum rdo rje'i yig gsum mtshan :
'od 'phros sangs rgyas zhing kun nas :
bsgoms pa dang 'dra'i ye shes pa :
dpag med spyan drangs thim par mos :
yig bdun gsham du /
rA rA rA rA tsA la ya tsA la ya hU~M aM haM dz+haiM:
zhes btags pa dang spos rol gyis byin dbab /
ye shes kyi rgyun brtan par byas pa'i mos pa mdzod /
tiSh+Tha badzra :
zhes rdo rje mgor bzhag
/dbang dngos la dmigs pa 'di bzhin du mdzod /
bum pa gzhal yas khang gi nang :
spyan ras gzigs dbang yab dang yum :
mnyam sbyor byang chub sems sprin ni :
spyi bo nas zhugs lus gang ste :
gnyis 'dzin 'khrul pa kun sbyangs nas :
gnyis med bde chen ye shes rtogs :
byang chub sems kyi lhag ma las :
spyi bo'i gtsug tu tshe dpag med :
dmar gsal mnyam gzhag tshe bum 'dzin :
gos dkar yum dang gnyis med 'khril :
longs spyod rdzogs sku'i rgyan chas mdzes :
pad+ma zla ba'i gdan bzhugs pa'i :
rigs kyi bdag pos dbu brgyan bsam :
bum pa bteg la /
hU~M:
chos kyi dbyings kyi bum pa ru :
bde stong dbyer med spyan ras gzigs :
gsang ba ye shes yum dang bcas :
mnyam sbyor lhag pa'i dga' ba bzhi :
byang chub sems kyi bdud rtsir 'khyil :
skal ldan rnams la dbang bskur bas :
phung khams skye mched gnas su dag :
sku ni longs spyod rdzogs skur ldan :
gsung ni bde ba chen po'i sgra :
thugs ni so sor rtog pa yi :
ye shes dbang mchog thob par shog :
oM ma Ni pad+me hU~M hrI:
kA ya wA ka tsit+ta a b+hi Shiny+tsa oM AHhU~M:
bum pa mgor bzhag bdud rtsi blugs /
dzaHhU~M baM ho :
bum lha bde ba chen por zhu :
thig le rang gi dwangs mar thim :
bde stong dbyer med ngang la bzhag :
shis brjod ci rigs bya /
des nang sgrub thugs rje chen po pad+ma gar dbang la bsten pa'i smin byed legs par thob pa yin pas 'di yi dam gyi lhar bzung zhing gzhan don la brtson pa sogs dam tshig rnams tshul bzhin bsrung ba'i mos pas 'di'i rjes zlos /
gtso bos ji ltar sogs dang gtang rag maN+Dal phul /
gnyis pa grol byed gdams khrid zab mo gsan pa'i yon du zhing khams 'bul 'tshal /
zhes maN+Dal phul /
de ltar dbang bskur thob pas rgyud smin pa'i gang zag gis thob pa tsam du mi 'jog par lam bsgoms nas rang rgyud grol ba'i thabs la 'bad dgos shing /
grol byed lam rim thams cad kyi snying po 'di lta bu la 'bad pa gal che ste /
'di la'ang sngon 'gro dngos gzhi rjes gsum du yod pa las /
dang po sngon 'gro ni /
de'ang nyams len thams cad kyi rtsa ba khams gsum srid pa'i bde 'byor la me 'obs dang btson dong lta bur mthong ba'i nges 'byung gi bsam pa brtan pos rgyud bskul te /
dben pa'i gnas su bde ba'i stan la sgo gsum g.yeng ba med pas 'khod nas /
dkon mchog kun 'dus bla ma spyan ras gzigs dbang phyug la ci mdzad khyod shes blo gtad lings bskyur gyis skyabs su 'gro
/nam mkha' dang mnyam pa'i pha ma sems can thams cad 'phags pa spyan ras gzigs kyi go 'phang la 'god pa'i slad du bdag gis bskyed rdzogs sgom bzlas bya snyam du smon pa'i sems bskyed /
phyag dang mchod pa sogs yan lag bdun pa'i tshig re re bzhin don gsal 'debs la rgyud sbyang /
byams pa dang snying rje dga' ba btang snyoms te tshad med pa bzhis 'jug pa'i sems bskyed blang dgos te /
de rnams kyi 'don cha ni /
na mo :
bdag dang mkha' mnyam sogs tshar gcig bklag
/des sngon 'gro mdor bsdus pa grub /
dngos gzhi la bskyed rim lha'i sgom bzlas dang /
rdzogs rim stong nyid kyi rnal 'byor gnyis yod pa las dang po ni rang dam tshig par bskyed cing dbang bskur rgyas btab la gnas gsum byin gyis rlabs /
lha ye shes pa spyan drangs pas gnyis med du bstim /
'phrul dga'i 'dod yon ltar rang las sprul pa'i lha mo rnams kyis rang la mchod bstod byed par bsgom dgos shing de rnams gsal 'debs pa ni /
chos rnams rang gi sogs nas /
dpal la bstod :
bar brjod /
de ltar bskyed pa'i rim pa la rnam pa gsal ba /
rnam dag dran pa /
nga rgyal brtan pos gsal snang ma thon gyi bar du bsgom dgos /
bzlas pa'i dmigs pa ni /
dam tshig sems dpa'i thugs ka ru :
sogs brjod la /
bzla bya'i sngags ni /
oM ma Ni pad+me hU~M hrI:
zhes spyan ras gzigs kyi yang snying yi ge bdun par grags pa 'di nyid yin la lha'i gsal snang /
ting nge 'dzin gyi 'phro 'du la rtse gcig tu gtad de yid gzhan du ma yengs par bya dgos la /
bzlas bsgom gyi phan yon kyang /
pad+ma rgyal po'i rgyud las /
sku yi dkyil 'khor gcig bsgoms pas //
sangs rgyas thams cad 'dus pa ni //
mgon po spyan ras gzigs sku yin //
bsgom dang yid la dran pas kyang //
mtshams med sdig pa dag par byed //
ces dang /
gsang 'dus rgyud las /
'jig rten sems can srog bton pa'i //
bsod nams 'phags pas bgrang nus kyi //
yig bdun lan gcig brjod pa yi //
bsod nams 'phags pas bgrang mi nus /
khams gsum sems can ma lus kun //
sangs rgyas sar bkod yon tan ni //
bgrang bar nus kyi yi ge bdun //
gcig brjod yon tan bgrang mi nus //
zhes pas mtshon te mdo rgyud kun nas rgya cher gsungs pas sgom bzlas 'di la brtson te mi lus thob pa don ldan du mdzad par zhu /
gnyis pa de nyid rdzogs rim gyi rgyas gdab pa ni /
snang ba lha dang grags pa sngags :
dran rtog gang shar ngo bo 'di :
ma bcos nam mkha' g.ya' dag ltar :
gsal rig rgyun chad med par bzhag :
'dzin med zhen med bde ba che :
ma mthong mi mthong mthong mi 'gyur :
de ni ye shes chen po 'o :
zhes gsungs pa ltar /
bskyed rim gyi grub mtha' snang ba thams cad thugs rje chen po'i sku
/sgra grags thams cad yi ge bdun pa /
dran rtog gang shar la bzo bcos med par rig stong ye grol nam mkha' lta bu'i ngang du 'dzin med zhen med lhug par bzhag la bskyed rdzogs zung du 'jug par bya /
rjes kyi bya ba ni /
snang srid byang chub sems su zhu :
thugs kyi thig ler ro gcig pa'i :
mtha' bzhi'i dri ma bral bar bzhag :
ces gsungs pa ltar snang srid lha'i 'khor lor gsal ba 'od gsal thig le chen por bsdu zhing /
de'i ngang las snying rje sgyu ma lta bu'i gzugs kyi skur ldangs te dge ba gzhan don du bsngo ba dang /
spyod lam bya ba'i tshul yang /
byar med rtsol med bsgom gyi ngang :
snying rje sgyu ma'i spyod lam spyad :
yang na re dogs gtad med ngang :
zhes gsungs pa ltar spyad pas 'bras bu ni /
de yis rang gzhan don gnyis 'grub :
mchog thun dngos grub 'bad med 'byung :
bde chen ye shes nges par thob :
mthar phyin lam gyi snying po 'o :
zhes bslu med rdo rje'i gsung gis gsal bar gdams pa'i don thugs la 'jog par zhu /
des smin grol gyi rim pa legs par grub pa yin pas dge ba byang chub chen por bsngo bas rgyas 'debs pa dang /
'di'i sgo nas rang dang gzhan gyi don rgya chen po bsgrub par zhu /
bsod nams 'di yis sogs brjod la 'dus pa gyes /
slob dpon gyis /
dzaHhU~M baM ho :
bum lha bde ba chen por zhu :
thig le rang gi dwangs mar thim :
bde stong dbyer med ngang la bzhag :
ces dang /
snang srid byang chub sems su zhu :
thugs kyi thig ler ro gcig pa'i :
mtha' bzhi'i dri ma bral bar bzhag :
ces bdag bskyed bsdu ldang dge bsngo shis brjod spyi ltar bya'o //
gang+gA'i bye snyed lus can rnams //
lam 'dis rang snang bde ba che //
pad+mo bkod par dbugs dbyung ste //
'phags pa'i phrin las rgyas gyur cig
/ces pa'ang sprul pa'i gter chen nyid kyis bka' yis rjes su gnang zhing sras yum zung gis gsung bskul mdzad pa ltar /
pad+ma gar dbang blo gros mtha' yas kyis 'phags mchog 'jig rten dbang phyug gi pho brang chen po'i mdun rol grub pa'i bsti gnas byang chub shing gi skyed tshal gyis mdzes pa'i dben khrod kun bzang bde gling du bgyis pa dge legs 'phel //

//
