@#//
kun mkhyen 'jam dbyangs mkhyen brtse'i dbang po'i rnam thar gsol 'debs bkra shis 'khyil ba'i sgra dbyangs zhes bya ba bzhugs //
ji lta ji snyed shes bya thams cad mkhyen //
dmigs med thugs rjes 'gro la bu ltar dgongs //
'khor ba dong sprugs nus pa'i chos kyi rgyal //
mkhyen brtse'i dbang po'i zhabs la gsol ba 'debs //
rgyal ba'i yab gcig rje btsun 'jam pa'i dbyangs //
gang 'dul rnam rol chos dbyings khyab pa las //
snyigs dus bstan 'gro skyob pa'i dpal mgon du //
bsam bzhin skye ba bzhes la gsol ba 'debs //
mdo smad sde bzhi dge bcu'i sman gyi ljongs //
phrin las 'gro 'dul sprul pa'i gnas kyi char //
rnam dag rigs sogs mchog gi gzigs pa lngas //
sprul pa'i sku ru bstan la gsol ba 'debs //
ye shes brnyes pa'i rnam 'dren mchog rnams kyis //
dam pa'i skyes bur mgrin gcig lung bstan cing //
phal pa'i spyod las 'das phyir lha mi kun //
'gro ba'i mgon du bsngags la gsol ba 'debs //
dbus gtsang bod chen kun tu zhabs kyis bcags //
mnyes pa gsum gyis yongs 'dzin brgya lhag bsten //
skyo ngal med par dam chos yongs su 'tshol //
thugs bskyed dpag yas khyod la gsol ba 'debs //
sa chen phug tu thugs dam mdzad pa'i tshe //
lhag pa'i lha yi phyag rgya thugs kar thim //
spobs pa'i gter chen brgyad po yongs su grol //
mkhyen gnyis rtsal chen rdzogs la gsol ba 'debs //
sgra tshad bzo gso grangs gnas tshig rgyan sogs //
gnas lnga rig pa yan lag dang bcas par //
phul du son pas gangs can 'dzin ma'i khongs //
mkhas pa'i snyan pas khyab la gsol ba 'debs //
'dul mngon dbu ma phar phyin gsang sngags kyi //
rgyud kun gzigs pa tsam gyis gting sleb cing //
mi brjed gzungs thob brtan pa'i 'khor lo'i tshul //
ma sbas gsal bar ston la gsol ba 'debs //
dri med tshul khrims nor bu'i rgyan chas sgeg
/ting 'dzin 'dzum dkar skal ldan yid dbang 'gugs //
shes rab rol sgeg sa gsum dpyid du g.yo //
bslab gsum dbang phyug zhabs la gsol ba 'debs //
zab rgyas gnas la chos spyan rdul dang bral //
'chad rtsod rtsom la chags dang thogs pa med //
mdzad spyod kun la 'khrul pa'i dri ma zad //
lha mi yid ches skyed la gsol ba 'debs //
rang gi yon tan rgya mtsho'i gter bzhin sbed //
gzhan gyi yon tan phra mor bsngags shing 'dud //
bstan 'gro'i don du gces rgu'i bdog pa yang //
rtswa bzhin gtong bar mdzad la gsol ba 'debs //
gzungs dang ting 'dzin mngon shes rgya mtsho mnga'//
'jig rten gsum gyis mchod 'os nyid gyur kyang /
khengs dregs mi mnga' dam chos tshig gcig phyir //
dka' chen dang du bzhes la gsol ba 'debs //
ltar snang chos la bsnyad pa'i 'dzin skyong sogs //
'jig rten bya gzhag gang la'ang ltos med pas //
'jigs med seng ge lta bur kun bzang spyod //
sa steng 'gran zla bral la gsol ba 'debs //
sgrub brgyud shing rta che brgyad ring lugs kyi //
gzhung gdams man ngag chu klung ma lus pa //
thugs mtshor bskyil nas smin grol rgyun 'bebs pas //
bstan pa'i srog rtsa mthud la gsol ba 'debs //
thub bstan yongs su rdzogs pa'i shing rta che //
gdul bya ris su ma chad 'dul ba'i gnyen //
phyogs su ma lhung grub mtha' mtha' dag gi
/gtsug gi nor bur gyur la gsol ba 'debs //
phrin las thams cad gzhan phan 'ba' zhig sgrub //
'brel tshad don ldan ngo mtshar ltas mang mnga'//
bsod nams tshogs chen bsam mi khyab pa bskrun //
sa bcu'i dbang phyug khyod la gsol ba 'debs //
o rgyan yab yum dri med bshes gnyen zhabs //
chos rgyal mes dbon chos dbang kun mkhyen sogs //
dgu ldan brgyud pa'i bla ma yi dam lhas //
byin brlabs dngos grub bstsal la gsol ba 'debs //
brtse ba chen po khu dbon brgyud bcas kyis //
dbang bskur rgyud gtad gzhan yang 'phags bod kyi //
mkhas grub du mas dngos nyams rmi lam du //
yang yang rjes su bzung la gsol ba 'debs //
khyad par slob dpon 'jam dpal bshes gnyen gyis //
mdo rgyud gsang mdzod bstsal nas ye shes skur //
byin gyis brlabs pas nyid dang dbyer med pa'i //
mkhyen rtogs rdzogs par sad la gsol ba 'debs //
'dus pa'i dal du zhugs tshe so ston mchog
/ye dbang mthu yis snyigs ma'i phung khams sbyangs //
rdo rje sems dpa'i gsang ba gsum du gyur //
rigs kun khyab bdag mchog la gsol ba 'debs //
rgyal yum rdo rje btsun mos rjes su bzung //
snang srid dag pa rab 'byams 'khor lor shar //
rdo rje lus kyi dkyil 'khor gsal bar gzigs //
grub pa'i khyu mchog khyod la gsol ba 'debs //
phyi nang gnas gsum mkha' 'gro'i 'du ba thob //
'bar ba gsum gyi ye shes gong du 'phel //
spyod pa gsum gyi rten 'brel mthar phyin pa'i //
rnal 'byor dbang phyug chen por gsol ba 'debs //
skyes rabs du ma'i las kyi 'phro sad de //
mdo rgyud bka' lung dkon pa'i pusti ka
/rten mchog dam rdzas chu klung bye ba snyed //
rnam thar rgya mtshor bskyil la gsol ba 'debs //
brgyud pa drug ldan sa dang dgongs pa'i gter //
dag snang snyan brgyud rjes dran yang gter bcas //
bka' babs rin chen rnam bdun rgyal srid brnyes //
chos kyi 'khor los sgyur la gsol ba 'debs //
rang snang dbang 'dus gzhan snang zil gyis mnan //
ma 'bad par yang phrin las rnam bzhi 'grub //
DA ki chos srung mthu ldan dregs pa yis //
ci bcol bka' bzhin sgrub la gsol ba 'debs //
zab rgyas chos kyi 'khor lo grangs med pas //
skal ldan bye snyed smin cing grol bar mdzad //
bsam gyis mi khyab 'phags pa'i rnam thar 'chang //
thugs rje'i bdag nyid khyed la gsol ba 'debs /
(kha skong /
zhing 'dir gzigs pa yol ba'i tshul bstan tshe //
sprul gzhi dwangs bsil rtse mo lnga pa ru //
lnga brgya'i gtsug rgyan dri med bshes gnyen dang //
dgongs dbyings gcig tu gyur la gsol ba 'debs //
slar yang gang 'dul gdul bya'i snang ngo ru //
sku gsung thugs dang yon tan phrin las kyi //
sprul pa du mas bstan 'gro'i re ba skong //
'gro don pha mtha' yas la gsol ba 'debs //
mgon khyod kun tu gzigs pa chen po der //
mngon 'tshang rgya tshe 'khor gyi thog ma ru //
bdag cag byang chub mchog gi skal bar ldan //
rgyal ba de yi zhabs 'bring byed par shog)
/mi phyed gus pas rtse gcig gsol btab mthus //
skye ba 'di bzung byang chub ma thob bar //
dpal ldan bla ma mchog dang mi 'bral bar //
rjes su bzung nas rnam thar mngon byed shog
/mnyes pa gsum gyis tshul bzhin bsten nas kyang //
thugs kyi bcud thob nyams len mtha' ru phyin //
sa dang lam gyi yon tan yongs rdzogs te //
rdo rje 'chang dbang go 'phang 'grub gyur cig
/chos bzhin sgrub la bar chad mi 'byung zhing //
lung rtogs chos la rang dbang 'byor pa yis //
sangs rgyas bstan pa 'dzam gling khyab par spel //
chos kyi rgyal po khyed dang mtshungs par shog
/thub bstan yongs rdzogs kyi mnga' bdag kun mkhyen bla ma rin po che'i rnam thar rgya mtsho chen po la dad gus kyi skra rtses blangs pa'i thigs pa 'di nyid rmongs brtul blo gros mtha' yas kyis mnyam med shangs pa bka' brgyud kyi rnam thar gsol 'debs u dum+bA ra'i phreng bar bstar ba las mos ldan du ma'i bzhed ngor khol du phyung ste slar smon tshigs sogs tshigs bcad kha shas kha bskangs pa dge legs 'phel //
mjug gi kha skong 'das byung dang rjes su 'brel ba'i shwa lo ka gsum chos kyi blo gros pas bsnan pa tshe rabs kun tu rje btsun 'jam dbyangs bla mas rjes su 'dzin zhing ye shes gzigs pa'i byin rlabs snying dbus su 'jug pa'i rgyur gyur cig
/mang+ga laM//

//
