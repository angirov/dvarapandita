sde gsum spyi skor /   zab mo rdzogs chen sde gsum las :
man ngag gdams pa ma bu bzhugs :
gu ru rje la gus phyag 'tshal :
da ni gdams pa ma bu bstan :
dkyil 'khor pad bum snying a de :
yul dbang shes gsum kun gzhi mtshon :
snang stong bde stong bde ba che :
yul stong dbang dag rnam shes 'gyur :
kun gzhi bya byed bral ba 'o :
sa ma ya rgya :

lo chen bai ros 'di skad bzhed :
ngo bo kun gzhi rang bzhin rnam shes thugs rje'i rtsal las dbang po dang yul la :
'gyu ba rol rtser ba shar ba'i tshe :
'gyu byed de nyid shes pas dug lnga rnams :
gang 'gyus pa la bltas pas cir yang mi dmigs pa chos dbyings ye shes kyi klong :chen po 'o :
yul dngos med zang thal cir yang snang ba me long ye shes kyi klong :
dwangs gsal rig pa dngos med zang thal dngos med du shar ba rang bzhin 'od gsal ba mnyam nyid ye shes kyi klong :chen po 'o :
sangs pa snang ba yul ngo bo med cing rnam pa ma 'dres yongs gsal sor rtog klong :
grol ba zang thal yul med du grol bas blo 'das bya rtsol med pa bya bral nan tan gyi ye shes klong :chen po 'o :
klong chen lnga yi byin gyis brlabs :
klong chen lnga ru nyams su blangs :
klong chen mngon par rdzogs pa 'o :
sa ma ya rgya :

sems dang rig pa'i dbye 'byed bya :
'byed par byed pa sems sde yin :
chos nyid klong du chub pa na :
klong yangs lta ba klong sde yin :
dbyings rig gnyis med lta ba de :
man ngag sde ru shes par bya :
sa ma ya rgya :

phyogs bcas lta bas don mi mthong :
phyogs med nyid du blta bar bya :
phyogs ris med par la bzlas na :
la shan 'phrang las thar bar 'gyur :
sa ma ya rgya :

slob dpon sgom 'dod rang rig 'di :
lo chen bai ro dkar gsal 'dzum :
paN zhwa chos gos smug ber gsol :
rdo rje'i skyil krung pad zlar bzhugs :
mnyam gzhag thod pa bcud bkang bsnams :
'od dang 'od zer 'bar bar bsgom :
A+o~M AHhU~M gu ru bai ro tsa na sid+d+hi hU~M:
gdams pa'i mthar thug snying la phur :
lha sras rat+na mchog gi ming :
me sgron rta lo bde chen ming :
khams phyogs lho rgyud phyogs su skye :
thabs shes rten 'brel legs pa'i tshe :
de nyid 'phrad 'gyur ngo mtshar che :
kho mos byin brlab zhal phye nges :
de ltar snying thig ma bu dang :
shrI siM ha'i chos sman bcas :
bka' srung rnams kyis thub par srungs :
las 'phro can dang 'phrad par shog :
sa ma ya rgya :
rang gi skra dang bai ro tsa na'i lcang lo dang bcas sbas pa'o :
gter chen mchog gyur gling pas pad+ma shel phug nas spyan drangs pa'i shog ser las phab rim bzhin mkhyen brtse'i dbang pos bris pa dge /
zhus so ///
/
