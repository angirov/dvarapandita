@#//
bde gshegs 'dus pa'i rgyas pa'i sbyin sreg bde chen rab 'bar zhes bya ba bzhugs so //
sgrub chen bka' brgyad bde gshegs 'dus pa'i rgyas pa las thams cad pa'i sbyin sreg gi cho ga bde chen rab 'bar zhes bya ba /
bcom ldan 'das 'dod dgu thams cad 'byung ba dpal he ru ka la phyag 'tshal lo //
ri~Xg pa'i ye shes bdag 'dzi~Xn bral ba'i mes //
'a~Xgyur bcas 'khrul rtog bsregs las me~Xd snang lcags //
rdo~X rje~X'i gser du grub mdzad gdod ma'i mgon //
kun khyab bde gshegs snying po der phyag 'tshal //
don dam mtha' bral bde chen dbu ma'i chos //
mngon sum gsal byed snang ba rab 'bar bas //
dngos grub g.yang du 'khyil pa'i dga' ston dpyid //
tshe dpal bsod nams dpal gyis rtag tu skyongs //
de yang dbang thob cing dam tshig la gnas pa'i sngags pa bsnyen sgrub las rung du smin pa'i gang zag gis myur lam sbyin sreg gi cho ga ji ltar sgrub pa'i tshul la /
phyi nang gsang ba yang gsang bzhi'i dang po la /
sbyor ba dang dngos gzhi gnyis /
dang po ni /
gang du bya ba'i gzhi der bdag gi rnal 'byor sngon du 'gro bas gzhi bdag la gtor ma bsngo zhing /
rdo rje dang bcas pa'i lag g.yas sa la bzhag ste bdag po'i sngags kyis sbyang ba kun rdzob dang /
chos thams cad stong nyid du mos pa don dam pa'i sbyang ba tsam byas rjes /
bkra shis pa'i sa la stegs bu gru bzhi khod snyoms par byas pa'i steng du thab khung gru bzhi rgyar khru do dpangs su khru gang pa /
thab kyi steng du mu ran nam mchu sor brgyad dor ba'i rgya dpangs sor brgyad pa'i kha khyer bags kyis gzhol ba'i kha khyer la rin po che'i phreng ba /
mu ran la me ri g.yas skor thab dbus su sor drug pa'i rin po che ser pos mtshan pa'o //
brkos thab tu byed na stegs bu'i dbus su mchu dma' ba dang thab kyi zab brkos la /
de nas mchu sor brgyad phyir 'gyed pa nas kha khyer rgya dpangs sor brgyad pa bya ba tsam khyad par yin /
bris thab tu byed na stegs bu dri bzang ba byung lnga bdud rtsi dang sbyar ba'i chag chag btab la tshangs zur gyi thig spyi mthun du btab pa'i dbus nas logs ngos su khru re gzhal ba'i sar gru bzhi par bcad pa'i phyi rol du sor brgyad pa'i mchu dang kha khyer gyis bskor /
thab dbus su 'khor lo rtsibs brgyad pa'i lte bar sor drug pa'i rin po ches mtshan pa'am /
yang na rin chen rkyang pas kyang rung /
mu ran la me ri ser po g.yas skor dang /
de'i phyi kha khyer la rin po che'i phreng bas bskor ba bri /
brtsig thab sogs gang gi tshe yang kha dog ser por bya zhing /
bcad tshon sogs kyang ngur smrig gis mtshon ji ltar rigs pa las nag po sogs tshon sel gyis ma phog pa gal che'o //
der tsher ma med pa'i 'bras bu can gyi shing 'o mar bcas pa gur gum gyi chab kyis bran pa khru gang tsam du gru bzhir brtsig
/rang gi g.yas su khebs ser pos bkab pa'i stegs la rim pa bzhin du /
rigs brgya'i sbyin sreg rtsa bar /
bud shing dkar po khru gang tshad :
tsan+dan dkar po 'o mas sbang :
mchog sbyin 'dir ni khru gang tshad :
/'dab ma dang bcas rtse mo ngos :
sngar bzhin sbangs la yam shing bya :
zhes gsungs pas mtshon pa ltar ram /
spyi mthun 'bras bu can gyi yam shing khru gang ba mngar gsum dang mar khur nyug pa /
de bzhin mngar gsum sbyar ba'i zhun mar dang /
gur gum 'o mar bcas pa'i zho zan dang /
til dkar po dang /
'bras ma grug pa dang /
so ba gra ma med pa /
nas dang /
sran ma dang /
gro dang /
dUrba dang /
ku sha rnams dang /
gzhan yang bshal sman dang /
dug rigs ma yin pa'i rin chen 'bru sman sna tshogs sbyar ba rnams 'jig rten pa dang /
'jig rten las 'das pa'i rim pas nyis rim du 'god /
g.yon ngos su gong 'dra'i stegs la 'jig rten 'das ma 'das kyi gtor ma sman raka chu gnyis sngon 'gro'i nyer spyod /
las bum /
mdun du rdor dril dgang blugs dang bcas 'du bya ste /
snga ma las /
mar dang dkar gsum mngar gsum dang :
yam shing 'o ma chan dang nas :
de la sogs pa'i mthun rdzas rnams :
rim pa bzhin du dbul bar bya :
til ni med du mi rung ngo :
zhes dang /
chog byang rtsa bar /
de nas sgrub pa po'i g.yas phyogs su ni :
'o ma la sogs pa zhi ba'i bsreg rdzas te :
dkar po'i nas dang :
chan la sogs pa dang :
ku sha'i phon po gcig dang yon chab kyi snod rnams ni phreng ba'i tshul du bzhag go :
me tog dang bsang gtor gyi snod dang :
zhabs bsil gyi snod dang :
me tog la sogs pa'i mchod rdzas rnams kyang phreng ba'i tshul du dgod do :
dgang gzar dang blugs gzar dang :
yam shing dang rdo rje dril bu dang :
til dkar po rnams ni mdun du bzhag ste :
de yang phreng ba'i tshul du'o :
zhes gsungs pas mtshon no //
gnyis pa la /
'jig rten pa'i me lha mchod pa /
'das pa'i me lha mchod pa /
rjes kyi rim pa dang gsum /
dang po ni /
zla ba yar gyi ngo'i bkra shis pa'i nyi ma'i snga dro'i cha la ku sha sogs gtsang ma'i stan la dga' zhing spro ba'i sems kyis chas gos ser po dang ldan pas bzang po'i 'dug stangs kyis byang du phyogs par 'dug ste /
sbyin sreg khol sgrub kyi skabs bdag bskyed rgyas bsdus ji ltar rigs pa bsgoms shing las bum bsgrub pa'am bsang gtor rnams bdud rtsi nyid kyis byas kyang rung /
sgrub mchod dang 'brel ba'i tshe /
oM badzra kro d+ha ma hA shrI he ru ka hU~M phaTaHphaT dzaH
zhes brjod pas rang nyid dkyil 'khor gyi gtso bo las mar me gcig las gnyis mched kyi tshul du che mchog he ru ka zhal gcig phyag gnyis pa'i rnam pas thon nas sbyin sreg gi las rim la 'jug par mos la /
rdor dril /
a mr-itas bsang /
swa b+hA was sbyang /
stong pa'i ngang las hU~M las byung ba'i rdo rje thabs kyi rang bzhin ye shes lnga'i ngo bo dang /
a las byung ba'i dril bu shes rab kyi rang bzhin stong nyid chos kyi sgra dbyangs sgrog pa /
gnyis ka'ang don dam pa'i byang chub sems kyi rang bzhin no //
oM ma hA badzra hU~M/
zhes lag g.yas kyis rdo rje thugs kar gsor /
oM badzra g+haN+De AH
lag g.yon gyis dril bu dkrol zhing dkur brten /
oM sarba ta thA ga ta ma hA a nu rA ga Na badzra swa b+hA wa At+ma ko\u0f85 haMH
thugs kar 'khyud rgya bya /
dgang blugs bsang sbyang /
rang gi snying ga nas 'od zer 'phros /
ye shes lha'i thugs rgyud bskul /
thabs dang shes rab kyi rang bzhin ye shes sems dpa' 'od zer gyi tshul du bkug
/dgang blugs la thim pas dngos grub thams cad 'byung ba'i dam tshig gi yo byad du bsam /
mchod bsreg gi rdzas rnams bsang sbyang /
hU~M/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bus //
dpag yas nam mkha' gang bar gyur //
oM badzra ar+g+haM AHhU~M nas /
shab+da'i bar dang /
oM AHhU~M sarba pany+tsa a mr-ita hU~M hrIHThA/
oM AHhU~M ma hA rak+ta dz+wa la maN+Da la hU~M hrIHThA/
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA/
zhes mchod rdzas rnams byin gyis brlabs /
bsreg rdzas rnams bdud rtsis bran la /
rdo rje rtse gcig pa'i phyag rgyas reg cing /
oM swA hA/
phyag rgya de nyid kyis yam shing la /
oM AHswA hA/
zhun mar la /
oM shrI swA hA/
'bru rnams la /
oM dzriM swA hA/
rdzas gzhan rnams /
oM ku ru ku ru swA hA/
rdzas rnams kyi ma dag pa'i nyes skyon thams cad sbyangs te stong par gyur /
stong pa'i ngang las rdzas rnams rang rang gi ming yig dang po thig les brgyan pa las byung ba'i bdud rtsi'i bcud can mtshan nyid thams cad yongs su rdzogs pa so so'i las sgrub pa la thogs pa med pa'i nus pa dang ldan par bsams la /
oM bi ma la ag+na ye swA hA/
zhes sogs rdzas sngags rnams lan gsum gsum brjod pas byin gyis brlab bo //
rgyal po'am rgyal rigs kyi khyim las byung ba dang nor bu las byung ba'i me du ba med pas sbar la /
oM dz+wa la dz+wa la hU~M/
rlung g.yab kyis g.yab cing /
hU~M hU~M hU~M zhes brjod /
hU~M lan bdun bzlas pa'i blugs gzar gyi mar khus kyang gso bar bya'o //
de nas ku sha sngo ljang dri ma med pa la las bum gyi chus bran te /
oM a mr-ita kuN+Da lI sarba big+h+nAn nA sha ya hU~M phaT/
ces bsangs la /
oM/
ku sha 'di ni gtsang zhing dge
/tshangs pa lha rnams dag byed yin //
dkon mchog gsum ni mnyes byed pa //
sa las skyes pa 'dab ma'i snying //
bdag gi bgegs rnams thams cad ni //
zhi dang bkra shis mdzad du gsol //
swA hA/
zhes brjod de ku sha gnyis gnyis rtse mo gshibs pa dag sgrub pa po'i g.yon ngos kyi thab kyi kha khyer la rtse mo byang nas lhor byas te phyogs bzhir g.yas bskor du dgram zhing rgyab ma rnams kyi rtsa bas non par bya /
slar thab tu rtse mo byang du bstan pa'i ku sha ba lang gi rna ba lta bu ha cang mi ring bas g.yogs so //
de nas thab bsang sbyang /
stong pa'i ngang las hU~M las rgyas pa'i thab khung ser po dbyibs gru bzhi mu ran kha khyer dang bcas pa'i dbus su 'khor lo rtsibs brgyad pa'i lte bar rin po che ser po dang kha khyer dang zur bzhir rin po ches mtshan pa /
dwangs shing sgrib pa med pa'i 'od zer kun tu 'phro ba rgya dpangs sogs mtshan nyid thams cad yongs su rdzogs pa'i nang du me'i dkyil 'khor gru gsum pa dang a las zla ba'i dkyil 'khor gyi steng du raM ser po las dbyug tho ser po raM gyis mtshan par gyur te /
de las me lha ser po drang srong gi cha byad can /
sha skem pa tshangs pa'i skud pa ser po dang ldan pa /
zhal gcig phyag bzhi pa /
g.yas dang po dbyug tho /
gnyis pa na bgrang phreng /
g.yon dang po na ril ba spyi blugs /
g.yon gnyis pa skyabs sbyin gyi phyag rgya can drang srong gi tshogs kyis yongs su bskor bar gyur /
dri'i thig le gnas gsum du bkod tshul byas la /
de'i spyi bor oM dkar po /
mgrin par AHdmar po /
thugs kar hU~M sngon po /
bdag gi thugs ka nas 'od zer lcags kyu lta bu 'phros pas shar lho nas me lha 'khor bcas spyan drangs par bsams la /
lag g.yas mi 'jigs pa'i rgya dang bcas pas mthe bong g.yab cing /
oM/
tshur gshegs tshur gshegs 'byung po che //
me lha'i rgyal po drang srong mchog
/bsreg blugs zhal zas bzhes slad du //
'bar ba'i gdan la bzhugs su gsol //
oM pA ba ka ag+na ye A gats+tsha ya /
ma ma puSh+TiM ku ruHoM:
zhes mdun gyi nam mkhar bzhugs pa la las bum gyi chu dang las sngags kyis bgegs bskrad /
oM badzra aM ku sha dzaH
lcags kyu'i phyag rgyas dgug
/oM badzra pA sha hU~M/
zhags pa'i phyag rgyas gzhug
/oM badzra s+pho Ta baM/
lcags sgrog gi phyag rgyas gnyis med du bya /
oM badzra g+haN+De hoH
dril bu'i phyag rgyas dgyes pa bskyed /
stong gsum kun tu dri mchog 'byung 'gyur pa'i //
spos dang sman sbyar chu gtsang dam pa 'dis //
mi gtsang dri ma'i tshogs rnams dag gyur cig
/oM swa b+hA wa shud+d+haHswA hA/
bdag cag me tog spos rab dang //
sbyin sreg mchod pa 'di 'bul gyis //
bzhes nas bdag la dgyes par mdzod //
oM badzra puSh+pe pra tIts+tsha hoHnas /
shab+da'i bar gyis mchod /
hU~M/
gzi brjid chen po me yi lha //
'dod pa thams cad stsol mdzad pa'i //
bdag gzhan don 'grub sa la bzhugs //
'dzin byed me lha nyid la 'dud //
ces bstod /
bum chus gtor zhing /
ji ltar bltams pa sogs kyi mthar /
oM sarba ta thA ga ta a b+hi She ka ta sa ma ya shri ye hU~M/
zhes bum chus gtor zhing phyogs bcu'i sangs rgyas rnams kyi thugs ka nas dbang gi lha mo byang chub sems kyis gang ba'i bum pa thogs pa spros te dbang bskur /
oM rat+na a laM kA ra swA hA/
zhes de rnams kyis rgyan btags par bsam /
de nas byon skyems ni /
me lha zhal 'dzum pa dang bcas pas cung zad gdangs pa'i ljags dang gzar bu gnyis kyi kha la raM yig 'od zer gyi phung po 'bar bas mtshan pas sreg blugs bdud rtsi'i rgyun drangs te gsol bar bsams la /
lag gnyis khu tshur byas pa'i mtheb mdzub gnyis rtse sprad pa'i rin po che'i khu tshur gyis dgang blugs bzung nas /
oM bi ma la ag+na ye swA hA/
zhes g.yas pa'i blugs gzar bdun gyis g.yon pa'i dgang gzar bkang ba'i gzar bu kha sbyar pus mo'i phyir mi 'da' bas g.yas su bskor zhing /
oM pA ba ka ag+na ye zhes pa'i mthar /
bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyi tshe dang bsod nams ye shes thams cad puSh+TiM ku ru oM/
zhes pa lta bu spel tshig sbrel bas 'bul /
tshul de ltar lan gsum du 'bul zhing me pra brtag
/de nas rdzas rnams las /
khu ba'i rang bzhin can rnams zhal dang /
yam shing /
dUrba /
ku sha sogs 'od kyis dkyil 'khor dang /
zho zan dang til sogs phyag gis mtshon par phul bar mos te /
lag gis bzung du btub pa rnams g.yas pa'i mtheb srin sbyar ba'i mchog sbyin gyi tshul dang /
de las gzhan pa rnams blugs gzar gyis dbul zhing /
'bul sngags dang go rim ni /
yam shing /
oM pe she hasta badzrA ya swA hA/
mar khu /
oM bi ma la ag+na ye swA hA/
zho zan dang zas mchog
/oM sarba sam+ba de swA hA/
til /
oM sarba pA paM da ha na badzrA ya swA hA/
'bras /
oM badzra puSh+TA ya swA hA/
so ba /
oM badzra bi dza ya swA hA/
nas /
oM ma hA be gA ya swA hA/
sran ma /
oM ma hA ba lA ya swA hA/
gro
/oM badzra g+hasma ri swA hA/
dUrba /
oM badzra A yu She swA hA/
ku sha
/oM a pra ti ha ta badzrA ya swA hA/
rdzas gzhan rnams /
oM A ha ra A ha ra pu le ma hA da ra pe sha puSh+TiM ku ru oM/
zhes bdun la sogs pas phul ba'i mthar bye brag gi spel tshig gzhan las 'byung ba ltar ram /
spyi khyab tu /
bdag cag dpon slob ces sogs gong bzhin spel /
de dag gi tshe dmigs pa ni /
bsreg rdzas phul bas lha mnyes te 'od zer gser mdog nyi gzhon lta bu 'phros pa'i rtse las 'chi med kyi bdud rtsi dang /
rat+na'i char babs pas gnas lus longs spyod thams cad 'phel zhing rgyas par bsam mo //
skabs 'dir spro na dngos grub blang ba'i don du dgang blugs kyang 'bul bar gsungs shing ma 'byor yang skyon med /
gang ltar yang /
a kA ro'i sngags lan gsum gyis gtor ma bsngo /
bstod pa ni /
tshangs pa 'jig rten mgon gyi sras //
me lha'i rgyal po drang srong mchog
/'byung po yongs su skyob pa'i phyir //
thugs rje'i dbang gis sku sprul pa //
rig sngags grub pa'i drang srong tshul //
nyon mongs sreg pa'i shes rab 'od //
bskal pa'i me bzhin gzi brjid 'bar //
mngon shes rdzu 'phrul zhabs dang ldan //
thabs kyi sprul pa'i theg pa bcibs //
bgrang phreng 'dzin zhing rig sngags gsung //
bdud rtsi'i bcud ldan gun+d+he bsnams //
chos kyi bdud rtsi yongs la bsil //
nyes pa'i skyon bral tshangs par spyod //
'jig rten gnas kyang mya ngan 'das //
zhi ba brnyes kyang thugs rje che //
de la bstod de phyag kyang 'tshal //
yig brgyas nongs pa bshags /
na mo /
rig pa'i rgyal po khyod kyis las thams cad byed pas bsreg rdzas lha'i zhal du 'bul ba dang me nyid ye shes kyi mer byin gyis brlabs nas bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyi tshe dang bsod nams ye shes thams cad rgyas pa'i phrin las mdzad du gsol /
zhes 'dod don gsol /
oM AHhU~M muM/
ye shes kyi me lha thab kyi shar lhor gshegs par gyur //
gnyis pa la /
gzhal yas khang gdan bcas bskyed pa ni /
hU~M/
dam tshig me lha'i lto ba 'byams klas dbyings //
rang byung lhun grub rin chen gzhal yas khang //
gru bzhi sgo bzhi shel gser rA ga dang //
margad bai DUr+Ya yi rang bzhin can //
zhes pa nas /
pho mo kha bub gan rkyal bsnol mar gyur //
zhes pa'i bar las byang bde ba chen po'i rnam rol bzhin no //
skabs 'dir sbyin sreg rkyang pa'i skabs brten pa lha bskyed nas /
spyan 'dren byed pa yin mod /
'dir sgrub mchod dang rjes 'brel gyi dbang du byas te /
hU~M/
'og min chos dbyings dbus mtha' med pa nas //
zhes pa nas /
e A ral+li hrIng hrIng dzaHhU~M baM hoH
zhes pa'i bar spyan 'dren gyi tshig brjod pa dang bstun /
las rdor gyis dpal dgu'i sngags brjod cing sgrub dkyil las maN+Dal me tog gis mtshon par spyan drangs pa slob dpon la g.yas su bskor te g.yon phyogs nas phul ba las me tog thab tu dor ba dang mnyam du dpal dgu po so so'i sngags brjod mthar gsal gdab pa ni /
hU~M/
dbus phyogs mi 'gyur mthing nag e dbyings su //
zhes pa nas bka' sdod bskyed pa'i bar dang /
hU~M/
'og min chos dbyings mtha' bral zhing khams su //
zhes sogs kyis mchod cing /
hU~M/
bde gshegs sku lnga'i sogs kyis bstod pa'ang las byang gi dkyus bzhin no //
de nas /
dkyil 'khor pa dang bcas pa'i lha thams cad las gser btso ma lta bu'i 'od zer zhing thams cad du khyab par 'char bas rgyas pa'i phrin las mdzad par bsam /
byon skyems ni /
dkyil 'khor gyi lha rnams zhal 'dzum pa dang bcas pas cung zad gdangs pa'i ljags rdo rje ser po'i rnam pa can dang gzar bu gnyis kyi kha la hU~M yig ces 'don pa spo /
gtso sngags kyis dgang zhing khro bo'i spyi sngags kyis 'bul /
de nas yam shing la sogs pa'i rdzas gzhan rnams khro bo spyi sngags kyis thun mong ngam /
zhi ba dang dpal dgu so so'i sngags lan re'i mthar rdzas sngags kyis bcu la sogs pa ji ltar rigs par phul mthar spel tshig gong ltar sbrel /
tshul de lta bus brgya'am sum brgya nyer gcig sogs skabs dang sbyar te 'bul /
de'i tshul yang chog byang rtsa ba las /
de nas mar gyi dgang blugs gsum mam bdun phul la :
bsreg blugs sum 'gyur du 'bul lo :
de nas yam shing ngo :
de nas 'o ma dang zho dang gur gum dang sbrang rtsi dang ka ra la sogs pa 'bul lo :
rdzas re re dang sngags re re spel la dbul lo :
sngags nyung la rdzas mang ba ni spang bar bya'o :
rdzas nyung la sngags mang ba ni 'gal ba med do :
zhes so //
rdzas rnams rdzogs nas las 'chol ba'i tshe /
lha rnams kyi thugs ka nas spros pa'i sangs rgyas rnams kyis gser gyi bum pa bdud rtsi dang rin po ches gang ba 'dzin pas zla ba ser po la gnas pa'i bsgrub bya'i steng phyogs nas bdud rtsi dang rin po che'i char phab pas de'i lus dang /
khyim gang ste tshe dang bsod nams nor dang longs spyod thams cad rgyas par bsam mo //
slar yang dgang blugs sngar bzhin 'bul /
oM badzra wasatrA ya swA hA/
zhes gos gsar pa dang /
oM badzra tam+bu lA ya swA hA/
zhes rdo thal med pa'i so rtsi dbul /
oM shrI badzra he ru ka sa pa ri wA ra ar+g+haM pra tIts+tsha swA hA/
zhes sogs chu gnyis nyer spyod dang bcas pas mchod /
yang dag 'jam dpal gshin rje pad+ma dbang //
rdo rje gzhon nu bla med he ru ka
/che mchog rig 'dzin dregs 'dul drag sngags sogs //
bka' brgyad lha tshogs rnams la phyag 'tshal bstod //
ces bstod /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang /
yig brgyas nongs pa bshags /
oM/
khyed kyis sems can sogs dang /
oM AHhU~M muM zhes brjod cing /
sgrub mchod dang sbrel tshe /
dkyil 'khor pa'i lha tshogs rnams sgrub pa'i dkyil 'khor la gshegs par bsam shing /
maN+Dal me tog gis mtshon pa sgrub dkyil ga la bar spyan drangs /
gzhal yas khang gdan dang bcas pa rang la thim par bsam /
sreg rkyang gi skabs su ni ye shes pa chos dbyings su gshegs shing dam tshig pa rang la bsdu /
'on kyang bla med thun mong ma yin pa'i skabs 'dir dam ye gnyis med dbugs rngub pa'i sbyor ba dang bstun rang la bstim pas mi shigs pa'i thig ler ro gcig tu bsams kyang legs so //
gsum pa ni /
las sngags kyis bsang /
badzra sa mA dzaHsa me lha ye shes pa spyan drangs /
dzaHhU~M baM ho /
dam tshig pa dang dbyer med du gyur /
de nas dgang blugs byon skyems bzhin dang /
gos zung dang so rtsi sngar ltar 'bul /
rdzas sngags rnams /
so so'i sngags mthar /
oM pA ba ka ag+na ye bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyis nongs pa gang bgyis pa'i nyes tshogs zhi ste srid zhi'i yon tan thams cad rgyas par gyur cig puSh+TiM ku ru oM/
zhes 'bul /
de yang chog byang du /
de nas yang me lha la sogs pa kun bsangs la :
ye shes kyi me lha gang na bzhugs pa'i sa nas spyan drangs la bstim :
de la rdzas rnams dbul :
dgang blugs gsum mam lnga bdun ci 'byor dbul :
rdzas lhag ma ni re re gsum gsum lnga lnga tsam ldang na res mos gong bzhin 'bul :
mi ldang na gcig tu bsdus te 'bul lo :
de yang rgyun du byed na rdzas kyi lhag ma bzhag tu rung :
mi byed na bzhag tu mi rung bas skabs de nyid du rings par 'bul lo :
zhes so //
mthar nyer spyod kyis mchod /
me ste bsreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
zhes bstod /
a kA ros sngar bsngos pa'i gtor ma thab tu dbul zhing /
mchod sbyin gtor ma 'di bzhes la //
sogs kyis phrin las bcol /
ma rnyed yongs su sogs kyis nongs pa bshags /
bdag gi don dang gzhan gyi don /
sgrub byed bsreg bya za ba gshegs //
ji bzhin dus su tshur byon la //
bdag gi dngos grub thams cad sgrubs //
oM muM/
zhes me lha ye shes pa rang gnas su gshegs /
dam tshig gi me lha rang gi snying gar thim par bsam zhing /
dge ba'i rtsa ba bla na med pa'i byang chub tu bsngo zhing shis pa brjod pas mtha' rgyas su bya /
de ltar sbyin sreg byas pa'i me la dkrug brdal sogs mi bya bar rang zhir 'jog
/longs med na dri ser po'i chus gzhil la /
thal sol rnams bang mdzod la sogs par sba'o //
gnyis pa nang gi sbyin sreg ni /
kha zas kyi bzhi cha 'bru gsum gyis ye shes kyi bdud rtsir byin gyis brlabs pa la lag pa'i dgang blugs kyis kha'i thab khung du phul bas gtum mo sbar ba'i mes sbyangs pa'i dwangs mas lus dkyil gyi rgyal ba zhi khro'i lha tshogs thams cad mnyes shing tshim par bsam pa ste /
ye shes thig ler /
kha ni thab khung dgang blugs lag
/tshul ni rang byung me yin la //
zhes so //
gsum pa ni /
yum gyi mkha'i thab khung du rjes chags kyi mer haM yig bde ba chen por bzhu ba'i bsreg rdzas ro rkyang gi dgang blugs kyis phul bas phung khams kyi lha rnams lhan skyes bde ba chen po'i rang bzhin du tshim par byed pa ste /
phyag chen thig ler /
dbang po gnyis kyi sbyor ba las //
rlung gis me ni sbar ba'o //
mar yod pa ni steng 'khor lo //
der ni mar snod ces su brjod //
byang chub sems kyi mar ni sreg
/ces so //
bzhi pa ni /
skye med rang byung chos kyi dbyings kyi thab khung du bde chen byang chub sems kyi me la /
thabs shes zung 'jug gi dgang blugs kyis gnyis snang mtshan ma'i bsreg rdzas thams cad phul bas sku gsung thugs mi shigs rdo rje gsum du lhun gyis grub pa'i dgongs pa bskyang ba ste /
sreg pa hom gyi gzer kha las /
dbyings dang ye shes hom bstan pa :
kun tu bzang mo yum gyi mkha':
mi gnas ye shes hom khung du :
dus gsum bde gshegs yam shing la :
ye shes lnga yi me sbar bas :
'khor ba ngan song thams cad bsregs :
sku gsung thugs su lhun gyis grub :
ces so //
de ltar tshul bzhin du bsgrub pa las grub pa'i 'bras bu thogs med du 'byung bar gdon mi za'o //
rang byung ye shes me lce bde~X chena~X por //
raba~X 'ba~Xr gzi byin shugs kyis dge tshogs dngos //
'dod dgur byed pa thogs med yid bzhin nor //
bsam 'phel dbang gi rgyal por de+eng gyur cig
/ces sgrub chen bka' brgyad bde gshegs 'dus pa'i rgyas pa las thams cad pa'i sbyin sreg gi cho ga bde chen rab 'bar zhes bya ba 'di yang mkhyen brtse'i bdag nyid rigs kyi gcung 'gyur med yid bzhin legs par grub pa'i gsung gis nan tan du bskul ba bzhin gcen po pad+ma dgyes pa 'gyur med rgya mtsho'i sdes sngar bkod pa zhi ba'i sbyin sreg nyid las gzhan gyi sgos chos rnams gsal bar phye ste bklag chog nag 'gros kyi tshul du rang lo so gcig pa gdong ngan gyi lo rgyal zla ba'i gral tshes dge bar 'og min o rgyan smin grol gling gi bla brang chos 'khor lhun por rdzogs par sbyar ba dge legs su gyur cig /

//
