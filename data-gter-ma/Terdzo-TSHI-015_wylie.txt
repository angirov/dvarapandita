@#//
gnod sbyin 'khor lo'i cho ga la brten nas gter bum sgrub pa'i man ngag 'dod rgu'i bum bzang zhes bya ba bzhugs so //
oM swasti /
gang zhig bsnyen pas 'dod rgu'i dpal //
yid bzhin sbyin mdzad bla ma lhar //
btud nas phun tshogs gter chen po'i //
bum bzang sgrub pa'i man ngag 'bri //
'di la gsum /
sbyor ba /
dngos gzhi /
rjes so //
dang po ni /
sgrub pa po rdor phreng nang gi nor rgyun ma'i dkyil 'khor du dbang thob pa'am /
ma thob kyang rigs gsum spyi'am /
a ra pa tsa na lha lnga'i dkyil 'khor du dbang thob pa /
'di nyid kyi 'khor lo la brten pa'i rjes gnang ngam /
sgrub thabs rgya mtsho nas 'byung ba'i rjes gnang legs par thob cing /
dam tshig dang sdom pa rnam par dag pas sngon du bsnyen pa rgyas bsdus gang rigs dang /
'khor lo sgrub pa sogs ji skad bshad pa bzhin tshags su tshud par byas nas lag len dngos ni /
rin po che'am rdza'i bum pa gas chag med pa'i nang du ke tshe dang bra bo ma gtogs pa'i 'bru sna tshogs /
ra gan zha nye mkhar ba ma gtogs pa'i rin po che sna tshogs /
dug rigs dang gla rtsi ma gtogs pa'i sman sna tshogs /
sha chang sgog rigs ma gtogs pa'i zas sna tshogs /
dar sna /
gos sna /
snam ras rnams rgyal khab phyug po'i lag nas byung ba rab /
min yang bkra shis pa'i gang zag las rnyed pa dang /
gzhan yang gnas dang gang zag byin rlabs can dang /
bsod nams can dang dpal g.yang can gyi khang sa zhing sa rta phyugs kyi spu sogs dge ba'i rdzas ci 'byor pa blugs /
khyad par rje btsun rin po ches 'khor lo'i man ngag las /
za ma tog chen po'i nang du bzhag la /
mar dang sbrang rtsi dang sha kha ras nub par byas te /
dus rgyun du me tog la sogs pas mchod pa byas na dngos grub thams cad 'grub par 'gyur ro //
zhes gsungs pa ltar zhun mar dang sbrang rtsi ka ra rnams kyis gtams /
bum pa'i stod kyi char 'khor lo rab gnas can steng 'og dang mdun rgyab ma nor bar na bza' ser po dang bcas te gzhug
/slar yang 'bru sna dang sman sna bsres pas 'thas par dgang /
spro na skabs rnams su bkra shis rtags brgyad /
rdzas brgyad /
rin chen sna bdun /
'dod yon nyer spyod bcas bris pa'am 'jim pa la spar btab pa'ang gzhug
/kha spra tshil lam 'jim pa gtsang mas srubs med par bkag
/mgrin pa yan chad ras gtsang mas dkris la mdun du bkra shis rtags brgyad dam nor bu bri /
de lta bu'i bum pa du yod gzhi gtsang mar pad+ma 'dab brgyad re bris pa'i steng du bzhag
/mthar mchod pa dang gtor ma bsham /
gzungs thag ser po gdags /
gnyis pa dngos gzhi ni /
skyabs 'gro nas gzung bdag bskyed bzlas pa dang dkyil 'khor bsdu ba'i bar sngon du 'gro bas /
bum pa bsang sbyang /
stong pa'i ngang las bum pa'i grangs dang mnyam pa'i paM las pad+ma dang a las zla ba'i dkyil 'khor gyi steng du b+h+rU~M las rin po che'i bum pa yangs shing rgya che ba'i nang du rin po che dang /
'bru bcud dang /
zas nor longs spyod lha mi'i dpal 'byor phun sum tshogs pas yongs su gang bar gyur /
ces dang /
rgyas par spro na tshig lhug rnams mi dgos par sngags drug phyag drug tsam spyi ltar dang /
mi nus na nam mkha' mdzod kyi phyag rgya dang bcas /
na maHsarba ta thA ga te b+h+yo sogs nas /
i maM ga ga na khaM swA hA/
zhes lan gsum gyis /
yo byad thams cad 'dod pa'i yon tan lnga'i rang bzhin dgos 'dod thams cad 'byung ba zad mi shes pa'i gter du gyur par bsam /
de lta bu'i bum pa'i stod kyi char paM las pad+ma 'dab ma brgyad pa'i lte ba dang 'dab ma rnams la zla ba'i dkyil 'khor re re /
dbus kyi gdan gyi steng du baM dang 'bras kyi snye ma las nor rgyun mar gsal ba'i brla g.yon pa'i steng du dzaM dang bI dza pU ra ka las dzam+b+ha la dang /
'khor rnams skad cig gis /
shar du zla 'od ma dang nor bu bzang po /
lhor sbyin ma dang gang ba bzang po /
nub tu rab tu sbyin ma dang nor sbyin /
byang du 'phags ma dang rnam thos sras /
shar lhor rab tu bzang mo dang rol pa'i phreng ba /
lho nub tu sbas ma dang 'jam po 'khyil ba /
nub byang du mdzes ma dang gdong gi dbang po /
byang shar du dbyangs can ma dang spyod pa'i dbang po /
thams cad kyang sku mdog ser po zhal gcig phyag gnyis pa /
rin po che'i rgyan thams cad kyis brgyan pa /
dar gyi na bza' can /
mo rnams kyi phyag g.yas pas shing thog bI dza pU ra ka dang bcas pa'i mchog sbyin gyi phyag rgya can /
g.yon pa rnams kyis 'bras kyi snye ma thugs kar 'dzin pa /
bud med sgyu ma'i nga rgyal gyis 'gyings pa /
rin po che 'bar ba skyugs par gyur pa'i pad+ma'i gter la sogs pa'i steng du skyil krung phyed pas bzhugs pa'i brla g.yon pa rnams kyi steng du /
pho rnams rol pa'i stabs kyis bzhugs pa'i phyag g.yas pa rnams shing tog bI dza pU ra ka 'dzin pas mo rnams kyi g.yon nas mgul par 'khyud pa /
g.yon pa rnams kyis ne'u le 'dzin pa'o //
lha thams cad kyi dpral bar oM/
mgrin par AH
thugs kar hU~M/
rang gi snying ga'i baM yig las 'od zer 'phros pas /
rang bzhin gyi gnas nas dpal mo nor rgyun ma la nor lha'i tshogs kyis bskor ba oM badzra sa mA dzaH
zhes pas spyan drangs pa la /
oM shrI bA su d+hA ri Ni maN+Da la sa pa ri wA ra ar+g+haM pra tIts+tsha swA hA/
badzra pad+yAM pra tIts+tsha swA hA/
oM badzra puSh+pe AHhU~M nas /
shab+da AHhU~M gi bar sbyar bas mchod /
dzaHhU~M baM hoHsa mdun bskyed la gnyis su med par thim /
slar yang rang gi snying ga'i sa bon las 'od zer 'phros pas dbang gi lha rigs lnga 'khor bcas oM badzra sa mA dzaH
zhes pas spyan drangs la /
oM sarba ta thA ga ta pany+tsa ku la sa pa ri wA ra sbyar ba'i ar+g+haM sogs kyis mchod /
de bzhin gshegs pa thams cad kyis 'di rnams la mngon par dbang bskur du gsol /
zhes gsol ba btab pas /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka te sa ma ya shrI ye hU~M/
zhes gsung zhing bum pa'i chus spyi bo nas dbang bskur /
sku gang /
dri ma dag
/chu'i lhag ma yar lud pa las thams cad la rin chen 'byung ldan gyis dbur brgyan /
mchod pa bsang sbyang byin gyis brlabs nas /
thal mo sbyar te /
'jig rten 'di 'am dpag med na //
mchod yon ji snyed yod pa rnams //
'phags ma 'khor dang bcas la 'bul //
bzhes nas dpal 'byor rgyas par mdzod //
oM shrI bA su d+hA ri Ni maN+Da la sa pa ri wA ra badzra ar+g+haM pra tIts+tsha pU dza me g+ha sa mu dra s+pha ra Na sa ma ye AHhU~M/
zhes dang /
de bzhin du /
zhabs bsil dang pad+yAM/
me tog dang puSh+pe /
bdug yos dang d+hU pe /
mar me dang A lo ke
/dri chab dang g+han+d+he /
zhal zas dang nai bid+yA/
rol mo dang shab+da'i bar 'don pa bsgyur la 'bul zhing /
oM badzra d+harmA ra Ni ta /
pra ra Ni ta /
saM pra ra Ni ta /
sarba bud+d+ha k+She tra pra tsA li ni pra dz+nyA pA ra mi ta nA da saM b+ha ba /
badzra d+harmA hr-i da ya san+to Sha ni hU~M hU~M hU~M ho ho ho A khaM swA hA/
zhes brjod /
spro na /
rtsibs stong ldan pa'i gser gyi 'khor lo sogs //
rgya chen bsod nams dpal las legs grub pa //
mi yi dbang po'i rin chen sna bdun 'bul //
bzhes nas dpal 'byor rgyas pa'i dngos grub stsol //
oM shrI bA su d+hA ri Ni maN+Da la sa pa ri wA ra sap+ta rat+na pU dzi te hU~M/
g.yul las rgyal bar byed pa'i ral gri sogs //
bsod nams du ma'i mthu yis legs bskyed pa'i //
sa bdag nye ba'i rin chen sna bdun 'bul //
bzhes nas dpal 'byor rgyas pa'i dngos grub stsol //
oM shrI bA su d+hA ri Ni maN+Da la sa pa ri wA ra sap+ta u pa rat+na pU dzi te hU~M:
yid 'ong gzugs dang rnar snyan sgra la sogs //
bsod nams du ma'i mthu yis legs bskyed pa'i //
mtho ris 'gro ba'i 'dod yon rnam lnga 'bul //
bzhes nas dpal 'byor rgyas pa'i dngos grub stsol //
oM shrI bA su d+hA ri Ni maN+Da la sa pa ri wA ra pany+tsa kA ma gu Na pU dzi te hU~M/
thub pas byin brlabs me long sogs dang ni //
sku yi cha shas dbyibs mtshon dpal be'u sogs //
bkra shis sgrub pa'i rdzas dang rtags brgyad 'bul //
bzhes nas dpal 'byor rgyas pa'i dngos grub stsol //
oM shrI bA su d+hA ri Ni maN+Da la sa pa ri wA ra mang+ga la aSh+Ta dra bya tsih+Na pU dzi te hU~M/
zhes pa'i sngags rnams la nam mkha' mdzod kyi phyag rgya bya zhing mchod /
rdo rje dril bu 'dzin pas /
phun tshogs dge legs kun 'byung bcom ldan ma //
dpal dang 'byor pa'i dbang phyug nor rgyun ma //
yid la re ba'i bkra shis stsol mdzad ma //
bsam 'phel dkyil 'khor dbang phyug ma la 'dud //
gang sngon sbyin pa rgya mtsho'i dge bsags pas //
tshe dang nor dang mthu yi dpal brnyes nas //
sgrub pa po la dbyig gi char 'beb pa'i //
nor sbyin yab yum 'khor dang bcas la bstod //
ces bstod /
gtor ma chu gtsang mas sbyangs /
oM AHhU~M lan gsum gyis brlab /
sngags rnams kyi mthar /
i daM ba liM ta kha kha khA hi khA hi sarba sid+d+hi m+me pra yats+tshan+tu hU~M phaTa?/
ces lan gsum sogs kyis phul /
oM shrI bA su d+hA ri Ni maN+Da la sa pa ri wA ra ar+g+haM pra tIts+tsha swA hA sogs nas /
shab+da'i bar sbyar bas mchod /
phun tshogs dge legs kun 'byung sogs kyis bstod /
bcom ldan 'das ma 'khor dang bcas pas bdag dang sbyin pa'i bdag pos gtsor byas sems can thams cad la 'dod rgu'i 'byor pa'i dngos grub zad mi shes pa bstsal du gsol /
zhes 'dod don gsol /
gzungs thag nas gzung ste /
rang gi snying ga nas 'od zer sngags phreng gi rnam pa can 'phros pas lha rnams kyi thugs rgyud bskul /
de rnams kyi sku las 'od zer pho nya lta bu bsam gyis mi khyab pa 'phros /
'jig rten gyi khams thams cad khyab /
sangs rgyas byang sems nyan rang 'phags pa'i tshogs kyi byin rlabs nus mthu thams cad 'od zer ser po'i rnam par spyan drangs shing /
de dang dus mnyam du srid pa gsum gyi dpal 'byor longs spyod bcud g.yang dang bcas pa thams cad bkrag mdangs gzi brjid can gyi rnam par bkug ste /
bum pa'i nang gi rdzas rnams la gnyis su med par thim pas 'dod rgu'i dpal 'byor zad mi shes pa'i gter gyi bum pa bzang por gyur /
bum pa'i nang gi dpal 'byor phun sum tshogs pa rab tu 'phel zhing kha nas lhud kyis lud /
lha rnams kyi sku dang phyag mtshan rnams las kyang rin po che dang 'bras sogs mkho dgu longs spyod kyi char chen po chil chil babs pas /
gnas khang dang gtsug lag khang dang bang mdzod la sogs pa mer gyis khengs pas bdag dang sbyin bdag gi mtshon pa'i sems can thams cad bsam pa rdzogs par gyur /
ces brjod cing bsam la /
oM bA su d+hA ri N+yai swA hA/
zhes gtso bor bzla /
thun mtshams rnams su 'khor rnams la /
oM tsan+d+ra kAn+t+yai swA hA/
de bzhin du /
oM dA tA yai swA hA/
oM su dA tA yai swA hA/
oM Ar+Ya yai swA hA/
oM su b+ha dra yai swA hA/
oM gup+ta yai swA hA/
oM de byA+ai swA hA/
oM swa ra swa t+yA+ai swA hA/
zhes pas yum rnams dang /
oM dzam+b+ha la dza len+d+ra ya swA hA/
de bzhin du /
oM ma Ni b+ha dra ya swA hA/
oM pUr+Na b+ha dra ya swA hA/
oM d+ha naM dA ya swA hA/
oM bai shra ba NA ya swA hA/
oM ki li mA li nI swA hA/
oM pi tsi kuN+Da lI nI swA hA/
oM mu khen+d+ra ya swA hA/
oM tsar+yen+d+ra ya swA hA/
zhes pa yab rnams te so sor gtso mo'i bcu cha re bzla /
thun bsdu ba na /
mchod pa bsang sbyang byin gyis brlabs la /
oM shrI bA su d+hA ri Ni sa pa ri wA ra ar+g+haM pra tIts+tsha swA hA nas /
shab+da'i bar sbyar bas mchod /
phun tshogs dge legs sogs kyis bstod /
yig brgya lan gsum /
ma 'byor pa dang nyams pa dang //
gang yang bdag rmongs blo yis ni //
bgyis pa dang ni bgyid bstsal gang //
de yang bzod par mdzad du gsol //
zhes bzod par gsol /
de nas me tog ser po thogs la /
bcom ldan 'das ma 'phags ma nor rgyun ma'i lha tshogs 'khor dang bcas pa khyed rnams rten 'di rnams la brtan par bzhugs su gsol /
brtan par bzhugs nas rten 'di rnams gang du bzhugs pa'i yul phyogs dang gnas khang thams cad du lo phyugs rtag tu legs shing 'bru bcud dar ba dang /
srid zhi'i dpal 'byor phun sum tshogs pa thams cad rgya mtsho chen po la chu bo'i rgyun bzhin du 'du bar mdzad du gsol /
zhes dang /
su pra tiSh+Tha dang /
ye d+harmA mang du brjod cing me tog 'thor ro //
de lta bu'i gsol gdab brtan bzhugs lan gsum mam bdun la sogs pa gang mang bya /
rang gi dpral bar oM dkar po /
mgrin par AHdmar po /
thugs kar hU~M sngon po rnams kyis mtshan par gyur /
ces gnas gsum bsrung /
dge ba 'di yis myur du bdag
/nor rgyun dpal mo 'grub gyur nas //
sogs dang /
thams cad nam mkha'i mdzod bzhin du //
longs spyod zad pa med par shog
/rtsod pa med cing 'tshe med pa //
rang dbang du ni spyod par shog
/lha yang dus su char 'bebs shing //
lo tog phun sum tshogs par shog
/rgyal po chos bzhin byed pa dang //
'jig rten dag kyang dar bar shog
/'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/ces sogs bsngo smon shis brjod khyad par ba dang /
gzhan yang /
che ba'i che mchog sogs mdo rgyud nas 'byung ba'i bkra shis kyi tshigs su bcad pa rgya cher brjod /
de lta bu thun du bcad nas rang ngam sbyin bdag la rmi ltas dge ba lta bu'i rtags ma byung gi bar ram zhag bdun sogs bsgrub bo //
gsum pa rjes ni /
de ltar legs par bsgrubs pa'i mthar bang mdzod kyi phugs /
phyugs lhas kyi gong /
zhing sa bzang po'i dkyil sogs gang du 'jog pa'i sar spyan drangs te sgrom bu'i nang du pad+ma 'dab brgyad bris pa'i steng du zhal phyi sgo dang /
lung pa'i mda' sogs dang mi 'phrod par byas te mchod pa'i bye brag dang bcas te bzhag
/brtan bzhugs dang shis brjod rgyas par bya /
dus dang dus su me tog sogs nyer spyod dang /
zas sna'i phud sogs kyis mchod na 'dod rgu'i dngos grub nges par ster bar 'gyur la /
gal te sngags bsgrubs nas yun ring song ba yin na bzhag dus zhal gso ba'i don du sngar bshad pa ltar gyi cho ga tshar gcig bskyar na'ang legs par 'gyur ro //
tshul 'di rje e waM pa dkon mchog dpal ldan sogs kyis gsang 'dus kyi phyogs su gtogs par mdzad pa'ang /
cho ga'i yan lag rnams bla med ltar bkral ba'i dbang du byas na 'gal ba med mod /
'on kyang gzhi'i rgyud 'jam dpal dpa' bo grub pa ni rgyud sde 'og ma yin pas /
cho ga spyi khyab tsam la'ang brten du rung bas /
de ltar na mchod pa bsang sngags sogs a mr-itas bya ba dang /
rol mo byin gyis brlabs pa'i sngags d+harmA ra Ni brjod pa tsam khyad par ro //
gang ltar yang khrus dang gtsang sbra sogs kun spyod ni rgyud sde 'og ma ltar bya ba gal che'o //
gnod sbyin 'khor lo la brten nas //
'dod rgu'i mchog stsol gter chen po'i //
bum bzang sgrub thabs bgyis pa'i dges //
srid zhi'i dge mtshan rgyas gyur cig
/ces pa'ang 'jam mgon bla ma ngag gi dbang pos mdzad pa'i yig cha lung rgyun ma bzhugs pa'i stabs kyis /
gsung rab de nyid kyi dgongs don ltar bya bral ba many+dzu g+ho Shas bklag chog tu dag par bris pa dge legs mchog tu gyur cig
/sarba dA ka l+yA NaM b+ha ba tu ///
/
'di ni 'jam mgon rin po che dang rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pas dbang lung sogs la zhib cha bya dgos pa yod do //
zhes si tu pad+ma dbang mchog rgyal po kho bos ched du gdams pa'o ///
/
'di gter byon khongs gtogs min 'dug kyang dpal spungs si tu pad+ma dbang mchog rin po ches shin tu nyer mkhos sngar bzhag mdzad par mos mthun gyis rang sor bzhag par byas /
bal yul zhe dgon dpe bskrun pas so //
