@#//
byang gter drag po dbu dgu ye shes rang gsal gyi don dbang bklag chog tu bkod pa ye shes 'od kyi zhun thigs zhes bya ba bzhugs so //
na mo gu ru dz+nyA na badzra kro d+hA ya /
'od gsal 'bar ba'i sku la nA da'i gsung //
snying rje khros pa'i thugs kyis gnyis snang bgegs //
kun gzhir btsan thabs zlog mdzad he ru ka
/dbyings chen thig ler 'khyil bas bdag byin rlobs //
o rgyan thugs rje mi 'dzad pas //
zab mo'i chos la mtha' med kyang //
rig 'dzin snying gi bcud mchog 'di //
myang bas grol ba'i bdud rtsir zungs //
'di la sgrub dbang chen mos mtshon pa'i dbang bskur rnam grangs mang du bzhugs pa rnams kyi yang bcud snying po /
da lta'i bar byin rlabs chu rgyun bar ma chad pa ni don dbang yang zab 'di yin te /
'di sgrub pa la sbyor ba /
dngos gzhi /
rjes kyi rim pa gsum las /
dang po ni /
dur khrod la sogs pa'i gnas mtshan nyid dang ldan par dus bzang por dkyil 'khor stegs bu khebs ldan steng 'dzom na rdul tshon nam ras bris bkram /
ma 'dzom na 'bru'i tshom bu gtso 'khor dgu bkod pa'i steng du many+dzi'i khar dpal bshos sku tsag dang dar gdugs dmar pos brgyan pa bkod /
g.yas su gnam lcags kyi rdo rje rtse dgu
/g.yon du ban+d+ha'i nang du mngar gsum chos sman chang dang sbyar ba /
phyag mtshan rdo rje thod khrag dur khrod chas rnams kyi tsaka li'ang ci bder bkod /
rgyab tu byang lugs kyi gter srung spyi gtor dang sger srung ma ning la dmar gtor gru gsum 'khor brgyad bar mtshams mtheb kyus bcer ba /
brtan ma la gru bzhi nag
/gru gsum dmar /
zlum bshos dkar po re re la mtheb kyu gsum re brtsegs pa rnams rgyan ldan dang /
sman raka
/phyi nang mchod pa bskor bsham bya /
sngon gtor /
tshogs rdzas /
chad brtan /
slob dpon gyi mdun du las bum sogs nye bar mkho ba'i yo byad rnams tshogs par bya'o //
gnyis pa dngos gzhi la dbang don dkyil 'khor sgrub pa ni /
las byang ltar brgyud 'debs nas brtsam /
mthar chags su gtong ba'i skabs bdag mdun dbyer med du bsgoms la dzapa? bzlas spro bsdu bya /
bzlas pa grub nas las bum du bdud rtsi 'khyil pa bskyed bstim dang stong tshigs 'bul /
bdag bskyed grub nas rang nyid dkyil 'khor pa las logs su phye ste phrin las bcol ba dang /
gter srung gtor 'bul /
tshogs byin rlabs nas bsgral bstab skong gso'i bar du byas la rig pa'i me tog dor zhing gnang ba nod pa rnams bya'o //
de nas dbang bskur ba ni /
slob ma rnams las bum gyi chus khrus bya zhing /
ji ltar bltams pa sogs brjod /
bgegs gtor bran la las byang ltar byin rlabs bsngo ba /
bka' bsgo
/mtshams bcad kyi bar byas la srung 'khor gsal gdab /
me tog bkye bsdu dang /
sems bskyed gsal 'debs /
chos bshad ji ltar rigs pa byas la mtshams sbyor gyi khyad par /
de'ang sangs rgyas kun gyi spyi rje /
rigs thams cad kyi khyab bdag pad+ma he ru ka nyid ma rungs pa'i sde brgyad gdug rtsub dang drag shul me ltar 'bar ba rnams kyi gnyen por shin tu drag por khros pa'i skur bstan pa gu ru drag po rtsal la /
rnam 'gyur gyi khyad par rgyas par dbu phyag bye ba dang 'bum phrag tu bstan pa nas /
bsdus pa dpa' bo gcig pa'i bar dang /
de la'ang rigs lnga dang drug la sogs pa'i dbye bar bstan pa'i rgyud sgrub thabs mtha' yas par bzhugs shing 'ga' zhig bod yul gdul bya'i skal par yang byon pa las /
bka' brgyud 'o bran lugs tsam las dkon cing gter ma'i phyogs su rgyas bsdus 'dra min ci rigs pa byon pa rnams kyi nang nas /
skabs su babs pa 'di ni /
gu ru nyid la dag pa'i 'khor rje 'bangs grogs lngas gsol ba btab pa'i ngor gdams ngag zab dgu'i snying po phyungs nas ma hA'i a ti'i tshul du sgrub pa /
gu ru drag po che mchog gi dkyil 'khor ye shes rang gsal gyi bskyed dang rdzogs pa'i cho 'phrul chen po'i chos sde ngo mtshar sbas chos srog gi dwangs mar bstsal pa /
gdul bya ma 'ongs pa'i don du bsam yas dbu rtse rnam snang snying mdzod du rgyud ma gtogs pa'i gdams skor rnams dang /
'on phu stag tshang du rgyud dang bcas pa'i gdams skor cha tshang sbas shing zab mo'i rgyas btab pa /
phyis dus la babs pa na /
ji skad du /
mtha' dmag dbus rdib 'bri dang phag pa 'thab :
dbus gtsang sil bu phag khyu tshal bar 'gro :
stag tshang zab lung sbas pa'i gter kha 'di :
mi bzhag 'don pa'i rtags de bstan nas byung :
gter ston rdo rje gro lod ces bya 'byung :
zhes tshad ma'i lung gis zin cing grub pa'i sa chen po la gnas pa /
sna nam rdo rje bdud 'joms kyi sgyu 'phrul mnga' ris rig 'dzin chen po legs ldan bdud 'joms rdo rje'am /
gsang mtshan rdo rje gro lod rtsal gyis dbu rtse'i gter rnams chos rgyal thugs sprul gcen po paN chen rin po che dang lhan cig spyan drangs shing /
rang gter khyad par gyi skor rnams 'on phu stag tshang gsang ba'i phug pa'i gong nas spyan drangs te /
rje btsun dbang phyug rab brtan sogs khyad par du 'phags pa'i skyes chen rnams la bstsal nas rim par brgyud pa'i zab chos 'di la smin byed kyi rim pa mang du bzhugs pa rnams kyi nang nas yang bcud snying por gyur pa ni /
gzhung las /
kun gyi thun mong ma yin pa :
yang dag dgongs pa gter gyi bcud :
skal ldan gcig gi dpal du shog :
ces bsngags par mdzad pa'i don dbang zab mo bsgrub pa la sogs kyis mtshams sbyar nas maN+Dal 'bul du gzhug
/de ltar maN+Dal phul ba sngon du song nas gsol ba 'debs pa la /
gnas khang rngam brjid rol pa dur khrod 'bar ba'i gzhal yas khang chen po'i dbus su /
slob dpon yang tha mal pa ma yin pa dpal chen bla ma drag po ye shes rang gsal dngos su mos pa la mi phyed dad pa'i gdung shugs drag pos thal mo me tog dang bcas te 'di'i rjes zlos mdzod /
ho :
dpal ldan sangs rgyas pad+ma skyes :
kun mkhyen ye shes mdzod 'dzin pa :
rgyal po sgyu 'phrul sna tshogs 'chang :
che ba sangs rgyas rig sngags rgyal :
dbang mchog dam pa bskur du gsol :
lan gsum /
skyabs su 'gro ba dang sems bskyed pa'i slad du mdun gyi nam mkhar rtsa ba'i bla ma dang dkyil 'khor gyi gtso bo dbyer ma mchis pa'i steng gi char bla ma sangs rgyas byang sems /
bar gyi cha la yi dam zhi khro
/'og gi char mkha' 'gro dam can rgya mtsho sprin gtibs pa ltar bzhugs pa'i spyan sngar /
rang gzhan ma gyur mkha' khyab kyi sems can 'khor ba'i rgya mtshor sdug bsngal gyi rba klong drag pos g.yengs pa mtha' dag deng nas byang chub ma thob kyi bar du skyabs su mchi na ci mdzad khyed rang mkhyen snyam pa'i blo gtad ling bskyur gyi sgo nas 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
pha ma sems can sdug bsngal gyi 'dam du chud pa rnams la mi bzod pa'i snying rje chen pos bskul te /
de dag khyab bdag bla ma dpal chen po'i go 'phang la sbyor ba'i slad du bdag nyid byang chub mchog sgrub pa la gnas skabs kun brtags bar gcod bdud bzhi'i g.yul las rgyal bar bya ba'i phyir du bla ma drag po'i dkyil 'khor du zhugs nas lam nyams su blangs te /
sems can ma brgal ba rnams bsgral /
ma grol ba rnams dgrol /
dbugs ma phyung ba rnams dbugs dbyung nas /
rnam mkhyen bla na med pa sangs rgyas kyi go 'phang mchog la sbyor bar bgyid do snyam pas 'di'i rjes zlos mdzod /
na mo :
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro drug sgrol bar sems bskyed do :
lan gsum /
thabs khyad par du 'phags pa gsag sbyong yan lag lnga pa thun mong ma yin pa'i don la mnyam par bzhag ste rjes zlos mdzad par zhu /
hU~M hU~M hU~M:
rig pa rang gsal lha tshogs la :
lus ngag yid gsum phyag 'tshal lo :
rang byung sgra 'od zer gsum gyis :
rgyun chad med pa'i mchod pa 'bul :
rtag tu ma bskyangs gzhan du bltas :
nyams chag sdig sgrib mthol lo bshags :
sku gsum rang ngo shes pa la :
rjes su yi rangs 'bul bar bgyi :
glo bur 'khrul pa'i nyes zad nas :
yang dag rdo rje'i gnas thob shog :
lan gsum /
dbang gi gzhi 'god pa la khyed rang rnams dam tshig par gsal gdab cing ye shes pa dbab pa yin pas sgo gsum gyi gnad gcun te dmigs pa 'di rtse gcig tu mdzad par zhu /
las chus bran te /
a mr-itas bsang /
swa b+hA bas sbyangs te /
slob ma'i phung khams skye mched kyi :
ma dag dngos por 'dzin pa kun :
stong pa nyid kyi ngang du gyur :
stong nyid de yi ngang nyid las :
gnas khang dur khrod rngam brjid gsal :
de lta bu yi gzhal yas dbus :
klu 'bum gnyan khri sa bdag stong :
phyogs skyong sde brgyad srin po'i khri :
nyi zla pad+ma 'bum ldan dbus :
rig pa 'od kyi gong bu hU~M:
rang byung sgra dang bcas pa nyid :
rang gis bskul zhing yongs gyur pas :
bdag nyid sangs rgyas thams cad kyi :
khro rgyal ye shes drag po rtsal :
dmar gsal dbu dgu 'bar ba'i zhal :
phyogs mtshams dregs pa'i lha brgyad 'dul :
rtsa zhal srin po rngam pa'i zhal :
srog bdag gti mug tshangs pa 'dul :
de steng khyung zhal me yi mdog :
gza' dang rgyu skar klu gdon 'dul :
rdo rje 'bar ba'i rwa bar na :
yid bzhin nor bu rA ga'i mdog :
steng na nyi ma zla bas brgyan :
phyag g.yas 'bar ba'i rdo rje ni :
rtse dgu hU~M 'bar dgu dgu phyar :
theg dgu'i log lta mthar byed 'joms :
ye shes dgu dang mnyam par sbyor :
g.yon pa lcags sdig mgo dgu pa :
'bar ba'i rwa ni bco brgyad la :
ma 'dres bco brgyad me stag 'phro :
dam sri spun dgu za bar byed :
theg dgu'i log lta 'dul mdzad pa :
dam sri rdo rje srin po'i tshogs :
nyams pa'i snying khrag 'thung bar byed :
zhabs brgyad dregs pa'i steng nas brdzis :
tshogs brgyad log pa'i lta ngan 'joms :
theg brgyad zil gyis gnon pa'i sku :
rdo rje rin chen gshog pa gdengs :
'gyur med 'od gsal mtha' las 'das :
dur khrod chas brgyad dug lnga 'joms :
dpal gyi rgyan brgyad ye shes rdzogs :
nyams kyi gar dgus dug gsum 'dul :
spyan gsum rnam thar gsum dang ldan :
mche ba bzhi gtsigs skye shi 'joms :
sma ra smin ma me 'bar 'od :
dug lnga mtha' 'joms ye shes brgyad :
khams nag ral pa srid rtser 'bar :
dbyings dang ye shes gnyis su rdzogs :
hU~M hU~M nga ros khams gsum sdud :
phaT phaT rkan sgras 'khor ba 'jig :
ba spu khro chung khyung gis gtams :
dbu la bde gshegs rigs lnga rdzogs :
de ltar gsal ba'i dpral bar oM:
dkar gsal mgrin pa AHyig dmar :
thugs kar hU~M yig sngon po yis :
mtshan pa dag las 'od 'phros pas :
phyogs dus bde gshegs rgyal ba sras :
rtsa gsum zhi khro'i thugs rgyud bskul :
de dag gsang gsum byin rlabs kun :
dbang drag pad+ma drag po yi :
sku gsung thugs kyi rnam par byon :
khyed rang rnams la sib kyis thim :
gnyis su med pa'i bdag nyid gyur :
'beb rdzas brtul zhing DA dril sogs rol mo'i sgra sbyar la /
hU~M hU~M hU~M:
'od lnga gsal ba'i rig pa la :
'gag med thugs rje'i 'od zer 'phro :
kun khyab byin rlabs rmad po che :
gdal ba chen por dbab tu gsol :
hU~M hU~M hU~M:
oM AHhU~M hrI:
badzra gu ru pad+ma thod phreng rtsal badzra sa ma ya dza :
badzra A yur+dz+nyA na sid+d+hi pha la hU~M A:
artsig nirtsig na mo b+ha ga ba te hU~M hU~M AHhU~M hU~M phaT phaT:
badzra hU~M:
ga ru Da hU~M:
rak+sha hU~M sarba sa ma ya hrIM hrIM dza :
A be sha ya a A:
zhes drag tu brjod pas ye shes pa phebs pa'i rtags sgo gsum la byung ba na /
ye shes rgyud la dbab pa de nyid byang chub ma thob kyi bar du brtan par byas pa'i mos pa mdzod /
rdo rje rgya gram du bzhag la /
tiSh+Tha badzra dang /
me tog 'thor la /
su pra tiSh+Tha yang brjod do //
de nas dbang dngos gzhi bskur ba la rnam pa lnga yod pa las /
dang po phyag rgya sku'i dbang ni /
sku rten 'di nyid pad+ma drag po dngos su gsal ba spyi bor bzhag pas che mchog pad+ma drag po'i sku'i dbang thob /
lus kyi sgrib pa spangs /
sbyong byed bskyed rim bsgom pa la dbang /
sbyangs 'bras sprul sku thob pa'i mos pa mdzod /
gtor ma'i sku tsaka blangs te spyi bor bzhag la /
hU~M:
sangs rgyas kun gyi sku che ba :
sangs rgyas kun gyi gsung yang yin :
rdo rje nyi ma snang ba che :
rdo rje zla ba dri med 'od :
sangs rgyas kun gyi dbang thob shog :
rtsa sngags mthar /
kA ya a b+hi Shiny+tsa hU~M:
de ltar sku dbang thob pas deng phyin chad bdag lus tha mal du 'dzin pa'i snang zhen dor nas lha sku 'dzin med snang stong du skyongs shig
/gnyis pa b+han+d+ha gsung gi dbang ni /
dpal chen bla ma drag po dang /
yum chen khros ma mnyam par sbyor ba'i byang chub sems kyi rang bzhin thod pa'i bdud rtsi dang ro gcig tu 'dres pa'i bcud mchog myong ba tsam gyis lus kyi rtsa gnas thams cad byang sems kyi dwangs mas khyab /
gsung gi dbang thob /
ngag gi sgrib pa rnams sbyangs /
sbyong byed bzlas brjod bgyi ba dang rtsa rlung bsgom pa la dbang /
sbyangs 'bras longs spyod rdzogs sku thob pa'i mos pa mdzod /
ban+d+ha thogs la /
hU~M:
grags chen hA hA zhes sgrog pa :
hI hI zhes bsgrags 'jigs par byed :
rdo rje gad mo cher sgrog pa :
sangs rgyas gsung gi dbang thob shog :
rtsa sngags mthar /
wA ka a b+hi Shiny+tsa hU~M:
bdud rtsi sbyin /
des gsung dbang thob pas deng phyin chad ngag tha mal gyi dbang du mi gtang bar rdo rje'i bzlas pa grags stong chu bo'i rgyun lta bu la brtson par gyis shig
/gsum pa thugs phyag mtshan gyi dbang ni /
ye shes lnga dang sku lnga mtshon pa'i rdo rje rtse dgu pa snying gar bzhag pas thugs kyi dbang thob /
yid sgrib rnams sbyangs /
sbyong byed 'od gsal dang pho nya bsgom pa la dbang /
sbyangs 'bras chos sku thob pa'i mos pa mdzod /
phyag mtshan rdo rje snying gar bzhag la /
hU~M:
sangs rgyas kun gyi thugs che ba :
sangs rgyas kun gyi thugs la gnas :
sangs rgyas kun gyi thugs kyang yin :
dang po'i sangs rgyas rgyu med pa :
sangs rgyas thugs kyi dbang thob shog :
rtsa sngags mthar /
tsit+ta a b+hi Shiny+tsa hU~M:
khyed rang gi snying gar che mchog bla ma drag po'i thugs mchog thig le dmar po 'od zer ltar mi bzod pa 'phro ba zhig sgoms la ye stong rtsol bral gyi ngang du mnyam par 'jog par zhu /
zhes cung zad mnyam par bzhag
/des thugs dbang thob pas deng phyin chad rang sems dus gsum rtog pas ma bslad pa de ka gdod ma'i bla ma drag po'i thugs kyi dgongs par shes pas rig stong thig le 'pho 'gyur med pa'i ngang du la bzla bar mdzod cig
/bzhi pa yon tan yongs rdzogs gtor ma'i dbang ni /
gtor snod dur khrod rol pa'i gzhal yas khang du gtor ma pad+ma drag po ye shes rang gsal gyi lha tshogs dngos su gsal ba spyi bor bzhag pas yon tan gyi dbang dang byin rlabs ma lus pa thob /
sgo gsum cha mnyam gyi sgrib pa rnams sbyangs /
sbyong byed snod bcud dag pa ye shes su gdal /
sbyangs 'bras ngo bo nyid dang sangs rgyas sku lnga'i bdag nyid can du gyur pa'i thugs mos mdzod /
hU~M:
gtor snod b+han+d+ha chos kyi dbyings :
gtor ma sha lnga bdud rtsi lnga :
gu ru bde chen 'gyur ba med :
dam tshig gnyan po bsre ba'i phyir :
sangs rgyas yon tan rmad po che :
sku lnga rdzogs pa'i dbang thob shog :
rtsa sngags mthar /
oM AHhU~M gu Na a b+hi sogs sbyar nas gnas gsum la gtugs /
spos dud DA dril rol mo bya bar gzhung nas gsungs so //
spros pa la dga' ba dang bar chad sel byed gtor ma'i bka' bsgo byed par spro na brgyud pa'i mtshan sogs brjod cing 'dod gsol spyi ltar byas pas chog go
/lnga pa phrin las chas dbang bskur ba ni /
khyed rang gdod nas lhun gyis grub pa'i bla ma drag po'i sku gsung thugs yon tan gyi bdag nyid can du gyur pa la /
slar yang phrin las kyi chas rgyan rnams kyis mnga' gsol bas /
mthu stobs kyi rtsal chen yongs su rdzogs te gdul bar bya ba'i don la zhum pa med pa'i go cha sra zhing 'gro don phrin las nus pa'i dbang thob byung snyam pa'i mos pa mdzod /
phyag mtshan rdor thod lag tu gtad /
dur khrod chas brgyad bgo ba'i tshul byas la /
hU~M:
de ring dus su bu khyod kyis :
sangs rgyas phrin las byed pa'i mgon :
rdo rje rin chen dbang bskur dpal :
bum pa bzang po che ba'i mchog :
kun gyi don ni ma lus mdzod :
sarba sid+d+hi hU~M:
zhes gtad la /
de ltar sku lnga'i bdag nyid can du dbang bskur bas rgyal ba'i rgyal tshab dam par gyur pa yin pas 'gro ba'i don la rab tu brtson par mdzod cig
/ces bsgo
/bla ma dkyil 'khor gyi lha dang mkha' khyab rgyal ba sras bcas mdun mkhar byon te bde legs kyi dbyangs dang shis pa brjod pa'i me tog 'thor ba'i thugs mos mdzod /
hU~M hU~M hU~M:
mi 'gyur rdo rje ye shes che :
'chi med sku yi bkra shis shog :
'gag med rang sgra bcu drug dbyangs :
gzhom med gsung gi bkra shis shog :
dus gsum mi g.yo chos kyi mchog :
theg chen thugs kyi bkra shis shog :
mngon sum snang bzhi tshad du phebs :
yon tan sgrub pa'i bkra shis shog :
bar do bzhi chod las bzhi 'grub :
ye shes phrin las bkra shis shog :
ces dang gzhan yang shis brjod ji ltar 'os pa brjod la me tog 'thor zhing rol mo bsgrag
/gsum pa rjes rim ni /
de dag gis che mchog pad+ma drag po ye shes rang gsal gyi dkyil 'khor du rtsa ba'i smin byed don dbang lnga par grags pa legs par phul grub pa yin pas sogs kyis mtshams sbyar la dam tshig khas blang phyin chad spyi ltar bya /
slob dpon gyis tshogs la rol pa nas shis brjod kyi bar las byang bzhin byas pas 'grub bo //
rang byung gzhir gnas ye shes drag po'i zhal //
'khrul pa'i sgrib g.yogs rang bsal smin byed chus //
legs bkrus rtogs pa don gyi dbyings mjal nas /
khyab brdal klong du zang thal 'ub chub shog
/ces kun mkhyen bla ma rdo rje 'chang 'jam dbyangs mkhyen brtse'i dbang po'i bka' yis rjes su gnang ba ltar pad+ma gar dbang bstan gnyis gling pas tsa 'dra rin chen brag gi dben khrod du bgyis pa dge legs 'phel //

//
