@#//
rdzogs chen yang ti'i mun khrid bklags pas don grub bzhugs so //
sangs rgyas kun 'dus dpal ldan bla ma dam pa'i zhabs la phyag 'tshal lo //
'dir rdzogs pa chen po'i dngos gzhi 'od gsal lhun grub kyi skor nyams su len pa'i thabs nyin mo'i rnal 'byor mchog tu gsang ba ni gong du bstan zin cing /
mtshan mo'i rnal 'byor shog dril skor gsum nyams len bde ba'i phyir nag 'gros su bkod pa la /
gzhi snang lhun grub chen por gtan la phab par byed pa gang las kyang khyad par du gyur pa thun mong ma yin pa /
zhag bdun gyis sangs rgyas kyi sa la sbyor bar byed pa'i snang med mun pa'i rnal 'byor gyi khrid la'ang klad dang /
gzhung dang /
mjug gi don gsum ste /
dang po gong nas bshad pa ltar gyi gnas dang dus phun sum tshogs par /
khang bu 'og 'khor 'geb can gyi thog tu mun khang ngos logs rer 'dom gang dang mda' gang ba /
dpangs su 'dom gang dang khru gang gi tshad du bya zhing /
de yang 'dag zhal legs par byas la gseng bug khab rtse tsam yang med par bya /
sgo ni dpangs su mtho bzhi pa 'dzul sgo can sgo yol dang ldan pa /
dbus drang por mal sa byas pa'i nye logs su gegs sel gyi khung sgo dang bza' btung bskyal ba'i sgo khyud 'khyogs sgo can bya zhing /
zhabs sogs gang bder bshang gci 'dor ba'i bug pa sogs bya /
khyad par khregs chod dang nyin mo'i rnal 'byor la ma goms pa'i las dang po pa rnams kyis /
thog mar khra khang dang spel mar byas na gegs skyon mi 'byung bas /
de'i tshul ni /
rang gi lta stangs kyi thad sor /
shar du rgya skar dkyus su mtho do /
zheng du mkhyid gang ba gcig bya /
lho phyogs su snying ga'i thad tsam du skar khung gru bzhi mgo shong pa tsam /
nub tu lte ba'i thad kar gsal khung zla gam lag mgo shong pa tsam bya /
byang du gdan mtshams su bug pa zlum po mthe bong shong tsam byas la /
de rnams kyang kha chod dang ldan pa dgos tshe bsal rgyur sta gon du bya'o //
de ltar ma grub kyang shar phyogs kyi bug pa gcig pus kyang chog
/gang yang nang du zhugs nas nang tshangs can gyi stan la 'dug ste /
sgo gsum gyi bya ba dgu phrugs su btang la /
gsar bu yin na nyi shar shar phyogs kyi bug sgo /
snga dro lho phyogs kyi bug pa /
dgong mo nub kyi bug pa /
nyi nub byang sgo'i bug pa la /
lus 'dug stangs gsum dang lta stangs kyis gzir bas /
byang gi bug pa la thig le lu gu rgyud zin gyi bar sbyangs la /
nam zin bar du nyams len la 'jug pas gegs skyon med cing skyed che ba yin la /
de yang rgyud las /
thog mar byung gnas 'gro gsum btsal :
zhes dang /
kun tu bzang po nyid kyi bka' las :
'di sgrub po yi dmigs pa ni :
dang po khregs chod gnas lugs kyi :
steng du mnyam bzhag gnyug yun bsring :
zhes so //
goms shugs yod pa la ni thog ma nas mun par zhugs pas chog

/spyi don gnyis pa nyams su len pa dngos gzhung la gnyis te /
dang po ni /
yang ti'i shog dril las /
mun khang legs pa'i nang du ni :
nang tshangs can gyi gdan steng du :
byang chub mchog tu sems bskyed nas :
rdo rje skyil krung bcas nas ni :
rang nyid rdo rje sems dpar bskyed :
spyi bor bla ma'i rnal 'byor sgom :
mig rtse sna rtse sems rtse gsum :
gcig tu dril nas gsol ba 'debs :
zhes pas thog mar thun mong dang khyad par gyi sems bskyed pa sngon du 'gro bas yi dam drag po gang rung zhig gi nga rgyal bzung ste sngags dang yungs thun gu gul gyis bgegs bskrad /
mtshams gcad /
de rjes lam zab mo thun bzhi'i rnal 'byor dang ldan pas /
khrid la'ang rtsol med dang /
rtsol bcas gnyis /
rtsol med la'ang rang gdangs nam mkha'i rnal 'byor dang /
rang gnad rgya mtsho'i rnal 'byor gnyis las /
thog mar rang gdangs nam mkha'i rnal 'byor ni /
shog dril dang po las /
lus ni rnam snang chos bdun bya :
mig ni rdo rje gtsug tor zhes :
sor ni nyi shu'i thad tsam du :
smin mtshams dag tu blta bar bya :
ye shes mig gcig dri ma med :
de don zhal las shes par bya :
yid ni rnam par mi rtog pa'i :
mdun gyi nam mkhar sna rtse gtad :
yang yengs med par ma yengs gzhag :
ces pas /
lus rnam snang chos bdun gyi ngang las /
lta stangs mig smin mtshams su sor mo nyi shu'i tshad du gyen du ce re blta /
yid khregs chod blo 'das kyi dgongs pa la ci gnas su bzhag cing /
khyad par lus mi 'gul /
sems mi yengs /
rlung rab tu dal ba gsum gnad du bsnun pas ci zhig na /
rgyud las /
des sems zin pa dang rtags rnams 'char zhing nyams snang 'byung ste :
zhes pas kyang /
rlung lnga zin pa'i rtags su du ba /
sprin dkar po /
smig rgyu /
me stag
/'ja' tshon /
skar mda'/
mar me lta bu /
mthing ga khyab pa chen po'i 'od /
re khA nag po'i rnam pa na ro lta bu sogs ting nge 'dzin dang 'od gsal goms shugs che ba'i rigs la 'char nus shing /
de yang rgyud las /
nam mkha' las byung rang byung ba :
shes rab ye shes me bo che :
'od chen rnam par snang bar byed :
ye shes snang ba lam me ba :
'gro ba'i mar me ye shes sgron :
gzi brjid chen po 'od gsal ba :
sngags mchog sngags bdag rig sngags rgyal :
gsang sngags rgyal po don chen byed :
ces gsungs so //
gnyis pa dmigs pa'i rim pa ni /
yang ti'i shog dril las /
dang po ni /
ye shes mig gcig dri ma med :
ces pas :
rang gi klad pa dung khang gzhal yas khang 'di phyi nas bltas na nang gsal ba :
nang nas bltas na phyi gsal ba :
snang la rang bzhin ma grub pa 'od lnga'i khang pa zhig tu bsam :
smin mtshams kyi dpral bar ye shes khro bo'i spyan 'dra ba zlum po mthing ga ye shes kyi 'od lngas bskor ba gcig dung khang gi nang du hrig ger gzigs par bsam :
zhag dang po'o //
gnyis pa ni /
gnyis snang rtog pa blo las 'das :
zhes pas :
rang gi mig gnyis khro bo'i spyan zlum khyi le ba gnyis su bsam :
de'i thad ka'i ltag pa'i mdud sgo gnyis su yang :
g.yas g.yon du rgya skar phye ba lta bu bug pa gnyis zang thal du yod par bsam :
zhag gnyis pa'o //
gsum pa ni /
gsum rig gtsang ma dag pa ste :
zhes pas /
smin mtshams kyi dpral ba'i mig gcig
/de'i thad so ltag par bug pa gcig zang thal du yod par bsam :
zhag gsum pa'o //
bzhi pa ni /
spogs pa khrol ma lta bu ste :
zhes pas :
rang gi dpral ba'i spyan gsum po yang phyir ldog nas nang du gzigs par bsam :
ltag pa'i bug pa gsum yang tshur nang dung khang du gzigs par dmigs :
phan tshun drug po gcig la gcig 'brel du 'phrad par bsam :
skabs su dung khang gi dbus su khrug khrug thug pas 'ja' dang 'od :
sku dang zhing khams thams cad kyis rang gi lus phyi nang thams cad mer mer gang bar bsam :
zhag bzhi pa'o //
lnga pa ni /
tsit+ta'i drang srong blta bar bya :
zhes pa :
rang gi snying mchong gur smug po shel gyi kha bad can sgo phye ba lta bu'i dkyil du mig gcig yar la gzig par bsam :
de yang dpral ba dang ltag khung gi mig gsum gsum dang drug po mar ldog nas tsit+ta'i rtse mo'i ye shes kyi spyan la gzigs par bsam /
snying dbus kyi mig kyang dung khang gi drug po la blta ba'o //
zhag lnga pa'o //
drug pa ni /
phub 'dra cha lang brdab pa'i tshul :
zhes pa :
rang gi thod pa de dung gi gzhal yas khang kha sbubs pa lta bu'i dkyil nas ye shes kyi spyan dkar po gzi brjid dang ldan pa gcig mar gzigs :
tsit+ta'i spyan yar gzigs /
skabs su steng 'og gi dmigs pa rnams brje res bya'o :
zhag drug pa'o //
bdun pa ni /
bdun pa drang srong tsog pu ste :
zhes pa :
spyan ldog la dar cig dmigs med du gzhag go :
de yang nam gnas kyi bar la bcos bslad med par yengs ba skad cig kyang med pa ka dag chen po'i ngang la yun ring du gzhag go :
zhag bdun pa'o //
sa ma ya :
rgya rgya rgya :
bdun phrag gnyis pa la rtags rnams gang yang ma byung na /
spogs pa'i cho ga
/gnyis pa rang gnad rgya mtsho'i rnal 'byor ni /
thog mar bla ma'i rnal 'byor la mos gus gnad du bsnun te /
'dug stangs drang srong tsog pu'i pus mo'i steng du lag ngar gyen du bslangs pa'i mtheb mdzub kyi rtsol bas mig gi mtha' nas sam steng nas dal bus btsir bas /
ye shes kyi mdangs dmar ljang sngo dkar ser ba'i nang nas thig le dang /
'khor lo'i rnam pa ri mo wal gyis yod snyam byed pa dang /
thig le stong pa'i sgron ma dngos dmar ser du 'char dus dar cig gtems la shes pa snang ba der ma yengs par mtheb mdzub btang nas rgya mtsho dwangs su bcug la blta'o //
yang snang ba de kar ma gsal bar sang dus sngar bzhin gtems shing /
yang dwangs su bcug pas zhag gsum bzhi nas ma gtems kyang rang shugs su 'char ro //
de yang rgyud las /
ri bo brtan cing rgya mtsho gtems :
zhes 'byung ngo //
gnas su dmigs pa ste /
ye shes mig gcig gi dus su :
dpral ba'i bug pa'i nang du thig le dmar la dwangs pa sran ldog tsam gcig la dmigs pa gtad do :
gnyis snang rtog pa blo las 'das pa'i dus su :
tsit+ta sha'i sgron ma 'od phung gi nang du zhi ba bzhi bcu rtsa gnyis gsal gdab cing dmigs pa gtad pas :
snying nas mig tu rtsa dar dkar gyi skud pa lta bu 'brel nas yod pas :
tsit+ta'i drang srong rtsa'i lam la yar shar nas :
mig las thon nas rang gis rang la gsal ba yin no :
gsum rig gtsang ma dag pa'i dus su :
klad pa dung khang gi gzhal yas khang du khrag 'thung lnga bcu rtsa brgyad kyi lha tshogs la shes pa gtad :
spogs pa khrol ma lta bu'i dus su :
lus phung khams skye mched thams cad :
ye shes kyi spyan khra zim zim pa 'od lnga'i rang bzhin can gyis lus phyi nang thams cad yar blta mar blta phar blta tshur blta la :
'od zer ba thag gi rgya bres pa lta bu :
lus thams cad drwa ba'am khrol ma tshags mig lta bur spyan gyis gang zhing :
rtsa khams thams cad dpa' bo mkha' 'gro'i tshogs til gyi gang bu kha bye ba lta bur bsgom pa yin no :
zhes dmigs pa bzhi po gong ma dang spel res su byas te bsgom /
des kyang ma byung na skabs rer /
gnyis pa rtsol bcas kyi gnad ni /
gzhung las /
skabs su rgya mtsho ar la gtad :
tsit+ta'i drang srong blta bar bya :
skabs su gnad bzhi ma bral bar :
zlum po nyid ni thams cad gang :
phub 'dra cha lang brdab pa'i tshul :
snang ba thams cad zhing khams su :
'ong 'gyur 'di la the tshom med :
ces pas rgyang zhags dang rtse chung lhan cig tu mnan zhing gtems pa gnyis 'jug pa gcig tu byas pas snang ba 'od gsal du mched pa dang shes pa bde gsal mi rtog par 'char ba dus mnyam du 'byung ngo //
dmigs pa ni /
zhag grangs sngar ltar rim bzhin las /
dang po ni :
sngar gyi thig le'i mal du /
spyan khra hrig ge ba gcig mig dang rgyab sprod byas nas phar klad par blta bar bsgom :
gnyis pa ni :
rna ltag g.yas nas spyan khra hrig ge ba gcig phar nang du bltas pa'o :
gsum pa ni :
rna ltag g.yon nas spyan khra hrig ge ba gcig nang du bltas pa'o :
bzhi pa ni :
rang gi rna ltag nas spyan gcig tshur la bltas pa'o :
lnga pa ni :
spyi bo nas spyan khra hrig ge ba gcig mar la bltas pa'o :
drug pa ni :
snying nang rtog pa blo las 'das :
zhes snying nang nas 'od zer gcig yar spyi gtsug tu zug :
'od zer de dpral ba nas phar ltag par zug :
rna ltag g.yas g.yon du 'od zer re re zug :
'od zer ba thag brgyangs pa 'dra bas dung khang du bskor ba ris su phar blta tshur blta yar blta mar blta byas nas yod pa'o :
bdun pa phub 'dra cha lang brdab pa'i tshul :
snang ba thams cad zhing khams su :
'ong 'gyur 'di la the tshom med :
ces pa lus phyi nang spyan gyis gang ba de rnams las 'od zer dkar po phub 'dra ba cha lang rdeb pa'i tshul du mang po 'phros :
yar 'phros mar 'phros :
phar 'phros tshur 'phros par bsgoms pas :
snang ba thams cad zhing khams su 'char bar nges so :
de dag ni spogs pa'i cho ga'o //
'di yan gyi dmigs skor rnams mi 'char ba 'char bar byed pa'i thabs 'ba' zhig yin no /

/de nas gnyis pa 'char ba de nyid bogs dbyung bar byed pa'i thabs ni /
yang ti'i rgyud las /
dmigs pa dag la brten nas su :
dmigs pa med pa rang sar grol :
zhes pas /
mtheb mdzub kyi rtsol ba dang bral ba rgya mtsho dwangs su bcug ste lta stangs thur dang g.yas g.yon la sogs par gtad /
dmigs pa ni /
zhag grangs snga ma'i rim pa bzhin /
dang po /
lha gnas klad pa dung khang 'khor lo'i dkyil du thig le dkar po oM gyis mtshan pa ye shes kyi 'od lngas bskor ba la shes pa gtad do :
gnyis pa ni /
snying mchong gur smug po dar dmar gyi gur phub pa lta bu'i dkyil dbus su thig le mthing ga 'od lngas bskor ba la shes pa gtad do :
gsum pa ni /
dung khang 'khor lo'i thig le la blta zhing :
thig le dkar dmar 'od lngas bskor ba la shes pa gtad do :
bzhi pa ni /
smin mtshams kyi mdzod spur yang thig le 'od lngas bskor ba la shes pa gtad do :
lnga pa ni /
ltag pa'i mdud sgo la yang thig le 'od lngas bskor ba la shes pa gtad do :
drug pa ni /
yid bzhin gyi nor bu la yang thig le 'od lngas bskor ba la shes pa gtad do :
yang rang gi snying pad+ma dkar po 'dab ma brgyad pa'i lte ba la thig le mthing ga ye shes kyi 'od lngas bskor ba la dmigs pa gtad do :
bdun pa ni /
snying mchong gur smug po'i dbus su nyi zla pad+ma'i gdan la sangs rgyas snang ba mtha' yas sku mdog dmar po zhal gcig pa :
phyag gnyis mnyam gzhag gi steng na lhung bzed bsnams pa :
sku phyi nang zang thal 'od kyi phung po chen po lam me 'bar ba la shes pa gtad do :
de ltar spyan dang thig le 'od zer rnams brje res bya zhing bsgom :
bla mas kyang dmigs skor rnams dus gcig la mi bstan cing slob bu'i nyams rtags thon nas sna re sna re bsnan pa ni man ngag go :
shog dril gsum po 'di ni 'gro don nus pa'i slob bu ma gtogs khrid phrug gzhan ma rnams la shin tu gsang :
shog dril gsum po 'di ni rdzogs pa chen po 'bum phrag drug cu rtsa bzhi'i yang snying gser zhun ma lta bu srog thig dwangs ma yin pas shin tu gsang la spyod cig :
'di ni bka' rgya shin tu dam pa gal che'o :
dpal sngags kyi srung ma e ka dzA Ti la gtad do :
thub par srungs shig sa ma ya :
rgya rgya rgya :
spyi don gsum pa mjug gi don la'ang gnyis te /
gang shar dag pa rab 'byams su ngo sprod pa dang /
lam nyams su len pa'i skabs gegs byung na de dag sel ba'i thabs mdor bsdus su bstan pa'o //
dang po la'ang /
nges pa dang ma nges pa'i rtags rnam pa gnyis su yod pa 'char te /
dang po'i skabs su rlung bcu'i rtags sngar bshad pa ltar dang /
gnyis pa ni rtsa sgo bzang ba'i rigs la ma nges pa'i stong gzugs bgrang du med pa 'char te /
de yang lha'i sku sna tshogs /
'gro drug gi snang ba /
thag ring por mthong ba'i yul ljongs dang /
rgya mtsho'i gling /
lha la sogs pa'i yul dang /
ri bo /
mchod rten /
pad+ma /
ri bo brtsegs pa /
mi ro /
gdon bgegs kyi gzugs sogs brjod kyis mi langs par 'char ba ni ma dag pa'i rtsa 'dab rnams su nang gi rlung 'dus pa'i rtags yin pas lta stangs bsgyur bas rang log la 'gro ba yin no //
de bzhin du nges pa'i snang ba la'ang 'od thig le lu gu rgyud dbyings snang dpag tu med pa 'char te /
de la yang bzang 'dzin gyis dga' brod kyi 'khris med de lus kyi rtsa 'khor rnams la ye shes kyi rlung gi byed las 'char ba yin pas snang ba de dag mi yengs pa'i rten tsam du bzhag la nyams su blang /
gzhan yang phyi rol rgyang ring po dang /
lus kyi phyi nang zang thal du mthong ba /
sgom khang las zang thal du phyir thon pa 'byung ste /
de yang dbu ma'i 'od rtsa shel sbug can du rlung zin pa'i gnad las 'byung ba las bzang ngan 'dra ste /
rloms sems dang 'dzin pa mi bya'o //
rtsa zhan pa'i rigs la ni 'phel snang cung zad nyung ste /
don la shes pa stong gsal gyi ngang la bsgoms pas 'char snang mang nyung 'dra'o //
de ltar khrid kyi rim pa de rnams kyang dbang po'i khyad par dang rtsa khams bzang ngan la dpag ste ring thung gang bder bya'o //
gnyis pa mun khrid kyi skabs der sngon las 'phral rkyen gyi gegs dang bar chad byung na phyir bsal thabs ni /
lus la nad zug dang 'byung ba 'khrugs pa byung na bla ma la gsol ba btab /
stong nyid bsgom /
spyod pa cung zad bag yangs su bya zhing /
bku mnye la sogs gang 'phrod bya /
de rnams phal cher khams dang /
lus gdon /
'byung ba 'khrugs pa'i gnad yin pas skyon cher med /
ngan pa'i rtags rlung spyi bor 'phos pas spyi bo khol ba na ba /
tshag pa /
'phar ba /
spyi bo'i mthongs phye ba snyam byung na dus min du 'pho srid pas lta stangs phab cing nyin mo'i rnal 'byor la blta /
gzhan yang gsang gnas sbrid pa tsha ba za 'phrug byung na khams zag nyen yod pas 'dren pa'i 'phrul 'khor dang /
snying me 'bar ba lta bu tsha phyod phyod byas na smyo ba'i nyen yod pas skabs su ci bder bag yangs su gzhag
/ro stod gzhungs pa gzer na dmigs pa klod /
'phrul 'khor bya'o //
spyir 'char snang shes pa du ma dang skyo ba dang 'tsher ba 'jigs skrag rloms sems ci byung rung /
rmi lam dang sgyu ma lta bur nyams su len pa gnad gal po cher gsungs so //
lus kyi nad ldang na sman brten pa dang /
khyad par sgo'i gegs sel du /
dus gnyan rnams la mig la zan bsgres pa'i changs bu dang /
gtor ma brgya rtsa gtong ba /
lag mthil gyi drod sbyin pa /
dbang po gsal ba'i sman brten pa /
ye shes 'char ba'i rdzas sbyar ba sogs gzhan ltar shes par bya'o //
gzhan yang snang mun gyi skabs su ye shes 'char ba'i gtso bor der 'dzin grol ba'i blo 'das kyi ngang du gzhag mkhas na /
mngon sum gyi snang ba 'di las 'phel che ba med do //
'di skabs rmi lam sbyang na og stegs sgom 'khyud sogs kyi chas sta gon du byas la khrid yig ltar bya'o //
zhes rdzogs chen yang ti'i shog dril gsum gyi zhal shes zin ris bklag chog tu bkod pa po ni sprul ming kun bzang nges don dbang pos /
lhag pa'i bsam pas kaHthog rdor gdan gan+d+ho la nas bris pa nyes kun chos bdag srung mar bshags shing dge bas 'gro rnams rang rig gdod ma'i lha zhal mjal bar gyur cig //
/
