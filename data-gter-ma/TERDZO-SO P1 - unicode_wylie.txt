@#//
gu

ro
sh+tsi
t+ta

sA

d+ha
ka

ba
dzra

kro

d+hA
tra /
su

kho
pa
de
sha
pa
thathA

kra

ma
dz+nyA
na

ga
r+b+ha
bi
ha

ra
ti
sma /
\u0f01\u0f83:
bla ma'i thugs sgrub rdo rje drag rtsal las :

zhal gdams lam rim ye shes snying po bzhugs so :

pad+ma saM b+ha ba'i snying tig go
/
\u0f88\u0f88\u0f88\u0f88\u0f88\u0f88
rtsa gsum kun 'dus rdo rje drag po rtsal la phyag 'tshal lo :
dus gsum sangs rgyas thams cad kyi ngo bo :
rig 'dzin rtsal 'chang kun gyi gtso mchog :
yi dam zhi khro rgya mtsho'i khyab bdag :
dpa' bo mkha' 'gro yongs kyi tshogs rje :
rdo rje'i chos srung ba dang snang srid dregs pa can thams cad zil gyis gnon pa'i bdag nyid :
ma hA gu ru pad+ma saM b+ha ba zhes sku gsum ston pa'i zhing khams rab 'byams na yongs su grags pa nyid :
chos skyong ba'i rgyal po 'jam dbyangs sprul pa khri srong lde'u btsan gyis spyan drangs te :
'phags pa thugs rje chen po'i zhing khams gangs can bod kyi ljongs 'dir byon :
ma rungs pa'i 'byung po rnams bka' rtags phyag rgya'i zil 'og tu bcug :
lugs gsum mi 'gyur lhun gyis grub pa'i gtsug lag khang rten dang brten par bcas pa bzhengs te rab tu gnas pa'i me tog 'thor :
sangs rgyas kyi bstan pa yongs su rdzogs pa'i bshad sgrub kyi srol chen po btsugs :
khyad par rdo rje theg pa'i rgyud lung man ngag gi chos kyi 'khor lo 'byams klas pa bskor :
gnas chen gangs brag mtsho gsum thams cad zhabs kyis bcags :
byin gyis brlabs :
zab mo'i gter kha ming can ming med grangs med par sbas pas ma 'ongs phyi ma phyi ma'i mthar thug pa'i bar bod khams mtha' dbus thams cad la gzhal du med pa'i bka' drin gyis khyab par mdzad do :
sa ma ya :
de'i tshe de'i dus na :
tshe rabs du ma nas smon lam log par btab pa'i 'bras bu dus su smin pa bdud blon gdug pa can rnams dang :
btsun mo dmar rgyan mas log pa'i bsam sbyor sna tshogs su shar te :
mnga' bdag rgyal po'i spyan sngar gsol pa :
mtha'i mon bu ngan sngags mkhan 'dis g.yo dang :
sgyu dang :
mig 'phrul sna tshogs pas rgyal po bslus te :
mthar gyis che ste sku srog dang phral :
'bring ste mnga' thang 'phrog :
tha ma'ang rgyal blon btsun mo'i bar du snyan phra bcug ste 'bangs ngo log par 'gyur na :
thams cad kyis mthong ba'i lam du chab la gsol bar 'tshal zhes nan tan du zhus pas :
rgyal po thugs ma bde bar gyur te :
de ltar gyur pa'i rgyu mtshan rnams gu ru rin po cher zhib tu gsol nas :
'di la thabs ji ltar bgyi zhes spyan chab g.yo zhing gdung shugs drags pos dal cig brgyal bar gyur to :
cung zad lon pa na brgyal ba las sangs pa'i tshe :
gu ru rin po ches zhal 'dzum mdangs su bzhad cing :
gsung seng ge'i sgra 'jigs pa med pa'i dbyangs kyis :
rgyal po chen po de lta bu la thugs mi bde ba cung zad kyang mi 'tshal te :
sngon yang dag par rdzogs pa'i sangs rgyas la bdud dang mu stegs kyis mtho brtsams pa na'ang :
sangs rgyas kyi che ba 'don pa ma gtogs dkon mchog gsum la cung zad tsam yang 'tshe bar ma nus pa ltar :
rig pa rtsal gyi dbang thob pas snang srid 'dod rgur bsgyur zhing :
'ja' lus rdo rje'i skur grub pas 'byung ba bzhis cir yang byar med pa :
dus gsum gyi rgyal ba dang sems dpa' thams cad kyi gdung 'tshob pa o rgyan gyi mkhan po bdag la ni khams gsum thams cad dgrar langs kyang :
rdzu 'phrul gyi che ba 'don pa ma gtogs glags rnyed pa'i skabs lta ci :
ba spu'i rtse mo'ang g.yo bar mi 'gyur ro :
zhes bka' bstsal pa na :
rgyal po chen po shin tu dad cing rjes su yi rang pas lha phyag grangs med pa btsal te :
e ma gu ru sprul pa'i sku :
khyed ni bla ma kun gyi dngos :
yi dam rgya mtsho'i khyab bdag che :
mkha' 'gro'i tshogs rje nyid lags na :
ji ltar rdo rje'i bka' bstsal pa :
nam yang bslu ba med pa'i phyir :
bdag sogs dad ldan gdul bya rnams :
yi rang spro ba bskyed pa dang :
sangs rgyas chos dang dge 'dun gyi :
bstan pa rin chen 'phel ba'i slad :
rdzu 'phrul rnam par brtse ba yis :
bdud blon tshogs rnams spa bkong gsol :
zhes gsol ba btab pas de de bzhin du bgyi 'o zhes dgyes pa chen po'i zhal gyis bzhes te bod khams gling dgu'i lte ba :
dpal gyi bsam yas bu tshal gser khang gling gi khyams su bdud tshogs 'dul ba'i ting nge 'dzin la snyoms par zhugs pa na :
paN+Di ta dang :
lo tsA ba dang :
rab byung dang :
sngags pa dang :
rgyal po dang :
blon po dang :
btsun mo dang :
dmangs phal pa rnams 'dus pa'i 'khor gyi khyams chen po'i gung du :
gu ru nyid bzhugs bzhin du sku mi snang ba dang :
me 'bar ba dang :
sa g.yo ba dang :
tshom bu dang bcas pa zhi ba dang :
khro bo dang :
'brug stong lta bu'i sngags kyi sgra nam mkha' gang ba sogs gang la gang 'dul ba'i dpag par dka' ba'i cho 'phrul bye ba phrag brgya mngon par 'du mdzad pa na :
bdud rigs rnams ni sems khong du chud de mtho 'tsham pa'i nus pa zad :
bar ma'i 'gro ba dang ma dad pa rnams dad pa'i dbang po lhag par rgyas :
dad pa rnams gong nas gong du 'phel zhing zhal gyi bdud rtsi 'thung ba la 'dun :
rgyud smin pa'i gang zag rnams grol ba mchog gi dngos grub brnyes :
grol ba rnams gu ru rin po che nyid dang ston 'khor dgongs pa dbyer med du gyur to :
de lta bu'i ngo mtshar bsam gyis mi khyab pa'i mdzad pa la brten nas mnga' bdag rgyal po nyid lhag par dad cing 'dun pa dang :
khyad par ma 'ongs snyigs ma'i dus kyi gdul bya rnams la dgongs te :
gu ru rin po che nyid dpal gyi bsam yas bar khang g.yu zhal 'bar ba na bzhugs pa'i skabs :
gser gyi maN+Dal la bla g.yu rin po che 'od 'bar ba'i tshom bu skar chen shar pa ltar bkram ste :
yab sras lhan cig tu phyag grangs med pa btsal :
sprul pa'i lo tsA ba bai ro tsa na dang :
thugs kyi gzungs mar bkas gnang ba bdag nyid dang bcas chabs cig tu gsol ba btab pa ni :
phyogs bcu dus bzhi'i sangs rgyas sras bcas kyi :
sku gsung thugs yon phrin las yongs rdzogs pa :
mngal gyis ma gos mtsho skyes rdo rje'i sku :
ma hA gu ru'i zhabs la phyag 'tshal lo :
mgon po khyed ni sangs rgyas kun dang mnyam :
gangs can 'gro la bka' drin lhag par che :
bye brag bdag cag rje 'bangs 'dus pa yi :
gtsug gi nor bu gnyis pa gzhan ma mchis :
khyad par rdzu 'phrul chen po'i rnam rol gyis :
ma dag bdud rigs tshogs rnams spa bkong ste :
sangs rgyas bstan pa'i rgyal mtshan phyogs bcur bsgrengs :
las can smin grol byang chub lam la bkod :
'brel tshad don ldan ngo mtshar bsam las 'das :
bdag cag bsags pa rab tu gyur lags kyang :
ma 'ongs snyigs ma'i dus la babs pa'i tshe :
dkar phyogs mthu chung nag phyogs mgo 'phang mtho :
dam sri mngon sum 'gro ba'i snying zhugs te :
sangs rgyas bstan dang bstan pa 'dzin pa dang :
sems can bde skyid 'phrog cing 'joms pa'i phyir :
nad mug mtshon 'khrugs skal ngan dus gcig langs :
bod khams sdug bsngal rgya mtsho brdol ba'i tshe :
gu ru nyid las skyabs gzhan ma mchis pas :
gnas skabs phyi nang bdud sde tshar gcad cing :
phrin las rnam bzhi 'bad med 'grub pa dang :
mthar thug lnga ldan snying po 'od kyi lus :
ye shes bla ma'i go 'phang 'thob pa'i thabs :
zab rgyas gdams pa kun gyi snying po'i bcud :
bdag cag rnams dang ma 'ongs gdul bya'i don :
thugs kyis dgongs te bka' drin bstsal du gsol :
zhes gsol ba btab pa na :
gu ru rin po che nyid skad cig gis rig 'dzin rdo rje drag po rtsal gyi skur bzhengs te :
dbang dang :
gdams ngag rnams bstan pa'i mthar :
bsnyen pa phyag rgya gcig pa'i he ru kaHlas :
zhal phyag gi spros bcas nye bsnyen dang :
sgrub pa dang :
sgrub pa chen po'i tshul gyi gtso 'khor mtha' yas pa skad cig gis spro ba dang bsdu ba'i cho 'phrul chos kyi dbyings rgyas par bkang ba'i tshul du bstan nas byin rlabs kyi zil chen pos bod khams mtha' dbus thams cad du 'ja' dang :
'od dang :
me tog gi char dang :
sa g.yo ba dang :
sgra dang rol mo rang 'khrol ba dang :
skal ldan rnams la rdo rje'i ye shes mngon sum phebs pa'i sgyu ma lta bu'i rnam par 'phrul pa 'du mdzad de :
slar yang gu ru nyid pad+ma saM b+ha wa sku 'od kyi rang bzhin can du lam mer snang ba'i zhal nas rdo rje'i gsung gi mthar thug pa lam gyi rim pa snying por dril pa 'di chos nyid rdo rje'i dbyangs kyis bka' bstsal to :
sa ma ya :
oM AHhU~M ho :
ka dag dbyings kyi ngo bo kun tu bzang :
lhun grub rig pa pad+ma saM b+ha wa :
dbyer med zung 'jug rdo rje drag po rtsal :
dkyil 'khor kun gyi gtso mchog he ru kas :
chos dbyings khyab brdal thig le chen po'i zhing :
lnga ldan 'od gsal longs sku'i pho brang dang :
ma nges 'gro 'dul sprul sku'i gnas rnams su :
rigs can gdul bya'i 'khor tshogs rgya mtsho la :
so so'i snod dang dbang po'i khyad par bzhin :
rgyu dang 'bras bu'i theg pa bsam yas kyi :
chos kyi 'khor lo dus gsum kun tu bskor :
de rnams kun gyi snying po gcig 'dril ba :
thugs kyi thig le zhal chems mthar thug pa :
go sla khyer bde lag len dmar khrid du :
shin tu nye ba'i 'dus pa rnams la bstan :
yal bar ma dor rtse gcig nyams su longs :
de la shes bya rtogs byed mthar phyin 'bras :
rnam pa gsum gyis mtshon par bya ba ste :
shes bya'i gzhi ni kun khyab bde gshegs snying :
'dus ma byas pa gsal stong rig pa'i babs :
'khrul grol las 'das mkha' ltar rab tu zhi :
'khor 'das dbye bsri med par gnas gyur kyang :
lhan skyes kun brtags ma rig gdon chen gyis :
gzung dang 'dzin pa'i bag chags brtas pa las :
snod dang bcud du 'dzin pa tha dad pa'i :
'gro ba rigs drug rmi lam bzhin du snang :
de lta na yang ngo bo'i bzhugs tshul las :
rnam par ma g.yos g.yo bar mi 'gyur phyir :
glo bur dri ma sbyang la brtson par bya :
rtogs byed lam gyi rim pa bsam yas kyang :
rgyud sbyong sa bon gdab dang bskyed bsring pa :
gegs sel dang ni de bzhin bogs 'don te :
rnam pa lnga yis yang dag lam la 'jug :
de la dang po blo rgyud sbyang ba'i phyir :
lam gyi rtsa ba rdo rje slob dpon ni :
dam tshig sdom pa'i kun spyod rnam par dag :
thos pas rab brgyan bsam pas de nyid phyed :
sgom pas nyams rtogs yon tan drod rtags ldan :
thugs rje'i 'jug pas slob ma rjes 'dzin pa'i :
mtshan nyid kun ldan mnyes pa gsum gyis bsten :
mi mnyes bya ba skad cig tsam yang spang :
dgongs spyod tshul bzhin bslab la mkhas pa yis :
ci gsung bka' bzhin bsgrub pa'i yal gam blang :
des kyang dad dang nges 'byung snying rje dang :
dbang rnon blo chen brtul zhugs ldan pa yi :
slob ma'i rgyud dang sbyar la gdams pa bstan :
snod dang mi 'tsham gdams pa sbyin mi bya :
blo rigs mthun par rim gyis bkri tshul ni :
dang po 'du 'dzi'i gnas las thag bsrings te :
dben par song la 'jig rten bya ba gtang :
bde ba'i stan 'dug lus bsrang rlung ro bsal :
dkon mchog gsol gdab bla mar mos gus bskyed :
dran pa mngon du bzhag la 'di ltar bsam :
dal 'byor phun sum tshogs pas brgyan pa'i rten :
shin tu rnyed dka' u dum+ba ra 'dra :
snying po len pa'i thabs la rab mkhas na :
rnyed pa don chen yid bzhin nor las lhag :
de phyir dus dang gnas skabs thams cad du :
dge ba'i bshes dang dge ba'i grogs po bsten :
tshe 'di blos btang phyi ma'i don gyi phyir :
myur du snying po len la ma 'bad na :
'dus byas mi rtag nyi zla'i 'char nub 'dra :
nam 'chi cha med bar snang glog dang mtshungs :
shi tshe chos min cis kyang mi phan pas :
dam pa'i lha chos tshul bzhin spyod par bya :
lha chos sgrub pa'i rtsa ba las 'bras te :
sdig pa mi dges ngan song gsum du 'gro :
dge ba byas pas mtho ris thar pa thob :
de bas sdig pa bshags shing snying nas bsdam :
dge ba'i rtsa ba 'bad pas dang du blang :
phyag dang bskor bas lus kyi sdig pa 'dag :
bzlas brjod bka' bklag ngag gi sgrib pa 'byang :
dkon mchog gsol gdab yid kyi nyes pa zhi :
rtag tu dran shes bag yod tshul bzhin bslab :
khyad par thar pa'i go 'phang bsgrub pa la :
'khor ba thams cad me 'obs spu gri'i tshal :
ral gri'i nags ltar shes shing dran pa yis :
sdug bsngal gsum las myur du thar 'dod blo :
shugs drag bcos ma min pa yang yang bskyed :
nam zhig srid pa'i 'byor pa mtha' dag kun :
mi rtag mi brtan bslu bar rtogs pa yis :
tshangs dang brgya byin dpal la'ang chags pa'i blo :
skad cig tsam yang skye ba'i skabs med 'gyur :
de nas dkon mchog rtsa gsum chos srung tshogs :
bslu med gtan gyi skyabs su nges mthong nas :
rang gzhan 'khor ba'i 'jigs las bsgral ba'i phyir :
byang chub bar du gus pas skyabs su gzung :
rang nyams la dpag ma gyur 'gro ba rnams :
bde dang ldan zhing sdug bsngal bral ba'i phyir :
byams dang snying rje dga' ba btang snyoms te :
tshad med rnam bzhis smon pa'i byang sems bskyed :
gzhan phyir rdzogs byang kho na don gnyer blos :
lus dang longs spyod thams cad rtswa ltar gtang :
'jigs pas nyen la skyabs kyi dbugs 'byin bya :
rang yang chos spyod gzhan yang de la dgod :
spong ba'i sems pa rab tu dang ba'i blos :
sgo gsum kha na ma tho'i nyes spyod bsdam :
zag bcas zag med dge tshogs ci nus bsgrub :
thams cad sems can don du 'phen pa gtang :
gnod pa'i yul gyis nam yang mi brdzi phyir :
khong khro'i nyes pa dran pas bzod pa bsgom :
chos kyi phyir du dka' ba spro bzhin len :
stong nyid zab mor skrag pa med par bya :
snying stobs dge ba'i phyogs su sad pa yis :
byang chub spyod la zhum med go cha gyon :
nyin mtshan kun tu yengs med brtson 'grus brtsam :
gzhan don 'grub na skyo ngal spang bar bya :
yid ni zhi la mngon par sems pa yis :
'jig rten pa yi bsam gtan gzhir bzung ste :
lhag mthong dang bcas ting 'dzin rab bsgrubs pas :
de bzhin gshegs pa'i spyod yul nyid la zhugs :
chos rab rnam par 'byed pa'i blo gros kyis :
dang por thos pas chos rnams tshig la 'jug :
bar du bsam pas don gyi go ba btsal :
tha mar sgom pas don nyid mngon du bya :
rang rgyud smin nas sbyin pas 'khor bsdus la :
snyan pas yid drangs don mthun bag phab ste :
don spyod gros gdab gnas skabs mthar thug tu :
phan dang bde ba'i dpal la rab tu dgod :
gnad kyi snying po sems can thams cad kyi :
sdug bsngal ma lus bdag gi khur du blang :
bdag gi bde dge 'gro drug kun la sbyin :
rkyen gyis mi 'chor snying rje byang sems sbyang :
khyad par phyi rol 'dzin pas gzung ba'i yul :
thams cad bden min sgyu ma lta bur snang :
rtag pa ma yin mi rtag don byed nus :
gcig pu ma yin sna tshogs 'byung zhing 'gyur :
rang dbang med de las kyi phyi bzhin 'gro :
rdul phran ma yin cha med rdul ma grub :
gal te grub na rags pa brtsam mi nus :
cha bcas yin na cha med dam bcas 'gal :
des na med snang rdzun snang rten 'brel tsam :
rmi lam sgyu ma chu yi zla ba 'dra :
dri za'i grong khyer 'ja' tshon lta bur blta :
lta mkhan sems la'ang nga dang bdag med de :
de ni phung po las gzhan tha dad dang :
phung po lnga dang gcig tu ma dmigs phyir :
dang po grub na rdzas gzhan yod par 'gyur :
de ltar ma yin gnyis pa grub tsa na :
phung po mi rtag bdag nyid rtag pa 'gal :
de bas phung po lnga la brten nas kyang :
ngar 'dzin dbang gis de ltar gdags par zad :
'dogs mkhan rtog pa 'das pa zhig nas med :
ma 'ongs ma skyes da lta brtag mi btub :
mdor na bdag gnyis gzung 'dzin gzhi dang bcas :
mkha' ltar rab zhi skye ba med shes nas :
skye med nyid kyang blo yi yul las 'das :
thams cad mkhyen pa'ang tshig gis dbul ba'i phyir :
spros pa kun bral dbu ma'i lam zhes bya :
de ltar shes nas 'dzin pa bral ba'i ngang :
blo yis byar med mnyam par bzhag pa las :
rnam rtog zhi zhing ngo bo'i tshul rig pas :
spyan dang mngon shes gzungs sogs yon tan 'grub :
lam dang sa rnams rim gyis thob pa ni :
pha rol phyin pa rgyu yi theg pa ste :
'bras bu'i lam la'ang stong nyid snying rje gnyis :
zung 'brel spyod pa lam gyi gzhi ru gzung :
de nas sa bon gdab pa'i rim pa ni :
nges par 'byung bas rgyud bskul theg chen rigs :
byang chub sems gnyis tshul la blo 'byongs pas :
myur du sangs rgyas bsgrub 'dod skal bzang la :
rang rgyud sku gsung thugs dang ye shes te :
rdo rje bzhi yi ngo bor gnas pa nyid :
gsang sngags bla na med pa'i thabs mkhas kyis :
dbang bskur rnam bzhi'i sa bon gdab par bya :
lus rtsa dag par byed pa bum pa'i dbang :
sku yi rdo rje sprul sku'i sa bon yin :
ngag rlung dag par byed pa gsang ba'i dbang :
gsung gi rdo rje longs sku'i sa bon yin :
yid dang thig le dag byed pho nya'i dbang :
thugs kyi rdo rje chos sku'i sa bon yin :
kun gzhi'i bag chags dag byed don gyi dbang :
ye shes rdo rje nyid sku'i sa bon yin :
de rnams kun kyang thun mong gang zag la :
lhag gnas dang bcas 'jug dang smin pa ste :
dbang rnon kha cig brda thabs ngo sprod dang :
mchog gzhan ting 'dzin kho nas grol bar 'gyur :
dbang gi srog ni dam tshig sdom pa ste :
sngags kyi 'dul ba mi 'da'i yal gam can :
spyi dang khyad par lhag pas bsdus pa rnams :
phyi nang gsang ba'i tshul du dag par bya :
de ltar rgyud smin dag pa'i gang zag gis :
sa bon skyed byed lam gyi rim pa ni :
dang po bum pa'i dbang dang rjes 'brel ba :
snod bcud tha mal snang zhen sbyang ba'i phyir :
thun mong khyad par bskyed rim dag la bslab :
de la bsgrub bya'i lha dang sgrub byed thabs :
ji ltar sgrub pa'i lam dang 'bras bur bcas :
bsgrub bya bla ma yi dam mkha' 'gro'i tshogs :
zhi dang khro bo'i bye brag bsam 'das kyang :
byin rlabs dngos grub khyad par myur 'dod na :
rtsa gsum kun 'dus pad+ma nga nyid bsgom :
de yang phyi ltar bar chad kun sel phyir :
snang srid zil gnon sku gsum pad+ma 'byung :
rig 'dzin rtsal 'chang rnam 'phrul bcu gnyis bcas :
spyi dang bye brag tshul du bsnyen par bya :
nang ltar mchog thun bsam pa lhun grub phyir :
bde ba chen po pad+ma saM b+ha ba :
yid bzhin nor bu gu ru bcu gsum bcas :
bskyed rdzogs thabs dang grol ba nye bar bsnyen :
gsang ba dbyings dang rig pa dbyer med pa :
phyag rgya'i gzugs shar mtsho skyes rdo rje 'chang :
rtsa gsum kun 'dril snying po'i rnal 'byor gyis :
mi 'gyur lhan cig skyes pa'i ye shes bsgrub :
yang gsang rig 'dzin rdo rje drag po rtsal :
bde gshegs kun 'dus khrag 'thung yongs rdzogs lha :
sgrub pa chen po nye rgyu'i spyod pa yis :
mthar thug sku dang ye shes mngon du bya :
gang yang sgrub byed thabs kyi rim pa ni :
sngon 'gro dngos gzhi rjes kyi bya bas 'jug :
de la skyabs song byang chub sems bskyed nas :
nyams rtogs yon tan skye ba'i gegs gcig pu :
sdig ltung la 'gyod bla ma rdo rje sems :
skyabs su gzung zhing lha bsgom sngags bzlas te :
bshags sdom drags pos rang rgyud legs par sbyang :
ye shes bsod nams tshogs la rag las phyir :
rtsa gsum rgya mtshor phyi nang snod bcud dang :
phung khams skye mched rang byung byang chub sems :
mkha' khyab mchod sprin nam mkha'i mdzod du 'bul :
khyad par byin rlabs dngos grub kun gyi gzhi :
bla ma'i rnal 'byor mos gus gnad du bsnun :
tshogs gsag gsol gdab dbang bzhi'i ye shes blang :
thugs yid gcig bsres dgongs pa'i rang ngo bskyang :
rang bzhin ma grub ltar snang bgegs kyi tshogs :
gtor ma byin la bka' bsgo drag tu bskrad :
rdo rje'i rgyal thabs phyag mtshan me phung dang :
sgo gsum lha sngags gnyug mas bar chad bsrung :
ye shes gzi byin bdag gnas yo byad la :
lhag par dbab pas mtshan ma'i rtog pa bsal :
phyi nang gsang mchod ting 'dzin rol mo dang :
sngags dang phyag rgyas bde chen 'dod rgur spel :
dngos gzhi 'chi dang bar do skye ba'i tshul :
sbyong byed zab dang rgya che'i ting 'dzin ni :
stong chen de bzhin nyid dbyings mkha' ltar dag :
bden gnyis dbyer med dbyings su mnyam par gzhag :
snying rje sgyu ma kun snang rig pa'i sprin :
gsal la 'dzin med mkha' khyab kun tu spro :
phyag rgya gcig pa phra mo yig 'bru'i tshul :
thams cad skyed byed rgyu yi sa bon ni :
mi 'gyur ye shes snying po mkha' la shar :
rtse gcig sems gzung gsal snang tshad du 'don :
de las 'bar ba'i 'od spros dngos 'dzin sbyang :
'byung ba rim brtsegs yum lnga'i mkha' klong du :
he ru kaHdpal dgyes pa'i pho brang dang :
rdo rje'i srung 'khor dur khrod bkod par bcas :
pad+ma nyi zla dregs pa'i gdan la sogs :
phyi snod zhi khro'i zhing khams chen por gsal :
nang bcud skye ba bzhis bsdus bag chags kun :
snang stong phyag rgyar sgrub pa'i rim pa ni :
rgyu las 'bras bur bzhengs pas sgong skyes sbyong :
ye shes mngon byang lnga yis mngal skyes sbyong :
skad cig sngags las grub pas drod skyes sbyong :
sems tsam rdzogs pa'i lha yis rdzus skyes sbyong :
gang yang phyag rgya gcig spros tshogs sgrub kyis :
skye ba'i rim pa gsum po sbyong bar byed :
sbyong byed khyad par lha yi gsal snang ni :
mngon sum goms pa brtan pos gzugs snang sbyong :
nga rgyal drag pos zhen pa'i sems sbyong ste :
dag pa dran pas thams cad lha ru sbyong :
kun kyang sems 'dzin rtse gcig bsam gtan gyis :
rang gi sems nyid lha skur rdzogs pa'i phyir :
phyag rgya phra rags gzugs su 'du byas pa :
dmigs pa'i rten du mkhas pas bzhag nas kyang :
lus bsrang rlung ro bsal zhing yid mig rlung :
rtse gcig gtad de yun thung grangs mang bsgom :
rim gyis g.yo thob goms brtan mthar phyin bar :
legs par bslab phyir thun tshod bsrings te bya :
bying rgod la sogs ting 'dzin skyon kun bsal :
skabs su mi rtog gnyug ma'i ngang du klod :
res 'ga' lha sku'i rtsal sbyong lam du slong :
lha dang rang sems dbyer med don la blta :
spyod yul thams cad ye shes rol par khyer :
de ltar ting 'dzin gzer la brten nas kyang :
yid kyi yul du ma 'dres gsal snang rdzogs :
dbang po'i yul du phyag rgya mngon sum shar :
lus kyi yul du shin sbyangs thob pa'i ltas :
gzhan snang dbang bsgyur cho 'phrul cir yang 'char :
he ru kaHdpal sku yi dngos grub thob :
sngags kyi gzer ni mi 'gyur thugs srog dang :
yi ge'i phreng ba gsal bkod bsnyen pa ste :
yab yum zhal nas zhal dang gsang ba nas :
mgal me lta bur 'khor ba nye bsnyen yin :
he ru kaHdpal gsung gi dngos grub thob :
'phro 'du'i gzer gyis don gnyis mdzad pa dang :
dngos grub dbang du bya ba sgrub pa ste :
snod bcud snang grags rtog tshogs lha sngags dang :
ye shes chen por 'char ba sgrub pa ches :
yon tan phrin las kun la dbang 'byor zhing :
dgongs pa mi 'gyur lha tshogs ji snyed kun :
rang rig rtsal du rtogs shing goms pa las :
rlung sems lha sku dbyer med ro mnyam pa'i :
he ru kaHdpal thugs kyi dngos grub thob :
rnal 'byor yan lag dam tshig phyag rgya'i sku :
rdo rje gsum gyi ngo bor byin brlabs shing :
ye shes dbang bskur sgrib pa'i dri sbyangs te :
rigs dang rigs bdag ma 'chol phyag rgyas gdab :
gnyis snang bsal phyir dbyings las ye shes pa :
spyan drangs ro mnyam lhun gyis grub par blta :
rdo rje'i phyag dang zhabs ni bsil nas kyang :
dgyes pa'i gdan la brtan par bzhugs su gsol :
rang las rnam sprul rig pa'i lha mo yis :
brda' yi phyag 'tshal don gyi phyag lan btab :
phyi nang gsang ba'i dbang por dgyes rgu'i yul :
nyer spyod 'dod yon sman gtor rak+ta dang :
sbyor sgrol zung 'jug mchod pa'i sprin chen pos :
bde ba chen po'i longs spyod lhag par spel :
che ba'i yon tan bsngags pa rdo rje'i glus :
sku dang ye shes phrin las nga rgyal bskyed :
ting 'dzin bsgoms pa'i rjes kyi bya ba ni :
bar chad bsal zhing dngos grub spel ba'i phyir :
thun mtshams kun tu gtor ma'i mchod pa 'bul :
thabs shes dbyer med kun spyod khyad par can :
bde chen tshogs kyi 'khor los nyon mongs gcod :
skal ldan mi dang dgyes ldan yo byad mchog :
dngos grub lha dang bsod nams ye shes tshogs :
phyi nang gsang ba bla na med pa yis :
bsgrub bya mnyes shing sgrub pa'i nyams chag skong :
sgrol ba lam longs sbyor ba tshad du phyin :
he ru kaHdang spyod yul mnyam par 'gyur :
ye shes lha la bsnyen bsring mi mnga' yang :
'gro ba'i don phyir thugs dam gnad nas bskul :
'jig rten tshul ston rgyud gsum bka' nyan rnams :
tha tshig bsgrag cing las kyi gnyer byang gtad :
khyad par bod khams so kha srung ba'i phyir :
che zhe 'khor bcas bshal chu'i bdud rtsis brngan :
las rnams gsor mi rung ba'i mtha' sdud ni :
rnam bzhi'i dal du rdo rje'i rta bro brdung :
bsgrub bya'i lha la thun mong mchog nyid kyi :
dngos grub rgyun dang dus su lhag par blang :
dmigs med thugs rje'i bka' drin gsob pa'i phyir :
mchod cing bstod pas gtang rag dag kyang dbul :
cho ga yo byad lhag chad nyams pa rnams :
gnong zhing 'gyod pa'i tshul gyis rab tu bshags :
rtag mtha' sbyang phyir snod bcud lhar snang kun :
'od gsal stong nyid thig le chen por bsdu :
chad mtha' bsal slad zung 'jug sgyu ma'i skus :
snang grags rtog tshogs lha sngags chos skur sbyong :
dge tshogs mi zad 'phel zhing mthar dbyung ba :
yongs su bsngo dang smon lam zab mo gdab :
shis brjod glu dang me tog char 'beb pas :
phyogs dus gnas skabs kun tu dge legs spel :
gzhan yang lam gyi drod thob rnal 'byor pas :
'jig rten kun tu phan bde 'byung ba'i phyir :
dam tshig rten la ye shes sems dpa'i tshogs :
dbyer med lhag par rab tu gnas pa ni :
mtshan nyid rdzogs shing bya ba mthar phyin rten :
gnas dus yo byad ston 'khor phun tshogs pas :
bgegs dang dri sbyang byang chub sems mchog bzung :
bskyed cing dgug bstim dbang bskur phyag rgyas gdab :
mos pa bzhin du zhal bsgyur mnga' dbul la :
mchod pa'i gnyer gtad bkra shis bden tshig brjod :
lha rnams tshim byed mchod sbyin sreg pa'i las :
dbyibs dang kha dog tshad ldan yo byad bsham :
'dug stangs chas gos bsam pa rtse gcig pas :
las mthun me sbar srid zhi'i me lha bskyed :
mnyes byed 'bul zhing ting 'dzin spro bsdu bcas :
rno la ngar gyis gdags pa ji bzhin du :
sngags kyi lhag chad skong zhing dngos grub ster :
las bzhi'i bye brag 'bad pa med par 'grub :
rdo rje'i rten mchog yun du gnas pa'i thabs :
tshe dang lus kyi bcud len sgrub pa ni :
nyams shing 'pho ba'i thig le brten par bcas :
'khor 'das bcud kyis bskyed bsring mi 'gyur slad :
ting 'dzin gsal zhing pho nya btang la dgug :
mi shigs thig ler rgyas gdab brtan par bya :
snying rje'i yul gyur srid pa bar ma'i 'gro :
ngo mtshar thugs rjes ngan 'gro thar pa'i thabs :
gnas nas spar zhing lam lnga rdzogs pa'i lung :
yul dang thabs dang mthar phyin bya ba ste :
rten bskyed dgug bstim bar chad bgegs tshogs sbyang :
rigs drug 'khor ba'i bag chags la brten pa'i :
sdig sgrib thams cad bsreg gtor lhag med bkru :
rig 'dzin gral du rdo rje'i dbang bskur zhing :
'dod yon rgya mtsho bde chen sprin du spel :
zab mo'i chos bshad dag pa'i zhing khams su :
dbugs dbyung lam lnga yongs su rdzogs pa'i phyir :
kun tu 'chang ba chen po'i sras su bskrun :
snyigs ma ye shes mes sbyangs sku gdung gdab :
'gro don phrin las rgyun mi 'chad par bya :
thun mong de bzhin gshegs pa'i spyod yul gyis :
bsam kun rdzogs par byed pa'i phrin las ni :
sgo gsum bya bas phan bde sgrub pa ste :
rjes su gzung dang tshar gcod rnam pa gnyis :
srung dang zhi dang rgyas dang dbang sgyur ba :
ting 'dzin sngags dang phyag rgyas gzhi bzung ste :
mchod rten khrus dang me dang 'khor lo dang :
phur bu bro gar rten 'brel rdzas kyis bsgrub :
khyad par tshar gcod nan tur bya ba'i tshul :
rang nyid srung dang 'gal rkyen zlog pa dang :
rdzong 'phrang srog dang 'bras bu'i gnad ldan pas :
kha sbyor dbye ba gsad pa'i cho ga ste :
las kyi mtha' ni gnan 'phang sreg pas bsdu :
mchog gi phrin las bla na med pa'i phul :
nyams chag zhi ba bam gyi sgrub pa ni :
mtshan nyid legs brtags bkra shis gtsang ma'i bam :
brtul zhugs ldan pas rdo rje'i 'gros kyis blang :
dkyil 'khor dbus bzhag lhar gsal bsnyen cing bsgrub :
'od dang sgra dang dri sogs rtags byung nas :
lha nyid 'od zhu lha la lha thim tshul :
yul dang yul can dbyer med bde ba che'i :
rdo rje'i longs spyod dgyes rgur spro bas bskang :
ye shes rgyas byed bdud rtsi'i sgrub pa ni :
snod bcud ye nas bdud rtsi chen por dag :
de nyid rtogs pas 'chi med bcud kyis len :
mchog dang thun mong rdzas btsal legs par sbyar :
khrol bu sbyang zhing phye ma tshul bzhin bsgrub :
zhi khro yab yum dgyes pa chen po'i lha :
sbyor thabs du mas byang chub sems sprin dbab :
gsang sgo dbye zhing thig le gcig tu bskyil :
dngos grub gsol nas skal par ldan pa'i tshogs :
bde chen rdo rje'i rigs su mnyam sbyar bas :
tshe dang skong dang yid 'ong nad sel sogs :
yon tan khyad par brgya rtsa brgyad 'grub cing :
snod bcud thams cad he ru kaHyi zhing :
tshom bu dang bcas grol ba mchog la sbyor :
de ltar mchog dang thun mong dngos grub kun :
tshul bzhin sgrub pa yongs rdzogs lam rim ni :
stong chen snying rje sgyu ma'i bsnyen pa dang :
phra rags phyag rgya gcig pa'i gsal snang brtan :
phyag rgya spros bcas nye bar bsnyen pa 'am :
de rnams bsnyen dang nye bsnyen sgrub pa yis :
drod dang rtags dang mtshan ma mngon gyur nas :
tshom bu tshogs kyi sgrub dang sgrub chen la :
brten nas rig 'dzin go 'phang mthar phyin slad :
dben zhing byin rlabs zil ldan gnas mchog tu :
gza' skar tshes bzang ya mtshan chen po'i dus :
phun sum tshogs pa'i yo byad dang bcas te :
ston 'khor mtshan nyid tshang ba'i tshom bu yis :
ting 'dzin gsal zhing cho ga rnam dag pas :
sa gzhi bslang zhing dbang byas sbyong dang srung :
phyi nang gsang ba'i rgyud sbyang mtshams bcad cing :
ma traM bsgral mnan rdo rje'i zhing khams su :
lhag par gnas pa'i sta gon tshul bzhin bya :
dkyil 'khor bzhengs te rdzas dang sgrub po dgod :
bsnyen pa'i cho gas snod sbyangs sgrib pa bsal :
nye bar bsnyen pas bcud sbyangs dngos grub bsdu :
sgrub pas rgyud sbyangs dngos grub dbang du bya :
dus drug tshogs kyi mchod pas dgyes pa bskang :
lta nyan 'byung po tshar gcod byin chen dbab :
lha sngags ting 'dzin 'phro 'du rgyun mi gcad :
yid g.yengs spangs te rtse gcig bsgrubs pa las :
bris sku bzhad cing bdud rtsi sgrar bcas khol :
mar me rang 'bar sgrub rdzas zhag tu 'khyil :
rtogs pa'i rtsal 'bar ye shes dbang ba sogs :
nges pa'i rtags byung sgrub pa chen po yis :
srod la lha dang nam gung sgrol ba dang :
tho rangs sbyor ba lam byas dngos grub blang :
de ltar zla drug bcu gnyis bco brgyad nas :
phyi nang bskyed rdzogs sems la dbang thob pas :
rlung rig las rung 'od gsal mngon du 'gyur :
rnam smin lus la sems nyid lha skur smin :
zag pa gsum zad tshe la dbang ba 'thob :
rigs lnga'i gdung 'dzin phyag rgya chen po'i skus :
rgyal tshab chen po'i sa la lhun gyis grub :
mdor na rim pas smin cing dam tshig brtan :
lta bas rgyud sbyangs ting 'dzin rtse gcig brtan :
dkyil 'khor legs bkod sgrub pa'i rnal 'byor pas :
sngags dang phyag rgya mchod pa'i dpung bskyed de :
spyod pas mtshams sbyar dngos grub mthu thob nas :
mchog dang thun mong phrin las 'bad med 'grub :
gzhi dang lam dang 'bras bu'i tshul nyid du :
rgyud don dngos po nyams len snying por bya :
de ltar bum dbang lam khyer gtsor gyur pa'i :
rnal 'byor chen po'i sgrub pas gzhi bzung ste :
gsang dbang nye bar bsnyen pa'i lam rim ni :
rten dang brten pa rjes su rnal 'byor lam :
zab pa'i bskyed rim rtsa rlung thig le'i khams :
grub tsam nyid nas rang byung snod dang bcud :
bcos ma min pa'i dkyil 'khor nyid yin pas :
'byung bzhi'i rtog pa yum gyi b+ha ga ru :
phung po rags pa gzhal med khang chen te :
dbang po sgo lnga sha khrag drod dbugs sogs :
rgyan dang bkod pa gzi brjid dpal du 'bar :
ro ma dpa' bo rkyang ma dpa' mo dang :
dbu ma he ru kaHdpal kun tu bzang :
'khor lo'i gnas rnams rigs mchog zhi khro'i gtso :
rtsa 'dab thams cad rigs kyi yab dang yum :
phung po dam tshig thig le ti+ing 'dzin sems :
rig pa ye shes dbyer med nga rgyal gyis :
'dod yon longs spyod bde chen sprin la rol :
che ba'i yon tan bsngags pa bstod pa'i glu :
bsgul bskyod phyag rgya 'gro 'dug rdo rje'i gar :
srog rtsol 'byung 'jug bzlas pa rgyun mi 'chad :
bza' btung gtor ma tshogs 'khor rtag tu rol :
snyoms 'jug bde bas tshims pa'i 'od gsal lha :
thig le las bzhengs nA dar stong par yal :
stong nyid ngang las snang grags rtog tshogs kun :
rdo rje gsum mchog dbyer med lhun gyis grub :
zab mo'i bskyed rim 'di la sus goms pa :
rlung sems las rung spyan dang mngon shes 'grub :
drod dang rtags mtshan rtsol med ngang gis shar :
de ltar bde chen sku la rten byas nas :
brten pa rtsa rlung thig le'i rdzogs rim ni :
lus gnad ldan pas chun btsal rlung dug dbyung :
ngo bo bde stong rnam pa yi dam lha :
rnam 'gyur rnyog pa med pa chu zla'i gar :
'ja' tshon lta bu'i sku dbus d+hU ti'i rtsa :
g.yas g.yon ro rkyang de gsum la brten pa'i :
rtse mo rnam bkod 'dab ma sum cu gnyis :
ro rnams 'dus par brgyad gnyis bcu drug ste :
dran pa rnam par bkod la tshogs brgyad 'dab :
skyed byed 'khor lor drug cu rtsa bzhir bcas :
gnas pa bzhin du gsal gdab goms pa na :
skyon can rlung ni phyir la sangs kyis 'bud :
skyon med steng 'og lte bar nar gyis drangs :
bum pa ltar dgang gzhil zhing mda' ltar 'phang :
rtsol ba rim bskyed rgyun mi 'chad pa yis :
lus bde ngag snyan sems gnas 'chi med 'grub :
thun mtshams 'phrul 'khor bya zhing dal bar gzhag :
skabs su rdo rje'i bzlas pas sems gnas bsgrub :
de la goms nas sprul pa'i 'khor lo'i 'og :
shes rab sbas pa'i rang gzugs tsaN+Da lI:
a shad gsal gdab rlung gis bskul la sbar :
dbu ma'i lam zhugs 'khor lo'i lha tshogs bskul :
spyi bo'i ha~M las bde ba'i thig le yis :
de nyid gsos btab slar yang ches cher 'bar :
rtsa khams drod bdes gang nas mi rtog pa'i :
ye shes mngon gyur chos nyid dbyings su bskyal :
zab pa'i bskyed rim bsnyen dang nye bsnyen ni :
rlung gi rnal 'byor 'phrul 'khor bcas pa ste :
gtum mo'i sgrub pas bde stong dbyer med pa'i :
sgrub pa chen po'i de nyid mngon du 'gyur :
lam gyi yan lag nyin mo'i rjes thob kun :
ma dag sgyu ma'i dpe brgyad lta bu dang :
dag pa sems tsam snang stong lha skur blta :
rlung sems phyag rgyar ldang bas slob pa dang :
mi slob zung 'jug sgyu ma'i bde bar rol :
chos kun rang bzhin stong gsal yin shes nas :
gnyid dus snying dbus mi shigs thig le la :
mnyam bzhag stong bzhi'i nyams myong drangs pa las :
dpe dang don gyi 'od gsal rtsol med 'char :
rjes thob 'dun pa'i stobs dang rlung sbyor gyis :
rmi lam ngo shes sprul sgyur rtsal chen sbyang :
stong chen ngang bsdu snying rje sgyu ma'i gdangs :
phyag rgya gcig spros mkha' khyab tshom bur bsgrub :
tshe 'dir goms pa mngon du ma gyur na :
rlung sems bsdu zhing 'phos te ngang la gzhag :
bar do'i snang grags rtog tshogs lha sngags dang :
ye shes chen por bsre bas mtshams sbyar ro :
de ltar rtsa khams dam ye dbyer med lha :
rang byung gsal gdab sbyong ba rnam gsum gyis :
sku gsung thugs kyi ye shes lam du bya :
kha sbyor dbang bskur rdo rje'i bzlas pa dang :
gtum mo'i mes mchod 'bar 'dzag glu yis bstod :
drod kyis khyab pa'i tshogs khang nyams dga' bar :
zhu bde'i longs spyod tshogs dang gtor mar rol :
mi rtog ngang thim sgyu ma'i lha skur ldang :
lugs ldog 'od gsal de bzhin nyid kyi dbyings :
lugs 'byung kun snang rgyu yi yi ge'i sprin :
rmi lam phyag rgya gcig spros rtsal sbyangs pas :
rlung sems dbyer med tshom bu tshogs sgrub kyis :
rnam smin sgo gsum rdo rje gsum du 'pho :
skye shi bar dor sku gsum lhun grub pa'i :
mchog gi dngos grub rtsol med ngang gis 'char :
gang yang nyams rtogs ches cher mched pa na :
shes rab ye shes dbang gi nyams len ni :
bde ba chen po sgrub pa'i rim pa ste :
yul dang dus dang thabs dang mtshon bya ba :
rnam pa bzhi yis de nyid 'grub par 'gyur :
yul ni phyag rgya pad can rab yin la :
ri mo dung can glang sna ri dwags 'bring :
de la pad can bzhin zlum pad+ma'i mdog :
ru sbal lus dbyibs brang mdzes nu ma mkhregs :
lte bar gyen 'greng gnyer ma gsum yod pa :
mchog gyur rak+ta 'o ma'i mdog tu snang :
ri mo can ni khro gtum nu ma zab :
lus thung byin pa phra zhing gsus pa sbom :
dung can ma ni bong 'tsham yid du 'ong :
skra dang sna rtse ring zhing nu ma mkhregs :
glang sna can ni lus che byin pa sbom :
bzhin gyi mdangs gsal chags ldan chang dri bsnam :
ri dwags can ni dkar dmar ri dwags mig :
spyod lam snyom zhing nu ma zlum la 'khyil :
rigs can rnam lnga gang yang rung ba 'am :
sgrub po la gus gsang thub chags pa che :
bde ba bzod med 'dod pa'i sgyu rtsal mkhas :
bcu drug nyi shu nyer lnga'i na tshod can :
legs par brtags la rdzas sngags dmigs pas dgug :
de nas nyams dga' bag phebs dben gnas su :
thun mong chos kyis blo rgyud legs par sbyang :
zab mo'i dbang bskur dam tshig lhag par 'bogs :
rim gnyis nyams kyi drod rtags nges pa dang :
gsang sngags spyod la skrag pa med pa'i blo :
zungs thub brtan po rab tu skye bar bya :
mdor na brtag dang dgug dang sbyang ba ste :
sngon 'gro gsum gyis bde ba'i nyer bsdogs bsgrub :
thabs ni khrus byas rgyan spras bku mnye bya :
bcud can zas brten rtsa rlung 'phrul 'khor sbyang :
'bol ba'i gdan la yab yum 'khod nas kyang :
blta zhing chags pa'i gtam dang mdangs bskyed sogs :
bslab pa gsum gyis bde ba'i las la bskul :
lhar gsal byin brlabs 'dod pa mnyam ldan pa'i :
'du shes gsum gyis tha mal snang zhen ldog :
'khyud dang sprad dang dal bus bsrub pa yi :
sbyor thabs gsum gyis bde ba rim gyis dbab :
'khor lo'i lha mchod snyoms 'jug rlung sbyor bcas :
bskyil thabs gsum gyis bde ba gong du spor :
gsang ba'i rtsa dang thig le rlung sems bcas :
kha sbyor gsum gyis lhan skyes bde ba myang :
lus ngag 'gyur dang ting 'dzin rtse gcig pa'i :
'phrul 'khor gsum gyis bde ba mi nyams gzung :
dud 'gro'i 'gyur dang rlung gdangs dmigs pa'i mda':
btsan thabs gsum gyis bde ba gnas su ldog :
seng ge rnam rol brab dang gzhil ba yi :
sgyu rtsal gsum gyis bde ba khyab par dgram :
sems gzung 'dzin med mkha' sgyur rnam dag pa'i :
rgyas 'debs gsum gyis bde stong zung du chud :
gang yang sngon du rang lus thabs ldan bslab :
dngos gzhi rigs can lnga la rim pa bzhin :
steng dang rgyab dang 'degs dang mnyam pa dang :
'og nas sbyor ba'i 'khrig thabs gtso bo ste :
gzhan yang g.yas g.yon mdun nas rol pa sogs :
'dod pa'i rtsed 'jo mig 'phrul lta bu yis :
dbab la mkhas pa dal bu ru sbal 'gros :
gzung la mkhas pa rtse gcig them bu bzhin :
ldog la mkhas pa btsan thabs mda' ltar 'phang :
'grem la mkhas pa yur ba bzhin du khyab :
khyad par zag med thig le snying gar sbas :
brjod bral ka dag ngang du yun ring gzhag :
de tshe bde ba thig le'i klong du sba :
thig le 'od gsal de yang mi rtog ngang :
sbas shing goms pas bde chen brtul zhugs bsgrub :
thabs des mtshon pa'i bde stong phyag rgya che :
'khor 'das brtan g.yo kun gyi de nyid ni :
nyams myong yod kyang smra ru mi btub la :
yid ches ldan kyang 'di zhes dpes mi mtshon :
mngon sum gyur kyang rtog pas ma bslad pa :
ye shes so sor rang gis rig bya ba :
nam mkha' lta bur 'dus ma byas pa ste :
chu zla bzhin du gsal zhing 'dzin pa med :
sprul pa'i gzugs brnyan ngos gzung las 'das pa :
bde stong dbyer med dpe yi tshul du 'char :
sgo lnga'i rnam shes bde bas tshims pa las :
phyi rol yul kun bde chen gzhal med khang :
yab yum gzugs snang thabs shes rang byung lha :
'du shes rdo rje gsum gyi phyag rgyas gdab :
rdo rje pad+ma 'du 'phrod byed pa yis :
rlung sems thig le rtse gcig rang dbang bskur :
rnam shes gnas gyur bde stong ye shes bstim :
zag med tshor ba rmad byung mchod pa'i sprin :
a ha~M rang sgras che ba'i yon tan bstod :
kha sbyor gsum gyi nyams myong la brten nas :
lha sngags ting 'dzin dam tshig rgyun mi 'chad :
bskyil dang ldog dang 'grem pa'i 'phrul 'khor gyis :
tshogs dang gtor ma rdo rje'i glu gar sogs :
gang snang bde stong rol par yongs shar bas :
'khor 'das gzhir bzhengs bde chen thig le'i klong :
rnal 'byor zab mo'i cho ga yongs su rdzogs :
snod bcud he ru kaHdpal zhing dang skur :
bde ba mchog gi byin chen dbab pa las :
de bzhin gshegs pa sras dang btsun mor bcas :
mngon sum gshegs nas me tog char chen 'beb :
rgud pa kun zhi phan bde ngang gis 'phel :
rnal 'byor rgyud la bde chen gzi 'bar bas :
tshe dang lang tsho'i bcud len rtsol med 'grub :
bden tshig mthu btsan gzhan snang zil gyis non :
ting 'dzin mi g.yo grub pa cir yang 'char :
'brel tshad nyer bzhi'i zhing na rol pa yi :
dpa' bo rnal 'byor tshogs dang skal pa mnyam :
mdor na rig ma 'du bya bsnyen pa ste :
nye bsnyen sbyor ba'i yan lag rnam mang pos :
yas babs sgrub dang mas brtan sgrub pa ches :
'dun pa sems pas rlung sems las su rung :
rigs chen 'byed pas zung 'jug lha skur ldang :
dbugs chen 'byin pas ye shes mngon du 'gyur :
lung chen thob pa'i phyag rgya rtags kyi skus :
spangs thob rtsal chen rdzogs pa'i mthar phyin nas :
he ru kaHdang spyod yul ro gcig 'gyur :
bde stong nyams myong rgyud la brtan pa na :
mthar thug don gyi dbang gi lam gyi mchog :
'bras bu shin tu rnal 'byor sgrub pa che :
bla med rdo rje lta bu'i ting nge 'dzin :
rang bzhin rdzogs pa chen por la bzla bya :
de la phyi ltar sems sde'i dgongs pa ni :
phyi rol yul kun rmi lam lta bur blta :
nang gi dbang po bden med sgyu mar bshig :
bar gyi rnam shes skye 'gag gnas gsum bral :
gsang ba kun gzhi gsal la mi rtog ngang :
lta ba kun byed gnyug ma byang chub sems :
sgom pa rtsol med gang shar ma bcos bzhag :
spyod pa lam khyer 'bras bu mngon du bya :
nang ltar ye shes klong chen rnam pa lngas :
phyi nang brtan g.yo kun la khyab par brdal :
byung dang 'byung 'gyur 'khor 'das chos rnams kun :
mkha' klong dbyings las rdul tsam ma g.yos phyir :
dbang po'i sgo lnga ma bkag gsal lam me :
g.yo med mi rtog ngang du zang thal le :
thur sel 'ching bas zag med bde khril le :
dbyer med phyogs bral bsam 'das ngang du bzhag :
khyad par gsang ba man ngag thig le'i sde :
rang bzhin 'od gsal snying po mngon bya'i phyir :
sngon 'gro lus sbyong rdo rje'i 'dug stangs la :
ngag ni hU~M gi rnal 'byor bzhi dang sbyar :
sems la byung gnas 'gro gsum brtags dpyad nas :
rnal dbab sor gzhug spro bsdu bral bar bzhag :
lta bas thag gcad sgom pas nyams su blang :
spyod pas bogs 'byin 'bras bu rang la rnyed :
de la ngo bo ka dag ye shes ni :
bltar med brjod med tshig dang dpe las 'das :
blo yi yul min gdod nas stong pa'i babs :
'khor ba ma grub myang 'das btags pa tsam :
rang bzhin lhun grub 'gag med ye shes rtsal :
nam mkha' las ni nyi ma'i zer bzhin du :
kun la khyab cing kun gyi srog tu bzhugs :
kun dang dbyer med 'khor 'das ris med do :
de gnyis gcig dang du ma'i spros las 'das :
zung 'jug 'dus ma byas pa'i gnas lugs ni :
bltar med lta ba kun gyi rgyal po ste :
rnal 'byor dbang po rang gi nyams myong las :
lta ba'i tshul du ngo sprod mngon du bya :
de nas sgom pas nyams su blang ba ni :
sems nyid rig stong zung 'jug skad cig ma :
dus gsum rtog pas ma bslad so ma de :
rnal mar bzhag pas mngon sum lhug par mthong :
phyi rol yul la g.yeng ba'i rtog pa zhig :
nang du dgug pa'i dran 'dzin rang sar grol :
gtad med ngang la byar med glod pa yis :
chos nyid mnyam pa chen po mngon du 'gyur :
de tshe rtog pa'i spro bsdu ji snyed kyang :
chu dang rlabs bzhin rang gsal rjen par thim :
rlung med g.yo ba med pa'i mar me bzhin :
rtse gcig ngang gnas gnas pa'i de nyid rig :
rig kyang mi 'dzin gsal yang 'phro ba med :
mi rtog pa la zhen pa bral ba las :
mnyam gzhag rjes thob zung du chud pa na :
spyod lam thams cad chos nyid rol pa'i ngang :
tshogs drug yul la mi zhen gang dgar gtang :
'gro 'chag nyal 'dug ye shes rol pa'i ngang :
gzung 'dzin spang blang mnyam pa chen por brdal :
mtshan ma'i bsgom par bya ba rdul tsam med :
mi bsgom don dang 'bral ba med pas na :
spyod yul kun tu ye shes ris med pa :
chu bo'i rgyun dang mar me'i rtse mo bzhin :
de nyid rig pas rtag tu mnyam par gzhag :
mdor na rang rig gdod nas sangs rgyas te :
sangs rgyas chen po gud du btsal bas med :
bla ma'i drin gyis rtogs pa ngo 'phrod de :
gsal stong ro mnyam rig pa'i snying po can :
ma nor gnas lugs ma bcos gdod ma'i babs :
ji bzhin pa las 'chos pa med pa yis :
sangs rgyas sa la da lta lhun gyis grub :
lta ba bltar med sgom pa'i rtsis gdab bral :
spyod pa byar med 'bras bu blang dor 'das :
de ni ye shes spyi blugs dbang zhes bya :
dam tshig ye srung phyal pa chen por zlum :
bsgrub bya'i rgyal po che ba rang la rnyed :
bsgrub chos ting 'dzin khor yug rgyun chad med :
sgrub pa'i phrin las snang srid chos skur brdal :
sgrub pa'i yan lag mi gsung mnyam bzhag sngags :
ma bcos tshogs drug lhug pa mchod pa'i sprin :
gsal snang phyag rgya rig rtsal rol pa'i gar :
sems kyi mtshang btsal ye shes bsnyen pa ste :
rang thog rnal mar ngo sprod nye bar bsnyen :
thig le nyag gcig thag chod sgrub pa'i ngang :
grol thog gdeng bca' sgrub pa chen po yis :
cog gzhag bzhi ldan ka dag zang thal dbyings :
kun bzang snying po'i sa la da lta phyin :
mdor na snod bcud bye brag tha dad kyang :
nam mkha'i ngang du ro gcig dbyer med ltar :
dkar po'i lam dang 'bras bu bsam 'das kyang :
rig pa'i ngang du lhun grub chen por rdzogs :
yang zab man ngag gnad kyi gdams pa ni :
mngon sum lam byed theg pa'i zad sa ste :
rig rtsal sku gsum lam du snang ba'i phyir :
phyi dus mi ltos da ltar grol ba'i thabs :
rig pa'i sna khrid sgo gsum ru shan dbye :
phyi nang gsang ba'i bya ba dgu phrugs gtang :
lus gnad seng ge glang chen drang srong tshul :
ngag gnad 'gro 'ong rlung ni dal bar bslab :
yid gnad yul la mi g.yo rtse gcig gtad :
sgo gnad ldog phab zur gyis gzir ba las :
snying dbus mi shigs zag med 'od gsal gdangs :
rang byung gsang ba shel sbug lam las 'char :
rgyang zhags sgron ma'i rten las phyi dbyings su :
slong byed rkyen bral 'char dang sdud pa'i dus :
dag pa dbyings sgron 'od lnga'i mu khyud dbus :
thig le stong sgron mthing gsal dwangs pa la :
rdo rje lu gu rgyud kyi 'gro 'ong can :
stong pa'i dbyings su rig pa'i gzer bcug ste :
bsam gyis mi khyab gzung 'dzin bral ba'i ngang :
yid mig rlung gsum rtse gcig mnyam bzhag pas :
nang du shes rab rang byung sgron ma'i nyams :
stong gsal bsam brjod spros las 'das pa 'char :
ye nas shar ba'i dbyings rig rang byung lha :
'bral med sgom pas sku gsum rang dbang rdzogs :
sngags dang phyag rgya ting 'dzin rgyun mi 'chad :
ma bkod dkyil 'khor spro bsdu bral bar shar :
'ja' zer thig le'i sgrub cing mchod pa dang :
rlung sems rang dengs phrin las 'byams su klas :
gnad las mi 'da' dam tshig sdom pa'i phul :
dge sbyor srang 'jug thun bzhi'i man ngag gis :
bskyed rdzogs dbyer med khor yug 'od gsal ngang :
mdor na sgo gsum sgo yul rlung rig gi :
gnad kyis bsnyen pas chos nyid rol pa'i rtsal :
dbang po'i mngon sum snang ba nye bsnyen te :
'od dang zer thig sku yi snang bar bcas :
nyams snang gong du 'phel ba'i sgrub pa dang :
snang srid sku dang zhing du yongs brdal ba :
rig pa tshad phebs sgrub pa chen po yis :
chos zad blo 'das gdod ma'i dngos grub thob :
gzhi las 'phags pa'i gzhi snang thig ler grol :
lam gyi yan lag mtha' rten man ngag gis :
nyams len gzhi things grol tshad mngon du 'gyur :
gal te tshe 'dir grol ba ma 'thob na :
'chi kha bar dor dbyings rig sbubs su 'jug :
chos nyid bar dor rang snang rang ngor grol :
srid pa bar dor sprul sku'i zhing du bgrod :
de ltar dbang bzhi bsnyen sgrub yan lag bzhi'i :
lam mchog phyi nang gsang ba'i gegs sel ni :
don la bar du gcad bya gcod byed kun :
thams cad bden med sbrul mdud bzhin grol phyir :
spang blang gnyen po'i phyogs las ring 'das kyang :
dang po'i las can blo rtog sbyang ba'i slad :
'byung ba lus 'khrugs nad kyi gegs sel ni :
kun gzhi'i bag chags bdag 'dzin rgyu yis bsags :
rnam rtog gis bslangs bzhi brgya rtsa bzhi'i nad :
thams cad dug lnga de yang rang gi sems :
sems nyid spros bral rjen pa'i rang ngo bskyang :
re dogs 'khu 'phrig bcad la gang dgar bor :
hU~M gis bsdus la thad kar zug rngu dbyung :
rlung ro bsal zhing shes pa rnal du dbab :
bar chad bdud dang bgegs kyi gegs sel ni :
pho mo ma ning bgegs dang bdud chen po :
ji ltar snang yang de bzhin ma grub ste :
rang gi grib ma sha zar 'khrul pa bzhin :
gsal stong zung 'jug gnas lugs phyir shor bas :
gzung 'dzin rags pa'i dbang gis de ltar snang :
ngar 'dzin zhen pas 'khu 'phrig sna tshogs skye :
gzhi rtsa bcad pas rdzun phugs rang sar brdib :
sdug bsngal kun zhi yid bde khong nas 'char :
des kyang ma chod phung po tshogs su 'bul :
bdag 'dzin blos btang snyems med gang dgar nyal :
rjes thob byang chub sems bskyed smon lam gdab :
khyad par ting 'dzin sems 'khrugs gegs sel ni :
bying rgo+od nyams gsum don la ma grub kyang :
rnam pa mi 'gags sgyu mar shar ba'i tshe :
bying na lus kyi chun btsal 'phrul 'khor bya :
lta stangs nam mkhar gtad cing gsal ngar 'don :
rgod na khong klod shes pa lte bar gtad :
bde gsal mi rtog zhen med lam du gtang :
rtsub pa'i nyams skyes bden med rang grol bskyang :
bar ma'i nyams kun dgag sgrub med par gzhag :
thams cad sems nyid gcig pu yin shes nas :
blang dor med par rig pa'i ngang bskyang ngo :
thun mong mos gus snying rje shes rab sogs :
ji ltar bsgoms kyang bogs med le lo dang :
nga rgyal phrag dog gti mug mun gtibs na :
phal cher dam tshig nyams las byung ba'i phyir :
nyams pa mthol bshags slan chad snying nas bsdam :
nyams dang mi 'grogs nyams pa'i zas mi za :
gnas su mi sdod sgo gsum rnal du dbab :
lhag par nyams bshags skong ba'i cho ga ni :
bla ma yi dam mkha' 'gro gang rung gi :
sgrub pa'i dkyil 'khor bsham zhing mchod tshogs bkram :
ting 'dzin gsal brtan bzlas pas thugs dam bskul :
tshogs rten spyan drangs gus pas phyag 'tshal zhing :
rdor sems sgom bzlas smre bshags gsang mthor brjod :
lta ba'i ngang gzhag thun mong nyes pa mthol :
nyer spyod sman raka gtor ma mar me dang :
sbyor sgrol zab mo'i tshogs kyis dgyes pa bskang :
sgo gsum bya byed nyams chag kun zhi zhing :
rdo rje bzhi yi ye shes mngon du 'gyur :
gzhan yang bzod med mos gus rtsal du 'don :
phyogs ris bral ba'i snying rje byang sems bskyed :
shes rab zab mos don gyi gnad gsang btsal :
lta bas la bzla spyod pas shan dbye bas :
bden gnyis phyogs lhung gegs chen rang grol nas :
lam gyi yon tan rtsol med ngang gis 'char :
de nas bogs 'don phyi nang gsang ba ni :
phyi rol yul rkyen ci dang ci shar yang :
lam khyer shes pas byang chub grogs su 'gyur :
dgra la bzod pa bsgom zhing snying rje bskyed :
gnyen la bden med bsgom zhing zhen pa gcad :
bar ma kun la bzang po'i las 'brel gzhag :
kun kyang kun rdzob mi rtag sgyu mar bsam :
cis kyang dgos med zhe gcad drag tu bya :
bde sdug rkyen la gtong len gnad kyis bzung :
gang byung chog shes yid bde rgyun du brten :
don dam snang grags rtog pa'i chos rnams kun :
rang bzhin ma grub bden med ngang la gzhag :
rjes thob rmi lam sgyu ma'i dpe brgyad dang :
bsod nams tshogs chen zhen med lam du khyer :
'khor ba'i chos kun ma dag rten 'brel te :
mya ngan 'das pa'ang dag pa'i rten 'byung tsam :
de phyir lam gyi snang ba thams cad kun :
rgyu rkyen rten 'brel legs pa'i phyogs su bsgrig :
nang du bskyed rim snang stong chu zla dang :
gang snang lha dang de yang rang gi sems :
sems dang lha sku ro mnyam snang srid kun :
lha skur gzhir bzhengs thug phrad ting 'dzin spel :
bris sku me long gzugs brnyan mtshar ba nyid :
chu snod dwangs par 'phos la rten byas te :
yid mig rlung gsum gtad pa'i gsal snang dang :
mtshan dus rmi lam lha skur ldang la bslab :
khyad par 'khor ba'i snang zhen dag pa las :
mthar thug myang 'das yon tan rdzogs pa dang :
gnas skabs rim gnyis gzhi ru smin pa'i tshul :
legs par shes pas lam mchog mngon du 'gyur :
'phrul 'khor zab mos rtsa yi mdud pa bkrol :
bar rlung thad kar 'dzin pa'i nyams len gyis :
rlung sems rang dengs shes pa rnal du pheb :
gtum mo'i 'bar snang mnyam rjes kun tu brtan :
thig le zhu ba snying ga'i dbus su bstim :
de la brten byas 'dzin med sgyu ma'i ngang :
tshogs drug yul du gang shar snang ba yis :
bde chen 'dren pa'i ting 'dzin rang rtsal spel :
khyad par sbyang gzhi 'khrul snang bag chags kun :
sbyong byed rdo rje'i rnal 'byor zab mo'i mthus :
legs par rgyas btab rtse gcig bsgoms pa yis :
sbyangs pa'i 'bras bu ye shes ris med shar :
gsang ba dug lnga'i rnam rtog ji snyed kun :
rig pa'i gnad kyis bzung la lam du gtang :
'dod la chags pa'i rtog pa shar ba'i tshe :
dgag sgrub mi bya rig stong rjen par glod :
bde la zhen med nyams myong khong nas sad :
so sor rtog pa'i ye shes de la bya :
zhe sdang gtum pa'i rnam rtog shar ba'i tshe :
de rjes mi 'brang ma bcos lhug par bskyang :
gsal la 'dzin med myong zhen rtsis gdab bral :
me long lta bu'i ye shes de la bya :
gti mug mun pa'i 'thib po byung ba'i tshe :
de nyid ngang du bskyang la spang blang dor :
rtse gcig mi rtog spros bral rjen par shar :
chos kyi dbyings kyi ye shes de la bya :
nga rgyal khengs pa'i 'dzin pa ldang ba na :
blang dor mi bya ngar 'dzin rang ngor gzhag :
cir yang mi rtog mnyam pa'i klong gyur na :
mnyam pa nyid kyi ye shes de la bya :
phrag dog 'gran sems zug rngu shar ba'i tshe :
shar mkhan rang gi thog tu gang dgar bor :
bdag gzhan 'dzin med rig stong sgyu mar rdzogs :
bya ba grub pa'i ye shes de la bya :
de ltar shes na dug lnga'i rtog pa kun :
ye shes lnga yi ngo bor bogs su thon :
rtog pa'i phung po brgyad khri bzhi stong yang :
sbrul mdud bzhin du ye shes chen por grol :
mdor na rnam rtog nyon mongs lha dang 'dre :
sdug bsngal nad 'chi'i re dogs ci byung yang :
spang blang med par ngo bor ro snyoms shing :
rang rtsal sbyangs pas kun kyang bogs su 'char :
khyad par byed bcing mun pa'i rnal 'byor gyis :
stong gzugs gsal brtan srog rtsol g.yo med 'ching :
zhu bde drangs shing kun kyang ro mnyam du :
mi 'gyur thabs kyis bde chen mchog la sbyor :
gzhan yang thun mong gnad kyi man ngag ni :
skyon rnams thams cad bdag 'dzin las byung bas :
kun rdzob byang chub sems kyis gces 'dzin bshig :
don dam spros bral lta bas drungs nas phyung :
bden gnyis dbyer med rten 'brel lam du khyer :
yon tan nyams su blangs las byung ba'i phyir :
mkha' mnyam 'gro la tshad med snying rje bsgom :
dpal ldan bla mar bzod med mos gus bskyed :
zag bcas zag med dge tshogs brtson pas bsgrub :
khyad par sems nyid rig stong lam khyer la :
skad cig tsam yang ma yengs mi sgom pas :
thabs shes phyogs re'i lam la ma gol bar :
thabs kyi grogs su shes rab lta gdeng bskyed :
shes rab grogs su bsod nams sna tshogs spel :
de ltar 'gal med lam du khyer ba yis :
yon tan dbyar gyi mtsho bzhin gong du 'phel :
sa dang lam gyi rim pa ma lus kun :
thabs dang shes rab zung du 'brel bas 'grub :
sbyangs pa'i 'bras bu mngon du gyur pa ni :
rang don mthar phyin zhi ba chos kyi sku :
gzhan don lhun grub zung 'jug longs spyod rdzogs :
gang 'dul thabs mkhas sna tshogs sprul pa'i tshul :
snang cha so sor ma 'dres mngon byang chub :
stong cha dbyings su ro gcig rdo rje'i sku :
sku lnga thob nas gsung lngas don mtshon pa :
brjod bral rnam dag chos sku don gyi gsung :
sku yis mtshon pa longs sku brda yi gsung :
tshangs pa'i dbyangs ldan sprul sku tshig gi gsung :
so sor der snang mngon byang rig pa'i gsung :
grags stong gnyis med ye shes rdo rje'i gsung :
sku yi snying po thugs ni ye shes lnga :
chos kyi dbyings las me long lta bur shar :
bya grub sor rtog mnyam pa nyid du zlum :
sku yi yan lag zhing khams gzhal yas dang :
'od zer gdan khri rgyan gyi yon tan rdzogs :
zhi rgyas dbang drag lhun grub phrin las kyis :
nam mkha' ji srid rgyun chad mi mnga' bar :
ji snyed mkha' khyab sems can thams cad don :
ji lta ba bzhin rtsol med ngang gis 'byung :
de ltar gzhi la lam gyis mtshams sbyar bas :
glo bur dri ma bag chags bcas spangs te :
'bras bu mngon gyur rang dang gzhan gyi don :
myur du rdzogs byed rgyu 'bras theg pa'i bcud :
khyad par nang rgyud sde gsum dgongs pa'i mthil :
kun dang mthun la kun las khyad par 'phags :
kun gyi spyi dril ye shes snying po'i lam :
mig 'phrul lta bur 'bras bu mngon byed thabs :
mthong ba tsam gyis byin rlabs zil chen 'beb :
thos pas don go nyams rtogs klong nas rdol :
g.yeng ba spangs te zla ba drug bsgoms pas :
rdo rje gsum gyi ye shes rang shar ba :
kun bzang rdo rje sems dpa' pad+ma 'byung :
don la dbyer med gcig tu lhun rdzogs phyir :
rab 'byams rgyud sde kun gyi 'phro gzhi dang :
snying po'i don dang man ngag nyid yin kyang :
rnam pa 'dzam gling gdul bya drang ba'i slad :
d+ha na ko Shar brdzus te byung ba dang :
mngal du skyes sogs snang tshul tha dad pa'i :
mdzad pa'i cho 'phrul cir yang ston pa na :
mA ra ti kar tshe dpag med mgon dang :
yang le shod du dpal chen he ru kas :
chos nyid rang sgras bdag la bstsal pa yi :
gdams pa kun gyi yang zhun 'di kho na :
dga' rab shrI siM rig 'dzin brgyad la sogs :
grub mchog rnams las lam rim mnos pa dang :
phan tshun chos kyi bgro ba chen po yis :
dgongs nyams bsdur pa'i mdo byang 'di las med :
o rgyan rgya gar bod yul la sogs su :
bla rdzogs thugs gsum sgrub sde brgyad la sogs :
zab cing rgya che'i chos 'khor 'byams klas pa :
kun gyi don bsdus ma nor 'di yin no :
mdor na rjod byed tshig nyung brjod bya 'dril :
go sla khyer bde gzhan la ma ltos par :
dbang po dman 'bring mchog gi lam rdzogs pa'i :
mthar thug zhal gdams 'di las gzhan ma mchis :
de phyir bdag nyid pad+ma saM b+ha ba'i :
thugs kyi thig le lnga ldan 'od gsal dbyings :
mi shigs dwangs ma chos nyid rang sgra'i rgyud :
dus gsum sangs rgyas kun gyi gshegs shul 'di :
mnga' bdag yab sras gdams pa'i snod ldan zhing :
bai ro tsa na bdag dang dgongs pa mnyam :
thugs kyi gzungs ma zhabs tog phul phyin pa'i :
snod ldan skal ldan mtshan ldan tshogs la gtad :
yal bar ma dor snying gi dbus su zungs :
'di ltos 'dir zhugs 'di nyid bshad dang sgrubs :
'di la brten nas mtha' yas gdul bya kun :
ye shes snying po tshe 'dir 'grub par shog :
ces thugs kyi snying po gsang ba'i mdzod brtol nas gsung tshangs pa'i dbyangs kyis bka' bstsal te rdzu 'phrul gyi rnam par rol pa dang :
bkod pa mtha' yas pa dang bcas te sku gsung thugs mi zad pa lhun grub stug po bkod pa'i rgyan dam par bzhugs so :
sa ma ya :
de ltar bka' bstsal pa rnams bdag nyid mtsho rgyal gyis mi brjed pa'i gzungs su bzung nas bsam pa dang sgom pas yid la byas te :
slar yang mnga' bdag yab sras dang :
lo tsA ba chen po dang bcas phan tshun dgongs pa bsdur te tshig don lhag chad med par mkha' 'gro gsang ba'i yi ger bris :
so so'i mgul gyi gwa'ur 'chang ste gnas so :
nam zhig gi tshe bdag cag rje 'bangs kun kyang gros ma byas par dgongs pa gcig tu mthun par gu ru rin po che'i spyan sngar phyin te :
lha phyag dgu phrugs su btsal te gsol ba btab pa ni :
e ma gu ru rin po che :
khyed ni sangs rgyas thams cad dang :
dbyer med dkyil 'khor kun gyi gtso :
kun tu 'chang ba nyid lags na :
'dzam gling bye ba phrag brgya dang :
khyad par gangs can bod yul 'dir :
sangs rgyas las kyang lhag pa yi :
bka' drin mdzad pa bsam mi khyab :
bye brag bdag cag rje 'bangs la :
snod ldan skal ldan mtshan ldan du :
rdo rje'i gsung gis rjes gnang zhing :
shin tu dgyes pa'i mdangs phyung ste :
sngon chad zab cing rgya che ba'i :
gdams ngag bye ba phrag brgya'i gzhung :
ji snyed gsungs pa'i snying po'i phul :
rgyu 'bras lam mchog yongs rdzogs pa :
ma byung 'byung bar dka' ba'i bcud :
snying gi zungs su bstsal lags na :
phyogs dus bde gshegs thams cad kyi :
dgongs nyams gsang ba'i yang zhun 'di :
da lta spel lam gter du sba :
'gro don gdul bya ji ltar 'byung :
dus gsum kun tu gzigs pa yi :
ma hA gu rus bka' bstsal gsol :
ces gsol ba btab pa na :
dal cig dgongs pa mi g.yo ba'i ting nge 'dzin la bzhugs te :
de las bzhengs pa na 'di skad ces bka' bstsal to :
nyon cig snod ldan 'dus pa'i tshogs :
bdag nyid pad+ma 'byung gnas ni :
gdod nas ma 'khrul rig pa'i gshis :
kun bzang thog ma'i mgon por rdzogs :
de las lnga ldan 'od kyi lus :
rnam par grol ba'i zhing khams su :
dus gsum dus med rtag pa yi :
longs spyod chen por rang dbang 'byor :
gdul bya'i yul dang nyer 'tsham pas :
kha cig chags bral rab byung dang :
la lar 'khor los sgyur ba'i tshul :
bsam gyis mi khyab snang ba na :
mi mjed 'jig rten 'dzam gling 'dir :
snyigs ma lnga bdo'i dus kyi mthar :
nyon mongs shugs drag gnyen po zhan :
rtsol bcas theg pas gdul dka'i tshe :
d+ha na ko Sha'i pad gling du :
mtsho skyes 'chi med rdo rje 'chang :
rdzus skyes thog babs tshul nyid du :
rang byung sprul pa'i sku ru 'ong :
zhi bas mi 'dul gdug pa'i dpung :
tshar gcod rdo rje drag po rtsal :
ye shes hU~M lnga'i snang glu can :
rig 'dzin mkha' 'gro'i gtso bor bzhengs :
o rgyan rgya gar yul kun tu :
bstan la rim gyis zhugs pa'i tshul :
dge slong pad+ma saM b+ha wa :
mtshan dang rnam thar bsam las 'das :
gdul dka'i tshogs rnams spa bkong zhing :
bar chad 'byung po gzir ba'i slad :
snang srid zil gnon thod phreng rtsal :
bod kyi yul du lhag par snang :
mdor na gdul bya'i gang zag dang :
'dul byed ston pa 'dul thabs sogs :
'dod rgur bsgyur ba'i cho 'phrul gyis :
'gro 'dul phrin las bsam mi khyab :
khyad par gangs can bod yul 'dir :
sngon nas 'brel pa'i mthu btsan pas :
chos kyi rgyal po chen po yis :
gus pas spyan drangs gsol btab ltar :
mtha' dbus thams cad zhabs kyis bcags :
lha srin gdug pa'i rtsub 'gyur btul :
bsam yas gtsug lag mthar phyin zhing :
bkra shis lhag gnas me tog 'thor :
rgya che'i mdo rgyud 'byams klas dang :
zab pa'i man ngag snying po sogs :
skad cig rer yang rdzu 'phrul gyis :
chos kyi 'khor lo grangs med bskor :
gnas chen gangs brag mtsho gsum rnams :
byin gyis brlabs shing zab gter sbas :
da ltar bzhugs dang 'byung 'gyur gyi :
bod la bka' drin che bar byas :
bye brag phyi nang bdud sde'i dpung :
'joms byed rdo rje drag po rtsal :
gnyen po stobs kyi lhar bzhengs nas :
smin grol yan lag mtha' rgyas gdams :
de rnams las kyang phul byung ba :
bskyed rdzogs rab 'byams thams cad kyi :
rgyab yig dmar byang gnad bsdus pa :
ye shes snying po'i lam 'bras bcas :
bdag gis ma 'ongs dus shes pas :
da lta spel ba'i gnas med kyi :
rang rang nyams su len pa dang :
skal ldan gzhan la ci rigs ston :
nam zhig rang byung pad+ma bdag :
srin po'i gdul bya 'dul ba'i phyir :
cho 'phrul chen pos gshegs nas kyang :
lo skor gcig gi mthar son tshe :
bdag nyid kun bzang thod phreng gi :
tshogs brgyad dag pa'i rang gdangs las :
ye shes rnam pa brgyad kyi sku :
sprul pa'i mtshan mchog rnam brgyad las :
mtha' grol ye shes he ru ka :
'chol ba'i khro rgyal chen po ni :
dpal chen rdo rje gro lod kyis :
dam sri gdug pa 'dul ba'i phyir :
rol pa'i cho 'phrul bstan pa'i gnas :
stag tshang ming can bcu gsum las :
shar phyogs mdo khams yul gyi dbus :
'bri rdza zal mo sgang gi rgyud :
sbas yul gangs ris bskor ba'i 'dabs :
rang byung shel gyi phug pa'i byang :
bod khams bkra shis 'byung ba'i gnas :
rin chen chu mig dkar mo'i mgo :
rmu stag mi zan btul pa'i 'gram :
seng ge dregs pas bsgyings pa'i spo :
bsam 'grub brag gi ke'u tshang ni :
rnam thar sgo gsum gzhal med khang :
zhi khro'i lha tshogs phyag rgya dang :
rgya bod yi ge dbyangs gsal phreng :
d+hA ki gsang ba'i ri mo sogs :
rnam pa du mas mtshan pa der :
o rgyan bdag gis zla ba gcig :
rdo rje khros pa'i ting 'dzin bsgoms :
bar chad 'byung po tshar bcad nas :
bod yul bkra shis 'byung bar byas :
de lta bu yi gnas kyi mchog :
thos pas las kyi sdig pa 'dag :
mthong bas nyon mongs sgrib pa zhi :
phyag bskor mchod pa byas pa yis :
tshe dang bsod nams ye shes rgyas :
rtse gcig sgom dang sgrub pa yis :
dngos grub rnam gnyis myur du thob :
'brel tshad don dang ldan pa ste :
yon tan bsngags pa brjod mi langs :
de yi gnas kyi rtse mo ru :
dbus su zhi khro yongs rdzogs pa :
bde gshegs 'dus pa'i gsang phug ni :
bltar yod bgrod du med par bzhugs :
g.yas su o rgyan bdag nyid dang :
g.yon du thugs kyi dgyes sde mo'i :
gsang ba'i nyams myong bskyang ba dang :
rdo rje'i rtogs pa spel ba'i sar :
zab mo'i gter ka du ma dang :
khyad par phyi ma'i snying po ru :
gzugs sku rtags kyi mtshan ma dang :
zab mo'i brda ris gsung gi rten :
bdag nyid drag rtsal he ru ka'i :
phyag mtshan thugs kyi rdo rjer bcas :
ye shes d+hA ki mtsho rgyal mas :
bcu gsum rim pa'i rgya dang ni :
rig 'dzin dga' rab rdo rje yis :
ro langs gser du bsgyur pa sogs :
rin chen du ma'i snying po rnams :
smon lam zab mo'i mtshams sbyor bcas :
mgon po mig gsum drag po dang :
ging btsan rdo rje legs pa la :
las kyi gnyer du gtod la sbos :
ma 'ongs phyi ma phyi ma'i dus :
rtsub 'gyur sum cu kha ral tshe :
chos rgyal yab sras byin rlabs las :
ma nges 'gro 'dul rig pa 'dzin :
sgyu ma lta bu'i skyes bu zung :
khams dbus shar dang lho ru 'byung :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]sngon gyi smon lam mthu btsan pas :
rdo rje'i gnas der lhan cig tshogs :
da lta'i ngang tshul thams cad kun :
rmi lam bzhin du yad yud dran :
dga' dang skyo ba'i nyams 'bar zhing :
snang ba ban bun gza' gtad bral :
sgyu ma lta bu'i spyod pa dang :
ma 'gags rdzu 'phrul rol pa yis :
kun gyis mthong bar spyan drangs te :
rtsod pa bral zhing yid ches pas :
o rgyan bstan la bya ba byed :
bod khams sdug bsngal zhi ba dang :
kun la phan bde thabs cig 'byung :
de tshe thog ma'i skal ldan ni :
rnam par snang mdzad lo tsA bas :
byin brlabs zhi ba'i blo gros kyis :
zab rgyas tshig don gtan la 'beb :
mtsho rgyal khyod kyis byin brlabs pas :
'di nyid nyams blangs ye shes rnyed :
pad+ma'i ming can brtul zhugs ldan :
dbus kyi phyogs su bstan pa spel :
bdag dang rigs gsum sems dpa' yis :
byin brlabs rig pa 'dzin lnga dang :
zab mo'i lam 'di 'phrad pa na :
bar chad zhi zhing bod khams bde :
thugs kyi bka' babs mi brgyad dang :
mchog gi rig 'dzin nyi shu lnga :
'dzin dang spel ba bcu drug ste :
rigs ldan mkha' 'gro lnga phrag zung :
de dag rnams kyis nyams blangs na :
mchog thun dngos grub khyad par 'thob :
gzhan yang las can brgya rtsa ste :
dngos grub thob pa stong rtsa brgyad :
'brel thogs 'bum tsho bco brgyad sogs :
mi dang mi ma yin pa yi :
gdul bya'i skye bo bsam mi khyab :
'dul byed thabs kyi khyad par las :
'ga' zhig nad gdon bar chad zhi :
la la mnga' thang dpal 'byor rgyas :
la las snang srid dbang du 'gyur :
gzhan dag drag po'i brtul zhugs kyis :
gdug pa can rnams tshar gcod byed :
khyad par mchog gi phrin las ni :
bskyed rim gsal snang brtan pa las :
dmigs gtad nus mthu rtsol med 'byung :
rdzogs rim rlung sems las rung bas :
mngon shes rdzu 'phrul sna tshogs 'char :
thabs lam zab mo'i nyams len gyis :
bde ba chen po'i brtul zhugs grub :
mthar thug 'od gsal rdzogs pa che :
rdo rje snying po'i gsang lam nas :
gnas lugs mngon gyur ye shes su :
pad+ma bdag dang skal mnyam pa :
mtha' dbus kun tu 'byung ba yis :
snying po'i bstan la bya ba byed :
de yang byang chub sems dpa' rnams :
gang 'dul rnam thar tshad med pas :
kha cig rgya cher bshad pa dang :
'ga' zhig zab don sgrub pa dang :
la las ma nges 'gro 'dul phyir :
gzhan phan spyod pa cir yang ston :
kun kyang pad+ma bdag nyid dang :
zab mo'i lam 'dir yid ches pas :
'brel tshad don dang ldan 'gyur zhing :
bsam pa thams cad nges par 'grub :
ye shes snying po'i lam rim 'di :
rin chen gser gyis bris nas kyang :
bdud rtsi lnga yis rab tu byugs :
thabs dang shes rab dam rdzas bcas :
gang gi mgul du gdags pa 'am :
spyi bo'i gtsug tu 'chang bas kyang :
mthong thos dran reg grol ba dang :
dgongs nyams ye shes rtsol med 'char :
de bzhin klog dang 'dzin pa dang :
kha ton 'chad nyan byed pa yang :
pad+ma bdag gis byin rlob na :
tshul bzhin nyams len smros ci dgos :
gzhan yang bod khams thams cad la :
bde skyid bkra shis 'byung 'dod na :
mes dbon gsum gyis bzhengs pa yi :
gtsug lag khang rnams thams cad dang :
sgrub pa'i gnas rnams nyams pa gso :
dge 'dun rnams kyis brtan bzhugs dang :
nus ldan rab gnas yang yang 'thor :
phyag mchod bkur sti rgya cher bya :
sku gsung thugs kyi rten bzhengs la :
dus ston 'dzugs shing sde snod bshad :
gnas chen byin 'beb cho ga dang :
bdud rtsi sman gyi sgrub pa dang :
tshogs mchod rdo rje'i glu gar bya :
zhib par bod la snying brtse bas :
mkhan chen byang chub sems dpa' dang :
bdag dang chos kyi rgyal po yi :
snying po'i zhal gdams ji lta bar :
bla yi mchod gnas sde gnyis dang :
rgyal blon 'bangs dang bcas pa yis :
chos brgyad ltar snang ma yin par :
the tshom med pa'i nges shes dang :
phyir mi ldog pa'i brtson 'grus kyis :
'bad pas rtsal du bton byas na :
sems bskyed bsam pa'i khyad par bzhin :
bod yul spyi dang bye brag gi :
dus kyi rgud pa zhi ba dang :
snod bcud 'byor pa 'phel ba dang :
bshad sgrub bstan pa yun bsrings nas :
bkra shis bde legs phun tshogs 'gyur :
zhes bka' bstsal pa na bdag cag rnams shin tu dad cing rjes su yi rang bas bzod du med pa'i mos gus kyi nyams 'bar ba dang bcas phyag dang mchod pa phul zhing rdo rje'i glus mgrin gcig tu bstod pa ni :
e ma ho :
kun bzang thog ma'i mgon po 'od dpag med :
thugs rjes skur bzhengs mtsho skyes rdo rje 'chang :
yon tan yongs rdzogs pad+ma saM b+ha wa :
gdul dka'i 'gro 'dul rdo rje drag po rtsal :
snang srid zil gnon rig 'dzin pad+ma 'byung :
bde stong zung 'jug thig le gcig nyid las :
sems can kun gyi dbang po'i khyad par bzhin :
zhi dang khro dang rjes su chags pa'i sku :
rol pa chen po'i cho 'phrul mkha' ltar khyab :
mos pa dang ni blo yi bye brag dang :
rjes su mthun par chos 'khor rgyun mi 'chad :
'od gsal dbyings las ma g.yos ye shes kyi :
thugs rje'i 'jug pas bod la lhag par dgongs :
bka' drin mnyam med gu ru rin po cher :
lus dang longs spyod ltos pa med par 'bul :
byang chub bar du nam yang mi 'bral bar :
thugs dam zhal bzhes dgongs pas rjes su zungs :
bod khams mtha' dbus kun tu bde ba dang :
sangs rgyas bstan pa yun du gnas pa dang :
bdag cag las dang smon pas gar skyes kyang :
gu ru'i phrin las yongs su spel ba las :
mthong thos dran reg 'brel tshad don ldan zhing :
kun bzang dgongs klong phyams gcig grol bar shog :
khyad par rdo rje'i gsung gi snying po rnams :
dus su babs tshe bton cing spel ba dang :
'chad nyan sgom sgrub zab mo la brten nas :
rgyal ba kun gyi phrin las yongs rdzogs shog :
ces bsam pa thag pas smon lam du gsol pa na :
gu ru rin po ches kyang de de bzhin du gyur cig ces rdo rje'i gsung gis bden tshig bstsal pa dang lhan cig :
sangs rgyas dang byang chub sems dpa' nam mkha' gang bas me tog gi char phab :
bkra shis kyis mnga' gsol :
rig pa 'dzin pa dang :
grub pa dang :
mkha' 'gro dang :
srung ma dang :
lha dang :
klu dang :
dkar phyogs skyong ba'i gzhi'i bdag po rnams kyis kyang mngon par bstod cing bstan pa skyong ba dang :
spel ba dang :
'dzin par khas blangs te mi snang bar gyur to :
sa ma ya :
de nas ji ltar bka' bstsal pa'i rjes su 'brangs te :
bdag cag rje 'bangs rnams kyis thos bsam sgom gsum gyis yid la byas te dpe rgyud mgul du 'chang :
snyan brgyud ci rigs pa gzhan la'ang bstan cing gnas pa na :
nam zhig gu ru rin po che srin po'i kha gnon du gshegs nas lo skor gcig gi mthar son pa'i dus :
dbyings kyi mkha' 'gro e ka dzA TIs kyang rjes su bskul ba la brten nas :
rdo rje'i lung gis mngon par bsngags pa'i gnas su mi 'gyur ba'i bka' rtags gsum so sor sbas nas bka' srung bdud mgon nag po dang :
gter srung ging btsan dmar po la bcol gdam du bgyis pa na :
de dag gis kyang skal med byung na dbang po bsnub pa dang :
skal ldan la tshul bzhin du gtad cing phrin las spel ba'i g.yar dam mdongs gsol du bzhes so :
de'i tshe smon lam du gdab pa :
dus gsum kun mkhyen kun tu 'chang :
bde chen pad+ma saM b+ha ba'i :
zhal gdams lam rim snying po dang :
rdo rje drag rtsal he ru ka'i :
smin grol bskyed rdzogs yan lag bcas :
mi 'gyur brag gi sul du sbas :
rim pa mang po'i rgyas btab nas :
gter bdag srung mar gnyer gtad pa :
nam zhig bod khams mtha' dbus kun :
sdug bsngal rgya mtshor g.yeng ba'i tshe :
mnga' bdag yab sras thugs bskyed las :
rnam 'phrul zung dang 'phrad nas kyang :
zab mo'i lung bzhin spel ba'i mthus :
bstan 'gro'i rgud pa zhi ba dang :
phan bde rgya cher 'byung bar shog :
ces bsam pa thag pas smon lam du bgyis pa na gu ru rin po che'i ye shes kyi sku skad cig gis glog 'khyugs pa lta bu'i rdzu 'phrul gyis mngon par snang bar mdzad de rdo rje'i bden tshig gis slar yang dbugs dbyung ba dang :
rab tu gnas pa'i me tog 'thor ba rin po che'i char du snang bar gyur to :
sa ma ya :
rgya rgya rgya :
gter rgya :
sbas rgya :
gtad rgya :
man+t+ra gu h+ya sa ma ya :
oM swasti sarba sid+d+hi /
mkhas pa'i gtsug rgyan grub pa'i 'khor los sgyur //
pad+ma 'od gsal mdo sngags gling pa la //
ye shes DA kis kha byang dngos su phul //
snga phyir gsal snang gzigs pas nges pa 'khrungs //
gter chen chos kyi rgyal po mchog gyur gling //
mdo smad bstan 'gro'i dpal du phyag pheb cing //
zad par dus kyi khug pa rdzogs pa dang //
rab tshes shar la nye ba'i gnas dus kyi //
rten 'byung phun tshogs ngang gis 'grigs pa na //
gu ru'i lung bzhin yab sras lhan rgyas pas //
rong me dkar mo stag tshang gnas kyi sgo //
snang bar mdzad cing bsam 'grub ke'u tshang gi
/gsang phug g.yas g.yon seng ge g.yu mtsho nas //
ngo mtshar zab gter nor bu'i mdzod phyung pa'i //
yang zab bla ma rdo rje drag rtsal gyi //
sku gsung thugs rten khyad par 'phags pa ni //
g.yon ngos mkha' 'gro gsang ba'i phug pa nas //
bod khams spyi khyab skyob pa'i mgon du byon //
bla sgrub skor bzhi'i rgyab chos lam gyi rim //
mdo rgyud snying po'i dgongs pa'i bcud 'di yang //
rig 'dzin che mchog gser zhal rgyas pa yis //
mdo rgyas 'tsham pa'i mkha' 'gro'i brda bsgyur cing //
skal bzang snod ldan blo gros mtha' yas sdes //
sgo gsum gus pas sri zhu lhur blangs te //
snying po'i bstan pa'i btsas dang phyi rabs kyi //
skal ldan yongs kyi snying bcud rin chen dbyig
/sa steng nyi zla'i sgron me sbar byas pa'i //
dge bas gsang chen nges pa'i theg pa las /
khams gsum skye rgu rtsol med dbugs dbyung zhing //
dus kyi rgud pa kun zhi gangs can gyi //
mtha' dbus bde skyid rdzogs ldan dpal 'bar shog
/ces pa'ang rtsod bral rig 'dzin grub pa'i rgyal po lhan rgyas pas rjes su bzung ba pad+ma gar dbang blo gros mtha' yas g.yung drung gling pas bkra shis zla gam dbang phug tu bris pa dge legs 'phel //
snga 'gyur yo ga rnam gsum thun mong gi
/rgyab chos bla med lam gyi rim pa kun //
'dus gsal pad+ma saM b+ha'i zhal skyin dngos //
dus gsum 'byon dka' ye shes snying po 'di //
kun mkhyen bla mas byin brlabs rang byung gi
/mkhyen rgyas 'jam dbyangs legs pa'i blo gros nas //
gzhan phan lhag bsam bzang pos yon sbyar te //
mi zad chos char 'jo ba'i phyi mor bsgrubs //
thos pas go zhing bsam pas nyams su myong //
sgom pas mchog gi go 'phang la sbyor te //
gsang chen bstan pa 'jig rten mtha' dag tu //
rgyas pa'i btsas su rtag cing khyab par shog
/ces pa'ang spar gyi phyi mo'i zhu dag dang chabs cig blo gros mtha' yas kyis ched du brjod pa sid+d+hi rastu ///
/
