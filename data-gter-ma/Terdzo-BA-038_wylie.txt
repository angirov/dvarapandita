@#//
bka' brgyad dregs pa kun 'dul las /
don gyi smin byed snying po khrigs su bsdebs pa bde chen mchog ster bzhugs //
na mo shrI he ru ka maN+Da la b+h+yaH
bla med rgyud sde rab 'byams kyi /
khyab bdag ye shes klong dgu'i gzugs //
bla ma he ru ka dpal la //
btud nas dbang gi las rim 'chad //
'dir long po bsam gtan gling pa'i yang gter bka' brgyad dregs pa kun 'dul gyi snying po don gyi dbang bskur bgyi ba la dang po yo byad kyi shom ni /
gzhung mthun dkyil 'khor dang /
ma 'byor na tshom bu dgu'i steng many+dzi la bum pa bcud ldan rdzas so lnga can /
shar du dpal gtor gtso 'khor dgu pa dang sman raka
/dpal dgu khyung bcas kyi lha tsaka
/lhor dbu rgyan /
nub tu rdor dril /
dur khrod dpal chas /
byang du thod chang /
rig tsaka
/shel rdo bcas bshams la nyer spyod mchod pas bskor /
mig dar /
me tog
/tshogs mchod /
bka' srung 'bul gtor /
chad brtan /
dkar bgegs rnams dang /
las bum sogs dgos pa'i yo byad 'du bya'o //
gnyis pa sgrub pa'i thabs la /
sngon dngos rjes rim las byang bde chen snying po las ji ltar gsungs pa bzhin khog phub pas /
dngos gzhi'i skabs sgrub gzhi bdag dang mdun du bkod pa'i dkyil 'khor sgrub rdzas dang bcas pa bdag mdun tha mi dad par bde chen ye shes gcig gi rol par blta bas /
bstod pa'i mthar dzapa? khang so sor phyes la /
bsnyen sgrub las kyi bzlas pa las sgrub pa gtsor bton mthar /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal ba la /
thugs ka nas sngags kyi phreng ba gzungs thag la 'khril ba mchod pa'i tshul du spros /
lha rnams dgyes pa bskyed /
byang chub sems kyi rgyun bab pa bum chu dang ro gcig tu 'dres par bsam la /
oM badzra kro d+ha ma hA shrI he ru ka ru lu ru lu hU~M b+h+yo hU~M phaT:
cis nus bzla /
las bum du oM badzra sa twa A:
brjod cing cung zad bzlas pas byin gyis rlabs /
bka' gter srung ma'i gtor bsngos dang /
tshogs mchod bskang bshags btang la /
tshogs drangs /
bdag 'jug gam rig pa'i me tog dor bas nus ldan du bya'o //
dbang gi las rim dngos la /
snod du gyur pa'i slob ma khrus nas dbyung /
bgegs gtor btang zhing srung 'khor grub pa dang /
de yang bde chen ye shes rang snang 'og min gsang ba chen po rang bzhin lhun grub kyi dkyil 'khor du rang byung dang po'i sangs rgyas kun tu bzang po nyid zhi khro rab 'byams rgyal ba'i 'khor lo'i sprin dang bcas pas bde gshegs sgrub chen bka' brgyad spyi rgyud lnga dang /
bye brag gi sgos rgyud bcu /
yan lag so so'i sgrub lugs kyi rgyud sde rab 'byams chos nyid kyi rang sgras dus gsum rgyun mi chad pa'i chos 'khor bskor ba las /
gdul bya 'dul ba'i dus la bab pa'i tshe rig 'dzin gtso bo rdo rje chos kyis bka' yi bsdu ba dang dgongs 'grel lung lnga'ang mdzad nas mkha' 'gro las kyi dbang mo che la gtad /
de nyid kyis dur khrod bsil ba tshal gyi mchod rten bde byed brtsegs par gter du sbas pa bka' bab rig 'dzin brgyad kyis sgrub sde'i sgos bka' rnams spyan drangs /
spyi rgyud rab 'byams rgyal ba'i spyi gzugs pad+ma thod phreng rtsal la bka' bab ste rgyud lung man ngag gi rim pa rgyas bsdus mtha' yas pa mdzad nas chos 'khor rgya chen po bskor /
khyad par gyi gdul bya bod yul bsam yas mchims phur rje 'bangs snying gi bu dgu la sgrub chen bka' brgyad kyi dkyil 'khor du smin cing grol bar mdzad /
khyad par mnga' bdag tshangs pa lha'i me tog la bde gshegs sgrub pa bka' brgyad spyi dril gyi bka' bab pas mtshon sgrub sde'i dkyil 'khor rgyas bsdus mtha' yas pa bod yul mtha' dbus kun tu gter du sbas par mdzad cing /
smon lam dus su bab pa na sngon gyi las 'phro sad pa'i sprul pa'i gter ston rnams kyis thun mong gi gdul bya'i spyod yul du snang bar mdzad pa'i bye brag
/long po bsam gtan gling pa'i zab gter bka' brgyad dregs pa kun 'dul gyi shog ser smug nag dbang gi mkha' 'gros /
mnga' bdag chos kyi rgyal po dang rgyal sras lha rje khu dbon zung gi rnam 'phrul gter ston grub thob yongs kyi rgyal po /
mchog gi rig 'dzin chen po pad+ma 'od gsal mdo sngags gling pa la mngon sum du phul zhing gu ru rin po ches byin gyis brlabs pas brda bsgyur mdzad kyang dbang chog gtan la phab ma grub pa las /
slar yang rje nyid kyi ye shes sgyu 'phrul drwa ba'i rol gar 'jam dbyangs chos kyi blo gros rin po ches tshul 'di'i dbang chog gter gzhung zhig gi dpe phyag tu son pa las don dbang snying po'i bcud dril 'di nyid khol du phyungs te dbang rgyun gsar spel gnang ba nyid gsan pa'i yon du maN+Dal phul /
tsak+Shu b+han+d+ha wa ra ma Na ye swA hA:
mig dar 'ching /
a khaM wI ra hU~M gis me tog gtad /
gsol ba 'debs pa 'di'i rjes zlos mdzod /
ho :
dpal chen yongs rdzogs dkyil 'khor bdag :
bde gshegs kun 'dus dkyil 'khor 'dir :
'jug cing smin par mdzad nas kyang :
dbang dang byin rlabs dngos grub stsol :
lan gsum /
slob dpon gyis /
sgrub pa bka' brgyad dkyil 'khor cher :
'jug cing smin pa skal bzang yang :
dad brtson brtul zhugs ldan pa las :
gzhan du smras na nyams ta re :
zhes dris pa'i lan gsol bar mos la 'di'i rjes zlos mdzod /
bdag ni dngos grub mchog la dad :
zab mo'i lam la brtson pa dang :
rdo rje'i brtul zhugs spyod nus phyir :
nges par thugs rjes bzung bar 'tshal :
dam chu sbyin la /
de ltar yin na dpal chen po'i :
ye shes gsang ba khyod la sbyin :
dam tshig rdo rje'i chu 'thungs la :
'da' dka'i dam tshig 'bad pas srungs :
oM badzra sa ma ya u da ka Tha :
dam tshig gnang bkag las mi 'da' ba'i phyir rdo rje'i bro bor ba 'di'i rjes zlos mdzod /
sa ma ya i daM na ra kan :
mdun bskyed dang dbyer med pa'i dkon mchog rtsa gsum rab 'byams rgya mtsho til gong kha phye ba lta bu'i mdun mkha' khyab kyi 'gro ba thams cad rang dang lhan cig gnas pas mi gnas pa'i myang 'das la 'khod phyir sgo gsum rtse gcig gus pas skyabs su 'gro ba dang /
srid mtshor bying ba'i ma rgan sems can gcig kyang ma lus pa khyab bdag he ru ka'i go 'phang la sbyor ba'i phyir dbang gis rgyud smin cing /
lam rim pa gnyis kyis grol bar byas nas gzhan don rlabs po che la 'jug snyam pas sems bskyed pa 'di'i rjes zlos /
hU~M:
bla ma dpal chen yi dam zhi khro'i lha :
mkha' 'gro chos skyong tshogs la skyabs su mchi :
gnyis pa sems bskyed pa ni /
'gro kun don du byang chub sems bskyed nas :
he ru ka dpal go 'phang bsgrub par bgyi :
rgyud dag pa'i phyir gsag sbyang gi tshul tshig rjes su don dran pas 'di'i rjes zlos mdzod /
hU~M:
chos dbyings klong nas ye shes lha tshogs gshegs :
zung 'jug 'du 'bral med par bzhugs su gsol :
rig rtsal rol pa don gyi phyag mchod bzhes :
gzung 'dzin 'khrul pa'i sdig sgrib mthol zhing bshags :
ma 'khrul gnas lugs rtogs la rjes yi rang :
'gag med rdo rje'i chos 'khor bskor bzhin du :
skye med gnyug ma'i dbyings su bzhugs gsol 'debs :
dge tshogs 'khor gsum dmigs mtha' bral bar bsngo :
rang byung gdod ma'i go 'phang mngon gyur shog :
ces lan gsum /
smin byed kyi srog rtsa spyi dang rtsa bar gyur pa spyi dang khyad par gyi sdom pa dang dam tshig mtha' dag legs par blangs nas tshul bzhin bsrung snyam pas 'di'i rjes zlos /
mkha' khyab rgyal ba sras bcas dgongs :
mtha' klas sems can don gyi phyir :
so thar byang sems gsang sngags kyi :
sdom pa ma lus bzung bar bgyi :
khyad par rtsa ba sku gsung thugs :
yan lag dam tshig nyi shu lnga :
sgrub pa lhag pa'i dam tshig rnams :
tshul bzhin bzung zhing bsrung bar bgyi :
lan gsum /
de nas rigs dang skal ba brtags pa'i phyir khyed rang la sngar byin pa'i me tog de nyid rang gi rigs kyi lha la phog par shog snyam pa'i blos tshig 'di'i rjes zlos dang bcas te rigs lnga'i dkyil 'khor 'dir dor bar zhu /
puSh+pe pra ti ts+tsha ho :
me tog rigs kyi gtso bos bzhes te dbang rtags su spyi bor bcings par gsang ba'i mtshan rdo rje che mchog 'dus pa rtsal zhes byin par mos shig
/pra ti g+h+r-i ha na hi maM satwa ma hA bA la ho :
me tog spyi bor bkod /
ma rig pa'i ling tog mig dar dang lhan cig bsal bar mos mdzod /
gser thur thogs la /
hU~M:
mig mkhan rgyal pos mig 'byed ltar :
'khrul pa ma rig sgrib pa'i mig :
ye shes thur mas phyes nas kyang :
rgyal ba'i dgongs pa gsal bar bya :
tsak+Shu pra be sha ya phaT:
ces mig dar dkrol /
ye shes kyi mig gsar du thob pa la mthong ba bstan pa ni /
bu khyod rtsol sems ma chung bar :
dkyil 'khor bzang po 'di la ltos :
da ni dad pa rab tu skyed :
dngos grub thams cad thob par 'gyur :
zhes brjod nas /
'di ltar mtshon byed dpe'i dkyil 'khor bstan nas /
mtshon bya don gyi dkyil 'khor ye shes rang snang las grub pa byang chub phyogs kyi chos sum cu rtsa bdun gyi rang bzhin gru bzhi sgo bzhi pa rta bab dang bcas pa'i nang du /
pho brang dgu tshom tshad dang mtshan nyid thams cad yongs su rdzogs pa'i dkyil 'khor dbus ma'i lte bar dpal chen po che mchog he ru ka dang /
phyogs mtshams kyi dkyil 'khor brgyad kyi snying por dpal chen yang dag la sogs pa brgyad rang rang gi yum dang so so'i 'khor dang bcas pa /
phyi'i khor yug tu mkha' 'gro ging lang ma sring 'bar ma sogs bka' sdod dam can rgya mtsho'i tshogs dang bcas pa'i dkyil 'khor 'khor lo'i rnam rol chos kyi dbyings khyab par brdal ba zag med bde ba chen po'i bdag nyid mngon sum pa bzhin mthong bar gyur snyam par gyis shig
/de dag gis lha dang skal ba mnyam pa'i ched du dkyil 'khor du 'jug pa'i chos rnams legs par song nas /
zhugs pa'i dkyil 'khor der mngon par dbang bskur ba zhu ba'i don du maN+Dal phul /
maN+Dal 'bul du gzhug
/de nas dngos gzhi dbang bskur ba la /
spyir dbang gi ngo bo ni /
thob bya'i 'bras bu mngon du bskyed nus pa'am skye nges kyi nus rung du smin par byed pa /
nges tshig ni /
a b+hi Shiny+tsa'i sgra las drangs na mngon par gtor ba'am blugs pa ste /
dngos su lus ngag yid gsum gyi dri ma 'khrud pa dang /
brgyud nas skal pa 'jog pas dbang ngo //
de yang spyir sbyang gzhi ni thob bya rang la gnas pa shin tu phra ba mi shigs pa'i bdag nyid can sku gsung thugs ye shes rdo rje'o //
sbyang bya ni rang gnas kyi ye shes de nyid sgrib byed glo bur gyi dri ma phra rags rnams so //
sbyong byed ni gdul bya'i blo'i theg tshad dang sbyar ba'i dbang bskur pas de dang mthun pa'i lam sgom rung du smin par byed pa yin /
sbyangs 'bras ni dbang thob ste sku bzhi'i sa bon nam nus pa khyad par can rgyud la bzhag pa'o //
bskur bya'i dbang la dbye na /
bum gsang shes rab ye shes de kho na nyid de rtsa ba'i dbang bzhi dang /
mtha' rten sgrol dbang bcas lngar mchis pa las /
thog mar bum pa'i dbang bskur ba de la'ang /
phyi dbang rdzas la bsten te bskur ba dang /
nang lha yi dbang gnyis las /
thog mar rdzas dbang gi sngon du 'gro ba gsol ba gdab pa 'di'i rjes zlos gnang bar zhu /
byang chub rdo rjes sangs rgyas la :
ji ltar mchod cing bsnyen bkur ltar :
bdag kyang skyob pa'i don gyi phyir :
nam mkha'i rdo rje bdag la stsol :
lan gsum /
bum pa rang byung lhun grub kyi gzhal yas khang gi nang du rgyal ba zhi khro bde gshegs sgrub pa bka' brgyad kyi lha tshogs byang sems kyi bdud rtsir zhu ba khyed rang gi spyi bo nas zhugs pas /
sgo gsum gyi dri ma sbyangs /
rdo rje gsum gyi rtogs pa rgyud la bzhag par mos shig
/bum pa spyi bor bzhag ste /
hU~M:
rin chen bum pa gzhal yas khang :
bde gshegs zhi khro bka' brgyad bzhugs :
bdud rtsir zhu bas dbang bskur te :
sgo gsum rdo rje gsum 'grub shog :
oM badzra ka la sha kA ya wA ka tsit+ta a b+hi Shiny+tsa hU~M:
su ra ta satwaMHa haM:
zhes dbang bskur nas bum chu 'thung du gzhug
/dbu rgyan rigs lnga rin po che'i khang bu lnga pa'i nang du de bzhin gshegs pa rigs lnga dwangs gsal sgrib med du bzhugs pa 'di nyid spyi bor bzhag pas rigs lnga'i dngos grub thob par mos shig
/hU~M:
rigs kyi khyab bdag rgyal ba lnga :
rin chen dbu rgyan rnam pa yis :
spyi bor dbang bskur dbur brgyan pas :
sku lnga ye shes lnga thob shog :
oM AHhU~M swA hA badzra mu kuT a b+hi Shiny+tsa hU~M:
su ra ta satwaMHa haM:
zhes dbu rgyan mgor bkod /
ye shes lnga lhun gyis grub cing thabs dang shes rab zung 'jug gsang sngags kyi brdas 'gro don spyod pa'i mthu thob par mos shig
/rdor dril lag g.yas g.yon du gtad la /
hU~M:
thabs mchog ye shes lnga'i rdo rje :
sangs rgyas dbyangs kyi rjes 'gro dril :
gnyis med brda yis dbang bskur bas :
zung 'jug rdo rje'i lam rdzogs shog :
oM dz+nyA na badzra hU~M:
gaN+De a A:
oM a d+hi pa ti satwaM/
a b+hi Shiny+tsa mi :
tiSh+Tha badzra sa ma ya :
zhes brjod rdo rje gsor zhing dril bu dkrol du gzhug
/dur khrod kyi chas brgyad bkon nas dpal chen po he ru ka'i gnas thob ste ma mo dang mkha' 'gro yongs kyi rje bor dbang bsgyur bar mos shig
/hU~M:
dpal chen lha dang skal mnyam phyir :
dpal dang dur khrod rol pa'i chas :
brgyan pas tshogs brgyad rnam dag cing :
stobs bcu'i yon tan yongs rdzogs shog :
oM shrI he ru ka A lang+ka ra a b+hi Shiny+tsa sa ma ya shrI hU~M:
zhes chas rnams kyis brgyan tshul bya /
de dag ni phyi dbang rdzas la brten pa'i dbang ngo //
gnyis pa nang dbang lus la bsten te bskur ba la /
dkyil 'khor dgu yi lha tshogs so so las lha gnyis pa re byon /
slob ma'i lus kyi gnas so sor thim pas lha de dang de yi yon tan dang nus pa thams cad thob par mos shig
/che mchog gi sku spyi bor bzhag ste /
hU~M:
bcom ldan che mchog he ru ka :
gnam zhal yum dang gnyis med 'khril :
yon tan lha tshogs 'khor dang bcas :
skal ldan 'di la dbang bskur bas :
'bras bu lhun gyis grub par shog :
oM badzra kro d+ha ma hA shrI he ru ka sarba sa ma ya a b+hi Shiny+tsa A:
gshin rje'i sku spyi bor bzhag la /
hU~M:
bcom ldan 'jam dpal gshin rje gshed :
bai ta dza TI gnyis med 'khril :
gshin rje'i lha tshogs 'khor dang bcas :
skal ldan 'di la dbang bskur bas :
sku lnga lhun gyis grub par shog :
oM hrIHSh+TI wI kri tA na na sarba sa ma ya a b+hi Shiny+tsa A:
rta mgrin mgrin par bzhag la /
hU~M:
dpal chen rta mgrin dbang gi lha :
e ka dza TI yum dang 'khril :
dbang chen lha tshogs 'khor dang bcas :
skal ldan 'di la dbang bskur bas :
gsungs dbang lhun rdzogs thob par shog :
oM ha ya gr-I wa hu lu hu lu sarba sa ma ya a b+hi Shiny+tsa A:
yang dag snying gar bzhag ste /
hU~M:
bcom ldan badzra he ru ka :
kro d+hI shwa rI yum dang 'khril :
skal ldan 'di la dbang bskur bas :
thugs mchog ye shes lnga rdzogs shog :
oM ru lu ru lu hU~M b+h+yo hU~M phaT:
sarba sa ma ya a b+hi Shiny+tsa AH
phur pa lte bar bzhag la /
hU~M:
dpal chen rdo rje gzhon nu'i sku :
'khor lo rgyas 'debs gnyis med 'khril :
skal ldan 'di la dbang bskur bas :
phrin las lhun rdzogs dbang thob shog :
oM badzra kI li kI la ya hU~M phaT sarba sa ma ya a b+hi Shiny+tsa A:
bla med he ru ka gsang bar bzhag ste /
hU~M:
bcom ldan bla med he ru ka :
kun bzang dbyings phyug gnyis med 'khril :
skal ldan 'di la dbang bskur bas :
ma mo mkha' 'gro'i dbang thob shog :
oM kro d+hI shwa rI ma ma yo gi nI ru lu ru lu hU~M b+h+yo hU~M sarba sa ma ya a b+hi Shiny+tsa A:
rig 'dzin spyi bor bzhag ste /
hU~M:
rig 'dzin thod pa rtsal la sogs :
brgyud pa rtsa ba'i bla ma rnams :
skal ldan 'di la dbang bskur bas :
mthu dang byin rlabs phun tshogs shog :
oM badzra gu ru sarba yo gi nI sarba sa ma ya a b+hi Shiny+tsa A:
dregs 'dul pus mo g.yas par bzhag ste /
hU~M:
dpal chen dregs pa kun 'dul ni :
khams gsum spyi 'dul gnyis med 'khril :
skal ldan 'di la dbang bskur bas :
dregs pa dbang du sdud par shog :
sarba ru dra hrIM hrIM dzaHsarba sa ma ya a b+hi Shiny+tsa A:
stobs ldan pus mo g.yon du bzhag ste /
hU~M:
bcom ldan stobs ldan nag po ni :
'byung lnga'i bdag mo gnyis med 'khril :
skal ldan 'di la dbang bskur bas :
bstan pa'i dgra bgegs sgrol bar shog :
sarba duSh+TAn e dza b+h+yoHsarba sa ma ya a b+hi Shiny+tsa A:
bya khyung dkar nag dpung pa g.yas g.yon du bzhag la /
hU~M:
klu 'dul bya khyung ga ru Ta :
thabs shes dkar nag rnam pa gnyis :
skal ldan 'di la dbang bskur bas :
gdug pa ma lus 'dul bar shog :
khroM ga ru Da hU~M phaTaHsarba sa ma ya a b+hi Shiny+tsa AH
de ltar lha tshogs rnams gnas so sor bstims pas sgrub sde dgu'i sku'i rnam 'gyur gang dang gang gis 'dul ba de dang de'i rnam rol 'gag med snang stong chu zla'i gar bzhin spyod pa'i mthu thob pa yin no //
de'i rjes 'brel du bzlas lung 'bogs pa ni /
bla ma dpal chen he ru ka'i thugs ka nas sngags kyi phreng ba rnams sgra dang bcas pa 'od 'phro bzhin par byung /
khyed rang rnams kyi snying ga'i sa bon la thim par mos la bsnyen sgrub las sbyor gyi sngags 'di rnams kyi rjes zlos mdzod /
oM AHhU~M bo d+hi tsit+ta ma hA su kha dz+nyA na d+hA tu a :
oM badzra kro d+ha ma hA shrI he ru ka ru lu ru lu hU~M b+h+yo hU~M phaTaH
oM badzra ma hA kro d+ha pad+ma kro d+hI shwa rI badzra kI li kI la ya ma hA yak+sha kA la ru pa karma raM raM dz+wa la raM sarba duSh+TAn mA ra ya hU~M phaT:
ces lan gsum re bya /
de dag gis dpal chen po'i gsung sngags kyi rnam pa thams cad pas bsnyen sgrub las sbyor mtha' dag la dbang zhing /
grags stong brag ca lta bur spyod pa'i mthu thob pa yin no //
de dag ni nang lha yi dbang ngo //
de ltar phyi mtshan ma'i dkyil 'khor du bum pa'i dbang thob /
lus kyi dri ma dag
/yul snang stong du dag
/lam bskyed rim bsgom pa la dbang /
sbyor lam man chad kyi nus pa rgyud la bzhag
/'bras bu sku rdo rje sprul pa'i sku thob pa'i skal pa can du byas pa yin no //
gnyis pa gsang dbang bskur ba ni /
bla ma he ru ka yab yum snyoms par zhugs pa'i dga' ba'i sgra dang 'od zer gyis de bzhin gshegs pa thams cad spyan drangs /
spyi bo nas zhugs pas 'dod chags chen po'i mes byang chub kyi sems zhu ba mkha' gsang las phyungs te thod pa'i dza gad dang lhan cig par lce la bstims pa'i mos pa brtan po mdzod cig
/hU~M:
bla ma dkyil 'khor lha tshogs rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM sarba pany+tsa a mr-ita ma hA sU kha a b+hi Shiny+tsa a bai sha ya a A:
zhes byin pa de nyid sangs rgyas thams cad 'dus pa'i ye shes kyi ngo bor mos la sngags 'di'i rjes zlos mdzod /
a ho ma hA sU kha :
zhes myangs pas /
ye shes kyi bdud rtsi shel ltar dwangs shing bde ba dang mi phyed pas lus thams cad gang /
gsal stong nam mkha' dang mnyam pa'i ting nge 'dzin rgyud la skyes par mos shig
/de ltar bla ma yab yum gyi lus kyi dkyil 'khor du gsang ba'i dbang thob /
ngag gi dri ma dag
/sems gsal stong brjod bral du rtogs /
lam rtsa rlung gi rnal 'byor bsgom pa la dbang /
mthong lam sa dang po'i nus pa rgyud la bzhag
/'bras bu gsung rdo rje longs spyod rdzogs pa'i sku thob pa'i skal pa can du byas pa yin no //
gsum pa shes rab ye shes kyi dbang bskur ba ni /
mtshan nyid dang ldan pa'i las kyi phyag rgya gtad par mos shig
/hU~M:
rigs kyi mtshan nyid kun rdzogs pa'i :
phyag rgya mchog 'di bsten par gyis :
'khor lo bzhi'i dbyings dbab bzung gis :
bde chen de nyid rtogs par gyis :
a ho sU kha b+hany+dza mok+Sha ho :
zhes gtad nas /
slob ma che mchog he ru ka dang las rgya gnam zhal dbyings phyug mar gsal ba'i /
mkha' gsang rdo rje'i lte ba dang pad+ma'i ze'u 'brur hU~M gis mtshan pa mnyam par sbyor ba'i 'dod yon lngas sims pa la /
oM sarba ta thA ga ta ma hA a nu rA ga badzra dz+nyA na At+ma ko\u0f85 haM:
zhes rol pas byang sems g.yos te 'khor lo bzhi'i gnas su dga' bzhi'i ye shes nyams su myangs pa las /
slar yang hU~M gis sbyor bas yum gyi dwangs ma dang lhan cig gyen du drangs /
lugs ldog gi dga' bzhi rim gyis spyi bor brtan pa las so so rang rig bde stong spros pa dang bral ba'i ngang la mnyam par zhog mdzod /
de ltar phyag rgya b+ha ga'i dkyil 'khor du shes rab ye shes kyi dbang thob /
yid kyi dri ma dag
/rang rig bde stong brjod bral du rtogs /
lam pho nya bsgom pa la dbang /
'bras bu thugs rdo rje chos kyi sku thob pa'i skal pa can du byas pa yin no //
bzhi pa de kho na nyid kyi dbang bskur ba ni /
dwangs gsal man shel gyi brda la brten nas /
sngar sher dbang gi dus su nyams su myong ba'i bde ba chen po'i ye shes kyi ngo bo mtshon par gyis la spros bral bde ba chen po'i ngang du mnyam par zhog mdzod /
man shel phyar te /
hU~M:
sems nyid gnas lugs spros dang bral :
rig stong zung 'jug ye shes che :
gnyis med 'dzin bral chos kyi sku :
yang dag nges don rtogs par gyis :
dz+nyA na pany+tsa d+harma kA ya a b+hi Shiny+tsa a a :
zhes pas sems kyi gshis gang du yang ma grub pa'i spros bral ka nas dag pa de nyid /
gdangs 'gag med bde ba chen po'i rnam rol sku dang ye shes kyi yon tan thams cad ye nas lhun grub tu rdzogs pa /
snang stong dbyer med zung 'jug so so rang rig gdod ma'i gnas lugs nam mkha' dang mnyam pa'i ting nge 'dzin gyi ngang bskyang ba ni de kho na nyid kyi dbang ngo //
de ltar don dam byang chub sems kyi dkyil 'khor du dbang bzhi pa thob /
sgo gsum gyi dri ma bag chags dang bcas pa dag
/bsam gyis mi khyab pa'i bde ba chen po brjod bral du rtogs /
lam rang byung gi ye shes bsgom pa la dbang /
mthar lam rgyun mtha'i ye shes kyi nus pa rgyud la bzhag
/'bras bu ye shes rdo rje ngo bo nyid sku thob pa'i skal pa can du byas pa yin no //
lnga pa mtha' rten mngon spyod bsgral ba drag po phrin las kyi dbang bskur ba ni /
de'ang bsgral las thams cad kyi mthar thug rtogs pas bdag bsgral ba dang /
thugs rjes gzhan sgrol ba gnyis su 'du bas /
dang po rtogs pas bdag bsgral ba ni /
rang rgyud kyi ma rig pa nga'am bdag tu 'dzin pa 'di khams gsum 'khor ba'i rtsa ba yin zhing /
byang chub thob tu mi ster ba'i gegs byed 'di kho na yin la /
'di nyid rig pa ye shes kyi phur bu sku gsum dbyer med kyi dbal dang ldan pas chos nyid gnas lugs kyi hom khung du ma bcos mnyam pa nyid kyi ting 'dzin gyis bsgral pas gnyis snang gi rtog pa zad pa 'di don chos nyid kyi bsgral tshul yang yin pas bsgral las thams cad kyi thog mar gnad du thebs dgos /
de la rang dbang thob nas thugs rjes gzhan sgrol ba la spyir khams gsum 'khor ba'i sems can /
sgos log rtog gdug pa can gyi gdul bya rnams la /
zhe sdang khong khro gnod sems ma yin par snying rje byang chub sems kyis kun nas bslangs te /
lta ba'i rdzong la gzhi bca'/
sgom pa'i 'phrang gis gnad bzung /
spyod pa'i srog gis man ngag gtan la phab nas /
log spyod skye 'gro rnams las ngan gyi rgyun bcad /
tshogs gnyis kyi sa bon bskrun nas thabs mkhas kyi cho gas byang chub snying por sbyor ba la rtags cho gas sgrol ba zhes bya'o //
de lta bu'i gnad don nges pa'i ngang nas las phur 'di nyid khro chen 'dus pa'i sras mchog kI la ya sku stod srin po khros pa'i rnam pa can mthing nag phur bu bsgril ba /
lte ba man chad chu srin gyi kha nas gnam lcags 'bar ba'i phur pa dbal gsum dus me'i tshwa tshwa 'phro ba'i rang bzhin du gsal ba lag tu gtad cing phyogs bcur 'dril ba tsam gyis /
ma rungs gdug pa'i dgra bgegs thams cad tshar gcod cing rnam shes bde chen du skyel nus pa'i mthu dbang thob pa'i mos pa mdzod cig
/las phur gtad la /
hU~M:
khro chen stobs 'dul kI la ya :
drag po khrag 'thung thams cad rdzogs :
dgra bgegs snying la gzir ba yis :
phrin las ma lus lhun grub shog :
oM badzra ma hA kro d+ha pad+ma kro d+hI shwa rI badzra kI li kI la ya ma hA yak+Sha kA la rU pa karma raM raM dz+wa la raM gnod byed dgra bgegs 'byung po thams cad mA ra ya hU~M phaT:
spro na lcags hom du ling+ga bkod la 'gugs pa phur gdab sogs spyi ltar bya /
de ltar dbang bskur pas khams gsum gyi sems can dug gsum gyis rgyud dkrugs pas ngan song gsum du 'khyams pa thams cad /
snying rje chen po zhe sdang du shar bas sku gsum gyi dbyings su sbyor ba drag po mngon spyod kyi las rab 'byams la dbang bar byas pa yin no //
de ltar phyi nang gsang ba'i dbang de dag thob pa'i phan yon ni /
gzhung las /
bla ma rgyal ba ma lus pa'i :
sku gsung thugs dang yon tan dang :
phrin las bdag nyid chen por 'gyur :
zhes gsungs pas dga' spro rgya chen po bskyed par mdzod cig
/ces spro ba bskyed /
shis pa brjod /
de ltar sgrub chen bka' brgyad dregs pa kun 'dul gyi smin byed don gyi dbang mchog grub pa yin pas de dag gi skabs su zhal gyis bzhes pa'i rtsa ba dang yan lag gi dam tshig rnams srung bar khas len pa 'di'i rjes zlos mdzod /
gtso bos ji ltar sogs /
maN+Dal /
lus 'bul /
smon lam bcas byas la slob ma rnams grol /
lhag ma nas bzung rjes rim spyi ltar bya'o //
zab gter gsang ba kun gyi snying //
bka' brgyad dregs pa kun 'dul gyi //
smin lam sgo 'phar legs phyes pas //
'gro kun he ru ka 'grub shog
/ces long po bsam gtan gling pa'i bka' brgyad dregs pa kun 'dul gyi las byang gter mdzod dkyus su sngar nas bzhugs shing 'jam mgon rin po ches sgrub chen mdzad pa'i lo rgyus rnam thar du gsal yang /
dbang rgyun mi bzhugs pa phyis su 'di nyid kyi dbang chen dpe rnying khungs dag zhig thob pa khyab bdag 'jam pa'i rdo rje chos kyi blo gros rin po cher spyan 'beb kyis dbang bstsal grub gsol ba btab pas /
don dbang 'di nyid dgyes bzhin bstsal te khyod nas khrigs bsdebs gyis zhes rdo rje'i bka' lung bstsal ba bzhin /
'phags yul du gter mdzod spar gsar bskrun skabs rnying sngags rgan po 'gyur med theg mchog bstan pa'i rgyal mtshan gyis /
dbang tshig gter gzhung la bklag chog khrigs bsdebs dang bcas rin gter kha skong du bzhugs su gsol bas gsang chen bstan pa'i snying po'i zhabs tog tu 'gyur bar bla ma dang lhag pa'i lhas byin gyis brlab par mdzad du gsol ///
/
