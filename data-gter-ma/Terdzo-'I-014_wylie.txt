@#//
'joms byed rtsal chen nyi zla nag po'i bka' gtad sgom lung sbas pa ma bu bsdebs pa'i yi ge thun mtshams nyi zla'i kha lo zhes bya ba bzhugs so //
mthu stobs nyi zlas gdung byed phyi nang gi
/ban dgra glang snying mun pa 'joms pa'i gshed //
'dul thabs so sor 'char ba'i dbyings chen po //
gu ru rak+sha thod phreng rtsal la 'dud //
mngon spyod 'phrul 'khor 'bum las gces pa'i mtshon //
ral gri phyung rgyag tsha grang 'thab pa'i thog
/zab cing dkon phyir bka' gtad sgom lung gi
/sbas pa'i phyag bzhes sngags nag dpyid du dbye //
de'ang mthu ldan dbang po'i sde'i zhal gdams rtsa tshig rten 'brel grangs kyi thog mar /
rgya stag sbar 'dzin rgyab nas cho gcig gis //
'gyed par nus pa'i gnad de rtogs par dka'//
dgra sha zas su byin zhing ma khrid na //
stag mo rang log 'byung ba'i dogs pa mchis //
zhes stag chen rang la mi ldog pa'i rtsa ba'i gnad kyi thog ma bka' gtad sgom lung zung du
'brel ba'i man ngag gter gzhung dang snga phyi'i lhan thabs ma bu rnams gung bsdebs pa'i man ngag ma sbas gsal bar 'god pa la gnyis /
sbyor ba yo byad kyi bsham dang /
dngos don bka' gtad bya ba'o //
dang po ni /
gnas gang yang rung bar zhing lpags kyi gdan la slob dpon zhal byang shar du bstan te 'khod pa'i g.yas g.yon gnyis su mda' chag grum med pa sum tshom gyi khri'u brtan por bkod pa'i steng zangs lcags kyi snod du /
nas nag sran nag bra'o /
til nyungs nag po sogs 'bru nag tshogs tshad rjen btags kyi gtor ma zur gsum dbal dang ldan pa gnyis la /
dmar nag gis mdog so sor byas pa'i dmar po'i dpung zur yan la dbal rtse gyen gtad mtshon pa'i me ri gyen rgyug dang /
nag po'i dpung zur man la dbal rtse thur bstan mtshon pa'i me ri thur rgyug byas pas brgyan /
dmar por 'joms byed kyi tsakli dang gtor gdugs dmar po /
nag por lha chen gyi tsakli dang gdugs nag can so sor bsad pa'i sha khrag gis brgyan te g.yas kyi mda' khrir gtor ma dmar po dang /
g.yon gyi mda' khrir nag po bkod /
de gnyis bar rang mdun gar bder thod pa gang rung zhig gi nang du phur gdan /
ling+ga dum bur gtubs te spungs pa la /
skyer pa las bcos pa'i phur byang gzug
/de'ang smad phur ba'i dbal dang chu srin gyi gdong rgya mdud gong 'og gnyis kyi bar du byang bu leb chags changs gzung gi dbyibs can /
rgya mdud gong ma'i rtser nyi zla brtsegs pa'i tog ldan la /
mdun chu srin gyi gdong ngos su nang pa'i nyin sngags trag rak+sha dang /
byang bu'i rgyab tu phyi pa'i mtshan sngags ma hA de ba gnyis rgya mdud gong ma'i mtshams nas 'og ma'i bar du phreng brtsegs ci mdzes su chad lhag med par gser yig dbu can du bris pa pra rtsis chu thub tu gnan /
de'i steng du rgya snag gtsang mas yig 'bru re re bzhin mnan te bri'o //
de mthar sha btsos pa dang ma btsos pa so sor dum bu shin tu chung ba gtubs la spungs /
de'ang slob ma re re la gnyis ka brgya phrag re re sbyin dgos pas slob ma du yod kyi grangs ka 'dang bar bya /
kong zor gru gsum nag po rtsang dmar sum tshom btsugs pa /
khyi nag dang ra nag gi spu las grub pa'i 'ur rdo yugs sa'i skras 'ur mthil byas pa dang dur rdo'i ngos la gri khrag gis b+h+yo zlog bris pa /
rgyu dang dbyibs gong mtshungs kyi gtor zor gnyis rtsang dmar sha khrag gis brgyan pa rnams kyang g.yas g.yon du bkod /
thun mong du khrag gi ar+g+haM sogs drag mchod sman rag rnams kyang bsham /
slob dpon gyi mdun du spom nag gam gri lcags gang rung gi gdab phur /
g.yab
dar nag po /
DA dril lam rol cha gang rung /
gzhan yang bgegs gtor /
byang bu'i yig 'bru bkru ba'i chang bzang po rnams kyang nye bar bsdog par bya'o ///
/gnyis pa dngos don bka' gtad bya ba ni /
thog mar slob dpon bdag nyid nus ldan du bya ba'i phyir /
chos rgyal dbang po'i sde'i gsung ltar brgyud pa'i gsol 'debs /
las byang tsha zer nag po'i gdung byed skyabs sems nas bzlas pa'i bar du bya /
slar /
gzhi don ma rtogs snang srid 'khor 'das sogs nas bskyar te lha bskyed zla ba nag po'i spu gri bzlas pa'i bar bya /
de nas gtor ma sngags phur la dmigs te slar yang nyin mtshan gyi las gzhung tshar re gyer zhing /
nyin mtshan gyi bzlas pa gnyis po bdag mdun gnyis ka la brgya rtsa re tsam bya'o //
mthar drag mchod sman rag gtor gsum rnams kyi 'bul tshig gshed skor gang bde nas blang /
ma 'grub kyang dmigs pa tsam gyis 'thus te chos rgyal byang ba'i phyag bzhes su mi 'byung ngo //
de nas slob ma khrus nas dbyung la stag gzig sogs gcan gzan lpags pa'i gdan la gos nag po gyon /
gdong la gri khrag gis byugs te phyag sngon du 'gro ba'i mtshon cha dang gser gyi me tog phul nas kha lho nub tu phyogs par bzhag
/slob dpon rang rig don gyi pad+ma thod phreng rtsal rang las gzhan du ma yin par gding rnyed kyi nga rgyal brtan po la rnam pa der gsal gyi bskyed rim spangs pa'i sgo nas /
bgegs la gtor ma bsngo zhing bskrad pa ni /
gtor ma chab kyis bran /
hU~M/
srid gsum gnas pa'i log 'dren 'byung po'i tshogs //
'dir 'dus 'dod yon gtor mas tshims byos la //
bde bar dengs shig bka' las 'da' byed na //
me mtshon mtshon cha 'bar bas brlag par 'gyur //
gtor ma phyir gtong /
srung 'khor ni /
hU~M/
steng 'og phyogs mtshams khyab pa'i drag rtsub me //
tshwa tshwa rab 'phro spu gri rlung gis gtams //
chu chen rlabs 'khrugs dug mtshon sprin gyis khebs //
gzhom med srung ba'i gur las ma 'da' zhig
/ces pa'i don bsgom /
maN+Dal bkye bsdu byas la /
nam mkha'i mtha' dang mnyam pa'i sems can thams cad kyi don du bdud 'dul 'jam dpal dus dgra'i dbang po'i go 'phang 'thob par bya /
de'i ched du 'joms byed rtsal chen nyi zla nag po'i sgom lung bka' gtad zab mo gsan par bya'o snyam pa'i thugs bskyed dang ldan pa'i sgo nas gsan 'tshal /
de la gang gsan par bya ba'i gdams pa ni /
dus gsum kun mkhyen dpal o rgyan chen pos ma 'ongs pa'i sems can rnams la thugs brtse ba chen pos dgongs nas zab pa dang rgya che ba'i gdams pa rgya mtsho'i 'jings kyi nor bu'i bang mdzod lta bu bsam gyis mi khyab pa zhig mi snang ba'i gter du sba bar mdzad pa las /
'dir phyi pa mu stegs spu gri'i rgyud gsum nas legs par bsdus pa'i nying khu nang pa sangs rgyas pa'i ban sngags dang 'gras pa'i gshed du mu stegs dbang phyug ma hA de ba zla ba nag po'i spu gri ka ma la dang /
phyi rol mu stegs pa dang 'gras pa'i gnyen por dpal chen 'jam dpal gshin rje rak+sha nag po'i skur bstan pa /
thabs shes gnyis su med pa la brten nas gzugs can gzugs med kyi bgegs dang byur sri rbad 'dre rbod gtong byad ma mkhan po dang bcas pa rnams gsad pa dang /
gnan pa dang /
dkrugs shing bshig pa 'gom chog gi las sogs drag po mngon spyod kyi zab pa'i mthar thug pa 'joms byed rtsal chen nyi zla nag po zhes bya ba'i gdams skor ma yig drug
/bu yig lnga dang bcas pa gsang ba'i bdag mo mkhar chen bzas brag dmar 'om bu'i tshal du zab mo'i rgyas gdab ste sbas pa /
phyis dus su son pa'i tshe mdo khams su sku 'khrungs shing mthu stobs nus pa'i dbang phyug gru gu yang dbang zhes bya bas gter nas spyan drangs par mdzad de /
gdams pa'i bka' babs bla ma tshul khrims rdo rje la gnang /
de nas brgyud srol ma nyams par rim bzhin byon pa /
zab cing khyad par 'phags shing myong bas grub pa'i gdams ngag rdo rje pha lam lta bu'i bka' gtad sgom lung zab mo gsan pa'i yon du dmigs te maN+Dal 'bul bar zhu /
zhes mtshams sbyar la maN+Dal tshom bu bdun ma 'bul du gzhug
/de ltar maN+Dal 'bul ba sngon du song nas /
gdams pa 'di'i thun mong gi 'jug pa la brgyud pa'i gsol 'debs kyi sgo nas gnang ba'i skabs dbye ba sngon du 'gro dgos pa phyag bzhes su yod pas /
'o skol dpon slob mgrin dbyangs lhan cig par gyer bar zhu /

'gro ba'i nyi ma thugs rje'i 'od zer gyis //
mngon par sgo phye sin+d+hu rol pa'i rgyan //
pad+ma ge sar rtse las rang byung sku //
dge legs kun gyi 'byung gnas ma hA gu ru //
rgyal ba dgongs brgyud thog ma'i mgon por dngos //
bla ma mchog dang dbyer med gshin rje gshed //
ma rungs bdud sde'i dpung tshogs 'joms byed pa'i //
yak+Sha kA la nyid la gsol ba 'debs //
bde chen ye shes bskyed par bya ba'i phyir //
pA ra mi tA mtshan ldan shes rab tshul //
mtsho gling gnas nas spyan drangs rgyal sras kyi //
gnyis med yum gyur 'ja' lus rdo rje'i sku //
rig 'dzin rig pa'i brda brgyud gsang ba'i gnyer //
bla ma mchog dang dbyer med bai tA li //
ban dgra glang snying mu stegs pham mdzad pa'i //
mthing 'bar rgyal mo nyid la gsol\u0f8e
smon lam dbang bskur sngon thob mdzad phrin las //
rgyas btab ma nyams chos bdag mkha' 'gros gtad //
'om bu'i tshal gyi brag dmar gter sgo phyes //
gru gu yang dbang zhes grags sprul pa'i sku //
bkur 'os dam pa nyid dang bla ma mchog
/dbyer med ngo mtshar man ngag zab mo yis //
rang rgyud nus stobs bdag por byin rlob pa //
chos dang gang zag bcas la gsol\u0f8e
tshul khrims rnam dag rdo rje 'dzin pa dang //
bal po zhes grags rin chen rgyal ba'i mtshan //
ston chung grags dbang bla ma mchog nyid dang //
dbyer med dam pa gsum la gsol\u0f8e
tshul khrims phung po phan bde 'byung ba'i gnas //
gdams pa'i dbang phyug bdun ldan rdo rje'i mtshan //
rin chen seng ge bla ma mchog nyid dang //
dbyer med dam pa gsum la gsol\u0f8e
rigs kyis nges bzung mi bskyod rdo rje dang //
rin chen bzang po brag gsum nags phug pa //
tre bo chos bzang bla ma mchog nyid dang //
dbyer med dam pa gsum la gsol\u0f8e
rong po'i char 'khrungs seng ge rdo rje dang //
pha jo'i tshul bzung 'jigs byed sngags nag po //
'jam dpal rgya mtsho bla ma mchog nyid dang //
dbyer med dam pa gsum la gsol\u0f8e
sangs rgyas bstan pa'i rgyal mtshan 'dzin pa'i dpal //
rin chen mdzod ltar dbang phyug gdams pas gtams //
mdo sde rgya mtsho bla ma mchog nyid dang //
dbyer med dam pa gsum la gsol\u0f8e
gang la skyabs phyir pad+ma dbang phyug ces //
bkra shis man ngag dbang drag gdams pas phyug
/bkra shis stobs rgyal bla ma mchog nyid dang //
dbyer med dam pa gsum la gsol\u0f8e
rig 'dzin mchog sprul ngag gi dbang po'i zhabs //
yol mo sprul sku stobs ldan shugs 'chang rtsal //
chos dbyings rang grol bla ma mchog nyid dang //
dbyer med dam pa gsum la gsol\u0f8e
za hor sngags 'chang zil gnon drag po rtsal //
bdud 'joms rnam rol pad+ma phrin las zhabs //
'gyur med rdo rje bla ma mchog nyid dang //
dbyer med dam pa gsum la gsol\u0f8e
sngags bstan srog 'dzin rin chen rnam par rgyal /   bla ma 'di gnyis brtag dgos /   dbang chen grub pa pad+ma bstan 'dzin rje //
phrin las rnam rgyal bla ma mchog nyid dang //
dbyer med dam pa gsum la gsol\u0f8e
rdo rje'i khrir bzhugs pad+ma dbang gi rgyal //
sum ldan rdor 'dzin 'gyur med don kun grub //
gdams zab brgyud 'dzin bla ma mchog nyid dang //
dbyer med dam pa gsum la gsol\u0f8e
phyi nang zung 'jug dbyer med dkyil 'khor du //
sku gsung thugs yon phrin las dam tshig rdzas //
bka' gtad 'phrul gyi brda sprod thabs nyid la //
brten nas smin cing grol bar byin gyis rlobs //
brnag pa'i mthar thug 'phrul 'khor nyi zla'i bcas //
gang la'ang thogs med gnam lcags 'bar ba'i dbal //
rten 'byung nus ldan bsgrub la rab brtson pas //
lha mchog 'joms byed nyi zla myur 'grub shog
/snyigs dus log spyod skye bo sngags zlog mkhan //
las byed gshin rje gshed dang gzhan mi thub //
sgom bzlas dmod tshig thabs rdzas sbyor byed sogs //
'joms par byed 'dis gsang sngags bstan srung shog
/mi mthun g.yul las rnam rgyal dam pa'i chos //
mtsho skyes sprul sku'i bstan par sems kho na //
rim brgyud phas rgol stobs 'joms byed po 'di //
phyogs dus kun tu dar zhing rgyas gyur cig

/de ltar thun mong gi gsol ba btab pa sngon du song nas /
spyir phyi nang gi khyad par skyabs su 'gro ba yod min gyi sgo nas bzhag rung /
'dir nang pa sangs rgyas pa dang gnyis chos zung 'brel du yod gshis skyabs su 'gro ba dang byang chub kyi mchog dam par thugs bskyed pa'i tshig gzhung gsal dang phyag bzhes su'ang 'byung ba yin pas /
mdun gyi nam mkhar skyabs yul gu ru pad+ma 'byung gnas yab yum nas rtsa ba'i bla ma'i bar du byon pa'i bka' babs brgyud pa'i rig 'dzin rnams dang /
phyi nang gnyis kyi byad gshed 'joms byed dpal chen gshin rje rak+sha nag po dang /
rtsal chen ma hA de ba zla ba nag po'i spu gri ka ma la /
thabs dang shes rab zung 'brel gang la gang 'dul gyi skur snang ba'i lha dang mkha' 'gro gter srung gi tshogs rnams mngon sum du bzhugs pa'i spyan sngar /
rang dang mkha' khyab kyi sems can ma lus pa byang chub ma 'thob kyi bar du skyabs su 'gro snyam pa dang /
'gro ba de dag gi don du rdzogs pa'i sangs rgyas kyi go 'phang bla na med pa ci nas kyang 'thob par bya /
de'i phyir du gnyis su 'dzin pa dang /
bdag gir 'dzin pa las skyes pa'i dgra bgegs su gyur pa thams cad tshar bcad /
nyon mongs pa bdud bzhi'i 'jigs pa las rgyal bar bya ba'i phyir 'joms byed nyi zla nag po'i dmod pa drag po bsgrub par bya'o snyam pas 'di dag gi rjes zlos lan gsum gyi bar du mdzod /
gu ru pad+ma ye shes mtsho rgyal yum //
sprul sku gter ston gru gu yang dbang sogs //
bka' babs rtsa brgyud dpal ldan bla ma la //
bdag sogs 'gro kun phyag 'tshal skyabs su mchi //
'joms byed rtsal chen nyi zla phyi nang gshed //
dmar nag rak+sha spu gri gang 'dul skur //
ston mdzad lha dang mkha' 'gro'i tshogs rnams la //
bdag sogs 'gro kun phyag 'tshal skyabs su mchi //
'gro ba'i don du byang chub sems bskyed nas //
gnyis 'dzin bdag gir 'dzin pa'i bstan dgra bcom //
nyon mongs bdud bzhi'i g.yul las rgyal ba'i phyir //
nyi zla nag po'i dmod pa bsgrub par bgyi //
zhes lan gsum brjod du gzhug
/de ltar skyabs su 'gro ba dang sems bskyed pa sngon du song nas /
gsan bya'i khyad chos slob dpon gu ru pad+ma'i ngo bo yin pa la rnam pa da lta ba'i cha lugs 'di kho nar mos pa dang /
'o skol gyi g.yas phyogs su bzhugs pa'i dmar gyi gtor ma phyi rol mu stegs pa'i gcig shos su bshams pa 'di dang /
bar gyi sngags phur /
khyed rang slob ma gsum ka phyi gshed 'jam dpal gshin rje dgra dpung 'joms byed nyid du gsal 'debs dgos pa yin pas 'di bzhin du gyer sgom mdzad par zhu /

gzhi don ma rtogs snang srid 'khor 'das kyi //
chos kun stong zhing bdag 'dzin bral ba'i ngang //
skye med dbyings las rig gdangs 'gags med rtsal //
mdun bskyed gtor ma las phur slob ma gsum //
stong gsum stong gi mi mjed 'jig rten khams //
sha khrag dug mtsho rba klong 'khrugs pa'i dkyil //
rab 'jigs mtshon cha sna tshogs 'khrigs pa'i gur //
ye shes me ri 'bar ba'i gzhal yas khang //
phyi rol gnam lcags thog gi bu yug 'tshubs //
'og phyogs lcags kyi khang pa gru gsum pa //
gshin rje'i grong khyer srid pa'i btson khang nang //
gnod byed dmigs yul sdang bar byed pa'i dgra //
mthu byed rbod gtong byad ma ban dang bon //
gdon bgegs za 'dre pho mo phung ba'i sri //
pha rol rbad 'dre phyir 'brangs sgab 'dre sogs //
bsgyel zhing bsnol ba'i khri brtsegs gdan steng du //
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
bcom ldan dpal chen 'jam dpal gshin rje gshed //
dgra dpung 'joms byed rak+sha brnag pa'i las //
mthar byed sku mdog dmar po khro bo'i zhal //
ngo bo gcig las 'gyur med thabs shes rab //
zung du 'brel ba'i sdigs mdzub phyag gnyis pa //
mche ba bzhi dkar rab gtsigs spyan gsum ldog
/smin dbrag khro gnyer bzhin bsdus rngams shing bgrad //
dbu skra sma ra smin ma dmar ser mdog
/me ltar g.yo zhing ral pa gyen du 'bar //
sku smad gsang ba'i gnas nas gnam lcags kyi //
zur gsum dbal ldan phur pas dgra dang bgegs //
gnod byed nyams pa'i snying la rtag tu gzir //
phyag g.yas ral gris dgra bgegs bsgral ba'i phyir //
nam mkhar 'phyar bas srog rtsa rtsad nas gcod //
phyag g.yon lcags kyus dgra bo'i don snying la //
btab nas 'chor ba med par bzung zhing 'gugs //
zhabs gnyis g.yas brkyang mthil la gnam lcags dang //
g.yon bskum zangs kyi sog le rno ngar can //
de gnyis bar du dmigs bya'i mgo lus sogs //
lpags rus sha khrag dum bur dmar nyil nyil //
gtubs shing drag po'i stangs stabs tshul du 'gying //
'jigs pa'i sku la bskal pa'i me chen po //
ji ltar ba spu re la 'bar ba yis //
gnod par byed pa'i dgra dang bgegs la sogs //
thams cad gzhob tu sreg cing thal bar gtong //
phrin las thogs med khro rgyal skur gyur to //
zhes gsal btab pa de la /
mdun bskyed kyi thugs ka nas tsha la rtsub pa'i 'od zer gyi phung po dang lhan cig sngags kyi phreng ba thon pa khyed rang rnams kyi zhal du zhugs pa'i thugs mos kyi sgo nas sngags 'di'i rjes zlos lan gsum gyi bar du mdzod /
trag rak+sha b+h+yo hur thums mi kha thum ril rbad nan :
sa ma ya dgra la b+h+yo b+h+yo :
zlog zlog :
mi kha thum dril rbud ling rbad :
thum ri li ri li dgra la b+h+yo b+h+yo :
zlog zlog :
dgra bo'i srog rtsa la mA ra ya rbad rbad dzaHdza :
zhes lan gsum bya /
de ltar slob ma lhar gyur pa la che ba bskyed pa dang /
bdag mdun gnyis kar mnga' gsol zhing phrin las bcol ba'i tshul du 'di bzhin dbyangs gyer bar zhu /
hU~M:
bskal pa me ltar 'bar ba'i klong dkyil nas :
sha khrag rgya mtsho 'khyil ba'i gzhal yas nas :
dgra bgegs gnod byed bsnol ba'i khri steng du :
bcom ldan dpal chen 'jam dpal gshin rje'i gshed :
sku mdog dmar po zhal gcig phyag gnyis pa :
mche ba rab gtsigs spyan gsum khro gnyer bsgrad :
dbu skra dmar ser me ltar gyen du 'bar :
sku smad phur pas nyams pa'i snying la gzir :
phyag g.yas ral gris dgra srog rtsad nas gcod :
phyag g.yon lcags kyus dgra bo'i snying nas gzung :
zhabs gnyis brkyang bskum drag po'i tshul gyis 'gyings :
sku la bskal pa'i me chen 'bar ba yis :
gnod byed dgra bgegs thams cad gzhob tu gtong :
phrin las thogs med khyod la phyag 'tshal bstod :
dgra bo'i sha khrag gtor ma 'di bzhes la :
rnal 'byor bcol ba'i phrin las grub par mdzod :

yang 'o skol gyi g.yon phyogs su bkod pa'i gtor ma nang pa sangs rgyas pa'i gcig shos su bshams pa 'di dang /
mdun gyi sngags phur /
khyed rang slob ma gsum ka rtsal chen dbang phyug nag por bskyed dgos pa yin pas 'di bzhin du gyer sgom mdzad par zhu /
gzhi don ma rtogs snang srid 'khor 'das kyi //
sogs nas /
khri brtsigs gdan steng du /
zhes gab yig don bkrol yan snga ma nyid brjod mtshams /
mu stegs rtsal chen dbang phyug chen po ni //
zla ba nag po'i spu gri ka ma la //
sku mdog sngo nag khro gzugs zhal gcig pa //
mche ba rab gtsigs spyan gsum sdang mig bgrad //
drag po'i ljags 'dril dgra la rkan sgra rdeb //
dbu skra mtshon cha ltar gzeng gyen du 'bar //
g.yas g.yon phyag gnyis zangs lcags las grub pa'i //
ri rab mchod rten bang rim dgu pa re //
zlog mdzad phyag rgya bcas pa'i steng du bsnams //
dam nyams lus ngag yid gsum gnan pa'i phyir //
brgyabs pas dgra bo'i bdun rgyud rtsad nas gcod //
gcer bu ling+ga dmar po gyen du sgreng //
zhabs gnyis g.yas brkyang g.yon bskum stangs stabs kyis //
drag po'i gdan la gnon mdzad tshul du bzhugs //
sku la dug gi nus ldan me 'bar bas //
dgra bo myos shing gzhob tu sreg par byed //
bdud dpung 'dul mdzad khro rgyal skur gyur to /

/zhes gsal btab pa de la snga ma bzhin du mdun bskyed kyi thugs ka nas tsha la rtsub pa'i 'od zer gyi phung po dang lhan cig sngags kyi phreng ba thon pa /
khyed rang rnams kyi zhal du zhugs pa'i thugs mos kyi sgo nas sngags 'di'i rjes zlos lan gsum gyi bar du mdzod /
ma hA de ba b+ha ga tu u ni r+n+ri dzaHthum lam hur :
nyi ma phyogs bzhi mtshams brgyad kyi dgra bo'i lus ngag yid gsum satwam+b+ha ya nan :
zhes lan gsum bya /
de ltar khyed rang rnams dbang phyug ma hA de bar gyur pa la che ba bskyed pa dang /
bdag mdun gnyis ka la mnga' gsol zhing phrin las bcol ba'i tshul du yang 'di bzhin gyer bar zhu /
hU~M:
mtshon cha sna tshogs gur khang na :
dgra bgegs bsnol ba'i khri steng du :
mu stegs dbang phyug chen po ni :
sku mdog sngo nag zhal gcig phyag gnyis pa :
mche ba rab gtsigs drag po'i rkan sgra rdeb :
dbu skra mtshon cha gyen du 'bar :
phyag gnyis ri rab mchod rten bsnams :
dam nyams dgra bo'i bdun rgyud rtsad nas gcod :
zhabs gnyis brkyang bskum drag po'i tshul du bzhugs :
sku la dug gi me 'bar dgra bo gzhob tu gtong :
bdud 'dul khro bo'i sku la phyag 'tshal bstod :
dgra bgegs sha khrag gtor ma 'di bzhes la :
rnal 'byor bcol ba'i phrin las grub par mdzod :
ces brjod /
de nas dpon slob gnyis kyi bar du thod pa'i ling+ga sngags phur btsugs pa gdong slob ma la bstan te bsham /
thog mar ling+ga dang sha btsos pa la dmigs te /
mdun bskyed slob ma sgrub gtor las phur gsum //
phyi gshed 'joms byed nag po'i skur gsal ba'i //
mthu stobs nus rtsal 'od zer sprul pa'i tshogs //
dngos 'dra lta bu'i bka' 'khor 'jig rten las //
'das dang ma 'das dpag med kyis bskor bas //
gnod cing 'tshe ba'i dgra bgegs dmigs bya yi //
snying la lcags kyus btab nas 'og gi gdan //
ling+gar rnam shes dgug stim las mdzod cig
/na mo /
gu ru pad+ma ye shes mtsho rgyal yum //
sprul sku gter ston gru gu yang dbang sogs //
mthar thug dpal ldan rtsa ba'i bla ma'i bar //
byin rlabs rig 'dzin brgyud pa'i bden pa dang //
bcom ldan dpal chen 'jam dpal gshin rje'i gshed //
dgra dpung 'joms byed rak+sha nag po ste //
phyi pa'i gshed gyur tsha zer nag po sogs //
yi dam lha tshogs rnams kyi bden pa dang //
dug gsum gnad 'beb dkyil 'khor sgrub pa'i bcas //
b+ha liM las phur gnan gcod tsakra sogs //
ting 'dzin sngags dang phyag rgyar ldan byas pa'i //
rten 'brel nus par ldan pa bden pa dang //
chos dbyings rnam dag bden pa'i byin rlabs kyis //
bstan pa yongs la gnod pa spyi yi dgra //
sngags 'chang sku la bsdo ba sgos kyi dgra //
zhing bcu tshang ba bla ma'i sku dgra sogs //
bsgral bya'i rnam shes tshe srog 'dir khug cig
/bod khams phung bar byed pa mtha' dmag dpung //
chos 'khor dben gnas 'joms byed bdud kyi sde //
gsang sngags bka' gter bstan la gnod sems can //
dus bzang tshes bcu 'dzin pa'i dge rgyun gcod //
de 'dra'i bsgral zhing gang 'dug 'dir khug cig
/pad+ma 'byung gnas rig 'dzin gdung gsob mkhan //
'dir 'dus dpon slob thar lam sgrub pa la //
gnod byed bsam pa ngan zhing sbyor ba rtsub //
sdang byed dgra dang gnod pa'i bgegs la sogs //
bsgral bar 'os pa gang 'dug 'dir khug cig
/ces phyi gshed 'jam dpal 'joms byed kyi sgo nas dgra bgegs su gyur pa thams cad 'gugs shing /
khug cig ces pa'i tshig dang bstun nas dar nag gis g.yab bo //
slar yang sha ma btsos pa'i rjen pa dang ling+ga la dmigs te /
mdun bskyed slob ma sgrub gtor las phur gsum //
nang gshed dbang phyug nag po'i skur gsal ba'i //
mthu stobs nus rtsal 'od zer sprul pa'i tshogs //
sogs gong ma ltar la /
bcom ldan dpal chen sogs tshab tu /
mthu stobs rtsal chen ma hA de ba'i sku //
mu stegs zla ba nag po'i spu gri ste //
nang pa'i byad gshed dbang phyug nag po sogs //
yi dam lha tshogs\u0f8e
zhes bsgyur la /
dar nag g.yab cing dbang phyug ma hA de ba'i sgo nas 'gugs 'dren bya /
bla 'gugs kyi sngags ni /
dgra bgegs byad ma'i srog la hur hur khug khug :
srog la tring tring khug khug :
srog la rbad rbad khug khug :
dgra bo'i srog la shar shar khug khug :
srog la tsi ri ri zungs shig khug khug :
dgra bo'i bla khug khug :
dgra bo'i bla chu la khug khug :
dgra bo'i bla me la khug khug :
dgra bo'i bla rlung la khug khug :
dgra bo'i bla sa la khug khug :
myur du khug myur du khug :
lan gsum brjod /
de nas slar yang sngags phur sgril zhing bla 'gugs kyi sngags la gsad pa'i 'byung sham sbrel ba ni /
dgra bo'i srog la ya ya chod chod :
srog tsir tsir chod chod :
srog mug mug chod chod :
srog hal hal chod chod :
srog seng seng chod chod :
dgra bo'i srog sas chod chod :
dgra bo'i srog chus chod chod :
dgra bo'i srog mes chod chod :
dgra bo'i srog rlung gis chod chod :
srog chod chod :
king king chod chod :
tring tring chod chod :
tshar gsum brjod pa dang lhan cig par gdab phur gyis dang po'i skabs sha btsos pa dang /
gnyis par ma btsos pa rnams dgra bo'i ngo bor dmigs la gtsags pa'i tshul gyis de rnams bsgral pa'i sha khrag gi phung por dmigs la /
dgra bgegs sha rus dum bur gtubs pa'i gdan //
lhar gsal rno ngar stobs shugs rtsal ldan gyi //
zhabs su yi dwags sde dpon las byed dang //
gzhan gyis mi thub nyid kyang gnan par gyur //
ces brjod pa'i don gsal gdab /
de nas khyed rang rnams dang byang bu'i mdun ngos kyi yig 'bru rnams 'jam dpal gshin rje 'joms byed nag por gsal ba la /
byang bu'i lha 'od du zhu ba las byung ba'i bdud rtsi'i rgya mtshor mos nas nyin sngags 'di nyid brgya rtsa'i bar du bzlas brjod mdzod /
ces sngags bzlas dang dus mnyam du shing byang mdun ngos kyi nyin sngags kyi dbu nas rim gyis slob dpon pa'i srin lag bdud rtsir bcas pas bkrus pa'i khu ba chang phud hub gang blud /
sha btsos pa bstan dgra bsgral pa'i don snying du dmigs te rdog po re re sbyin pa dang
sngags tshar re brjod pa dang sbrags te brgya rtsa bar ma chad par bya'o //
sngags ni /
trag rak+sha b+h+yo hur thums mi kha thum ril rbad nan :
sa ma ya dgra la b+h+yo b+h+yo :
zlog zlog :
mi kha thum dril rbud ling rbad :
thum ri li ri li dgra la b+h+yo b+h+yo :
zlog zlog :
dgra bo'i srog rtsa la mA ra ya rbad rbad dza dza :
yang khyed rang rnams dang byang bu'i rgyab ngos kyi yig 'bru rnams dbang phyug zla ba nag por gsal ba la /
byang bu'i lha 'od du zhu ba las byung ba'i bdud rtsi'i rgya mtshor mos nas mtshan sngags brgya rtsa'i bar du bzla ba zhu /
zhes sngags bzla ba dang /
shing byang rgyab kyi yig 'bru bkrus pa'i khu ba dang sha ma btsos pa ster ba rnams gong ltar bya /
sngags ni /
ma hA de ba b+ha ga tu u ni r+n+ri dzaHthum lam hur :
nyi ma phyogs bzhi mtshams brgyad kyi dgra bo'i lus ngag yid gsum satwam+b+ha ya nan :
brgya rtsa rdzogs pa'i rjes su /
dmod mo 'di'i rjes zlos lan gsum gyi bar du mdzad pa zhu /
lo dang zla ba la dgra dar ba thams cad mA ra ya nan :
zhag dang za ma la dgra dar ba thams cad mA ra ya nan :
srog lus dbang thang la dgra dar ba thams cad mA ra ya nan :
kha rje dang rlung rta la dgra dar ba thams cad mA ra ya nan :
za lam na dug g.yos pa thams cad mA ra ya nan :
'gro lam na rtsang 'dzugs pa thams cad mA ra ya nan :
gsad shom 'phrog shom rku shom byed pa thams cad mA ra ya nan :
byad kha phur kha mo ngan ltas ngan tsher rtsub thams cad mA ra ya nan :
byur mi kha snying stong ngan pa thams cad mA ra ya nan :
dgra shom dmag shom bsam ngan 'dun ma ngan pa thams cad ma rA ya nan :
zhes lan re'i mtshams su thal mo gsum re rdeb tu gzhug
/de nas rdo zor dang /
kong zor /
gtor zor rnams rim par gtad la /
hU~M/
nga ni 'phen byed ye shes lha //
nyi ma zla ba nag po'i zor //
gnod byed phyi nang gnyen po ru //
mda' ltar bkang zhing thog ltar 'beb //
'jig rten las grub dbang phyug che //
sde brgyad dregs pa'i 'khor dang bcas //
dmigs yul byad ma'i steng du rgyugs //
byad kha rbad 'dre rbod gtong zlogs //
gnod byed dgra bo'i steng du rgyugs //
bsam sbyor ngan zlog dmag dpung choms //
lo zla zhag dus za ma'i skeg
/sri dang ltas ngan tsher rtsub zlog
/ma hA de ba dgra la b+h+yo :
u mAHde bI dgra la b+h+yo :
lha srin sde brgyad dgra la b+h+yo :
b+h+yoHmA ra ya :
mi kha hur thums :
rbad dril nan :
thum thum :
shig shig :
rbad rbad :
dril dril :
nan nan :
b+h+yo b+h+yo :
zlog zlog :
mi kha zlog :
mi kha sgyur :
mi kha trig ling shag mA ra ya rbad :
ces zor sngags bzla zhing dmigs bya yod na de steng dang /
med na thebs dang bstun la 'phen du 'jug
/mthar bka' bsgo ba ni /
g.yas kyi gtor ma thogs la /
khyed rang rnams 'jam dpal gshin rje gshed 'joms byed nag por gsal btab pa'i spyi bo'i gtor ma yang 'jam dpal gshin rje gshed 'joms byed nag po mngon sum lta bur bzhugs pa'i /
steng gi cha la slob dpon chen po pad+ma 'byung gnas nas drin can rtsa ba'i bla ma'i bar du byon pa thams cad reg la ma 'byar ba tho brtsegs kyi tshul du bzhugs pa /
de dag rnams kyis thugs brtse ba dang dgyes pa chen po'i sgo nas byin gyis brlabs shing /
sku gsung thugs yon tan phrin las kyi mthu dbang dngos grub ma lus pa dus gcig tu thob byung snyam pa'i mos pa mdzod /
o rgyan gyi slob dpon dus gsum mkhyen pa pad+ma 'byung gnas /
rgyal yum ye shes mtsho rgyal /
gter ston gru gu yang dbang /
bla chen tshul khrims rdo rje /
bal po rin chen rgyal mtshan /
ston chung grags dbang /
sngags 'chang tshul khrims 'byung gnas /
bla ma dbang phyug rdo rje /
nus ldan rin chen seng ge
/rig 'dzin mi bskyod rdo rje /
nags phug pa rin chen bzang po /
tre bo chos kyi bzang po /
rong po seng ge rdo rje /
pha jo 'jigs byed nag po /
sngags 'chang 'jam dpal rgya mtsho /
mtshungs med sangs rgyas rgyal mtshan /
rje btsun rin chen dbang phyug
/mthu chen mdo sde rgya mtsho /
mkhas grub pad+ma dbang phyug
/grub brnyes bkra shis dbang phyug
/chos rgyal bkra shis stobs rgyal /
rig 'dzin ngag gi dbang po /
sngags 'chang stobs ldan dpa' bo /
zur chen chos dbyings rang grol /
zil gnon drag rtsal rdo rje /
kun bzang pad+ma phrin las /
o rgyan gter bdag gling pa /
rgyal sras rin chen rnam rgyal /
rig 'dzin pad+ma bstan 'dzin /
'gyur med phrin las rnam rgyal /
khri chen pad+ma dbang rgyal /
rdor 'dzin 'gyur med don grub /
bka' drin mnyam med rtsa ba'i bla ma'i bar du byon pa rnams dang /
khyad par du'ang 'jam dpal gshin rje gshed 'joms byed nyi ma nag po'i lha tshogs rnams kyis rdo rje'i slob ma 'di rnams la byin gyis rlobs shig
/phyi pa mu stegs pa'i sgo nas byas pa'i bsad pa dang /
mnan pa dang /
dkrugs shing bshig pa rdzas ngan dang 'gom chog la sogs pa bsam ngan sbyor rtsub thams cad byed pa po kho rang gi steng du zlog cing sgyur la rang gshed rang gi steng du phob /
rang nus rang gi steng du smin nas ming dang brda rtags dang rjes shul tsam yang ma lus pa thal ba rlung phyar lta bur mdzad du gsol lo //
zhes bka' bsgo zhing dam bsgrag
/gtor ma'i ye shes pa bzhu blugs su thim par mos la gtor zan gyi cha shas dngos grub kyi rdzas la rol /
slob mas che ba'i nga rgyal bskyed pa la /
phyi gshed kyi bstod pa /
hU~M:
bskal pa me ltar 'bar ba'i klong dkyil nas :
sogs nas /
phrin las thogs med khyod la phyag 'tshal bstod :
ces pa'i bar gong bzhin gyer /
de nas g.yon gyi gtor ma thogs la /
yang khyed rang rnams rtsal chen dbang phyug nag por gsal btab pa'i spyi bo'i gtor ma yang dbang phyug ma hA de ba mngon sum lta bur bzhugs pa'i /
steng gi cha la slob dpon chen po sogs gong ltar la /
khyad par du'ang dbang phyug ma hA de ba rtsal chen zla ba nag po'i lha tshogs rnams kyis rdo rje'i slob ma 'di rnams la byin gyis rlobs shig
/nang pa sangs rgyas pa'i sgo nas byas pa'i bsad pa dang /
mnan pa sogs gong bzhin brjod cing /
gtor lha zhu ba dang dngos grub kyi rdzas la rol /
che ba'i nga rgyal bskyed la bstod pa ni /
hU~M:
mtshon cha sna tshogs gur khang na :
sogs /
bdud 'dul khro bo'i sku la phyag 'tshal bstod :
ces pa'i bar yang gong ltar bya'o /
de nas rtsa brgyud bla ma yi dam lha tshogs mkha' 'gro dam can dang bcas pas shis pa brjod cing rab tu gnas pa'i me tog gi char bsnyil bar mos shig
/khyab bdag pad+ma thod phreng mtsho rgyal yum //
gru gu yang dbang drag sngags gter gyi bdag
/gdams pa'i bka' babs rtsa brgyud bla ma yis //
dngos grub char ltar 'beb pa'i bkra shis shog
/phyi rol mu stegs ngan sngags mtshon cha'i dbal //
'joms mdzad rtsal chen 'jam dpal gshin rje dang //
nang pa'i dmod byad gnyen po dbang phyug che //
thabs shes gnyis med phrin las bkra shis shog
/bstan pa'i gnyer 'dzin zab gter srung zhing skyong //
rig 'dzin mngag gzhug log 'dren dgra bgegs gshed //
gtum drag rtsal ldan dam can srung ma yis //
drag sbyor mngon spyod 'grub pa'i bkra shis shog
/ces me tog sil mas khyab par 'thor ro //
rjes kyi bya ba dmigs su ma gsungs pas chad pa'i skyon du mi 'gyur zhing /
gtor ma'i lha bstims zin pa dang /
bdag bskyed ka dag spros bral gyi ngang nas 'gag med sgyu ma'i lhar snang rjes spyod du khyer bas 'thus so //
rje btsun 'jam dpal gzhon nu gang 'dul gyi //
skur bzhengs phyi nang byad dgra 'joms pa'i lha //
snyigs dus 'di 'drar med du mi rung yang //
bdud kyis dbang sgyur blo gtad log par gol //
'on kyang snod rung rgyun tsam la //
dmigs te bris pas bstan 'gro yi //
bde skyid 'joms byed nag po'i phyogs //
nyi zla'i stobs kyis rab bsal shog
/ces pa'ang chos rgyal bkra shis stobs rgyal gyi yig cha sogs brgyud ldan dam pa rnams kyi zhal lung ma 'khrul ba ma bu gab sprad kyi bklag chog tu bkod pa po ni /
dus zhabs nus med kyi sngags pa nag po pad+ma gar dbang rtsal gyis dpal spungs yang khrod bdud 'joms rdo rje'i pho brang du bris pa dge legs 'phel ///
/
