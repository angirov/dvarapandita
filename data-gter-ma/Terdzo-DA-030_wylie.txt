\u0f01\u0f83:
tshig bdun sgrub thabs zab mo las :
mkha' 'gro 'dus pa'i dbang bskur bzhugs :
:
bde chen lhan cig skyes mar 'dud :
mchog dang thun mong dngos grub gang :
lhan skyes ye shes d+hA ki ma'i :
byin rlabs lam du khyer ba ni :
bde myur gsang ba'i lam mchog ste :
de phyir de don gnyer ba'i bu :
mkha' 'gro 'dus pa'i dkyil 'khor du :
gzhug par 'dod pa'i rnal 'byor pas :
dben pa'i gnas su dkyil 'khor bzhengs :
dbus su bum pa bcud ldan dang :
mtshan ldan b+hany+dzar a mr-i ta :
mngar gsum chang dang sbyar bas bkang :
me long li khri brdal ba la :
chos 'byung sa bon sngags kyis brgyan :
sum brtsegs dar dmar lding gur dbub :
sku rten sngags byang mar me shel :
sgrub gtor zla gam rgyan gyis spras :
gri thod kha T+wAM DA ma ru :
rus rgyan brtul zhugs chas rnams bkod :
mchod gtor tshogs kyi yo byad gsag :
sbyor ba sngon 'gro'i rim pa 'o :
sa ma ya :
dngos gzhi phrin las gzhung bsrangs la :
bskyed dang bzlas pa'i rnal 'byor gyis :
nus dang ldan pa'i gding rnyed nas :
dam srung nges pa'i slob ma bos :
dag pa khrus nas bton byas la :
bgegs bskrad srung ba'i 'khor lo bsgom :
maN+Dal yon 'bul gsol ba gdab :
mkha' 'gro'i dbang phyug dkyil 'khor gtso :
rdo rje slob dpon bdag la dgongs :
ye shes mkha' 'gro'i dkyil 'khor du :
bdag rgyud smin grol mdzad du gsol :
lan gsum zhus la spro ba dri :
mkha' 'gro 'dus pa'i dkyil 'khor 'di :
zab cing gnyan la khe nyen che :
mi ldog dam tshig srung nus na :
rjes su bzung bya gzhan du min :
zhes dris lan du 'di skad gsol :
bla ma'i gsung ni rdo rje'i tshig :
nam yang 'da' bar mi bzod pas :
dam tshig tshul bzhin bsrung lags na :
dkyil 'khor gnyan por gzhug tu gsol :
zhes zhus snod du gyur pa la :
skyabs sems yan lag bdun pa yis :
rgyud sbyang dam tshig legs par 'bogs :
ho :
spyi dang khyad par dam tshig las :
nam yang 'da' bar ma byed cig :
rdo rje bdud rtsi srog gi chu :
rtag tu dpang por dran par gyis :
badzra sa ma ya a mrita hU~M:
rdo rje mgor bzhag dam chu sbyin :
ye shes byin rlabs dbab pa'i phyir :
slob mas sgo gsum gnad bcings la :
lhan cig skyes ma'i sku ru gsal :
slob dpon dgongs pa'i rtsal bskyed de :
thugs srog 'od kyi lcags kyu yis :
mkha' spyod gnas nas spyan drangs bstim :
sngags tshig rol mo rdzas kyis bskul :
pheb pa'i rtags byung brtan par bya :
de dag 'jug pa'i rim pa 'o :
sa ma ya :
slob dpon thugs ka'i 'od zer gyis :
dbang lha nam mkhar spyan drangs te :
bum pa'i bdud rtsis dbang bskur bsam :
thog mar bum pa spyi bor bzhag :
oM:
snang stong yum gyi bum pa ru :
thabs mchog bde chen bcud du 'khyil :
zung 'jug ye shes chu rgyun gyis :
sgrib dag dbang bzhi yongs rdzogs shog :
oM dz+nyA na sarba d+hA ki nI ka la sha a b+hi Shiny+tsa mi :
rgyud dag snang stong lha skur smin :
dbang lha slob ma la thim bsam :
rjes 'brel sku gzugs spyi bor bzhag :
ye shes sku las gnyis pa 'phros :
lus thim lha dang dbyer med bsam :
oM:
gsal stong sku yi dkyil 'khor nas :
gzi brjid chen po'i byin dbab pas :
khyod lus ye shes phyag rgyar gyur :
sku yi dbyig tu smin par shog :
kA ya badzra oM:
slob dpon dkyil 'khor dbang phyug ma :
rang 'od dpa' bor mnyam sbyor ba'i :
byang sems bdud rtsi spros par bsam :
thod pa'i bdud rtsi lce la bzhag :
A:
thabs kyi byang sems bde ba rgyas :
shes rab rak+ta chags pa che :
zung 'jug lhan skyes bdud rtsi'i bcud :
dam tshig chen po dang du longs :
oM bo d+hi tsit+ta a hoHma hA su kha a b+hi Shiny+tsa mi :
rjes 'brel bzlas pa'i lung yang sbyin :
sngags kyi phreng ba mgrin par bzhag :
A:
grags stong gsung gi dkyil 'khor nas :
nus pa sngags kyi bcud dbab pas :
khyod ngag gzhom med dbyangs su gyur :
gsung gi dbyig tu smin par shog :
wA ka badzra AH
ngag rlung sngags su smin par bsam :
slob ma pad+ma dpa' bor gyur :
sin+d+hu'i dal las phyag rgya mo :
lhan skyes d+hA ki'i ngo bo spros :
snyoms zhugs dga' bzhi skyes par bsam :
me long dkyil 'khor lag tu gtad :
smin mtshams snying gar thig le bkod :
hU~M:
chos 'byung las rgya'i chu skyes dbus :
yig 'bru chos dang snyoms 'jug gi :
dmar 'od dam tshig gtum mo 'bar :
gsal stong phyag chen mtshon par byos :
oM karma mu dra sarba dz+nyA na ma hA su kha a b+hi Shiny+tsa mi :
rjes 'brel rdo rje snying gar bzhag :
ye shes phyag mtshan spros nas bstim :
hU~M:
rig stong thugs kyi dkyil 'khor nas :
ye shes dgongs pa'i rtsal 'phos pas :
khyod yid 'od gsal chos skur gyur :
thugs kyi dbyig tu smin par shog :
tsit+ta badzra hU~M:
rtog tshogs dbyings su grol bar bsam :
rdo rje sems dpa'i me long bstan :
dpe nyid tshig gis mtshon bya ste :
hrI:
ngo bo stong pa lhan skyes yum :
rang bzhin gsal ba thabs mchog yab :
zung 'jug mdangs rtsal 'khor 'das su :
snang yang rang bzhin med par ltos :
oM d+harma d+hA tu dz+nyA na badzra a a a :
rjes 'brel mar me lte bar bzhag :
gtso mo'i lte ba'i raM dmar las :
ye shes me lce tshon gang spros :
lte bar thim pas byin brlabs bsam :
hrI:
bde stong ye shes dkyil 'khor nas :
lhan skyes dga' ba'i rlabs g.yos pas :
sgo gsum mi 'gyur bde ba che :
rdo rje'i dbyig tu smin par shog :
dz+nyA na badzra hrI:
lhan skyes bde stong mngon gyur bsam :
brtul zhugs spyod pa'i chas rnams gtad :
ho :
gzung 'dzin rtsad gcod gri gug 'bar :
bde skyong b+han+d+ha dam tshig snod :
thabs shes cang te'u dril bu dang :
zungs 'jug rdo rje'i kha T+wAM ga :
phar phyin rus pa'i phyag rgya bcas :
zung la brtul zhugs ci bder spyod :
sa ma ya tsar+Ya a b+hi Shiny+tsa mi :
mtha' rten yongs rdzogs byin rlabs ni :
gtor ma mkha' 'gro'i dkyil 'khor gsal :
rdo rje bzhi yi ye shes kyis :
smin cing grol bar byin brlabs bsam :
hrI:
gtor snod bde chen 'khyil pa'i gzhal med khang :
gtor ma sku gsum yum mchog gtso dang 'khor :
ye shes gzi byin 'od zer lams se lam :
bde stong rol pa'i byin rlabs thibs se thib :
dngos grub bdud rtsi'i char rgyun sha ra ra :
ma g.yel thugs rje chen po'i rtsal skyed la :
skal ldan lus ngag yid gsum smin par mdzod :
sgo gsum sgrib pa'i rtsa ba drungs nas phyungs :
mi phyed rdo rje bzhi yi dbang mchog skur :
tshe dang ye shes mchog gi dngos grub stsol :
thabs shes dga' ba bcu drug gsang lam bgrod :
'gyur med lhan skyes ye shes mngon gyur mdzod :
snying po'i sngags kyi sham bu ru :
ba liM ta e waM mu dra kA ya wA ka tsit+ta dz+nyA na badzra a b+hi Shiny+tsa oM AHhU~M hrI:
gnas bzhir bzhag la lha yang bstim :
gtor zan dngos grub zhal bsror sbyin :
gal te brgyud 'dzin dam ldan la :
gsang ba'i srung ma mched gsum gyi :
bka' gtad byed na gtor ma gsum :
lhar gsal slob ma'i lag tu gtad :
hrI:
lhan skyes ye shes mkha' 'gro ma :
sogs nas /
bcas pa rnams :
sku gsum bla ma'i spyan snga ru :
zhal bzhes g.yar dam ma bsnyel bar :
dam tshig ldan pa'i bu 'di la :
mi 'bral ma bu lta bur 'grogs :
phrin las rnam bzhi thogs med sgrubs :
bde chen mchog gi ye shes spel :
dngos grub 'grub pa'i sdong grogs mdzod :
so so'i sngags kyi sham bu ru :
las sngags sbrel te bka' bsgos pas :
dgyes bzhin zhal gyis bzhes par bsam :
de rnams dbang gi dngos gzhi 'o :
sa ma ya :
rjes su dam tshig khas blang zhing :
yon phul tshogs kyi dga' ston spyad :
shis pa brjod cing gtor bskyang sogs :
las kyi rim pa mtha' ru dbyung :
mkha' 'gro 'dus pa'i dkyil 'khor du :
smin byed gsang chen gsang ba'i bcud :
'brel tshad mkha' spyod gnas su 'dren :
nyams blangs bde chen ye shes 'grub :
lam gyi bar chad nges par sel :
phyis 'byung skal ldan gdul bya'i don :
thugs kyi thigs pa bcud du 'dril :
dgongs klong smon lam rgya yis btab :
dus babs lo tsA chen po yi :
sprul pas klong lnga'i rgya bkrol nas :
snod ldan mang po'i don byed shog :
sa ma ya :
rgya rgya rgya :
'chi med bstan gnyis g.yung drung gling pas rdzong shod bde gshegs 'dus pa'i gnas kyi snying po thugs mchog rdo rje'i rdzong tsit+ta gsang ba'i phug par gtan la phab pa'o //

//
