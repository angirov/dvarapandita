@#//
tshe sgrub gsang ba 'dus pa'i lhan thabs 'chi bslu 'chi bdag zhags gcod bzhugs so //
gu ru A yu sid+d+hi hU~M/
'chi med tshe yi lha la phyag 'tshal lo //
tshe sgrub gsang ba 'dus pa'i lhan thabs su //
a ti bkod pa tshe sgrub rdor phreng sogs //
rdzogs chen kun gyi don bsdus 'chi bslu bri //
'byung ba'i 'khor lo dpe 'u ris ltar bri //
phyogs bzhi dbus lngar 'god la so so yi //
lha mo thim dmigs so so'i yig 'bru re //
lo grangs brjod pas phus btab rten 'brel snying //
brjod cing me tog 'thor ba rab gnas te //
rang mdog skud pas bcings la gwa 'ur bcug
/rang mdun gzhi steng 'dab brgyad phyogs lngar bkod //
gwa 'u dbus ma'i mdun dang mtshams bzhi ru //
lha mo so so'i gtor ma lnga po bkod //
de rgyab mchod pa sna bdun bskor bsham bya //
de yi rgyab tu snod ni chen po'i nang //
shing sna me sna sa sna chu sna lnga //
sems can rigs mi gcig pa mang po yi /
kha chu kha rlangs la bsgres zan chen pos //
shing shun 'am ni sog ma bcings pa la //
zan gyis btums te ngar mi khru gang bca'//
mig gnyis raM gnyis rna bar yaM gnyis dang /
kha la baM gcig lce la laM gcig dang //
snying gar e gcig bris pa'i shog dril bcug
/bsrung bya'i mchil snabs skra sen dri ma dang //
dri chen dri chu 'bru sna rin chen phye //
bsres pa'i zan la ngar mi dkar ser dmar //
ljang khu nag po khra bo drug bya ste //
rang rang mdog mtshungs (zan gtsang ma'i /   gtor ma'ang mdun du bzhag
/drug po ngar mi che ba la bskor te //
de dag 'jim pa las ni bcas kyang rung //
mgo la 'dre bya gang rnyed spu gtsugs shing //
dar mtshon bal mtshon rang mdog rgyang bu btsugs //
lus la dar ram snam ras rang mdog bkon //
de rgyab ngar chung gtor chung changs bu rnams //
bsrung bya de yi lo grangs bskor bar bya //
'bru sna zas phud btab la chu gtsang bran //
tshe yi las byang bstod pa yan tshar rjes //
'di nyid 'don bsgom sbrags pas 'thus pa yin //
hU~M/
bcom ldan shAkya thub pa'i byin rlabs dang //
thal mo khong stong a dkar 'od zer gyis //
glud gtor nyes skyon dri ma dag par gyur //
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
b+h+rU~M las rin chen snod mchog rgya che ba //
stong gsum tsam gyi nang du khaM yig las //
ngar gyi mi chen khog stod gser las grub /
khog smad g.yu dang rked pa mchong las grub //
lag pa gser dngul rkang pa zangs dang lcags //
zho sha'i snying dang mu tig klad pa dang //
lung thang mig la zer mo'i sgro yi skra //
bye ru'i ljags la 'gron bu'i so byas pa /
khams dang skye mched dbang po yongs su rdzogs //
smra mkhas ljag ljag 'gro mkhas ldem ldem byed //
gcig las brgya stong bye ba dung phyur 'phro //
snang srid lha 'dre bgegs rigs spyan lam du //
mi bas glud bzang lha yi bu pho 'dra //
glud gtor so so'i yid mthun 'dod yon lnga //
zad med stong gsum 'jig rten gang bar gyur //
bcom ldan rin chen 'byung ldan byin rlabs kyi //
mchod sbyin phyag rgya trAM ser 'od 'phros pas //
mgron rnams kun la zad med longs spyod gyur //
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
bcom ldan snang ba mtha' yas byin rlabs kyi //
pad+ma'i phyag rgya hrIHdmar 'od zer 'phros //
glud gtor 'chi gso'i sman gyi bdud rtsir gyur //
oM badzra a mr-ita kuN+Da lI ha na ha na hU~M phaT/
bcom ldan don yod grub pa'i byin rlabs kyi //
skyabs sbyin phyag rgya ha ljang 'od zer gyis //
bsngos pa tsam gyis mgron rnams tshim par gyur //
na maHsarba ta thA ga ta a wa lo ki te oM sam+b+ha ra sam+b+ha ra hU~M/
bcom ldan mi bskyod pa yi byin rlabs kyi //
sa gnon phyag rgya hU~M sngon 'od zer gyis //
'thab rtsod pham rgyal med par thob par gyur //
oM dz+nyA na a wa lo ki te sa man+ta s+pha ra Na rasmi b+ha wa sa ma ya ma hA ma Ni du ru du ru hri da ya dz+wa la ni hU~M/
bcom ldan rnam par snang mdzad byin rlabs kyi //
byang chub phyag rgya oM dkar 'od zer 'phros //
mgron rnams bdag gi dbang du 'dus par gyur //
na maHsa man+ta bud+d+ha naM gra he shwa ra pra b+ha dz+yo ti ni ma hA sa ma ya swA hA/

rang nyid tshe dpag gnas gyur rta mgrin sku
/rta skad 'tsher bas khams gsum dbang du sdud /
khro chas yongs rdzogs gri gug thod khrag bsnams //
me dpung klong bzhugs dregs pa zil gnon gyur //
oM ha ya grI wa hU~M phaT/
hU~M/
sprul pa'i yak+Sha me dbal tshogs //
phyogs kyi sa ni ji snyed pa'i //
'byung po thams cad khrid shog ces //
gnod sbyin gyi ni sde dpon kun //
phyogs bzhi dag tu bkye bar gyur //
gang dag sangs rgyas rang sangs rgyas //
sangs rgyas rnams kyi nyan thos dang //
tshangs dbang dang ni 'jig rten skyong //
gnod sbyin sde dpon dbang phyug dang //
de bzhin gnod sbyin stobs chen dang //
'phrog ma bu dang bcas pa dang //
de dag mthu dang gzi brjid kyis //
tshe dang srog la gnod byed cing //
gnod cing 'tshe ba'i gdon gyi tshogs //
de dag rnams ni skad cig gis //
bcing ba lnga yis bcings shing bkug
/bka' nyan gsung sdod byed par gyur //
tri badzra aM ku sha dzaH
dzaHhU~M baM hoH
hU~M/
sngon tshe thub dbang gsang bdag dang //
rta mgrin pad 'byung spyan snga ru /
khas blangs dam bcas dran mdzod la //
glud gtor 'di ni len par gyis //
rin chen mang dang gzugs mdzes dang //
'byams klas 'jigs kun bral ba yi //
de bzhin gshegs la phyag 'tshal lo //
glud gtor 'dod yon zad med 'di //
tshe dang srog la gnod byed pa'i //
gdon gyi rigs gyur kun la 'bul //
thams cad ngoms shing tshim gyur cig
/oM a kA ro mu khaM sarbA d+harmA NaM Ad+ya nut+pan+na twA ta oM AHhU~M phaT swA hA/lan gsum /
oM sarba big+h+nAn sa pa ri wA ra i dam ba liM ta kha kha khA hi /
lan bdun /
hU~M:
nyon cig log 'dren bgegs kyi tshogs :
byang chub sgrub la mi dga' zhing :
lus sems sbyor ba ngan pa yis :
mi la gnod cing 'tshe byed pa :
tshe la rku zhing srog la 'jab :
gshed dang gcags dang bla khyer byed :
'byung po'i rigs ni gang yang rung :
bgegs rigs stong phrag brgyad cu dang :
byis pa'i gdon chen bco lnga dang :
nad yams dal gyi bdag mo sogs :
tshe dang srog la gnod byed pa'i :
bdud sde dpung dang bcas pa rnams :
lan chags glud gtor 'di longs shig
/mthu bo che la stobs po che //
gshin rje gshin rje'i pho nya dang //
bdud rnams sde dang bcas pa dang //
gnod sbyin bye ba'i g.yog 'chang ba //
gnod sbyin de ming 'phrog po yin //
sha ri ta ni sder bcas dang //
ri yi bu mo gnod sbyin ma //
gzi brjid chen mo 'jigs pa'i gzugs //
'phrog ma zhes kyang grags pa dang //
gdol pa mo ni gtum mo dang //
bu rnams lnga brgyas bskor ba dag
/lan chags glud gtor 'di longs shig
/me rdung nag po karka te //
pad+ma dang ni pad+ma can //
me tog so dang sa ga dang //
srin mo bong bu'i rna can dang //
tsan dan dang ni khyab 'jug len //
seng ge ser skya dmar ser po //
lan chags glud gtor 'di longs shig
/glang po klu yi so can dang //
ri bshes drag po'i mche ba can //
srin mo so bzang yod pa dang //
tshangs pa len dang khyab 'jug len //
gnod sbyin ha la ha la dang //
gnod sbyin rnam pa'i mchu can dag
/lan chags glud gtor 'di longs shig
/mdung dang mda' gzhu kun thogs shing //
mi rta ba lang ri dwags rnams //
za zhing 'tshe ba de dag ni //
phyogs rnams kun tu rgyug cing 'dong //
sa 'di rab tu g.yo bar byed //
nags tshal rnams kyang rab tu skem //
ri rnams kun nas g.yo bar byed //
skye dgu 'di dag 'tshe byed cing //
phan tshun nas ni 'du ba dag
/lan chags glud gtor 'di longs shig
/'byung po gnod sbyin lus po che //
lag pa bzhi pa ma rungs pa //
rkang mang dang ni rkang gcig pa //
rkang bzhi pa dang rkang gnyis pa //
rkang pa sgreng la spyi'u tshugs dang //
lus mang mgo bo gcig pa dang //
lus gcig pa la mgo bzhi pa //
mig mang po la lus phyed dang //
mig gcig lto ni bcu gnyis rnams //
lan chags glud gtor 'di longs shig
/bong bu rnga mong glang chen mgo
/lag pa sgreng la mgo btud dang //
mtshon cha'i so dang mtshon cha'i lag
/mtshon cha'i rkang pa srin po rnams //
lan chags glud gtor 'di longs shig
/zangs kyi skra dang zangs kyi so //
zangs kyi mig dang zangs kyi lag
/zangs kyi tho ba'i rkang pa dang //
zangs kyi sna dang zangs kyi kha //
lan chags glud gtor 'di longs shig
/rkang lag kun tu 'bar ba dang //
mi yi lus su gnas pa rnams //
sgur zhar lba ba gsum yod pa //
mig mi sdug la kha glal ba //
lan chags glud gtor 'di longs shig
/chu srin stag gi gzugs dang ni //
gzugs mi sdug pa kha ral po //
mchu 'phyangs po dang so yon po //
rab tu gtum po'i khro gnyer can //
lan chags glud gtor 'di longs shig
/gsus po che dang bum rna bo //
rna 'phyangs pa dang rna ba med //
lag ring dang ni rna ba ring //
sna yi rtse dang lag rtse ring //
lus skam lus ni ring ba dang //
skra ring rab tu brgyan pa dang //
rkang bam mgrin pa phra ba dang //
dri nga ba dang bum lto bo //
lan chags glud gtor 'di longs shig
/yan lag chu srin 'dra ba dang //
gtun shing tho ba 'dra ba'i lto //
gnam lto bo la rna bo che //
gyen du brdzes skra rab tu dmar //
mgo bo che la gzhu mgrin po //
skem po sgur po bum lto bo //
lan chags glud gtor 'di longs shig
/ri rab rtse mo bsgul nas su //
me mdag gi ni char pa 'beb //
ljon shing ri dang rdo ba dang //
sprin gyi tshogs kyi mdog 'dra ba //
lan chags glud gtor 'di longs shig
/dung dang rnga chen rdza rnga dang //
grul bum rnga phran rnams kyi sgra //
'jigs pa'i sgra ni rab tu 'byin //
ming po che la bong bu'i skra //
lan chags glud gtor 'di longs shig
/nag po ser po sngon po dang //
dmar ser me ltar dmar ser dang /
khab 'dra'i spu dang ral gri'i skra //
dmar po khrag gis bskus pa rnams //
lan chags glud gtor 'di longs shig
/mi ro dag ni khyer nas su //
za bzhin du ni rnam par rgyug
/so gnon lag pa dmar po dang //
mchu ni khrag gis bskus pa dang //
lus phyed dag ni zos pa dang //
mkhal ma snying dang nang khrol gyis //
snyim pa shin tu bkang ba dag
/lan chags glud gtor 'di longs shig
/byin pa dag ni za bzhin du //
mer mer po dang srog chags kyi //
rkang lag rnams kyi stobs kyang 'phrog
/keng rus kyi ni lus kyis su //
skye bo mang po skrag par byed //
lan chags glud gtor 'di longs shig
/khrag gis rab tu bkang ba yi //
mi yi pags pa thogs nas su //
mi bzad dug gis kun bskus te //
phyogs phyogs dag tu rnam par rgyug
/lan chags glud gtor 'di longs shig
/grong khyer rnams kyi sgo dag dang /
khyim nas khyim du rnam par 'thor //
rlung dang bad kan mkhris pa rnams //
phyogs bzhi dag tu 'khrug par byed //
de ltar de na rgyal po yi //
gdon dang 'jigs pa chen po rnams //
lhags pa de dag thams cad kyang //
lan chags glud gtor 'di longs shig
/pho brang 'khor na rgyu ba ni //
gnod sbyin ma rungs mdangs 'phrog pa //
snying rje med cing khrag 'thung ba //
lus chen 'jigs pa chen po ste //
lan chags glud gtor 'di longs shig
/stobs po che la sgra yang che //
mgrin bcu po la mig stong po //
gdon chen mig ni dmar po rnams //
'khor ni mang po rnams btang ste //
lag na mtshon thogs rab tu 'jigs //
lan chags glud gtor 'di longs shig
/sbrul gyi zhags pa thogs pa dang //
lag bzhi lag na sgron me thogs //
lag na mtshon dang dbyig pa thogs //
rdo rje mdung rtse lag thogs pa //
rab tu drag pa'i dmag brgal nas //
phyogs kun tu ni skrag par byed //
lan chags glud gtor 'di longs shig
/snang ba'i gnas na 'khod pa yi //
gsang ba po la dad kun kyang //
mi yi 'jig rten 'di dag tu //
skyes bu bud med gzhan yang 'dzin //
sha khrag dron mor bcas pa la //
rnam par 'khrul cing 'dod pa'i gzugs //
seng ge dang ni stag dang rta //
ma he ba lang bong bu rnga //
glang po che yi gzugs 'dra dang //
dom dang gzig dang spyang ki dang /
khyi dang wa dang ra dag dang //
byi la byi ba spre'u yi gzugs //
bse dang phag dang sre mong dang //
nya dang rus sbal dag gi gzugs //
lan chags glud gtor 'di longs shig
/kha cig dag ni sram gyi gzugs /
khwa dang 'ug pa khu byug dang //
bya rgod khra dang nya mid bcas //
rma bya ngang pa thi ba dang /
khrung khrung dang ni bya rnams dang /
kha cig bya gag gzugs rnams su //
gnod sbyin rnams ni mi yis mthong //
'dab bzang bya yi tshul gyis kyang //
skye bo mang po skrag par byed /
kha cig mi yi mgo can la //
lus ni bya gag bong bu 'dra /
kha cig mtshon gyis rab tu 'tshe //
lus dang bral ba dag tu snang //
lan chags glud gtor 'di longs shig
/rnam par 'khrugs shing 'dod la mos //
rgyu ma'i phreng bas kun tu dkris //
rtse gsum mdung gis rab 'debs shing //
srog chags rnams la gnod par byed //
mi bzad gdug pa'i dbugs 'byin cing //
skye dgu 'di dag skrag par byed //
lan chags glud gtor 'di longs shig
/srog chags rgyud ni ji snyed pa //
sna tshogs kyi ni gzugs su snang /
kha cig dag ni ri yang thogs //
la la ral gri 'khor lo thogs //
grangs ni brgya phrag stong rnams te //
dbyug pas sdigs shing kha drag po //
lan chags glud gtor 'di longs shig
/mig phyung ba la bzhin mi sdug
/srin po so ni rno ba dang //
sna dang rna ba bcad pa dang //
lce bcad gdong ni gnyer ma can //
rkang lag dag ni gtubs pa dang //
mgo bo bcad pa'i srin po rnams //
skabs ni rab tu 'tshol bar byed //
lan chags glud gtor 'di longs shig
/sdig pa can rnams gzi byin 'phrog
/mi dag gi ni lus rnams la //
rab tu phra ba'i gdon du snang //
spu yi bar dang gnad rnams dang //
de bzhin rma yi kha rnams su //
lhags pa de dag thams cad kyang //
lan chags glud gtor 'di longs shig
/thams cad ngoms shing tshim par mdzod //
de nas rdzogs chen rgyud gzhung mang po nas gsungs pa'i tshig rkang 'di nyid brjod /
khyer cig khyer cig stobs ldan rnams //
sred dang chags dang zhen pa dang //
dran dang bzung dang bsam dang reg
/klod dang grol dang zhi bar mdzod //
ngar mi re la gsum re ste /
lo grangs sum 'gyur brjod par bya //
chos rnams thams cad rgyu las byung //
de rgyu de bzhin gshegs pas gsungs //
rgyu la 'gog pa gang yin pa //
dge sbyong chen pos 'di skad gsungs //
sdig pa ci yang mi bya zhing //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
rang gi lus la dpe longs la //
gzhan la gnod pa ma byed cig
/dri za'i gdon gyis btab pa na //
glu dbyangs len zhing bro rdung ste //
rgyan rnams la ni dga' bar bgyid //
brkam chags ma mchis mang bar smra //
rgod par bgyid cing khro bar 'gyur //
skom par 'gyur la mig dmar te //
rtag tu rims kyis 'debs par bgyid //
mig kyang 'byed par mi bgyid de //
rgyab kyis phyogs shing nyal bar bgyid //
mchod sbyin glud gtor 'di longs la //
phyin chad de ltar ma byed cig
/grul bum gdon gyis zin pa na //
shin tu skom pas 'debs par 'gyur //
g.yeng bas btab cing blta bar 'gyur //
bzhin yang dmar por gda' bar 'gyur //
bskums nas sa la nyal bar 'gyur /
kha dog ngan zhing lus kyang skem //
skra dang sen mo ring ba ste //
dri ma can la dri mi bda'//
rdzun dang kyal ka smra bar bgyid //
mchod sbyin glud gtor 'di longs la //
phyin chad de ltar ma byed cig
/klu dang 'dab bzang gdon gyis ni //
skyig bus 'debs shing dbugs kyang 'byin //
de bzhin dbugs kyang grang bar 'gyur //
rngul zhing dbu ba kha chu 'byung //
phyi phyir gnyid kyang log par 'gyur /
kha dog ldan zhing dpa' ba ste //
de bzhin 'dar zhing rgyug par 'gyur //
sen mo dag kyang ston par bgyid //
dog sar mchis shing ngu bar bgyid //
mchod sbyin glud gtor 'di longs la //
phyin chad de ltar ma byed cig
/gnod sbyin gdon gyis btab pa na //
phyi phyir rgod cing 'jigs par 'gyur //
smra bar bgyid cing khro bar 'gyur //
de ni gnyid kyang log par 'gyur //
yang na shin tu bro 'tshal 'gyur //
rtag tu gyen du blta bar 'gyur //
skar ma dag la snyeg par bgyid //
nub mo shin tu dga' bar 'gyur //
rtag tu 'dar zhing sgra 'byin te //
mchod sbyin glud gtor 'di longs la //
phyin chad de ltar ma byed cig
/gdon rigs khyed rnams 'phyan bgyid cing //
phyogs bcu dag tu 'jigs pa skyed //
bud med dag dang skyes pa dang //
de bzhin khye'u dang bu mo dang //
mngal na gnas pa'ang 'jigs par bgyid //
dud 'gro'i skye gnas gtogs la'ang 'tshe //
skar ma dag dang nyi zla dang //
gtum pa'i gza' rnams gnod par bgyid //
mchod sbyin glud gtor 'di longs la //
phyin chad de 'dra'i gnod ma byed //
lo tog sa bon 'bras bu dang //
me tog sman dang zas skom dang //
mi rnams kyi ni dpal 'phrog cing //
mthon po rnams kyang dma' bar bgyid //
mchod sbyin glud gtor 'di khyer la //
phyin chad dbang thang ma phrogs shig
/'jig rten dag na nongs pa rnams //
dmag dang 'thab mo sha gnyer dang //
tshig gam zhig gam gsad phye ba //
de kun 'byung po'i rnam par gyur //
sbed cing ston par bgyid pa dang //
zlog par bgyid cing dgod par bgyid //
mchod sbyin glud gtor 'di longs la //
phyin chad de ltar sems ma dkrugs //
'jigs par bgyid cing blta bar bgyid //
dgrar 'gyur ba yang ston par bgyid //
sdig pa'i rmi lam mthong bar bgyid //
nyal ba dag la gnod par bgyid //
sgo nas se gol sgra phyung zhing //
mi snyan brjod de za bar bgyid //
mdza' bo gnyen bshes gzugs dag tu //
gda' zhing bka' mchid smra bar bgyid //
mchod sbyin glud gtor 'di longs la //
phyin chad de ltar ma 'tshe zhig
/bu mo sdug gu'i gzugs dag tu //
'dod la spyod pa dga' bar bgyid //
nyi ma skar ma'i gzugs dang ni //
zla ba'i gzugs su gda' bar bgyid //
mchod sbyin glud gtor 'di longs la //
phyin chad de ltar yid ma phrogs //
rlung dang skar mda' lce gzugs su //
tshe la gnod par de dag gda'//
skar mda'i tshogs dang 'dra ba dag
/'jigs par bgyid pa wa dang khyir //
rnam par sprul nas ljon shing dang //
mchod rten dag gi gnas na gda'//
mchod sbyin glud gtor 'di longs la //
phyin chad gnas 'dir ma tshogs shig
/skyes pa gzhon nu'i gzugs mdzes pas //
'bar zhing shing rta'i sgra yang 'byin //
gnas rnams dang ni bshul dag tu //
rnam pa sna tshogs rjes kyang ston //
mchod sbyin glud gtor 'di longs la //
de ltar cho 'phrul ma ston cig
/grong khyer dag dang khyim rnams kyi //
sgo yang gdon chen de dag 'byed //
srog dang lus kyang blangs bgyis shing //
lam ngan kun tu bskor bar bgyid //
mchod sbyin glud gtor 'di longs la //
phyin chad 'khu ldog ma byed cig
/rnam pa sna tshogs gzugs dag dang //
rnam pa sna tshogs sgra rnams dang //
rnam pa sna tshogs nad rnam kyis //
lus la na ba gnas par ston //
nad rnams kun gyi mtshan nyid kyang //
phyin ci log tu ston par byed //
ji snyed 'jig rten rang bzhin dag
/thams cad log par de dag ston //
mchod sbyin glud gtor 'di longs la //
thams cad log par ma sbyor cig
/bdag gi de ring khyod mchod kyis /
khyed cag mgu zhing tshims par gyis //
lan chags glud gtor byin nas kyang :
bsgo ba'i bka' la mi nyan na :
dbang chen khros pa'i nga rgyal gyis :
rta skad 'tsher zhing mtshon chas gtubs :
rdo rje 'dzin yang 'jigs nus na :
bgegs tshogs rnams la smros ci dgos :
lus ngag thal bar brlags nas kyang :
sdug bsngal nyams su myong bar 'gyur :
legs par gsungs pa 'di thos nas //
gal ste myur du mi gtong na //
thams cad 'bar bar 'gyur ba ni //
mar dang yungs dkar mer blugs bzhin //
gnod sbyin chad pas sdigs nas su //
dge zhing bde ba mi rnyed de //
de yi rtsib logs g.yas par ni //
'bras chen nad kyang 'byung bar 'gyur //
gnod sbyin nad kyis btab pa na //
sha bkra'i nad kyis btab par 'gyur //
lcang lo can gyi pho brang du //
gzhar yang 'gro bar mi 'gyur ro //
lus ngan grags dang ldan pa yi /
khyim yang mthong bar mi 'gyur te //
'byung po mang po tshogs pa na //
stan yang thob par mi 'gyur ro //
gnod sbyin dag gi dkyil 'khor du //
zas skom dang yang bral bar 'gyur //
stong chen rab 'byams mdo sde la //
gnod sbyin gang dag mi phyogs pa //
de la rdo rje 'chang khros te //
spyi bo dag ni 'gems par 'gyur //
spu gri so ni rtsub mo yis //
de yi lce ni gcod par 'gyur //
mtshon cha shin tu rnon po yis //
de yi sna dang rna ba gcod //
'khor lo spu gri'i so 'dra bas //
klad pa rab tu gshog par byed //
tho ba lcags kyis dkris pa yis //
de yi snying yang 'joms par byed //
rnag dang khrag ni dron mo dag
/de yi kha nas 'dzag par 'gyur //
rigs sngags zhags pa'i chad pa yis //
rtag tu 'khor bar 'gro ba na //
'khor ba gnod sbyin dkyil 'khor du //
de nyid du ni 'khor bar 'gyur //
de bas ma rungs gdug pa'i tshogs :
skad cig nyid la phyir dengs shig :
de nas glud mdos kha phyir sgyur //
mdun du dkar gtor chu gtsang bran //
b+h+rU~M las rin chen snod du khaM yig las //
gtor ma dkar gsum mngar gsum bdud rtsi'i mtsho //
oM AHhU~M gis zag med bdud rtsir gyur //
yul 'di'i chu bo chu mdo la gnas pa'i //
klu chen klu bdud klu btsan mtsho sman dang //
klu bran klu thel klu gnyan sda ma rnams //
mchod sbyin dkar gsum gtor ma 'di bzhes la //
glud mdos chu la bor la phrag ma dog
/nga yis ma nyes kun tu bzang po dang //
o rgyan chen po'i bka' yin bzod par bzhes //
oM sarba nA ga nA gi ba liM ta kha kha khA hi khA hi /
lan gsum /
gcig gis sngon du dkar gtor khyer //
de rjes glud gtor de khyer la //
chu chen dag gi rtsar song la //
dang po dkar gtor chu la 'phang //
de nas glud mdos chu la 'phang //
snod bshal nas phyi mig mi blta bar slar log ces bsgo 'o //
yod na thun rdzas sam yungs dkar /
med na nas lcag brab cing /
yod na gu gul bdug
/sum+b+ha ni'i mjug tu /
tshe dang srog la bar du gcod pa'i 'byung po thams cad u tsa ta ya phaT:
lan gsum mam bdun drag tu brjod /
rnga rol mo dbyangs dang bcas /
hU~M:
nga ni 'bar ba dbang gi sku :
zhes pa nas raM hU~M phaT:
ces pa'i bar brjod do /
rnga 'ur rdung dang sngags de lan mang brjod tshe srung 'khor bsgom mo //
!
//de nas gwa 'u'i mchod gtor bran la /
oM swa b+hA wa sogs /
stong pa'i ngang las rin chen gzhal yas khang //
pad ma zla steng lnga tshom dbus ma'i steng //
e las nam mkha'i lha mo dbyings phyug sngo //
phyag g.yas chos 'byung e yis mtshan pa 'dzin //
shar du baM las chu yi lha mo ni //
mA kI dkar mo phyag na chu bum thogs //
lho ru laM las sa yi lha mo ni //
spyan ma ser mo gser gyi bum pa thogs //
nub tu raM las me yi lha mo ni //
gos dkar dmar mo sgron shing me 'bar thogs //
byang du yaM las rlung gi lha mo ni //
sgrol ma ljang gu rlung gi ba dan phyar //
kun kyang sgeg 'dzum dar dang rat+nas brgyan //
rang rang mdog mtshungs 'od phung dbus na bzhugs //
bar khyams 'khor yug 'dod yon mchod pa'i sprin //
kun tu bzang po'i mchod sprin lta bur gyur //
lha lnga'i gnas gsum yig 'bru gsum po dang //
rang rang thugs ka'i sa bon 'od zer gyis //
rang 'dra dpag med spyan drangs dbyer med bstim //
hU~M/
'og min dag pa'i zhing mchog lnga po nas //
rigs kyi yum chen lnga po gshegs su gsol //
mkha' spyod o rgyan gnas yul dur khrod nas //
ye shes mkha' 'gro sde lnga gshegs su gsol //
stong gsum mi mjed 'jig rten zhing khams nas //
'byung ba'i lha mo lnga po gshegs su gsol //
so so'i tsakra 'di la brtan par bzhugs //
e baM laM raM yaM badzra sa mA dzaH
tiSh+Tha lhan /
dbang lha rigs lnga spyan drangs dbang bskur nas //
so so'i bdag po rigs lngas dbur brgyan gyur //
yum chen lnga dang ye shes lha mo lnga //
dbyer med 'byung ba'i lha mo lnga po la //
lus ngag yid gsum gus pas phyag 'tshal lo //
sngar byas sdig pa thams cad mthol zhing bshags //
mchod yon zhabs bsil me tog bdug spos dang //
mar me dri chab zhal zas rol mo 'bul //
'dod yon lnga dang rgyal srid rin chen bdun //
dngos 'byor yid sprul mchod pa dpag med 'bul //
b+h+rU~MHlas rin chen snod mchog yangs pa'i nang //
gtor ma kha dog dri ro phun sum tshogs //
ha ho hrIHdang oM AHhU~M rnams kyis //
zag med ye shes bdud rtsir byin brlabs te //
'byung ba'i lha mo lnga la 'bul gyis bzhes //
e ga ga na de bI i daM ba liM ta kha kha khA hi /
baM pa ni de bI i daM ba liM ta kha kha khA hi /
laM b+hU mi de bI i daM ba liM ta kha kha khA hi /
raM ag+ne de bI i daM ba liM ta kha kha khA hi /
yaM ba ya b+he de bI i daM ba liM ta kha kha khA hi /
dam rdzas brgyan pa'i gtor ma rgya chen po 'di 'byung ba'i lha mo lnga la 'bul lo //
mnyes shing tshims nas phyi sa chu me rlung nam mkha'i bcud thams cad bsdus nas /
nang gi sha khrag drod dbugs sems la bstim du gsol /
'byung ba mi 'khrug cing nad med pa dang tshe ring bar mdzad du gsol /
hU~M/
dag pa'i zhing du yum chen lnga //
mkha' spyod gnas su mkha' 'gro lnga //
'jig rten khams su 'byung ba lnga //
'khor 'das thams cad skyed pa'i yum //
'byung ba'i lha mo lnga po la //
mchod cing bstod de phyag kyang 'tshal //
bcol pa'i phrin las 'grub par mdzod //
de nas rgyud tshig mchod bstod ni /
hU~M/
'byung ba skyed pa'i lha mo rnams //
bdag la gsan cing dgongs su gsol //
'byung ba phyi nang 'khrugs pa rnams //
cho ga 'di yis mthun par shog
/dmigs pa'i mi 'di da bslu 'o //
nad gdon sdig sgrib rnam rtog rnams //
da lta nyid du byang nas kyang //
'chi ba'i rkyen rnams zlog tu gsol //
'dod yon mchod pa rnam pa lnga //
'byung ba skyed pa'i lha la 'bul //
mchod gtor bzhes la dgyes par rol //
sarba pU dza ho /
lha mo lnga po'i thugs ka ru //
rang rang sa bon rang mdog mthar //
rang rang sngags phreng g.yon du 'khor /

/nam mkha'i lha mo'i thugs ka nas //
'od zer mthing gas nam mkha' khyab //
nam mkha'i bcud kun bsdus nas kyang //
bsrung bya'i sems dang tsakrar thim //
e mUM d+hA twI shwa rI satwaM/
a bud+d+ha DA ki nI hU~M/
e ga ga na de bI hU~M dzaH
zhes dang e zhes lo grangs brjod /
chu yi lha mo'i 'od zer gyis //
chu bcud thams cad 'od dkar por //
bsdus nas bsrung bya'i khrag dang ni //
chu yi tsakrar thim par gyur //
baM mAM mo ha ra twI satwaM/
ha badzra DA ki nI hU~M/
baM pa ni de bI hU~M dzaH
baM/
chu yi sa bon lo grangs brjod /
sa yi lha mo'i 'od zer gyis //
sa bcud gser mdog 'od du bsdus //
sha dang sa yi tsakrar thim //
laM lAM de Sha ra twI satwaM/
ri rat+na DA ki nI hU~M/
laM b+hU mi de bI hU~M dzaH
laM/
sa yi sa bon lo grangs brjod /
me yi lha mo'i 'od zer gyis //
me yi bcud kun 'od dmar por //
bsdus nas bsrung bya'i drod dang ni //
me yi tsakrar thim par gyur //
raM pAM rA ga ra twI satwaM/
ni pad+ma DA ki nI hU~M/
raM ag+ne de bI hU~M dzaH
raM zhes bsrung bya'i lo grangs brjod /
rlung gi lha mo'i thugs ka nas //
'od zer phyogs bcur rab 'phros pas //
rlung gi bcud kun 'od ljang gur //
bsdus nas bsrung bya'i dbugs dang ni //
rlung gi tsakrar sib sib thim //
yaM tAM badzra ra twI satwaM/
sa karma DA ki nI hU~M/
yaM ba ya b+he de bI hU~M dzaH
de nas yaM zhes lo grangs brjod /
!
de nas gsang 'dus las byang gi
/hU~M:
bcom ldan mgon po tshe dpag med :
ces sogs gtso bo'i bstod pa bskul rjes //
tshe dpag bsnyen pa phreng skor dang //
hU~M b+h+rU~M ma sogs sngags tshan lnga //
lo grangs tsam re brjod pa'i rjes //
mda' dar thogs la tshe 'gugs ni //
hU~M:
shar gyi phyogs nas tshe 'gugs ma :
nas /
dz+nyA na dza dza :bar du brjod //
dbus kyi gwa 'u lag tu thogs //
hU~M:
nam mkha'i dbyings nas tshe 'gugs ma :
zhes sogs mjug tu e lo grangs //
bsrung bya'i snying khar gtug pa dang //
mjug tu sngags 'di brjod par bya //
e a b+hi Shiny+tsa a d+hiSh+ThA na hU~M swA hAH
shar gyi gwa 'u lag tu thogs //
hU~M:
shar gyi phyogs nas zhes sogs mthar /
kha la gtug cing baM lo grangs //
baM a b+hi Shiny+tsa a d+hiSh+ThA na hU~M swA hAH
lho yi gwa 'u lag tu thogs //
hU~M:
lho yi phyogs nas zhes sogs mthar //
lce la gtug cing laM lo grangs //
laM a b+hi Shiny+tsa a d+hiSh+ThA na hU~M swA hAH
nub kyi gwa 'u lag tu thogs //
hU~M:
nub kyi phyogs nas zhes sogs mthar //
mig la gtug cing raM lo grangs //
raM a b+hi Shiny+tsa a d+hiSh+ThA na hU~M swA hAH
byang gi gwa 'u lag tu thogs //
hU~M:
byang gi phyogs nas zhes sogs mjug
/rna bar gtug cing yaM lo grangs //
yaM a b+hi Shiny+tsa a d+hiSh+ThA na hU~M swA hAH
zhes dang /
tra tra shag sogs brgya rtsa brjod //
snying po brtan pa mi nub ste :
sogs dang /
hU~M:
thugs dam chen po'i dus la bab :
sogs kyis bskul /
gtor dbang bskur na skabs 'dir bya //
ma bskur na yang 'gal ba med //
de nas gwa 'u 'am 'khor lo lnga //
bsrung bya'i snying khar bzung bcug la //
me tog 'thor zhing 'di nyid gyer //
hU~M:
dam tshig chen po'i dus la bab :
sogs /
de nas tshe chang yod na drangs //
rdo rje dang bcas mda' dar g.yab //
oM:
sku yi sku ste la sogs brjod /
mda' dar tshe gtor lag tu gtad //
oM:
'grub par gyur cig la sogs tshig
/lan gsum bar du rjes zlos bya //
'khor lo mgul du btags na bzang //
rtag tu sa gcig 'dug na ni //
gwa 'u dang bcas sngas zhabs sam //
rgyab yol grib tu bzhag pas 'thus //
'chi bslu lan gsum byed pa 'am //
lo dus 'chi bslu byed pa la //
'khor lo de gas chog pa wig
/'chi bslu'i grong chog byed pa na //
'khor lo'i tsakli bris te khyer //
'chi bslu lan gcig byas pas kyang //
lo gsum 'chi ba bzlog par gsungs //
'chi bslu lan gsum byas pa na //
dus ma yin pa'i 'chi ba ni //
mi bzlog mi srid u rgyan gsungs //
nad pa min yang khag che la /
lo rer lan re byas pa na //
sku rim de las zab pa ni //
yod re na ra kan zhes gsungs //
klong gsal snying thig zhi khro dang //
yang tig tshe rgyud rdor phreng dang //
gter kha du ma nas gsungs pa'i //
'chi bslu kun gyi don bsdus te //
don gsal lag tu blang bder bkod //
nyes 'gal tshe yi lha la bshags //
dge bas bstan 'dzin skyes bu dang //
chos spyod chos sgor zhugs rnams kyi //
dus min 'chi ba'i rkyen zlog nas //
don gnyis lhun gyis 'grub par shog
/de skad rA ga a s+ya yis //
lcags mo khyi lo nag zla yi //
dmar phyogs thun mtshams 'ga' la bsgrigs //
brtson 'grus zhes byas brtson par bris //
mang+ga laM//
dge'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
