@#//
gu ru drag po ye shes rab 'bar gyi don dbang mdor bsdus pa'i mtshams sbyor rdo rje'i phreng ba bzhugs so //
na mo gu ra be //
dran pas yid srubs sder bcas pa //
'ching mdzad pad+ma he ru ka
/dngos grub rgya mtsho'i dbyings chen por //
btud nas de yi dbang bskur bri //
sbyor ba yo byad kyi bsham dang /
dngos gzhi sgrub cing mchod pa sogs sngon du song nas /
slob ma rnams la khrus bya /
bgegs bskrad /
srung 'khor bsgom /
mtshams sbyor ji ltar rigs pa las lo rgyus kyi khyad par /
da lam 'dir skabs su babs pa ni /
lang gro lo tsA ba dkon mchog 'byung gnas kyi rnam 'phrul gter chen chos kyi rgyal po rig 'dzin klong gsal snying po'am /
pad+ma mdo sngags gling pa zhes mtshan nyi zla ltar yongs su grags shing dus mthar mtshan tsam gyis kyang rgyal 'gong dregs pa can thams cad 'dul ba la pad+ma drag po he ru ka dang gnyis su med pa /
sde brgyad drag rtsal gdug rtsub can rnams kyis brtsigs pa'i khri la bzhugs pa /
de nyid kyis li thang gnam chen brag dkar zla gam dbang gi dkyil 'khor nas rdzu 'phrul rdo rje'i bkod pa zad mi shes pas spyan drangs par mdzad pa'i zab chos gu ru drag po ye shes rab 'bar gyi dkyil 'khor du byin rlabs dbang bskur gyi rim pa zab mo bsgrub pa la /
slob dpon gyis bgyi bar 'os pa'i chos rnams sngon du song nas /
da khyed rang rnams kyi ngo skal du gyur pa la'ang thog mar bla ma dang dkyil 'khor gyi gtso bo tha mi dad pa'i spyan sngar 'jug cing smin pa'i chos rnams zhu ba'i yon du dmigs te maN+Dal zhig phul mdzod /
maN+Dal phul nas gsol ba gdab pa 'di'i rjes zlos mdzod /
e ma bla ma drag po dgongs :
bdag cag skal ldan slob ma yis :
mchog thun dngos grub thob bya'i phyir :
pad+ma drag po'i dbang bskur stsol :
zhes zhus pas dam chu sbyin pa ni /
de ltar yin na he ru ka'i :
bla med yang gsang byin rlabs 'di :
gnas khang 'di yi phyi rol du :
dam med pa la smra mi rung :
de bas gsang chen thub par gyis :
badzra rak+Sha si sarba i dan+te na ra kan :
zhes pas dam la bzhag nas /
spro na /
rgyud dag par bya ba'i slad du bla ma dang dkyil 'khor gyi lha tshogs tha mi dad pa'i spyan sngar skyabs su 'gro ba dang byang chub mchog tu sems bskyed par bgyi'o snyam pas 'di'i rjes zlos mdzod /
las gzhung gi skyabs sems lan gsum /
de nas dbang gi gzhi sgrub pa ye shes dbab pa'i slad du dmigs pa 'di bzhin du mdzod /
a mr-itas bsang /
swa b+hA was sbyang /
stong pa'i ngang las gnas khang 'og min dbang drag rol pa'i zhing khams chen por gsal ba'i dbus su /
khyed rang rnams kyi sems nyid rnam par mi rtog pa'i ngo bo yi ge hU~M dmar po yongs su gyur pa las gu ru drag po gtum drag dmar nag zhal gcig phyag gnyis pa /
phyag g.yas pas gnam lcags kyi rdo rje rtse dgu pa nam mkha'i dbyings su 'phyar bas lha srin sde brgyad zil gyis gnon pa /
g.yon pas sdigs mdzub kyi rtse las sprul pa'i lcags sdig nag po'i pho nya 'gyed pas rgyal bsen dregs pa can thams cad tshar gcod pa /
zhal gdangs shing ljags 'dril ba /
mche ba bzhi gtsigs shing smin ma dang sma ra mer 'bar ba /
khro gnyer chu yi rlabs bzhin 'khrug cing spyan gsum sdang mig tu gzigs pa /
glang chen gyi ko ba'i stod g.yogs /
zhing lpags kyi sked dkris /
stag lpags kyi sham thabs /
gdug pa'i sbrul gyi do shal la sogs pa khro bo'i chas thams cad kyis brgyan pa /
zhabs g.yas bskum zhing g.yon brkyang ba'i stabs kyis pad nyi dregs pa rgyal bsen bsnol ba'i gdan gyi steng na rol pa'i spyi bor 'jam dpal gshin rje gshed /
mgrin par dbang chen rta mgrin /
thugs kar gsang ba'i bdag po /
lte bar mkha' 'gro sde lnga /
gsang gnas su yak+sha me dbal te dkyil 'khor gyi lha tshogs thams cad sku'i dbyings na rdzogs par srid zhi'i khams na che btsan 'gran zla dang bral ba'i skur gyur pa'i spyi bor oM dkar po /
mgrin par AHdmar po /
thugs kar hU~M sngon po rnams kyis mtshan pa las 'od zer gyi tshogs bsam gyis mi khyab pa 'phros pas rang bzhin gyi gnas dang /
rnga yab dpal ri sprul pa'i zhing nas ye shes sems dpa'i tshogs kha char bu yug 'tshubs pa bzhin spyan drangs nas khyed rang rnams la sib sib thim pas rgyud byin gyis brlabs pa'i thugs mos mdzod /
hU~M hrI:
o rgyan che mchog pad+ma drag po rtsal :
thabs kyis gdug pa ma lus 'dul ba'i phyir :
drag po 'jigs byed chen po'i skur bzhengs la :
bdag la dbang skur byin gyis brlab tu gsol :
bla med gsang chen rol pa'i pho brang 'dir :
drag po'i gzhal yas lha ru byin chen phob :
rtsa sngags mthar /
badzra sa ma ya A be sha ya a A:
dzaHhU~M ba : ho :
zhes pas byin dbab /
tiSh+Tha badzra sa ma yas brtan par bya /
de ltar ye shes dbab cing brtan par bya ba sngon du song nas /
dngos gzhi bdag mdun dkyil 'khor pa rnams kyi ye shes sgyu 'phrul dra ba'i rnam rol bsam gyis mi khyab pas sku gsung thugs yon tan phrin las kyi dbang rnams rim pa bzhin du stsol byung snyam pa'i mos pa dung dung mdzod cig
/ces brda sbyar nas /
bum pa thogs la /
hU~M:
skye med bum pa'i gzhal yas na :
pad+ma drag po'i lha tshogs bzhugs :
thugs rje'i chu yis dbang bskur bas :
drag po sku yi dbang thob shog :
kA ya a b+hi Shiny+tsa A+oM:
thod pa bdud rtsi thogs la /
hU~M:
thod pa'i bdud rtsi dam rdzas dang :
me long sngags kyi phreng ba las :
nus pa sngags kyi dbang bskur bas :
drag po gsung gi dbang rdzogs shog :
wA ka a b+hi Shiny+tsa A:
shel rdo gtad la /
hU~M:
stong gsal ma 'gag shel rdo 'di :
drag po thugs kyi nus pa rdzogs :
skal ldan khyod la dbang bskur bas :
rdo rje snying po'i don rtogs shog :
tsit+ta a b+hi Shiny+tsa hU~M:
me long gtad la /
hU~M:
me long nang gi gzugs brnyan bzhin :
chu zla 'ja' tshon ma 'gags pa :
skal ldan 'di la dbang bskur bas :
rig rtsal dbang mchog thob par shog :
kA ya wA ka tsit+ta a b+hi Shiny+tsa hrI:
rdo rje gtad la /
hU~M:
'gyur med gnam lcags rdo rje 'di :
drag po pad+ma'i phyag mtshan te :
gtad pa tsam gyis dregs pa thul :
skal ldan 'di la brtan par bzhugs :
tiSh+Tha badzra sa ma ya hU~M:
lcags sdig phur pa gtad la /
hU~M:
gnyis med rang grol lcags sdig nag po 'dis :
nga bdag gzung 'dzin snying la 'gems :
rtsal rdzogs gnam lcags phur pa 'di :
log 'dren 'gong po 'dul phyir gtad :
sarba duSh+TAn ta ka ha na da ha pa tsa hU~M phaT:
gtso bo'i sku gtad la /
hU~M hrI:
ye shes rab 'bar dkyil 'khor lha :
drag po'i lha dbang lus la bskur :
'jigs pa brgyad sogs dus min bgegs :
tshe la bar chad mi 'byung shog :
kA ya a b+hi Shiny+tsa oM:
dur khrod chas brgyad gtad la /
hU~M:
bdag 'dzin bsgral ba'i stag sham dang :
theg chen glang chen ko rlon dbang :
skye shi rtsad gcod mgo phreng dbang :
dur khrod chas rnams khyod la gtad :
stobs rtsal nus pa yongs rdzogs shog :
sarba karma a b+hi Shiny+tsa hU~M:
sgrub gtor spyi bor bzhag la /
hU~M hrI:
dam tshig drag po srung ba'i gur :
ye shes 'chi med bcud du bab :
dbang drag tshe dpag med mgon gyi :
yon tan lhun rdzogs dbang thob shog :
kA ya wA ka tsit+ta ba liM ta a b+hi Shiny+tsa hU~M:
rjes mtha' rten dang /
dam tshig khas blangs sogs spyi ltar bya'o //
rdo rje drag rtsal he ru ka'i //
rdo rje gsum gyi dbang bskur 'dis //
rdo rje theg pa'i snod ldan rnams //
rdo rje'i ye shes 'grub gyur cig
/ces pa'ang gter gzhung rtsa bar bla ma dam pa'i phyag bzhes kyis brgyan te 'jug bde snying por dril ba'i le'u tshan no //
mang+ga laM///
/dza ka mchog sprul gsung ngo //
mchan ///
/
