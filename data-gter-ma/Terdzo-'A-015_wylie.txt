@#//
thugs rje chen po mun sel sgron me'i las byang skal bzang 'dod 'jo zhes bya ba bzhugs so //
oM swasti /
bde ldan zhing mgon 'od snang mtha' yas nyid //
ye shes sgyu ma'i dkyil 'khor mtha' yas par //
rnam rol thugs rje chen po lhag pa'i lha //
bla ma mchog dang dbyer med der btud nas //
gang gi go 'phang bla na med pa'i sa //
sgrub byed myur lam o rgyan thugs kyi bcud //
zab gter gdams pa'i dgongs don 'jug bde'i khrigs //
skal bzang rnams kyi 'dod 'jo'i dpyid du spel //
de yang rten gyi gang zag dbang thob cing dam tshig la gnas pa bla na med pa'i dngos grub myur du thob par 'dod pa dag gis tshul 'di la 'jug par bya ba yin no //
de la sngon 'gro dngos gzhi rjes kyi bya ba dang gsum las /
dang po la yo byad kyi bsham dang /
cho ga'i sngon 'gro gnyis kyi dang po ni /
yid du 'ong ba'i gnas khang mdzes par brgyan /
rten gyi dkyil 'khor 'du bya ba'am sku gzugs rten dgram /
chu gnyis nyer spyod lnga sogs phyi yi mchod pa dang /
sman gtor rak+ta sogs nang /
tshogs kyi yo byad rol mo'i khyad par sogs nye bar mkho ba'i yo byad rnams tshogs par bya'o //
gnyis pa cho ga'i sngon 'gro la /
bgegs bskrad skyabs sems tshad med bzhi //
tshogs gsag byin 'beb mchod byin rlabs //
zhes pa ltar bdun las dang po bgegs bskrad pa ni /
rang nyid skad cig gis dpa' bo rta mchog rol pa'i skur bsam nas sngon 'gro gtor ma /
raM yaM khaM gis bsreg gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
oM badzra A kar+Sha ya dzaHmgron rnams bkug
/oM sarba big+h+nAn i daM ba liM ta kha kha khA hi khA hi zhes gsum gyis bsngos nas bka' bsgo ba ni /
hU~M hrIH
nga ni khro rgyal rta mgrin te //
rta skad rngam sgrog bar chad sel //
sku yi 'od zer mtshon cha'i gur //
me ri 'bar bas phyogs mtshams gcod //
ma rtogs 'khrul pa'i sems can rnams //
rnam rtog ma rig bag chags kyis //
lha dang 'dre bgegs gnyis snang yang //
rnam par rtog pa bgegs yin phyir //
'dre bgegs rang gi sems las byung //
sems nyid ye nas chos sku la //
bgegs dang bar chad ga la yod //
thams cad rang grol chos sku'i mtshams //
'di la su yang 'da' ma byed //
hrIHhU~M gnod byed 'byung po mA ra ya hU~M phaT/
ces brjod nas gcad bya gcod byed thams cad rang bzhin ma grub pa'i gnas lugs shes pas mtshams bcad do //
gnyis pa skyabs 'gro ni /
bla ma rig 'dzin thugs rje chen po'i lha tshogs thams cad badzra sa mA dzaHsa sad par byas nas /
bdag dang mtha' yas pa'i sems can thams cad byang chub snying po la mchis kyi bar du skyabs kyi dam pa dkon mchog gsum la skyabs su mchi'o //
zhes dang /
bdag dang rigs drug pha ma rnams /
sangs rgyas chos dang dge 'dun gsum la skyabs su mchi'o //
chos sku longs sku sprul sku gsum la skyabs su mchi'o //
bla ma yi dam mkha' 'gro gsum la skyabs su mchi'o //
zhes gsum gyis skyabs su 'gro
/gsum pa sems bskyed pa ni /
bdag gis sems can thams cad 'khor ba'i rgya mtsho las bsgral te thugs rje chen po'i go 'phang la 'god par bya /
de'i ched du thugs rje chen po'i cho ga la 'jug par bya'o snyam du /
bdag gis 'di bzung 'khor ba ma stongs bar //
rigs drug pha ma'i sdug bsngal skyob pa'i phyir //
smon 'jug gnyis kyi lag len gnad sbyangs nas //
theg mchog 'dir zhugs thugs rje chen po bsgrub //
sgra dbyangs ma Nis sems can skyob byed cing //
'gro kun thugs rje'i go 'phang myur thob shog
/ces sems bskyed nas don dam byang chub sems kyi ngang la mnyam par bzhag
/tshad med bzhi bsgom pa ni /
sems can thams cad bde ba dang bde ba'i rgyu dang ldan /
sdug bsngal dang sdug bsngal gyi rgyu dang bral /
sdug bsngal med pa'i bde ba dam pa mi 'bral zhing /
nye ring chags sdang dang bral ba'i btang snyoms la gnas par gyur cig
/snyam pas /
sems can bde dang ldan gyur cig
/sdug bsngal kun dang bral gyur cig
/bde dang rtag tu mi 'bral zhing //
chos kun mnyam nyid rtogs par shog
/ces tshad med pa bzhi bsgom /
lnga pa tshogs gsag pa ni /
skyabs yul rnams tshogs zhing du byas te /
hoH
bla ma yi dam mkha' 'gro 'dir gshegs shig
/nyi zla pad gdan mdzes pa'i dbus su bzhugs //
dad cing gus pas lus ngag yid phyag 'tshal //
phyi nang gsang mchod dngos 'byor yid sprul 'bul //
sdom pa gsum gyi nyams chag 'gal 'khrul bshags //
dge 'dun rnams kyi dge la rjes yi rang //
dus gsum 'gro la gang 'dul chos 'khor bskor //
mya ngan mi 'da' sems can bskyab tu gsol //
tshogs gnyis las byung dge ba byang chub bsngo //
bdag gzhan bla med 'bras bu thob par shog
/ces rgyud dag par byas nas tshogs zhing rnams rang la bsdu /
drug pa byin 'beb pa ni /
ye shes kyi dkyil 'khor mkha' khyab tu sad par byas te /
oM ma Ni pad+me hU~M hrIHdzaHhU~M baM hoHsa ma ya satwaM/
hrIH
thugs rje chen po yab yum 'khor dang bcas //
chos kyi sku la sgrib rkyen mi mnga' yang //
'gro ba'i tshogs gsag bsnyen sgrub bya slad du //
chos kyi dbyings nas skur bzhengs 'dir gshegs shig
/dbang skur byin phob mthu rtsal nus pa skyed //
mchog dang thun mong dngos grub bstsal du gsol //
sa ma ya dzaHA be sha ya a A:
zhes spos dang rol mor bcas pas byin dbab /
bdun pa mchod rdzas byin rlabs ni /
bdag gi thugs ka nas raM yaM khaM 'phros pas mchod rdzas kyi dngos 'dzin nyes skyon thams cad bsregs gtor sbyangs te stong par gyur /
stong pa'i ngang las b+h+rU~M las rin po che'i snod yangs shing rgya che ba rnams su phyi nang gsang ba'i 'dod pa'i yon tan so so'i mtshan nyid thams cad tshang ba'i sprin phung bsam gyis mi khyab pas nam mkha' gang bar gyur /
oM badzra ar+g+haM AHhU~M/
oM badzra pA d+yaM\u0f8e
de bzhin du /
puSh+pe\u0f8e
d+hU pe\u0f8e
A lo ke\u0f8e
gan+d+he\u0f8e
nai bid+ya\u0f8e
shab+da AHhU~M/
zhes dang /
oM AHhU~M hrIH
nyer gcig brjod pas /
oM gyis bdud rtsi lnga 'od du zhu ba'i byang sems su dkar mer gyis gyur /
oM AHhU~M sarba pany+tsa a mr-ita ma hA pU dza sa ma ye hU~M/
zhes brjod /
AHyis rak+ta 'khor ba yongs grol byang sems dmar por gyur /
oM AHhU~M ma hA rak+ta pU dza sa ma ya hU~M/
zhes brjod /
hU~M las gtor ma 'dod yon phung po snod bcud dang ldan par gyur /
oM ma hA ba liM ta pU dza sa ma ye hU~M/
zhes brjod /
hrIHyis dam rdzas thams cad mtshan bcas der 'dzin gyi rtog pa dang bral bar gyur /
oM AHhU~M hrIHd+harma d+hA tu hU~M hU~M/
zhes brjod /
oM badzra tiSh+Tha sa ma ye hU~M hrIHku lan+ta hU~M hrIHsarba ga Na pU dza sa ma ye hU~M/
zhes rol mo'i sgra dang bcas pas byin gyis brlab /
de dag ni sngon 'gro'o //
gnyis pa dngos gzhi la /
lha bskyed byin rlabs spyan 'dren phyag
/mchod bstod 'dzab bzla rdzogs rim mo //
zhes bdun las dang po lha bskyed ni /
chos thams cad mi dmigs shing spros pa dang bral ba'i stong pa nyid kyi ngang las de ltar ma rtogs pa'i 'gro la 'dzin med sgyu ma lta bu'i snying rje mkha' khyab tu bsgom zhing stong nyid snying rje dbyer med kyi rang bzhin hrIHdkar po'i rnam par bsgom ste /
a /
ye nas ma skyes stong gsal ngang //
oM ma hA shUn+ya tA dz+nyA na badzra swa b+hA ba At+ma ko\u0f85 haM/
oM/
kun snang byang chub sems sprin las /
oM d+harma d+hA tu badzra sa mA ti oM/
hU~M/
rang byung rig pa hrIHdkar gsal /
hU~M badzra dz+nyA na tsit+ta hrIH
hrIHlas b+h+rU~M 'phros gzhal yas khang //
dal dbus pad+ma'i snying po zlum //
'dab drug mu khyud pad sdong mdzes //
gru chad bar khyams sgo khyud rdzogs //
mnyam yangs 'od kyi khang par gsal //
de dbus rang rig hrIH'od 'bar //
rnam smin lus bsregs hrIHde nyid //
nyi zla pad steng thugs rje che //
zhal gcig phyag gnyis sku mdog dmar //
phyag g.yas pad phreng thugs kar 'dzin //
g.yon pa pad steng bdud rtsi'i bum //
rin chen rgyan rdzogs skyil krung bzhugs /
rang 'dra'i yum chen gsang ye ma //
lus dang grib ma'i tshul du 'khril //
'ja' ris 'od lnga'i rgyab yol mdzes //
hrIH
spyi gtsug rigs bdag 'od dpag med //
mtha' yas zhal gcig phyag gnyis pa //
mnyam gzhag phyag rgya bum pa 'dzin //
skyil krung nyi zla pad+mar bzhugs //
mtshan dang dpe byad bzang pos spras //
hrIH
thugs kar rta mgrin dmar po ni //
zhal gcig phyag gnyis dbu gtsug na //
rta mgo ljang gu rta skad 'tsher //
phyag g.yas dbang sdud phyag rgya gdengs //
phyag g.yon zhags pas log 'dren 'ching //
dur khrod chas gsol zhabs gnyis ni //
mi ro'i steng na brkyang bskum bzhugs //
tsit+ta'i sgo srung bar chad sel //
hrIH
rigs 'dus rang las sprul pa'i 'khor //
nor 'dzin sras mchog g.yas nas 'dud //
gsang sngags 'dzin ma g.yon nas 'dud //
kun gyi spyi gtsug rigs lngas brgyan //
hrIH
'dab drug pad+ma'i gdan steng du //
lha yi thub pa oM dkar gsal //
lha min thub pa ma sngon po //
mi yi thub pa Ni ser po //
byol song thub pa pad ser nag
/yi dwags thub pa me ljang dmar //
dmyal ba'i thub pa hU~M mthing nag
/kun kyang 'gro 'dul 'od zer 'gyed //
hU~M/
phyi rol pad skor bzhi ldan la //
dus gsum sangs rgyas stong rtsa gnyis //
'gro 'dul 'od zer sna tshogs 'bar //
thugs rje chen po'i rol par gsal //
hrIH
sgo bzhir bdud bzhi brdzis pa'i steng //
shar sgor badzra he ru ka
/dkar gsal zhal gcig phyag gnyis gdengs //
lho sgor rat+na he ru ka
/ser nag zhal gcig phyag gnyis gdengs //
nub sgor pad+ma he ru ka
/dmar nag zhal gcig phyag gnyis gdengs //
byang sgor karma he ru ka
/ljang nag zhal gcig phyag gnyis gdengs //
kun kyang 'dor stabs bdud bzhi brdzis //
bla ma rig 'dzin DA ki'i sprin //
thugs rje chen po'i dkyil 'khor du //
'gro ba drang zhing bsgral slad du //
dug lnga'i tshul gyis dug lnga 'joms //
sarba dz+nyA na maN+Da la hU~M b+h+rU~M/
zhes pas dam tshig dkyil 'khor gsal gdab bo //
gnyis pa byin gyis brlab pa ni /
lha tshogs rnams kyi spyi mgrin snying gar sku gsung thugs rdo rje gsum gyi rang bzhin oM AHhU~M/
spyi bo'i gnas lngar rigs lnga ye shes lnga'i ngo bo oM AHhU~M swA hAs mtshan par bsam la /
hrIH
ye nas rang byung thugs rje che //
dus gsum rgyal ba'i dgongs pa ni //
ye shes lnga bdag cod pan dbang //
'bru brgyad gsal bsgom rang dbang thob //
oM AHhU~M/
oM AHhU~M swA hA/
zhes dbang bskur zhing byin gyis brlab bo //
gsum pa spyan 'dren pa ni /
rang gi thugs ka'i sa bon las 'od zer 'phros pas ye shes kyi 'khor lo mdun gyi nam mkhar spyan drangs par bsam la /
hrIH
bzhengs shig bzhengs shig stobs bcu mnga' ba'i lha //
dus las mi 'da' thugs rje'i dbang gis ni //
sems can don dgongs 'phags pa spyan ras gzigs //
yid kyis sprul zhing bshams pa'i gnas 'di ru //
ma lus 'khor dang bcas te gshegs su gsol //
nam mkha'i mtha' dang mnyam pa'i 'jig rten nas //
thugs rje chen po'i lha tshogs 'khor dang bcas //
chos sku skye med dbyings las ma g.yos kyang //
gzugs sku'i rnam rol 'ja' tshon bzhin du gsal //
sgrub pa'i lha mchog thugs rje chen po dang //
gsang ba ye shes sangs rgyas kun gyi yum //
nor 'dzin gsang sngags 'dzin ma sras dang bcas //
rgyal ba rigs drug sprul sku thub pa drug
/dus gsum sangs rgyas stong rtsa thugs rje'i bdag
/sgo skyong bdud 'dul ye shes khro bo bzhi //
bla ma lha mchog rig 'dzin chos skyong tshogs //
ma lus 'khor dang bcas te gshegs su gsol //
oM ma Ni pad+me hU~M hrIHsa ma ya dzaH
dzaHhU~M baM hoH
sa ma ya satwaM/
zhes /
spyan drangs pa'i lha tshogs dang dam tshig pa dbyer med du bzhugs par bsam mo //
gsum pa phyag ni /
lha dang bdag gnyis med du rtogs pa'i tshul gyis /
hrIH
snang ba yab la stong pa yum //
snang stong dbyer med thugs rje che //
thugs rje'i dkyil 'khor lha tshogs la //
gnyis med gus pas phyag 'tshal lo //
na mo pu ru sha ya hoH
a ti pU hoH
pra tIts+tsha hoH
zhes phyag bya /
bzhi pa mchod pa ni /
hrIH
kun 'byung nam mkha'i klong yangs nas //
bdug spos me tog mar me dri //
bshos gtsang sil snyan rol mo dang //
gzugs sgra dri ro reg bya chos //
rang byung rnam dag bdud rtsi dang //
'dzin chags bral ba'i gtor ma dang //
rigs drug bsgral ba'i rak+ta dang //
gnyis med sbyar ba'i byang chub sems //
kun bzang mchod sprin mchog tu rol //
mchod pa'i phyag rgya chen po ni //
sems kyi yid bzhin sprin tshogs gtibs //
phyogs bcu nam mkha'i khams bkang nas //
bla ma dkon mchog yi dam lha //
bdag nyid chen po'i lha tshogs mchod //
gnyis med dgyes par tshim gyur cig
/sku gsung thugs kyi dngos grub stsol //
thugs rje chen po sku yi lha //
mtha' yas gsung la rta mgrin thugs //
gsang ba ye shes kun gyi yum //
nor 'dzin gsang sngags 'dzin ma sras //
rgyal ba rigs drug thub pa drug
/sangs rgyas stong rtsa khro chen bzhi //
mchod bzhes dam skong dngos grub zhu //
oM ma Ni pad+me hU~M hrIH
oM na maHsarba ta thA ga ta ma hA kA ru Ni kA gu h+ya dz+nyA na sarba yo gi nI badzra puSh+pe d+hU pe A lo ke gan+d+he nai bid+ya shab+da pU dza hoH
oM ma Ni pad+me hU~M hrIH
oM ma hA pany+tsa a mr-ita khA hi /
ma hA ba liM ta khA hi /
ma hA rak+ta khA hi /
ma hA bo d+hi tsit+ta hoH
d+harma d+hA tu hoH
sarba pU dza hoH
zhes mchod par bya'o //
lnga pa bstod pa ni /
hrIH
bde gshegs rgyal ba 'dus pa'i sku
/thugs rje chen po spyan ras gzigs //
zhal gcig rang byung ye shes gsal //
phyag gnyis thabs shes 'gro ba 'dul //
sku dmar 'khor 'das ye shes dbang //
rat+na'i rgyan phreng chos nyid rol //
phyag g.yas pad phreng 'khor ba 'dren //
g.yon pas bdud rtsis dug lnga 'joms //
zhabs gnyis skyil krung rdzogs sangs rgyas //
gsang ye yum 'khyud chos dbyings sbyor //
nyi zla pad gdan dug gsum dag
/'od lnga'i rgyab yol sku lnga rdzogs //
ye nas rang byung thugs rje'i sku
/'jig rten mgon la phyag 'tshal bstod //
hU~M/
dus gsum rgyal ba 'dus pa'i gsung //
'gro ba'i mgon po tshe dpag med //
mtha' bral thig le nyag gcig zhal //
'khor 'das mnyam gzhag phyag rgya can //
spros bral ye shes bum pa 'dzin //
bde gsal mi rtog mnyam pa'i dbyings //
chos sku mi 'gyur skyil krung bzhugs //
chos nyid rol pa'i mtshan dpe rdzogs //
'dren pa'i gtso la phyag 'tshal bstod //
hrIH
phyogs bcu'i sangs rgyas 'dus pa'i thugs //
snang srid dbang sdud rta mchog dpal //
zang thal zhal gcig kun tu bzang //
rta gdong sa lam dus gcig gcod //
'khor 'das zil gnon rta skad sgrog
/phyag g.yas thabs kyis srid dbang bsgyur //
phyag g.yon shes rab 'gro kun 'dren //
dur khrod chas kyis log lta 'joms //
brkyang bskum zhabs kyis bdud bzhi 'dul //
ro gdan chos sku lhun gyis grub //
thugs rje'i dpal la phyag 'tshal bstod //
hrIH
rigs 'dus rang las sprul 'khor yang //
'gro 'dul cha lugs cir yang ston //
sku gsung thugs yon phrin las bdag
/bdud bzhi 'joms la phyag 'tshal bstod //
ces bstod par bya'o /
drug pa 'dzab bzla ba ni /
tha mal ngag zhen bzlog pa'i phyir //
thugs rje chen po thams cad kyi //
yang snying 'dus pa 'di lta ste //
zhes gsungs pa'i don phyi nang gsang ba'i bzlas pa dang sbyar ba las /
dang po phyi sku gsung thugs kyi spro bsdu gsag sbyong gi tshul dang sbyar ba las bzla bya'i gzhi ni /
hrIH
phyi nang gsang ba'i 'phro 'du ste //
lha gsum thugs kar zla ba'i steng //
hrIHmthar yi ge drug pas bskor //
phyi ni gsag sbyong dngos grub sdud //
ces pas gtso bo dang rta mgrin 'od dpag med gsum ka'i thugs kar zla ba'i dkyil 'khor gyi steng du hrIHyig mar me ltar 'bar ba sngags kyi phreng bas bskor ba gsal btab nas /
bdag nyid rtsa ba'i thugs ka nas //
sngags phreng 'od zer dkar po 'phros //
bde gshegs kun gyi sku la phog
/sku mchog mnyes nas dngos grub thob //
bdag la 'dus shing 'od zer des /
khams gsum sems can lus sgrib sbyangs //
sems can lus kun dbang du gyur //
oM ma Ni pad+me hU~M zhes ci nus bzla /
spyi gtsug snang mtha'i thugs ka nas //
sngags phreng 'od zer dmar po 'phros|
/bde gshegs kun gyi gsung la phog
/gsung mnyes gsung gi dngos grub bsdus /
khams gsum sems can ngag sgrib sbyangs //
sems can ngag kun dbang du 'dus //
oM ma Ni pad+me hU~M zhes bzla /
rta mgrin thugs ka'i sngags phreng las //
'od zer mthing kha rab 'phros pas //
bde gshegs kun gyi thugs la phog
/thugs mchog mnyes nas dngos grub thob //
bdag la 'dus shing 'od zer des /
khams gsum sems can yid sgrib sbyangs //
sems can kun yid dbang 'dus gyur //
oM ma Ni pad+me hU~M zhes bzla ste /
zhi ba'i ngag 'jam pos yi ge drug pa nyid dal zhing khug pa rma bya'i skad ltar bzla'o //
gnyis pa nang drag pos tshar gcod kyi bzlas pa ni /
bdag nyid lha gsum thugs ka nas //
sngags phreng khro chung mtshon thogs shing //
zhal nas phaT sgrog tshwa tshwa 'phro //
stong gsum bkang nas log lta'i tshogs //
gang dag zhi bas mi thul ba'i //
bdud dang dgra bgegs brdung tshar bcad //
kun kyang bran khol byed par gyur //
oM AHhU~M hrIH
oM ma Ni pad+me hU~M phaT/
ces yi ge bcu gcig pa nyid 'ur chom grags pa ser 'brug ldir ba ltar ci rigs su bzla'o //
gsum pa gsang ba don gyi zlas pa ni /
de ltar sku gsum lha mchog kyang //
bdag nyid thugs rje chen po la //
'dus te rnam pa yongs kyis med //
gnyis med don gyi lhar gnas pa'o //
zhes pa'i dgongs pa bzung nas rlung nang du 'jug pa oM dang ma /
gnas pa Ni dang pad /
phyir 'byin me dang hU~M hrIH
zhes pa'i sgra gdangs rlung sngags dbyer mi phyed pa rdo rje'i bzlas pa dang sbyar nas ci nus su bzla zhing des sun na ngag bzlas kyang ci rigs pa bya'o //
bzhi pa gnas lugs bogs 'don gyi bzlas pa ni /
hrIH
snang ba thugs rje chen po'i sku
/gzung 'dzin bral ba'i sems la ltos //
snang ba thams cad rang snang yin //
ye shes rig pa ngo mtshar che //
oM ma Ni pad+me hU~M hrIH
hrIH
sgra grags thugs rje chen po'i gsung //
tshig dang bral ba'i don la ltos //
grags pa thams cad rang sgra yin //
ye shes rig pa ngo mtshar che //
oM ma Ni pad+me hU~M hrIH
hrIH
rtog tshogs thugs rje chen po'i thugs //
ye shes zang thal ngang la zhog
/grol ba thams cad rang grol yin //
ye shes rig pa ngo mtshar che //
oM ma Ni pad+me hU~M hrIH
hrIH
rang rig lha dang gnyis su med //
gnyis 'dzin bral ba'i sems la ltos //
lta byed rtog pa rang sar grol //
bltas pas thugs rje che mi mthong //
oM ma Ni pad+me hU~M hrIH
hrIH
ma bltas bzhag pas lha dang mjal //
ma bsgrub bzhag pas sangs rgyas 'grub //
grub pa med do cir mi dgongs //
rang byung thugs rje chen po yin //
oM ma Ni pad+me hU~M hrIH
hrIH
rang snang snang ba mtha' yas yin //
rang gsal rta mgrin rgyal po yin //
rang grol gsang ba ye shes yum //
ye nas ma skyes thub pa drug
/rang bzhin rab rdzogs sangs rgyas stong //
oM ma Ni pad+me hU~M hrIH
hrIH
thams cad dbyer med chos kyi sku
/ma 'gags rang gsal longs spyod rdzogs //
sna tshogs 'dzin grol sprul pa'i sku
/ye shes rig pa ngo mtshar che //
oM ma Ni pad+me hU~M hrIH
skabs su tshangs pa'i mgrin dbyangs kyis /
ye shes rig pa gsal 'di gdab //
ces gsungs pas snyan pa'i dbyangs kyi rta la drangs nas ci rigs bzla zhing /
bzlas pa rdzogs pa na mchod bstod rgyas pa sngar bzhin nam /
bsdu na sngags mchod dang gtso bo'i bstod pa tsam byas pas kyang rung ngo //
bdun pa rdzogs rim ni /
de ltar lha sngags la sogs pa'i gnas lugs spros pa dang bral ba ngos bzung ste /
lha nyid sems su shes bya ste //
bsgom bya'i lha sems sgrub byed kyi //
mkhan po dag kyang sems nyid de //
lha dang lha min 'byed pa sems //
de ltar sems kyi rang bzhin stong //
ngo bo mtshan nyid thams cad stong //
de yang tha dad ma yin te //
snang stong gnyis 'dzin blo las 'das //
gnyis med gnyis su med par shes //
stong gsal spros med chos kyi sku //
bde chen thig le gcig tu rdzogs //
zhes pa'i dgongs pa bskyang ngo //
dngos gzhi'i las so //
gsum pa rjes kyi cho ga la /
tshogs mchod gtor 'bul brtan skyong bro //
dngos grub blang zhing dkyil 'khor bsdu //
bsngo smon shis brjod bya ba 'o //
zhes bdun gyi dang po tshogs mchod las /
bshams shing byin gyis brlab pa ni /
dam rdzas su 'os pa'i yo byad rnams bshams nas /
dri chab dang bdud rtsis bsang gtor byas la /
oM sarba dra byaM sho d+ha ni hU~M phaT/
hrIH
bdag nyid lha yi thugs ka nas //
raM yaM khaM gsum rab spros te //
raM spros dngos 'dzin rnam rtog sbyangs //
yaM spros bag chags zhen snang gtor /
khaM spros gnyis 'dzin dri ma bkrus //
bdag nyid lha yi thugs ka nas //
oM dang AHdang hU~M spros pas //
oM gyis 'dod yon longs spyod spel //
AHyis ye shes bdud rtsir zhu //
hU~M gis lha tshogs thugs dam bskang //
oM AHhU~M zhes byin gyis brlab bo //
tshogs zhing spyan 'dren pa ni /
hrIH
thugs rje chen po'i lha tshogs 'khor dang bcas //
chos kyi sku la sgrib skyon mi mnga' yang //
'dod yon longs spyod tshogs kyi mchod pa la //
chos kyi dbyings nas skur bzhengs 'dir gshegs shig
/badzra sa ma ya dzaHdzaHhU~M baM hoH
zhes spyan drangs nas /
spyir mchod pa ni /
hU~M/
rin chen gzhal yas gnas mchog 'dir //
sman gyi chag chag maN+Dal bshams //
gdan khri na bza' rgyan phreng mdzes //
glu gar rol mo sna tshogs dang //
me tog mar me tsan+dan phreng //
zhal zas dri chab sil snyan rnams //
sprin phung lta bur bkang nas kyang //
thugs rje chen po'i lha tshogs mchod //
oM/
gzugs mdzes lha mos me long 'dzin //
rkang pas stabs byed lag gar sgyur //
mang pos nam mkha'i khams bkang la //
dkyil 'khor lha tshogs spyan la mchod //
oM/
sgra snyan lha mos pi waM 'dzin //
rkang pas stabs byed lag gar sgyur //
mang pos nam mkha'i khams bkang la //
dkyil 'khor lha tshogs snyan la mchod //
oM/
dri zhim lha mos spos phor 'dzin //
rkang pas stabs byed lag gar sgyur //
mang pos nam mkha'i khams bkang la //
dkyil 'khor lha tshogs shangs la mchod //
oM/
ro mchog lha mo gzhong thogs ma //
rkang pas stabs byed lag gar sgyur //
mang pos nam mkha'i khams bkang la //
dkyil 'khor lha tshogs zhal la 'bul //
oM/
reg bya'i lha mo mnyen 'jam 'khril //
rkang pas stabs byed lag gar sgyur //
mang pos nam mkha'i khams bkang la //
dkyil 'khor lha tshogs sku la mchod //
oM/
chos kyi lha mos rdor dril 'dzin //
rkang pas stabs byed lag gar sgyur //
mang pos nam mkha'i khams bkang la //
dkyil 'khor lha tshogs thugs la 'bul //
oM ma Ni pad+me hU~M hrIHga Na tsakra pU dza hoH
zhes mchod /
bye brag tu mchod pa ni /
tshogs phud cha gsum du spros pa'i dang po ni stegs la bkod nas /
hrIH
thugs rje chen po'i dkyil 'khor du //
sku gsung thugs ldan lha yi tshogs //
gtso 'khor bran dang bcas pa rnams //
tshogs phud mchod pa bzhes su gsol //
zhes 'dod yon drug gis mchod pas dgyes par bsam mo //
bar pa bshags pa ni /
hrIH
bla ma yi dam lha tshogs dgongs //
'byor tshogs chung bas sku ma bskang //
bsnyen sgrub yun thung rtags ma thon //
rtogs pa'i rtsal chung thugs ma rtogs //
tshogs kyi mchod pas bskang zhing bshags //
sa ma ya hoH
zhes dang yig brgya bzlas pas nyams chag dag par bsam mo //
tha ma bsgral ba ni /
ling+ga logs su bcas pa med na tshogs zan cha gsum pa de'i 'dod yon lha mo rang la bsdus nas /
bdag nyid dpa' bo rta mchog rol pa'i skur gyur /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
'phags pa thugs rje chen po'i dkyil 'khor gyi lha tshogs rnams kyi bden pa dang /
bden pa chen po'i byin gyi rlabs kyis ma rungs pa'i sems can bsgral ba'i zhing bcur gyur pa thams cad mtshan ma rdzas kyi rten 'di la mchis par gyur cig
/badzra aM ku sha dzaH
dzaHhU~M baM hoH
zhes dgug gzhug byas la /
phur bus gdab cing /
hU~M/
dpal chen rta mgrin khro bo'i rgyal //
dmar nag zhal gcig phyag gnyis pa //
ri rab phur bu dgra la 'debs //
dbu gtsug rta zhal bgegs dpung sreg
/zhabs gnyis dor stabs bdud bzhi 'joms //
dur khrod chas kyis mkha' 'gro sdud //
gdug pa'i tshogs sgrol zhal du stob /
kha kha khA hi khA hi hrIHpad+mAn+ta kr-ita a mu kaM sha trUM mA ra ya phaT dzaH
zhes bsgral nas zhal du bstabs dgyes par bya'o //
tshogs la rol pa ni /
brda dang brda yi 'bul len sogs spyi dang 'dra bar byas nas /
'dod pa lnga ldan du longs spyad nas smon lam gdab pa ni /
hoH
'gro ba'i don phyir tshogs kyi 'khor lo rgya chen po bskor bas lha tshogs rnams kyi sku gsung thugs kyi rgyud mnyes pa dang /
bdag cag rdo rje slob dpon mched dang bcas pa rnams kyis mchog dang thun mong gi dngos grub la longs spyod par gyur cig
/a la la hoH
zhes brjod /
lhag ma rnams bsdus pa'i rme gtor dang gtsang lhag rnams 'du byas la sman raka sbran te /
hrIHhU~M hrIHhU~M hrIHhU~M/
dbang chen thugs rje'i lha tshogs rnams //
rig 'dzin mkha' 'gro'i tshogs bcas kun //
rmad byung gtor ma 'di bzhes la //
dam skongs dbang dang dngos grub stsol //
hrIHpad+mAn+ta kr-ita sa ma ya de ba kro d+ha sarba ba liM ta kha kha khA hi khA hi /
zhes mchod /
rme gtor lce rta mgrin yab yum du gsal ba sbyor ba'i byang sems dza gad kyis mtshon pa'i kha phrus btab la /
oM AHhU~M gis bdud rtsir brlabs la lhag phud dang bsres te /
dang po phud kyis mi mchod du //
dbang chen lha tshogs phud kyi bdag
/bar du tshogs kyis mi mchod du //
ma tshogs mkha' 'gro tshogs la rol //
tha ma lhag mas mi mchod du //
dpal gyi bka' nyan lhag la dgyes //
tha ma gcig tu mi bsre ru //
chos nyid ye nas rgyu 'bras gcig
/lhag ma kha chus mi bran du /
khyod dang nga gnyis dam tshig gcig
/oM AHhU~M uts+tshiSh+Ta badzra a mr-ita pra chuM sarba tra sa ma ya hU~M phaT/
ces dang /
hrIH
dpal gyi bka' nyan rol pa'i lhag sdud ma //
dbang phyug chen po ci bgyi'i bka' nyan tshogs //
las rnams zhal gyis bzhes pa'i dam can ma //
dpal gyi bka' sdod ci bgyi'i bka' nyan tshogs //
mkha' 'gro ging chen lang+ka'i tshogs dang bcas //
dur khrod bdag po ma bdun sring bzhi'i tshogs //
'bar ma pho nya dbang phyug nyi shu brgyad //
mdzes pa'i sku la 'jo sgeg tshul 'chang zhing //
me tog tshom bu mdzes pa'i rked bcings can //
phyag na rat+na'i gzhong thogs gtor len ma //
rdo rje phra men mngag gzhug byed pa'i tshogs //
dbang chen bka' yi pham phab 'di longs la //
bdag gis bcol ba'i phrin las grub par mdzod //
hU~M hU~M hU~M/
hrIHhrIHhrIH
b+h+yo b+h+yo b+h+yo /
zhes brjod cing /
rol mo dang bcas pas phyi rol du bskyal lo //
gnyis pa gtor ma gtang ba ni /
gter srung gi gtor ma sogs gtor gral nas blangs la rdo rje'i 'gros kyis phyir bsgyur du bzhag
/sman raka bran /
'bru gsum gyi byin gyis brlabs la /
hrIH
dpal gyi gtor len dam tshig can //
mkha' 'gro shugs 'gro ma mo'i tshogs //
sngon gyi dam bcas ma g.yel bar //
dgra bgegs sha khrag gtor ma 'di //
bzhes shig rol cig kha raM khA hi //
mi mthun tshogs rnams bzlog tu gsol //
badzra pra mo ha zlog b+h+yo b+h+yo /
zhes rol mo'i sgra dang bcas pas phyir 'bul /
gsum pa brtan ma bskyang ba ni /
gtor gzhong bshal ba'i phud kyis gtor ma bran la 'bru gsum gyis byin gyi brlab ste /
hU~M hrIH
dgung sngon steng dang gangs ri g.ya' rtse dang //
spang ljongs skyed mos tshal dang nags 'dabs dang //
phyogs mtshams steng 'og dag na gnas pa yi //
bod khams sgo skyong brtan ma bcu gnyis tshogs //
slob dpon pad+ma'i spyan sngar khas blangs bzhin //
rang rang gnas 'dir gshegs la mchod gtor bzhes //
rnal 'byor bdag gi 'khor srungs phrin las mdzod //
ces gtor ma gtsang sar 'bul lo //
bzhi pa bro brdung ba ni /
gtor gzhong kha sbub pa ri rab tu gsal ba'i 'og tu dam sri mnan par bsam la rdo rje'i rgyas btab nas /
hrIH
thugs rjes 'gro 'dul dkyil 'khor 'dir //
bar gcod dam sri 'dul ba'i lha /
khro bo'i rgyal po rta mchog dpal //
gtum chen rngam pa'i sgra sgrog cing //
dpal gyi rta skad tse re re /
khro bo'i 'brug sgra 'u ru ru //
rol pa'i rta bro chems se chem //
bdud dang dam sri rdul du rlog
/hrIHpad+mAn+ta krita ha ya grI ba hu lu hu lu hU~M phaT/
ya ma dam sri satwaM b+ha ya nan /
zhes bro brdung ngo //
lnga pa dngos grub blang ba ni /
sgrub gtor lhar gsal ba'i sku gsung thugs kyi dngos grub thob par bsam la /
'dzab kyi dbyangs drangs te /
hU~M/
nam mkha'i mtha' khyab sku mnga' 'gran du med //
'gyur med sku yi dngos grub bstsal du gsol //
'gro drug sgrol mdzad chos kyi 'brug sgra sgrog
/'gag med gsung gi dngos grub bstsal du gsol //
ye shes thugs kyi rdo rje 'gyur ba med //
'khrul med thugs kyi dngos grub bstsal du gsol //
sa gzhi lta bur yon tan zad mi shes //
yon tan lhun grub dngos grub bstsal du gsol //
cho 'phrul sna tshogs 'gran med nyi zla'i tshul //
phrin las 'gro 'dul dngos grub bstsal du gsol //
phyag chen mchog gi dngos grub bstsal du gsol //
bla med thar pa'i dngos grub bstsal du gsol //
dam can mkha' 'gros dngos grub bstsal du gsol //
dang por bsgrubs nas do nub zhag grangs thems //
dus las mi 'da' thugs rjes dngos grub stsol //
sarba sid+d+hi hU~M AH
zhes dngos grub nod pa'i lha 'od du zhu ba'i dam rdzas la longs spyod /
drug pa dkyil 'khor bsdu ba ni /
yig brgya mang du bzlas pa'i mthar /
ma rnyed yongs su ma tshang sogs kyis bzod par gsol /
dbang don gyi dkyil 'khor sogs dang 'brel na /
oM/
khyed kyis sems can don kun mdzad //
sogs kyis ye shes pa gshegs /
hU~M zhes brjod pas rang gi snying ga'i 'od kyis phog pas snod bcud thams cad 'od du zhu nas gzhal yas khang lha dang bcas pa la thim /
de yang rim bzhin thugs srog dwangs ma'i hrIHla bsdu /
de yang mi dmigs par bsdus nas yi ge drug pa brjod pa'i rkyen gyis slar yang lha skur langs nas thun mtshams kyi rnal 'byor la 'jug go
/bdun pa bsngo smon shis brjod ci rigs rigs mthun gyi cho ga gzhan nas blang bas mtha' rgyas par bya'o //
'jig rten dbang phyug sgrub pa'i thabs //
pad+ma'i zhal lung zab mo'i gter //
mun pa sel ba'i sgron me ni //
gsal byed phrin las 'jug bde'i khrigs //
snying po'i gnad kyi gzhung dril zhing /
kha skong 'jug bder gsal byas pas //
'di las bsod nams gang thob de //
'gro kun sangs rgyas thob phyir bsngo //
zhes rig 'dzin chen po pad+ma gling pa'i gter byon thugs rje chen po mun sel sgron me'i las byang skal bzang 'dod 'jo zhes bya ba 'di ni /
o rgyan gsang sngags gling 'dus sde'i nyams bzhes nyer mkhor rgyal ba 'jig rten dbang phyug gi bka' yi cod pan gtsug tu bkod pa dang /
nye char pad gling bzhi pa ngag dbang kun bzang rdo rje'i gsung gis bskul ba bzhin snyom las pa 'gyur med rdo rjes o rgyan smin grol gling gi dben gnas su sbyar ba'o //

//
