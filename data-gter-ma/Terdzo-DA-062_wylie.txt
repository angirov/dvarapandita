sku gsum rigs 'dus zab tig las //
skong bshags dngos grub thig le bzhugs so //
na mo gu ru pad+ma satwa ya /
zab lam snying po'i rnal 'byor pas //
sgrib sbyong nyams chag bskang 'dod na /
khyad par can gyi dus bzang por //
gnas rten byin rlabs can gyi drung //
phyi nang gsang ba'i mchod rdzas dang /
khyad par thabs shes tshogs 'khor lo //
ji ltar 'byor pa 'du byas la //
phrin las rtsa ba'i gzhung bzhin btang //
byin rlabs ting 'dzin gsal 'debs ni /
oM AHhU~M/
phyi snod rnam dag pad+mas khebs pa'i zhing //
ye shes rang snang gzhal med khang pa'i dbus //
'ja' zer 'od lnga'i dwangs ma las byung ba //
rdo rje'i mchod sprin nam mkha' mdzod du gyur //
oM badzra s+pha ra Na khaM/
dad mos gdung ba'i shugs bskyed la //
spos dud rol mo dbyangs snyan bcas //
hU~M hrIH
mtha' dbus bral ba chos dbyings 'od gsal las //
bde chen ye shes rig pa'i rtsal shar ba //
dag pa'i zhing khams pad+mas khebs pa nas //
snying rje'i dbang phyug pad+ma'i myu gu sogs //
sku gsum rigs 'dus rgyal ba'i dkyil 'khor pa //
phyogs bcu dus bzhi'i dkon mchog rtsa gsum bcas //
rnal 'byor dad dang mos pa'i gdung shugs kyis //
gsol 'debs thugs dam gnyan po'i rgyud bskul na //
glogs ltar myur ba'i thugs rjes 'dir gshegs la //
'gro 'dul gar gyi rol pas brtan par bzhugs //
rgyal ba sras bcas thugs dam skong ba'i rdzas //
dngos su 'byor dang yid sprul mchod pa'i sprin //
rab 'byams nam mkha'i khyon kun gang ba yis //
rigs 'dus bla ma'i lha tshogs thugs dam bskang //
gling bzhi ri rab lha mi'i 'byor pa'i phul //
mchod yon zhabs bsil me tog bdug spos dang //
snang gsal dri chab zhal zas rol mo'i sgras //
rigs 'dus bla ma'i lha tshogs thugs dam bskang //
'phags pa'i nor gyi rang bzhin rgyal srid bdun //
tshogs brgyad rnam dag bkra shis rdzas rtags brgyad //
dbang yul rang grol 'dod yon rnam pa lngas //
rigs 'dus bla ma'i lha tshogs thugs dam bskang //
dug lnga rang dag drag po'i nyer spyod lnga //
dus gsum rtsad gcod sman raka ba liM ta //
rdo rje'i dam tshig sha lnga bdud rtsi lngas //
rigs 'dus bla ma'i lha tshogs thugs dam bskang //
thabs shes zung 'jug dga' bzhi'i dbyings su sbyor //
gzung 'dzin 'khrul rtog rig pa'i klong du bsgral //
snang srid tshogs kyi 'khor lor byin brlabs pas //
rigs 'dus bla ma'i lha tshogs thugs dam bskang //
rtsol med byang chub sems gnyis rtag tu bskyed //
bcos min mos gus drag po'i gdung shugs sbar //
dag snang ye shes 'khor lor 'byams klas pas //
rigs 'dus bla ma'i lha tshogs thugs dam bskang //
ka dag lta ba sprin bral nam mkha' la //
lhun grub sgom pa 'od gsal nyi zlas brgyan //
shugs 'byung thogs med spyod pa'i brtul zhugs kyis //
rigs 'dus bla ma'i lha tshogs thugs dam bskang //
bdag gzhan dus gsum bsags pa'i dge rtsa dang //
sgo gsum longs spyod ci mchis blos blangs te //
kun bzang mchod sprin rgya mtshor spel pa yis //
ngo bo chos sku pad+ma kun tu 'chang //
rgyal ba dgongs brgyud bla ma'i thugs dam bskang //
rang bzhin longs sku mgon po pad+ma'i spyan //
rig 'dzin brda brgyud bla ma'i thugs dam bskang //
thugs rjes sprul sku pad+ma thod phreng rtsal //
gang zag snyan brgyud bla ma'i thugs dam bskang //
kun 'dus sems dpa' pad+ma'i myu gu mchog
/las 'phro gter brgyud bla ma'i thugs dam bskang //
dus gsum rtsa brgyud rig 'dzin bla ma dang //
phyogs bcu'i rgyal ba sras bcas thugs dam bskang //
theg pa rim dgu'i dkyil 'khor lha tshogs dang //
gnas yul dpa' bo dpa' mo'i thugs dam bskang //
rgyud gsum dam can bka' nyan las byed dang //
gnas bdag gter srung 'khor bcas thugs dam bskang //
rigs 'dus sku gsum bla ma'i lha tshogs kyi //
thugs dam bde chen chos dbyings klong du bskang //
nyams chag 'gal 'khrul byang zhing sor chud de //
thun mong mchog gi dngos grub bstsal du gsol //
hoH
rtsa gsum kun 'dus bla ma'i lha tshogs rnams //
dmigs med thugs rjes bdag la dgongs su gsol //
bdag sogs thog med dus nas da lta'i bar //
ma rig dbang gyur gzung 'dzin 'khrul pa yis //
lus ngag yid kyis sdig sgrib dpag med bsags //
spyi dang khyad par lhag pa'i dam las 'gal /
khyad par dpal ldan bla ma'i gsang gsum la //
ma gus log lta bag med gzhan dbang gis //
nongs pa gang bgyis snying nas 'gyod bshags na //
rang grol ye shes klong du bzod bzhes la //
bag chags 'khrul snang ka dag klong du grol //
srid pa'i sa bon gdod ma'i gzhi la zad //
'khor 'das gnyis med dag pa rab 'byams ngang //
tshangs pa mchog gi dngos grub bstsal nas kyang //
tshe rabs kun tu mi 'bral rjes bzung ste //
sku dang zhing khams yon tan phrin las rdzogs //
rje btsun khyed dang mtshungs par mdzad du gsol //
ces dang yi ge brgya pa brjod //
tshul 'di khyab bdag thams cad mkhyen //
chos kyi bdag po'i bkas gnang zhing //
gnas mdo gcod bla sprul pa'i sku
/dpal khyim sngags 'chang o rgyan sogs //
don gnyer rnams kyi bzhed skong slad //
rig 'dzin zung gi byin thob pa //
dge sbyong blo gros mtha' yas kyis //
tsa 'dra ye shes 'khor lo ru //
bgyis 'dis don gnyis lhun grub shog
/dge legs 'phel //

//
