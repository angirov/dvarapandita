\u0f01\u0f83:
lha sman rdo rje g.yu sgron ma'i gsol mchod bzhugs pa'i dbu phyogs lags so :
bsang sbyang /
stong pa'i ngang las mchod sprin rgya mtshor gyur :
A+oM sarba bid pU ra sogs /
a kA ro sogs /
lha sman g.yu sgron sku mdog dkar :
sha ba yu mo la 'chib nas :
ne'u gsing nang nas me tog 'thu :
dar dang rin chen rgyan gyis brgyan :
g.yas pas mda' dar g.yon me long :
bshud glu kyur kyur dga' ba'i tshul :
skad cig nyid la spyan drangs gyur :
hU~M:
dad pa dang ni dam tshig gis :
spyan 'dren mchod pa'i lha mo ni :
rdo rje g.yu sgron dam tshig can :
sgrub pa'i gnas 'dir gshegs su gsol :
yi ge hrIHlas skur sprul ma :
spyan ras gzigs sogs lcam gcig ma :
chos mdzad yongs kyi yum gcig mo :
de ring ming pos 'bod lags kyis :
spyan 'dren gnas 'dir gshegs su gsol :
rdo rje 'chang gis gnyer gtad nas :
gsang sngags srung ma mdzad pa'i phyir :
pad 'od o rgyan tsa ri tra :
gnas chen rnams nas gshegs su gsol :
dbang phyug shAkya seng ge yis :
dam chos rgyas par bka' bsgos bzhin :
'phags yul gangs can ljongs rnams kyi :
chos 'khor rnams nas gshegs su gsol :
khyad par tsha ba khe shod yul :
brag nag gangs ri'i cod pan can :
chu klung nags ma me tog mdzes :
shel gur dbus nas gshegs su gsol :
rdo rje g.yu sgron dam tshig can :
thugs rjes gnas 'dir byon pa legs :
rin chen sna lnga'i khri steng du :
ci bder bzhugs la 'dod don stsol :
A+oM badzra ma ma la la li li sa pa ri wA ra badzra sa ma ya dzaHdza :
sa ma ya tiSh+Tha lhan :
hU~M:
yum gcig rdo rje g.yu sgron ma :
'khor bcas dgyes byed mchod pa ni :
yan lag brgyad ldan 'o ma'i mtsho :
gtsang ma dri zhim mchod pa 'bul :
ut+pa la dang ku mu da :
puN+Ta la sogs me tog rigs :
gtsang ma dri zhim mchod pa 'bul :
a ga ru dang du ruSh+ka :
ga pur tsan+dan la sogs pa :
gtsang ma dri zhim mchod pa 'bul :
rnga chen dung dang rol mo'i tshogs :
yid 'ong mdzes pa'i sgra snyan rnams :
rdo rje g.yu sgron khyod la 'bul :
mdzes pa'i gzugs dang snyan pa'i sgra :
tsan+dan dri dang ro brgya'i zas :
lha rdzas na bza' la sogs kun :
rdo rje g.yu sgron khyod la 'bul :
gser dngul la sogs rin chen dang :
ka ra bu ram bcud kyi mchog :
ga pur la sogs sman sna rnams :
rdo rje g.yu sgron khyod la 'bul :
dam rdzas mchod gtor ri ltar spungs :
zag med bdud rtsi mtsho ltar bskyil :
rten rdzas spyan gzig gcal du bkram :
dngos bshams yid sprul 'di phul mthus :
sangs rgyas bstan pa srung ba dang :
dpal ldan bla ma'i sku tshe srings :
dge 'dun sde rgyas 'byor par ldan :
rnal 'byor bdag gi 'dod don sgrubs :
bdag cag 'khor dang bcas pa yi :
nad gdon bar chad zhi ba dang :
tshe dang bsod nams rgyas pa dang :
'khor dang longs spyod dbang du sdus :
gdug pa'i dgra bgegs tshar chod cig :
chos dang longs spyod 'byor par ldan :
gnas 'dir bstan pa dar zhing rgyas :
'gro don phyogs med khyab par mdzod :
khams gsum sems can thams cad kyi :
legs nyes spyod tshul gsal bar ston :
mngon shes rdzu 'phrul ting 'dzin sogs :
ci ltar smon pa'i dngos grub stsol :
gsal byed pra yi sgo phyes la :
longs spyod 'dod dgu'i dngos grub stsol :
mdor na phrin las gang bcol ba :
thogs pa med par lung bstan zhing :
g.yel ba med par sgrub pa sogs :
dngos grub 'byung ba'i phrin las mdzod :
A+oM badzra pra mo ha hring hring dzaHdza :
sa pa ri wA ra ma hA b+ha liM ta la kha raM khA hi /
pany+tsa a mr-ita la kha raM khA hi :
A+oM badzra ar+g+haM sogs /
badzra rU pa shab+da g+han+d+he ra sa spar+she sarba pU dza pra tIts+tsha ye swA hA:
hU~M:
rgyal ba'i yum mchog rdo rje g.yu sgron ma :
chos sku'i dbyings la spros pa mi mnga' yang :
longs sku rigs lnga ma dang mkha' 'gror ston :
sprul sku'i sman mos 'gro don mdzad la bstod :
sprul sku gnas la nges pa ma mchis kyang :
ri rab grong dang nags tshal mtsho gling dang :
lho mon bod dang rgya gar la sogs kyi :
yul rnams kun tu dngos grub ster la bstod :
chos mdzad srung ma spyan ras gzigs kyi lcam :
mngon shes rdzu 'phrul dngos grub kun gyi bdag :
dam tshig can la dgos 'dod 'bras stsol ma :
rdo rje g.yu sgron 'khor dang bcas la bstod :
nyi shu rtsa bzhi'i gnas kyi gtso mo ste :
mkha' 'gro kun gyi dbang mo khyod kho na :
'jig rten dbang phyug mi bskyod rdo rje yi :
lcam gcig rdo rje g.yu sgron gang de bstod :
sngon gyi bskal pa'i thog mar khyod nyid kyang :
sha wa ri dang pad+ma 'byung gnas dang :
mi bskyod bzang po rdo rje dga' ba sogs :
rig 'dzin yongs kyi lcam gcig khyod la 'dud :
ji ltar khas blangs bzhin du 'gro rnams la :
thugs rje can gyis nyin mtshan rgyun du gzigs :
ma bzhin brtse bas skyong ba'i mkha' 'gro ma :
g.yo med kun tu ston la gus phyag 'tshal :
gzhan la dbang sgyur 'khor lo rin chen 'dra :
dgos 'dod 'byung ba yid bzhin nor bu 'dra :
mi 'bral gzugs mchog btsun mo rin chen 'dra :
yon tan kun stsol blon po rin chen 'dra :
theg pa'i don rtogs glang po rin chen 'dra :
sa bcu bgrod mdzad rta mchog rin chen 'dra :
phas rgol 'joms mdzad dmag dpon rin chen 'dra :
dbang po brgya byin ltar ni longs spyod che :
me tog pad+ma ltar ni sku mdangs legs :
u dumawa ra ltar ni skye ba dkon :
nam mkha'i 'ja' tshon ltar ni kha dog legs :
phyag na rdo rje ltar ni mthu rtsal che :
'jig rten mgon po ltar ni kun gyis bstod :
thun mong dngos grub ma lus stsol ba dang :
dus rnams kun tu lha mo khyod la bstod :
de nas gsol kha byed na slar gso bran dang a kA ro brjod na rung :
hU~M:
rdo rje brtan ma g.yu sgron ma :
sku mdog kun+da ltar dkar zhing :
bcu drug lon pa'i lang tsho can :
khyad par 'phags pa'i lha mo ni :
zhi zhing 'dzum pa'i ngang tshul can :
spyan gnyis sgrub pa po la gzigs :
g.yu yi smin ma dung gi tshems :
phyag g.yas mda' dar nam mkhar phyar :
g.yon pas dngul dkar me long 'dzin :
sman sha yu mo chibs su 'chib :
lha rdzas na bza' dgu brtsegs gsol :
rin chen rgyan rnams kun gyis brgyan :
khyod kyi na bza'i sul rnams nas :
rin chen sna tshogs char du 'beb :
sgrub mchog 'dod pa'i re ba skong :
mkha' 'gro dkar mo'i tshogs kyis bskor :
lhab lhub na bza'i rgyan dang ldan :
sil snyan rol mo'i sgra dang bcas :
bran g.yog mang po'i 'khor dang bcas :
'dir byon gtsang ma'i phud la rol :
dam rdzas gtor ma 'di bzhes la :
longs spyod 'dod dgu'i dngos grub stsol :
sngon tshe pad+mas bka' bsgos bzhin :
bcol ba'i phrin las 'grub par mdzod :
rigs bzhi'i sman btsun mched bzhi ni :
sngo ser dmar dang ljang ba'i mdog :
drel rta rkyang dang 'brong la 'chib :
rang rang rigs kyi phyag mtshan 'dzin :
rigs bzhi'i mkha' 'gro'i tshogs kyis bskor :
lhab lhub mang po'i rgyan dang ldan :
sil snyan rol mo'i sgra dang bcas :
bran g.yog mang po'i 'khor gyis bskor :
'dir byon gtsang ma'i phud la rol :
dam rdzas gtor ma 'di bzhes la :
phrin las rnam bzhi'i dngos grub stsol :
sngon tshe pad+mas bka' bsgos bzhin :
bcol ba'i phrin las 'grub par mdzod :
rdo rje brtan ma bcu gnyis ni :
sku mdog phyag mtshan sna tshogs ldan :
so so'i zhon pa sna tshogs 'chib :
rigs dang mthun pa'i 'khor gyis bskor :
phyi 'khor sman mo 'bum phrag dang :
ma lus 'khor dang yang 'khor bcas :
lhab lhub na bza'i rgyan dang ldan :
sil snyan rol mo'i sgra dang bcas :
bran g.yog mang po'i 'khor gyis bskor :
'dir byon gtsang ma'i phud la rol :
dam rdzas gtor ma 'di bzhes la :
so so'i dngos grub thams cad stsol :
rdo rje g.yu sgron 'khor bcas la :
snga ma las byas gtang rag gtong :
phyi ma las bcol zhu skyems 'bul :
da lta las kyi gnyer zas 'di :
dgyes pa chen pos bzhes su gsol :
rdo rje 'chang dbang he ru ka :
ston pa gsang bdag rta mgrin dang :
mkha' 'gro seng gdong pad+ma 'byung :
bzhad pa rdo rje karma pa :
sangs rgyas dbon po gar gyi dbang :
sum ldan rdo rje 'dzin pa yi :
bka' dang dam la ma 'da' bar :
ma ltar bsten no dbang ma che :
sring ltar bsten no snying ma ring :
mdza' ltar bsten no gzhung ma ngan :
bran ltar bsten no zhe ma sdang :
dkon mchog gsum gyi dbu 'phang bstod :
bdag gi brgyud pa'i bstan pa srungs :
bla ma rnams kyi sku tshe srings :
lung rtogs chos srid 'dzin pa yi :
dge 'dun sde rnams skyong bar mdzod :
mi mthun rkyen rnams zhi ba dang :
tshe bsod dpal 'byor rgyas par mdzod :
snang srid thams cad dbang du sdus :
bstan dang bdag cag dpon slob la :
sdang ba'i dgra bo thams cad thul :
byin pa'i zas 'di khyod kyis gsol :
bcol pa'i las rnams thams cad sgrubs :
ji ltar gdams pa'i ngag la nyon :
bdag gi dgos pa'i don rnams sgrubs :
ma rung gdug pa'i dgra 'di sod :
gnod par byed pa'i bgegs rnams thul :
bar chad rkyen rnams thams cad zlog :
sdod pa'i gnas mal khyod kyis srungs :
nye bar mkho ba'i yo byad spel :
brgyud pa 'dzin pa'i las rnams sgrubs :
'di nas byang chub ma thob bar :
rtag tu mi 'bral 'grogs nas kyang :
ji ltar 'dod pa'i re ba kun :
'bad pa med par 'grub par mdzod :
de nas skong ba byed na gnam chos nas 'byung ba ltar bya ste /
hrI:
sring cig rdo rje g.yu sgron ma'i :
thugs dam gnyan po bdag gis bskang :
dam tshig nyams pa thams cad bshags :
gang bcol las rnams khyod kyis sgrubs :
mchod yon zhabs bsil me tog spos :
mar me dri dang zhal zas dang :
rol mo sgra dbyangs thams cad kyis :
g.yu sgron 'khor bcas thugs dam bskang :
'dod yon lnga dang rin chen bdun :
bkra shis rtags brgyad la sogs pa'i :
phyi nang gsang ba'i mchod rdzas kyis :
g.yu sgron 'khor bcas thugs dam bskang :
g.yag lug ra gsum lha 'bri dang :
dkor nor ri dwags g.yung dwags sogs :
mthun rdzas rnam pa sna tshogs kyis :
g.yu sgron 'khor bcas thugs dam bskang :
bdag cag bag med dbang gyur nas :
sdom pa gsum dang 'gal ba yi :
nyams pa thams cad mthol zhing bshags :
bzod par bzhes nas dgyes par mdzod :
khyed la phrin las bcol ba ni :
dpal ldan bla ma'i sku tshe srings :
bdag cag dpon slob 'khor bcas kyi :
mi mthun rkyen dang bar chod sol :
pha rol byad dang rbod gtong dang :
skag dang sri dang ltas ngan dang :
rmi lam mtshan ltas ngan pa sogs :
mi mthun phyogs rnams thams cad zlog :
bdag dang bdag la sdang ba yi :
dam nyams sdig can dgra bgegs 'di :
lo zla zhag tu ma bzhag par :
da lta nyid du myur du sgrol :
khyod ni srung ma thugs dam can :
bdag ni rnal 'byor dam tshig can :
khyed dang dam tshig gcig pa'i phyir :
bcol pa'i phrin las 'grub par mdzod :
gtor 'bul bsdus pa ni /
hrI:
steng phyogs dag pa 'phrul gyi gzhal yas na :
rin chen sprin dkar brtsegs pa'i gur khang nas :
rdo rje g.yu sgron sman btsun 'khor dang bcas :
'dir gshegs brgyan pa'i gtor ma 'di bzhes la :
bcol ba'i phrin las gnyan po 'grub par mdzod :
dam rdzas gtsang ma bsham pa'i mchod pa 'di :
rdo rje g.yu sgron ma la mchod par 'bul :
thugs rjes brtser dgongs sbyin pa'i mchod pa bzhes :
mchod pa bzhes shig a la la ho :
A+oM badzra ma ma la la li li sarba pany+tsa a mr-ita pU dza khA hi :
zhes phud gtor na yang rung ba'o //
'di yi sgrub thabs klong chen rab 'byams pas mdzad par bdag bskyed du mdzad par bshad /
dbang phyug rdo rjes 'di kho na ltar mdzad nas /
bdag bskyed spyan ras gzigs su nges par bskyed /
ma Ni bsgrang ba sogs mdzad /
yang na gu ru bsgoms kyang 'gal ba med gsungs /
kar lugs sngags ni :
oM badzra pra mo ha hriM hriM dza :
zhes dang /
A+oM b+hi lug k+Sha na a lo k+Sha kha ya swA hA:
zhes bsnyen sngags so //
A+oM b+hi li b+hi li khyi li khyi li a lo k+Sha kha ya swA hA:
zhes sgrub sngags rgyun du byed na de gas chog
/las sbyor pra sgrub sngags ni gzhung du gsal /
mkhas grub lung rig nyi mas /
mtshan sngags ni /
A+oM AHbadzra shA sa na ma hA bA la b+hi ro tsa nA dI pe swA hA:
'di mdzad /
klong chen rab 'byams pa'i rin chen shog 'dra las /
A+oM badzra pra mo ha hriM hriM swA hA:
gnam chos las /
oM badzra pra mo ha ba su sid+d+hi hriM dzaHhU~M swA hA:
'brug lugs sngags ni /
oM ma ma la la li li :
zhes gsungs so //
zhi sgrub 'di kar 'brug lugs klong chen rab 'byams pa gnam chos mthun par thugs srog hrIHyig la /
lung rig nyi mas ming yig dang po ste dkar po yin gsungs so //
de ltar gtor chog 'di ni gnam chos las byung ba dang /
rje dbang phyug rdo rje dang /
mthu chen rdo rje 'dzin pa /
klong chen rab 'byams dang /
lung rig nyi ma rnams kyis mdzad pa'i khungs btsun la brten te /
rat+na lugs dang nyang lugs pad gling sogs dang mi 'gal bar /
sngags 'chang rA ga a s+yas bsgrigs pa nyes 'gal mchis na lha mo nyid la bshags shing /
dge bas bdag gi brgyud pa nges par 'dzin pa rnams la phrin las thogs pa med par 'grub pa'i rgyur gyur cig
/sarba mang+ga laM///
/
