@#//
dag snang mi tra'i snying thig las /
tshe skor sgrub thabs sogs khrigs su bsdebs pa tshe dang ye shes mchog gi dpal ster bzhugs //
zla zhun bdud rtsi'i sgegs pa'i mtshan dpe'i 'dzum //
dus kyi mun pa mthar byed ga pur 'od //
mtha' yas sras bcas rgyal bas bsngags de yis //
tshe dang ye shes kun muta rgyas par mdzod //
'di la bzhi /
lha yi bskyed bzlas /
dbang gi cho ga
/las sbyor /
nang dang gsang ba mchog gi sgrub thabs nyams su len tshul lo //
dang po la /
sngon 'gro /
dngos gzhi /
rjes so //
dang po sngon 'gro'i thog ma skyabs 'gro ni /
gtsang ma'i gnas su bde ba'i stan la 'khod pas tshogs zhing gsal btab ste /
na mo :
rigs kun khyab bdag bla ma rje :
dngos grub 'byung gnas yi dam lha :
bar chad kun sel mkha' 'gro'i tshogs :
snying nas gus pas skyabs su mchi :
lan gsum /
gnyis pa sems bskyed ni /
ho :
ma gyur rigs drug sems can kun :
sangs rgyas go 'phang 'thob bya'i phyir :
nyes spyod kun sdom dge chos sdud :
gzhan phan byang chub sems bskyed do :
lan gsum /
gsum pa tshogs gsag pa ni /
rdo rje slob dpon sogs lan gsum /
bzhi pa 'gal rkyen bsal ba ni /
oM hrIHpad+man+ta kr-ita sarba big+h+nAn ha na ha na hU~M phaTaH
hU~M hU~M hU~M/
sum+b+ha nis gzir /
badzra dz+nyA na rak+Sha rak+Sha b+h+rU~MH
lnga pa mthun rkyen sgrub pa ni /
oM AHhU~M:
gnas yul bde chen pad+mo bkod :
dag par rab 'byams zhing gi dbus :
phyi nang gsang ba'i mchod rdzas kun :
nam mkha' mdzod kyi 'khor lor gyur :
oM AHhU~M sarba pU dza me g+ha sa ma ye hU~M:
gnyis pa dngos gzhi'i dang po lha bskyed ni /
a :
stong pa'i ngang las snying rje'i rtsal :
a yig dkar po 'od 'bar las :
rang nyid bcom ldan tshe dpag med :
ston zla'i mdog can zhi zhing 'dzum :
mnyam gzhag phyag rgyas tshe bum 'dzin :
dar dang rin chen rgyan gyis brgyan :
rdo rje'i skyil krung pad zlar bzhugs :
'od zer gzi brjid lham mer gsal :
gnas gsum yi ge'i 'phro 'du yis :
ye shes spyan drangs gnyis med bstim :
hrI:
gzhi dbyings chos sku'i pho brang nas :
gzhi snang so sor kun rtog pa :
pad+ma'i rigs mchog bcom ldan 'das :
'od snang mtha' yas tshe dpag med :
gnas 'dir byin rlobs dbang mchog skur :
lus ngag yid la ye shes skyed :
tshe bsod dpal 'byor nyams rtogs spor :
mchog dang thun mong dngos grub stsol :
oM a pa ri mi ta A yur+dz+nyA na satwa sa ma ya e h+ye hi :
dzaHhU~M baM ho :
gsum pa phyag 'tshal ba /
hrI:
'chi med tshe yi dkyil 'khor pa :
gdod nas rang dang lhan cig skyes :
gnyis 'dzin bral ba lta ba'i phyag :
dag mnyam chos sku'i dbyings su 'tshal :
na mo na ma mi :
bzhi pa mchod pa ni /
oM:
dngos 'byor yid kyis rnam sprul pa'i :
zhing khams rgya mtsho'i mchod rdzas kun :
'chi med tshe yi lha la 'bul :
bzhes nas tshe dang ye shes stsol :
sarba pU dza ho :
lnga pa bstod pa ni /
hrI:
phyogs bcu'i sangs rgyas thams cad kyi :
so sor rtog pa'i ye shes sku :
gdod ma'i mgon po snang mtha' yas :
tshe dpag med la phyag 'tshal bstod :
drug pa bzlas pa ni /
thugs dkar zla steng a yig mthar :
gzungs sngags phreng bas bskor ba las :
'od 'phros srid zhi'i tshe bcud bsdus :
'chi med rdo rje'i srog 'grub gyur :
oM a pa ri mi ta A yur+dz+nyA na sarba sid+d+hi hU~M hrI:
zhes bzla thun mthar /
oM na mo b+ha ga wa te /
a pa ri mi ta A yur+dz+nyA na su bi nish+tsi ta te dz+wa rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM puN+ye puN+ye /
ma hA puN+ye /
a pa ri mi ta puN+ye /
a pa ri mi ta puN+ye dz+nyA na saM b+hA ro pa tsi te /
oM sarba saMskAr pa ri shud+d+ha d+harmA te ga ga na sa mut+ga te swa b+hA wa bi shud+d+he ma hA na ya pa ri wa re swA hA/
zhes tshe dpag med kyi gzungs ring yang ci nus dang /
tshe 'gugs gzhung ngam zur byang ltar sbyar la /
dbyangs gsal rten snying yang bzla /
tshogs mchod dgos na zur byang rje bla mas mdzad pa sbyar /
gsum pa rjes la yi ge brgya pas nongs pa bshags /
dang po bsdu ldang ni /
lha snang 'od gsal dbyings su thim :
dbyings rig 'du 'bral med pa'i ngang :

slar yang zung 'jug sgyu ma'i sku :
ye shes chen po'i rol par shar :
gnyis pa bsngo smon ni /
dge ba 'di yis myur du bdag
/tshe dpag med mgon 'grub gyur nas sogs /
gsum pa shis brjod ni /
'chi med rdo rje mi tra dang //
pad 'byung tshe dpag med pa yis //
byin gyis brlabs pas skye 'chi med //
rdo rje tshe yi bkra shis shog
/ces sogs brjod la spyod lam la 'jug par bya'o //
!
//gnyis pa dbang gi cho ga ni /
rdul tshon gyis pad+ma 'dab brgyad bris pa'am /
maN+Dal la tshom bu gcig bkod pa'i steng many+dzi'i khar bum pa tshe rdzas btab pa rgyun 'bab kyi chus bkang ba dang /
de'i g.yas su cong zhi dang /
brag zhun /
'bras bu gsum /
rtsa ba lnga /
dbang lag sor mo lnga pa /
rtag ngu /
bla ma grub thob tshe'i rig 'dzin brnyes pa'i dri chen dri chu rnyed na dang /
ma 'byor tshe bdud rtsi chos sman btab pa'i tshe ril /
g.yon du tshe chang /
rgyab tu tshe mda' sor tshad kyis 'jal ba bkod /
mtha' skor du nyer spyod kyi mchod pa bskor bshams /
rgyab tu zhi gtor dkar zlum dang /
g.yas g.yon du sman raka
/sngon 'gro dkar bgegs /
tshogs dang bka' srung gi mchod gtor bcas 'du byas la /
brgyud 'debs /
skyabs sems yan lag brgyad pa'i mthar /
bgegs gtor spyi ltar bsngo /
mchod pa byin rlabs nas brtsam bstod pa'i bar las byang dkyus ltar gtang /
b+h+rU~M bi shwa bi shud+d+he /
oM a pa ri mi ta A yur+dz+nyA na sarba sid+d+hi hU~M hrI:
phaT dzaH
zhes sbyar bas dzapa? khang dbye /
las byang ltar bzlas pa 'os stun dang /
bum pa rang byung gi gzhal yas khang lhun gyis rdzogs pa'i dbus su mgon po tshe mtha' yas pa bzhugs pa'i sku las 'chi med ye shes kyi bdud rtsi'i rgyun byung /
bum chu dang ro gcig tu 'dres par gyur /
ces dmigs la bzlas pa cung zad bya /
las bum du dpal rta mchog rol pa thod dbyug dang sdigs mdzub mdzad pa gsal ba'i sku las rdo rje bdud rtsi'i rdul phra rab dpag tu med pa babs pas bum pa gang bar gyur par mos pas las sngags /
hrIHpad+mAn+ta kr-ita badzra kro d+ha h+ya gr-I wa sarba big+h+nAn ha na ha na hU~M phaTaH
ces brgya rtsa sogs bzla /
rjes tshe 'gug dang /
dbyangs gsal yig rgya rten snying bzlas mthar /
mchod bstod /
oM AHhU~M/
zhes mchod yon phul bas lha 'od du zhu ba bum pa'i chu dang ro gcig tu gyur /
ces lha 'od zhu bya /
zur byang gi tshogs mchod bar pa dngos grub tu rol pa'i bar gtang /
grub na bdag 'jug dang ma lcogs na rig pa'i me tog dor la gnang ba nod /
slob ma sgo drung du 'dus pa la khrus nas dbyung /
nang du 'jug pa dang bgegs bskrad /
srung 'khor bsgom /
chos bshad ji ltar rigs pa dang /
de yang 'jig rten dang 'jig rten las 'das pa'i dngos grub thams cad kyi bsgrub gzhi /
zag med kyi yon tan mtha' dag 'byung ba'i gnas de bzhin gshegs pa'i gsang ba ma lus pa'i mdzod dam pa ni /
chos sku rnam kun mchog ldan gyi stong nyid mthar thug pa ste /
de ni mchog tu mi 'gyur ba'i bde chen gyi go 'phang las nam yang nyams pa med pa'i gsung rdo rje so sor rtog pa'i ye shes kyi dpyid kyis sgeg pa'i rjes chags rol pa chen po'i cho 'phrul gyis sku gsum zhing khams rab 'byams mnga' dbang bsgyur pa las /
byin rlabs dang dngos grub myur ba la thugs rje dang smon lam gyi dbang gis dang /
thabs mkhas snying rje'i cho 'phrul mi zad pas pad+ma'i rigs kyi dkyil 'khor nyid dngos grub kyi 'jug pa myur ba'i tshul /
smin gter gar dbang tshe dpag med pa'i lo rgyus las /
lha gzhan bsgrubs kyang nga nyid sgrub pa ste :
bzang ngan phyogs ris 'di zhes dbye ba med :
'on kyang sngon gyi smon lam khyad par gyis :
pad+ma'i rigs su sgrub na dngos grub myur :
phrin las mtha' rgyas gzhan snang dbang du sdud :
'gal rkyen mi 'byung byang chub go 'phang nye :
zhes rgyu mtshan dang dgos pa du mas bsngags pa ltar pad+ma'i rigs kyi khyab bdag dkyil 'khor dbang phyug chen po'i sgrub tshul rmad du byung ba 'di ni /
shin tu snyigs mar gyur pa'i sdug bsngal gyi zug rngus bstan dang yid can mtha' dag nyams par gyur pa 'di lta bu'i skabs su yang /
sangs rgyas kyi phrin las nam yang dus las yol ba med pas rgyal kun ye shes phung po rje btsun 'jam pa'i rdo rje 'jig bral gyi slob dpon chen po'i tshul du snang ba 7pad+ma 'od gsal mdo sngags gling pa'am 'jam dbyangs mkhyen brtse'i dbang po la bka' babs chen po rnam pa bdun du bzhugs pa'i bye brag
/zab mo dag snang gi cha shas te /
'phags pa 'jig rten dbang phyug gi rnam 'phrul /
'phags yul grub pa'i dbang phyug grub chen mi tra dzo ki zhes ngo mtshar ba'i rnam thar brgyad kyis khyad par du byas pa gang gis /
dag pa ye shes kyi skus rjes su bzung ste bstsal pa'i zab tig rdo rje'i tshe sgrub pa'i man ngag khyad par can gyi rim pa dbang gi cho ga bgyid pa la /
phyi nang gsang ba mchog gi sgrub tshul dang smin grol gyi rnam gzhag bzhugs pa las /
dang po phyi sgrub tshe dpag med dkar po'i dkyil 'khor du smin par byed pa'i skabs su babs pa ste /
de la bdag gi bgyi 'os rnams song zin nas /
slob mas dkyil 'khor du 'jug ste smin par bya ba'i phyir maN+Dal phul /
gsol ba 'debs pa 'di yi rjes zlos mdzod /
ye shes chen po tshe yi bdag :
rdo rje slob dpon dgongs su gsol :
bdag cag 'chi med 'thob bya'i phyir :
rig 'dzin tshe yi dbang bskur stsol :
ces lan gsum /
tshogs gsag pa'i slad du skyabs yul mdun bskyed dang dbyer med pa'i bcom ldan 'das tshe dpag med pa la /
sangs rgyas dang byang chub sems dpa' dpa' bo rnal 'byor ma'i tshogs dang bcas pas bskor ba la /
'di nas byang chub kyi bar yid ches rtse gcig pas skyabs su 'gro ba dang /
kun rdzob dang don dam pa'i bdag nyid can gyi byang chub tu sems bskyed pa /
gsag sbyang gi snying po yan lag brgyad pa rnams tshig rjes su don dran bzhin pas 'di'i rjes zlos mdzod /
rdo rje slob dpon sogs lan gsum /
de nas dbang gi gzhi 'god pa ye shes pa dbab pa la dmigs pa 'di ltar mdzod /
snod bcud kyi chos kun mi dmigs 'od gsal stong nyid du dag pa'i ngang las /
ye shes kyi rang rtsal 'og min bde chen pad+mo bkod pa chen po'i cho 'phrul 'byams klas pa'i dbus su /
pad zla'i steng du slob ma'i sems nyid a yig dkar gsal yongs su gyur pa las de bzhin gshegs pa thams cad kyi gsung rdo rje tshe dang ye shes dpag tu med pa'i mgon po dkyil 'khor gyi dbang phyug
/sku mdog dkar gsal zla ba nor bu chu shel gyi mdog can /
mtshan dpe'i me tog blta na sdug pas mdzes par sgegs pa /
shin tu bzang po'i ngang tshul gyi zhal can zhi zhing 'dzum pa /
phyag mnyam gzhag gi steng 'chi med ye shes kyi bdud rtsi'i gang ba'i bum pa bsnams pa /
zhabs rdo rje'i dkyil krung gis bzhugs shing /
longs spyod rdzogs pa'i rgyan chas bcu drug gis spras pa /
snang stong gnyis med mkha' khyab ye shes rdo rje'i sku can du gsal ba'i gnas gsum gyi yi ge'i 'od zer spro bsdu dang /
slob dpon dang mdun bskyed dbyer med pa la dad mos gdung shugs drags pos bskul bas phyogs dus zhing rab 'byams na bzhugs pa'i bla ma rgyal ba sras dang bcas pa dang /
khyad par nub phyogs bde ba can sogs nas mgon po tshe dpag med pa'i dkyil 'khor gyi lha tshogs thams cad sku phyag rgya /
gsung yig 'bru /
thugs phyag mtshan gyi rnam pa char drag tu babs pa bzhin byon nas khyed rnams la gnyis su med par thim pas byin gyis brlabs par bsam /
las byang gi spyan 'dren brjod /
spos rol dang bcas byin dbab /
tiSh+Tha badzra brjod de brtan par bya /
slar yang bdag mdun dkyil 'khor gyi lha tshogs rnams kyi thugs ka nas 'od zer gyi tshogs dpag tu med pa 'phros /
snod bcud thams cad la ye shes kyi snang bas khyab /
brtan g.yo dwangs mar bzhus pa'i bcud dang /
bla ma rgyal ba sras dang bcas pa'i mkhyen brtse nus pa'i ye shes kyi tshe /
khyad par bsgrub bya'i bla tshe chad nyams yar 'thor ral dang zhig pa thams cad dbang med du bsdus nas /
mdun gyi sgrub rdzas dang slob ma'i sgo gsum la sib sib thim par mos shig
/mda' dar g.yab cing spos rol dbyangs dang bcas te /
a :
gdod ma'i mgon po sogs tshe 'gug sngags bcas brjod /
de nas dbang dngos la /
dang po sku bum pa'i dbang gi slad du dkyil 'khor gyi gtso bo'i thugs ka nas spros pa'i rig pa'i lha mo rnams kyis bkra shis pa'i rnam pa du ma dang ldan pas /
'chi med ye shes kyi rang bzhin bdud rtsi'i gang ba'i rin po che'i bum pas spyi bo nas dbang bskur ba'i mos pa mdzod /
oM:
bkra shis bum pa'i gzhal yas na :
tshe dpag med mgon lha tshogs bzhugs :
'od zhu bdud rtsi'i dbang bskur bas :
'gyur med rdo rje'i sku thob shog :
kA ya a b+hi Shiny+tsa oM:
bum pa spyir bor bzhag cing bum chu blud /
de ltar bum pa bzang po las byung ba'i 'chi med ye shes kyi bdud rtsi 'o ma lta bu'i rgyun gyis lus kyi nang thams cad gang /
dri ma thams cad dag
/bum pa'i dbang thob /
lus skye 'chi med pa rdo rje ye shes kyi sku 'grub pa'i skal pa can du byas par mos mdzod /
gnyis pa gsung bdud rtsi'i dbang gi slad du /
bla ma tshe dpag med pa'i bde stong byang chub sems kyi bdud rtsi'i bcud myang bar mos mdzod /
A:
rang byung rdo rje'i ka pA lar :
byang chub sems kyi bcud kyis gtams :
bde stong rol pa'i dbang bskur bas :
mi shigs rdo rje'i srog 'grub shog :
wA ka a b+hi Shiny+tsa A:
thod pa mgrin par bzhag cing bdud rtsi myang /
bdud rtsi mgrin pa nas brgyud dwangs ma'i thig le dang 'dres /
lus kyi nang gi khams thams cad la khyab /
bde ba'i ye shes rgyud la skyes pas dug gsum gyi rtog pa 'gag
/ngag las rlung gi rgyu ba dbyings su 'ching /
gsung gzhom med rdo rje'i ye shes 'pho med nA da'i tshe grub par mos mdzod /
gsum pa thugs ril bu'i dbang bskur ba la /
bla ma tshe dpag med pa'i thugs bde stong rnam pa thams cad pa'i ye shes ril bu'i gzugs su shar ba /
brtan g.yo srid bzhi'i dwangs bcud ma lus pa 'dus pa'i bdag nyid can rdo rje lce yi lam brgyud snying dbus mi shigs pa'i thig le'i gsos su byin par mos mdzod /
hU~M:
'khor 'das dwangs ma kun bsdus pa'i :
ye shes mchog gi dam tshig rdzas :
ra sa yA na'i dbang bskur bas :
'od gsal rdo rje'i tshe thob shog :
tsit+ta a b+hi Shiny+tsa hU~M:
tshi ril snying khar gtugs shing sbyin /
rdo rje tshe yi dkyil 'khor gyi lha'i ye shes dang gnyis su med pa'i ril bu snying gar son pas dwangs ma bde ba chen po'i ngo bo dang gcig tu gyur /
zhu bde rnam par mi rtog pa'i lhan skyes ye shes kyi de nyid rgyud la sad par byas /
mchog tu mi 'gyur rdo rje'i thugs ye shes kyi tshe dngos su grub par mos mdzod /
slar yang bdag mdun lha tshogs rnams kyi sku las 'phros pa'i 'od zer dang /
tshe'i mgyogs ma'i tshogs nyi zer gyi rdul ltar spros pas brtan g.yo srid zhi'i tshe yi dwangs bcud ma lus pa 'chi med rdo rje tshe yi bdud rtsi'i zil mngar gyi rnam par bsdus nas /
khyod rang gi sgo gsum la sib sib thim zhing gnyug ma'i rdo rje gsum gyi ye shes dang gnyis med gcig tu 'dres shing byin gyis brlabs par mos mdzod /
slar yang tshe 'gugs gtang la /
bzlas pa mang du bya zhing tshe pra brtags /
lus kyi nang gi tshe yi dwangs ma'i bcud thams cad thugs srog sa bon la thim /
gnyug ma mi shigs rdo rje sems dpa'i ye shes kyi thig le dang gnyis su med par rgyas gdab pas brtan par byas pa mos mdzod /
tshe mda' spyi bor rgya gram du bzhag
/a :
spros pas srid zhir khyab pa'i tshe :
bsdus pas thig le nyag gcig klong :
'pho 'gyur med pa'i rgyas btab pas :
ye shes chen po'i srog 'grub shog :
dz+nyA na badzra rak+Sha rak+Sha :
ye d+harmA sngon du 'gro bas shis brjod bya /
dam tshig khas blangs /
gtang rag maN+Dal /
lus 'bul dge bsngo bcas byas la slob ma rnams rang gnas su gtang /
slob dpon gyis rjes rim mthar /     'di ni dil mkhyen rin po che 7'gyur med theg mchog bstan pa'i rgyal mtshan gyi gsung yin nges su 'dug kyang /
'di man mdzad 'phro lus pa'am mjug bor zag gis gnas skabs ma rnyed kyang /
slad nas thabs 'tshol gyis rnyed na dkyus su 'jug gal shin tu che bar dwags po sprul skus zhu zhing gsol ba 'debs pa lags so ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas dbang lung gi rgyun la zhib rtog dgos pa yin no //
