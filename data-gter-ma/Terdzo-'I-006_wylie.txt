@#//
lha chen gyi me mchod khams gsum dbang byed ces bya ba bzhugs so //
oM swasti /
dpal pad+ma gar gyi dbang phyug la phyag 'tshal lo //
'dir bka' srung lha chen gyi me mchod bya ba'i rim pa ni /
yar ngo'i rgyal dang ldan pa'i tshes brgyad dam bco lnga'am /
mar ngo'i tshes dgu lta bu'i dgong gi cha la /
tshong 'dus kyi sas bri thab kyi tshe chag chag gdab cing /
rtsig thab kyi tshe de la rgyu byas pa'i thab khung zla gam dmar po rgyar mdzub gang dang /
dpangs su de'i phyed cha sor bzhi pa'i kha khyer mu ran dang bcas pa lcags kyu'i mtshan ma can gyi nang du /
tsan dan dmar po dang /
mdzo mo shing dang /
'ol mo se sogs skyur ba'i shing rnams gang rnyed kyis bud shing zla gam du brtsig
/g.yas phyogs su til gyi mar khu'am ma 'byor na 'bru mar dang /
sngar gyi shing rnams gang rigs kyi sdong po'i cha las byung ba'i yam shing sor lnga pa mngar gsum dang mar khur nyugs pa grangs ji ltar 'os pa dang /
rtsa ba'i rdzas tsan dan dmar po'i byang bu la rdzas sna bzhis dmigs bya'i rU pa ming rus can bris la pho mo'i khyad par gyi gzhon nu'i khu rdul byugs pa dang /
gzhan yang ut+pal dmar po sogs me tog dmar po'i rigs /
mngar gsum /
tsan dan dmar po /
myos byed kyi 'bras bu /
sha lnga bdud rtsi lnga /
rin po che sna tshogs /
'bru sna /
bza' bca' sogs kha zas bzang dgu dang /
dbang spyi'i rdzas skyur ba'i 'bras bu dang zla mtshan sogs gang rnyed so so'am gcig tu bsres kyang rung ste /
thams cad kyang rgya skyegs kyi khu bas kha dog bsgyur pa /
g.yon ngos su zangs gzhong du 'bru sna'i phye sman spos mngar gsum dang sbyar ba chang dang sbrang rtsis sbrus pa'i gtor ma rin po che'i snye ma'i dbyibs can 'khor lnga pa mtheb kyu ril bus bskor ba /
bza' bca' sna tshogs kyis brgyan cing dar dmar gyi gur phub pa dang /
mngar gsum chang dang sbyar ba'i btung ba /
mchod rdzas me tog dmar po /
khyad par gyi sbyar spos /
til mar gyi sgron me /
tsan dan gyi dri chab /
bza' bca'i zhal zas rnams bsham /
mdun du rdor dril dgang blug nang mchod sogs mkho ba'i yo byad rnams tshogs par byas la /
chas gos dmar po bstar nas chags pa'i sems dang ldan pas skyil krung gis kha nub tu phyogs pas 'dug la /
thugs rje chen po zhi khro gang rung gi bdag bskyed bzlas pa'i bar byas nas /
dkyil 'khor rdzogs par bsgoms pa yin na 'khor rnams rang la bsdus te rang nyid gtso bo'i nga rgyal gyis me mchod la 'jug ste /
mchod gtor rnams la nang mchod 'thor zhing /
raM yaM khaM gis bsang /
swa b+hA was sbyang /
thams cad stong nyid nam mkha'i ngang :
b+h+rU~M las rin chen snod nang du :
A+o~M las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
A+o~M badzra puSh+pe d+hU pe A lo ke gan+d+he nai bid+yA shab+da pU dza sa ma ya hU~M:
zhes pas mchod pa dang /
gtor gzhong rat+na'i gzhal yas su :
gtor ma 'dod yon phung por 'bar :
A+o~M AHhU~M ha ho hrI:sa gtor ma brlab /
bsreg rdzas rnams A+o~M AHhU~M gis zag pa med pa bdud rtsi'i rang bzhin can du gyur par bsam mo //
de nas thab bsang sbyang /
stong pa'i ngang las mdun du dbang gi thab khung pad+ma rA ga'i rang bzhin can zla gam dmar po kha khyer dang bcas pa 'od zer dmar po 'phro bar bsam la /
A+o~M ag+ne dz+wa la raM:
zhes smad 'tshong ma'i mes sbar la /
A+o~M sarba b+hU ta rak+Sha hU~M hU~M:
zhes srung ba'i 'khor los bcings par bsam /
thab kyi nang du raM las 'bar ba'i me'i dbus su pad+ma dang nyi ma'i dkyil 'khor gyi steng du aM yig dmar po 'bar ba /
de las 'od zer 'phros /
'phags pa mchod /
snod bcud thams cad dbang du bsdus nas 'od zer dmar po'i rnam pas aM la thim /
de yongs su gyur pa las /
lha chen dbang phyug chen po sku mdog pad+ma rA ga ltar dmar zhing 'od 'bar ba /
zhal gcig phyag gnyis spyan gsum pa chags pa dang sgeg pa'i nyams can /
cung zad khro la 'dzum pa /
g.yas khams gsum 'gugs pa'i lcags kyu 'phyar stabs su 'dzin cing /
g.yon sdigs mdzub dang bcas pas rlung gi zhags pa 'dzin pa /
zhabs g.yas bskum zhing g.yon brkyang ba'i dor stabs kyis bzhugs pa /
dbu skra ral pa'i thor tshugs can zur phud la zla ba tshes pas brgyan pa /
gcer bu ling+ga sgreng zhing bde ba rgyas pa'i nyams gsal ba /
dar sna tshogs pa'i stod g.yogs dang cod pan 'chang zhing /
ut+pal dmar po'i do shal dang rin po che'i rgyan gyis brgyan pa /
de'i g.yon du yum u mAHde bIHdmar gsal mdzes 'dzum lang tsho rgyas shing lcags kyu dang zhags pa 'dzin pa /
dar dang me tog dmar po'i rgyan can skra grol ba /
lha mo'i cha byad rdzogs pas yab la brten te bzhengs stabs su gnas pa /
phyogs kyi 'dab ma bzhi la gsang ba'i DA ki 'gugs byed ma /
'ching byed ma /
rmongs byed ma /
myos byed ma bzhi ste /
thams cad kyang bin+du ka'i mdog can lcags kyu dang zhags pa 'dzin pa 'dzum zhing chags pa'i nyams can /
'greng stabs su 'khod pa /
gzhan yang khams gsum gyi dregs pa can thams cad kyis bskor zhing 'od zer dmar po rab tu 'khrug pa'i dbus na bzhugs par bsam la /
de rnams kyi spyi bor A+o~M/
mgrin par AH
snying gar hU~M dang so so'i sa bon gyis mtshan pa dang /
rang gi snying ga nas 'phros pa'i 'od zer gyis tshangs pa'i gnas dang /
gangs dkar ti se /
rgya mtsho chen po'i 'gram la sogs pa nas lha chen lcam dral 'khor dang bcas pa nam mkha' la sprin phung gtibs pa bzhin du byon par bsam la /
A+o~M ma hA de ba A kar+ShA ya dzaHdza :
zhes bzla zhing sbyar ba'i spos sreg pa dang bcas /
dza :
tshur byon tshur byon lha chen po :
'jig rten skyong ba dbang phyug che :
mngon shes rdzu 'phrul thabs la mkhas :
chags pa'i zhal la sgeg pa'i sku :
gu lang chen po lha yi lha :
u mAHyum dang gnyis su med :
khyod ni dbang phyug chen po ste :
khams gsum ma lus dbang du byed :
khyod ni 'jigs byed chen po ste :
srid gsum ma lus zil gyis gnon :
dregs pa'i lha chen thams cad kyang :
khyod kyi 'khor dang g.yog lags kyi :
las la ma g.yel da tshur byon :
dus la bab po gshegs su gsol :
A+o~M ma hA de ba A kar+ShA ya dzaHdza :
zhes pas spyan drang /
dzaHhU~M baM ho :
sa ma ya tiSh+Tha lhan :
zhes pas /
dam tshig pa dang gnyis su med par bzhugs par bsam mo //
de nas lha chen lcam dral 'khor dang bcas pa'i ljags la raM dang gzar bu gnyis la aM yig gis mtshan par gyur /
A+o~M ag+na ye swA hA/
zhes blug gzar bdun gyis dgang gzar bkang rjes gzar bu gnyis kha sbyar ba pad+ma'i khu tshur gyis bzung ba g.yas su bskor zhing /
A+o~M ma hA de ba dza :
u mAHde bIHhriM ha ri ni sa pA shaM ku ru ho :
che ge mo sogs khams gsum gyi dregs pa can thams cad dbang du bsdu bar mdzod cig hoH
zhes lan gsum gyis til mar phul la /
mchod pa ni /
tshogs rje tshogs bdag dbang dang :
lha chen lcam dral 'khor bcas rnams :
dngos su bshams dang yid sprul gyi :
mchod pa bzang po 'di bzhes la :
me tog phreng sogs rin chen dbyig :
la du myos byed yid bzhin zas :
spos dang sman sbyar til mar sgron :
bshos gtsang yon chab sna tshogs dang :
'bras chang rgun chang btung ba'i mchog :
sbrang rtsi bu ram mngar ba'i ro :
rak+ta bcud chen gi'u waM dang :
btsos dang rjen sha khu ba rkang :
bza' dang bca' dang btung ba'i mchog :
gzugs sgra dri ro reg bya sogs :
sna tshogs mchod pa 'di dag kun :
bzhes shing mnyes par mdzad du gsol :
A+o~M ma hA de ba sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da a mr-ita rak+ta ba liM ta pany+tsa kA ma gu Na pra tIts+tsha swA hA:
zhes dang /
khyad par /
A+o~M ma hA de ba dza :
u mAHde bIHhriM ha ri ni sa pA shaM ku ru ho :
sa pa ri wA ra i daM ba liM ta kha kha khA hi khA hi /
zhes lan bdun gyis gtor ma 'bul /
de nas bstod pa ni /
hrI:
spyan ras gzigs sprul dbang phyug lha chen po :
'jig rten mes po khams gsum kun gyi bdag :
dngos grub mchog ster yon tan rdzogs pa'i lha :
rgyal ba'i bka' sdod mthu chen khyod la bstod :
'od phung bskal pa'i me ltar 'bar ba'i sku :
nyi zla'i spyan bgrad khro gnyer bzhad pa'i zhal :
mche gtsigs 'dzum chags gzhan yid 'gugs pa po :
gar gyi dbang phyug dpal chen bka' bzhin du :
dam tshig 'khor lo'i gnas rnams skyong mdzad cing :
sna tshogs dar dang rat+na ut+pal gyis :
nges par che btsan rgyal po'i rtags su brgyan :
tshangs gnas ti se rgya mtsho chen po'i klong :
dur khrod gnas na ma mo'i tshogs kyis bskor :
khyod ni rnal 'byor grub pa'i dbang phyug yin :
dregs pa'i lha chen kun gyis phyag byas shing :
log 'dren bgegs rnams ma lus 'dul bar mdzad :
lha yul grong khyer nags 'dabs thams cad du :
lha dmag dbugs 'byin che btsan g.yul las rgyal :
khams gsum kun gyi yid 'gugs lcags kyu dang :
rlung gi zhags pas skye 'gro 'gugs shing 'ching :
gnod sbyin gzi brjid mdangs kun rtags kyis 'phrog :
u mAHyum 'khyud rtag tu chags shing rol :
gsang ba'i ma bzhis 'gro kun dbang du sdud :
dregs pa'i lha chen kun kyang las la 'gyed :
khyod ni mi bzad 'jigs byed kun gyi bdag :
smon lam dbang gis rnam 'phrul cir yang ston :
'dod pa'i mchog stsol 'jig rten kun gyi skyabs :
khyod la phyag 'tshal rgya chen dngos grub stsol :
ces brjod /
de nas rdzas rnams ye shes kyi bdud rtsi dmar po'i dwangs ma gsol bar bsam la /
A+o~M ma hA de ba dza :
u mAHde bIHhriM ha ri ni sa pA shaM ku ru ho :
zhes dang che ge mo sogs khams gsum gyi 'gro ba thams cad dbang du bsdu bar mdzod cig hoH
zhes pa kho nas yam shing /
til mar /
me tog dmar po sogs rdzas rnams brgya rtsa brgyad sogs ji ltar rigs pa phul nas /
lha chen lcam dral 'khor dang bcas pa rnams la phrin las su gsol ba ni /
bdag cag 'khor dang bcas pa rnams kyis 'gro ba che ge mo sogs khams gsum gyi 'gro ba thams cad dbang du 'dus nas dbang gi phrin las mthar phyin par mdzad du gsol /
zhes 'dod don gsol /
de nas khyad par rtsa ba'i rdzas byang bu la dmigs te /
rang yi dam du gsal ba'i thugs ka nas lha chen dmar po lcags kyu dang zhags pa thogs pa dpag med spros /
bsgrub bya'i snying nang na sems kyi ngo bo nr-i dmar po'i rnam par gnas pa rdo khab len gyis lcags phye bsdu ba ltar bkug nas gzugs la thim par bsam la /
lcags kyu'i phyag rgya dang bcas te /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
bde gshegs kun 'dus gar dbang thugs rje chen po'i lha tshogs rnams kyi bka' bden pa dang /
legs ldan lha chen lcam dral sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i byin rlabs kyis che ge mo la sogs te khams gsum gyi 'gro ba thams cad mtshan ma rdzas kyi rten 'di la mchis par gyur cig
/a nr-i tri badzra A kar+ShA ya hU~M dzaH
dzaHhU~M baM hoH
zhes lan gsum dang /
yi dam gyi sngags mthar che ge mo pA shaM ku ru hoH
zhes btags pa brgya rtsa brgyad kyis bkug cing bstims pas bsgrub bya dngos su gyur par bsam la /
A+o~M ma hA de ba sa ma ya hriM dza :
A+o~M ma hA de ba dzaHu mAHde bIHhriM ha ri ni sa pA shaM ku ru ho :
A+o~M ma hA de ba dzaHdzaHdzu dzu hriM hriM khug khug dung dung slong slong lo ka sarba pA shaM ku ru dza :
a nr-i tri hriM hriM dza :
A kar+ShA ya hU~M dza :
bA su sid+d+hi sa ma ya sdus sdus aM gu sha hriM pA shaM ku ru hU~M dzaHdza :
zhes bzla bzhin du tsan dan gyi byang bu bsgrub bya dngos su bsam nas phul bas /
lha chen gyi thugs ka'i 'od zer gyis 'khor gyi mkha' 'gro dang 'jig rten gyi dregs pa can thams cad rang dbang med par bskul bas /
de rnams kyis dmigs bya gcer bu skra 'bal ba rlung gi dkyil 'khor gyi steng du bzhag
/lcags kyus snying nas btab zhags pas mgrin pa bcings nas myur ba'i rlung shugs kyis drangs te rang gi mdun du lhags shing brtan pa dang bral bas dbang du gyur par bsam mo //
mthar dmigs bya de nyid thig le dmar po'i rnam par ltem gyis zhu nas rang gi snying gar bsdus pas rang sems dang dbyer med du gyur par mos la de'i ngang la mnyam par bzhag go
/de nas rjes chog ni /
A+o~M ma hA de ba sa pa ri wA ra ar+g+haM nas /
shab+da a mr-ita rak+ta ba liM ta pany+tsa kA ma gu Na pra tIts+tsha swA hAs mchod /
hrI:
spyan ras gzigs sprul dbang phyug lha chen po :
'jig rten mes po khams gsum kun gyi bdag :
dngos grub mchog ster yon tan rdzogs pa'i lha :
rgyal ba'i bka' sdod mthu chen khyod la bstod :
ces pas bstod /
yig brgya mang du bzlas mthar /
ma rnyed yongs su ma tshang dang //
sogs kyis bzod par gsol /
A+o~M /
khyed kyis sems can don kun mdzad //
sogs kyi mthar badzra muHsa ye shes pa rang bzhin gyi gnas su gshegs /
dam tshig pa bdag nyid la thim par bsam zhing /
dge 'dis bdag cag 'khor bcas kyis //
'gro kun dbang du 'dus pa dang //
dbang gi phrin las mthar phyin nas //
myur du sangs rgyas thob par shog
/ces smon lam gdab bo //
bkra shis ni /
A+o~M/
byin rlabs mchog stsol rigs brgya'i bdag
/bla ma rnams kyi bkra shis shog
/dngos grub char 'beb zhi dang khro //
yi dam lha tshogs bkra shis shog
/thogs med phrin las sgrub mdzad pa'i //
dpa' bo mkha' 'gro'i bkra shis shog
/gang la bsam pa'i don kun 'grub //
dge legs mchog gi bkra shis shog
/ces brjod nas me rang zhi'am chang gis gzhil la thal sol rnams mi phyugs mang pos 'thung ba'i chu la bskyal lo //
tshul 'di la 'bad pas ni sgrub pa'i las thams cad kyi 'bras bu skad cig la ster bar gsungs so /

/zhes rgyal sras phyag rdor rnam par rgyal ba'i gsung gis bskul ba las 'gyur med rdo rjes spel ba'o //

//
@/
thugs rje chen po bde gshegs kun 'dus kyi bka' srung lha chen gyi mthun rdzas la du'i sbyor ba la /
bag phye la dkar gsum mngar gsum /
lga /
pi pi ling /
pho ba ris rnams bsres pa'i ril bu mar khur btsos pa yin /
yang lugs gcig la bag phye dang /
sbrang rtsi /
lga /
pi pi ling /
na le sham /
rgun 'brum /
se 'bru /
'u su'i 'bras bu rnams bsdus pa yin no ///
/[ <!TCC Tibetan character 4,37 undefined in unicode!> ]lha chen gyi mthun rdzas sbyar spos la //
tsan dan dkar dmar srang re'i tshe //
gur gum zho gsum ga pur dang //
si la zho yi sum cha re //
tang kun spang spos zho re re //
spos dkar zho do shug pa'i phye //
nyag gang sbyar bas mnyam par 'byung //
de nyid ril bu reng bu sogs //
skabs dang sbyar bas dgos don 'grub //
tsan dan dang /
ga pur /
si la /
gur gum /
tang kun /
spos dkar /
spang spos rnams so ///
/
