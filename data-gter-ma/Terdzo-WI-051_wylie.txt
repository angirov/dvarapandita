yak+sha dzam b+ha la ljang gu'i gtor 'bul 'dod rgu'i snying po zhes bya ba bzhugs so //
oM swasti sid+d+hi /
byang gter thugs sgrub las byung ba'i dzaM lha ljang gu'i gtor ma 'bul ba'i tshul ni /
snga dro'am dgong mo'i char rin po che'i snod gtsang mar 'bras zan dang dkar gsum mngar gsum gyi gtor ma rgya chen po bshams la chab kyis bran /
swa b+hA was sbyang /
stong pa'i ngang las trAM las rin po che'i snod du a las gtor ma lha'i zhal zas ro mchog brgya dang ldan par gyur /
raM yaM khaM:
oM AHhU~M:
zhes pas brlab /
phyag na rdo rje'i bdag bskyed rgyas par bsgom pa'am bsdu na /
rang skad cig gis dpal phyag na rdo rje sku mdog sngon po rdo rje dang sdigs mdzub mdzad pa /
dar dang rin po che dang sbrul gyis brgyan cing pad nyi'i gdan la zhabs dor stabs kyis bzhugs pa'i skur gyur /
de'i thugs ka'i sa bon las mdun du paM gyi yi ge mched pas pad+ma dang a las zla ba'i gdan yangs shing rgya che bar gyur /
rang gi snying ga nas 'od zer lcags kyu'i rnam pa can steng gi phyogs su 'phros pas /
lha dbang brgya byin khang bzang gi byang phyogs gnod sbyin rol pa'i gzhal yas nas nor gyi bdag po yak+sha dzam b+ha la spyan drangs par gyur /
badzra sa mA dzaH
dzaHhU~M baM hoH
pad+ma ka ma lA ya satwaM/
mdun du pad zla'i gdan steng du //
dgyes pa'i tshul gyis bzhugs pa ni //
gnod sbyin chen po dzam b+ha la :
sku mdog ljang gu in+d+ra'i mdog :
phyag g.yas rin chen rgyal mtshan 'dzin :
g.yon pa ne'u le nor skyug bsnams :
rgyal po rol pa'i gar stabs kyis :
'gro la thugs rjes bzhengs nas bzhugs :
rin chen sna tshogs rgyan gyis brgyan :
sku las 'od zer bye ba 'phro :
gzi brjid mdangs dang ldan par gsal :
zhes brjod cing gsal gdab /
mdun gyi lha'i zhal nas ljags rdo rje'i sbu gu can gyi 'od zer gyis gtor ma'i bcud drangs te gsol bas mnyes par bsam la /
oM dzam b+ha la dza len+d+ra ya i daM ba liM ta grih+Na kha kha khA hi khA hi swA hA:
lan bdun gyis phul /
oM yak+sha dzam b+ha la sa pa ri wA ra ar+g+haM nas /
shab+da pra tits+tsha swA hA'i bar gyis mchod /
hU~M:
phrin las rig mchog dpal dang ldan :
sku mdog ljang khu 'od zer 'phro :
rin chen sna tshogs rgyan gyis brgyan :
don yod grub pa dbu la bzhugs :
zhi ma khro ba'i cha lugs can :
phyag g.yas rin chen rgyal mtshan bsnams :
g.yon pa ne'u le nor skyug 'dzin :
'gying ba'i tshul 'chang gsus khyim che :
zhabs gnyis brkyang bskum brjid pa'i tshul :
pad+ma zla ba'i gdan steng du :
gnod sbyin nor bdag pho mo gnyis :
brjid pa'i gdan la brtan par bzhugs :
nam mkha'i mdzod la mnga' brnyes pa :
srid pa gsum gyi bcud len zhing :
'bru bcud sdud pa'i bdag nyid can :
khyod la bstod cing mchod pa la :
phrin las grub pa'i dngos grub sbyin :
yak+sha gnod sbyin dzam b+ha la :
phrin las sgrub la phyag 'tshal bstod :
ces pas bstod /
gnod sbyin dbang po 'khor bcas rnams //
mchod sbyin gtor ma 'di bzhes la //
sogs nas /
yid la 'dod pa kun 'grub mdzod //
ces pas phrin las gsol /
yi ge brgya pas nongs pa bshags /
dzaHhU~M baM hoH
mdun gyi ye shes pa rang la thim pas rang nyid mthu stobs nus pa gzi brjid phun sum tshogs par gyur /
ces brjod cing bsam la /
dge ba 'di yis skye bo kun //
bsod nams ye shes tshogs rdzogs shing //
bsod nams ye shes las byung ba'i //
dam pa sku gnyis thob par shog
/ces bsngo smon dang /
'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/ces sogs bkra shis ji ltar rigs pa brjod /
gtor ma las cung zad dngos grub kyi tshul du rol zhing /
lhag ma mdzod kyi phugs sogs su bzhag pas longs spyod dbyar gyi chu gter ltar rgyas par 'gyur ro //
zhes byang gter gzhung rtsa ba'i dgongs don ji lta bar mtsho skyes bla ma dgyes pa'i 'bangs mkhyen brtse'i dbang pos bris pa dge legs 'phel //
mang+ga laM///
/
