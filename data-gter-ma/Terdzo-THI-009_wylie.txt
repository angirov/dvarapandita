oM swasti /
gter chen mchog gyur gling pa'i zab gter las byon pa bon gsas dbang drag 'bar ba'i gtor dbang dang /
rma rgyal spom ra'i bka' gtad mdor bsdus 'di nyid so sor byas kyang chog mod /
'dir zor yang slad chabs cig byed skabs /
stegs bu'i steng du 'bru'i tshom bu gcig bkod pa'i steng rkang gsum khar dpal bshos zur gsum rtse rgyal phrag pa can rgyan ldan la sku tsaka btsugs shing dar gdugs phub pa bkod /
de mdun 'bru dkar gyi g.yung drung g.yon skor bris pa'i steng rin po che'i snod du gtor ma ri rab bang rim bzhi ldan steng mkhar thabs tog dang bcas pa bkod la dar gdugs dkar po phub /
spro na 'dod yon gzugs 'gros zas sman rin po che dar snas bskor /
nam rgyang mda' 'phang sogs kyang gzug
/dkyus tsam la de dag med kyang chog
/mda' dar /
sman rag
/phyi mchod /
gser skyems rnams bsham /
thog mar bon lugs dug phyung tshan bsang sogs skabs su babs kyang mi shes pa'am mdor bsdus su /
raM yaM khaM/
thams cad stong nyid nam mkha'i ngang //
b+h+rU~M las rin chen snod nang du //
oM las phyi nang mchod pa'i tshogs //
so so'i lha mo'i rol par bcas //
rab 'byams nam mkha' gang bar gyur //
oM badzra puSh+pe d+hU pe A lo ke gan+d+he nai wid+ya shab+da pU dza sa ma ya hU~M/
zhes mchod pa byin brlab /
skyabs sems /
bskyed bstim nas /
bstod pa'i bar tshig ris gcig gis bdag dang gtor ma gnyis ka lhar gsal gdab /
'phro 'du'i ting 'dzin yang de ltar byas te hU~M lnga sbrel bzla /
de'ang bdag bskyed gtsor byed skabs hU~M bzlas rlung dang sbyar dgos kyang skabs 'dir ni ngag bzlas tsam gyis 'thus /
mthar mchod bstod bya /
rgyas par spro na mdun rten gtor ma sgrub pa'i don du spom ra'i las byang tshar gcig gtang /
bsdu na bka' gtad skabs tshar gcig 'gro dgos pa de tsam gyis kyang 'thus /
de'ang dam tshig pa bskyed pa ni med pas spyan drangs pa nyid mdun rten dang dbyer med du bsgom pa yin /
sgrub thabs 'di la /
bswo bswo :
ye stong bon sku'i sogs nas spyan 'dren /
bzhugs gsol /
dam bsgrag
/mchod pa bstod pa yan dum bu lnga phrin las rtsa ba yin pas rgyun du de tsam gyis 'thus /
de phyin chad /
bswo :
phywa dang g.yang gi sogs g.yang 'gugs /
bswo :
shar phyogs gangs kyi sogs mdos 'bul /
kye :
gtsang ma lha yi sogs sku mkhar ram rten 'dzug
/bswo :
bon skyong khyed ni sogs bka' gtad yin pas so so'i skabs bstun gyi 'dor len bya dgos so //
de nas dbang gi phyag len yang sger chos btang snyoms su byas nas /
skabs 'dir spyi tsam du /
slob ma la khrus bya /
bgegs bskrad cing srung 'khor bsgom /
sems bskyed gsal btab la mtshams sbyor spyir mkha' 'gro'i gsang mdzod ltar la /
khyad par du 'dir skabs su babs pa /
mdo khams kyi ljongs su gtso bor bzhugs shing 'gro 'dul gyi phrin las skyong ba sa bcu'i dbang phyug lha sras dam 'dzin mu rub btsad po'i ye shes sgyu 'phrul drwa ba'i rol gar /
sprul pa'i gter chen o rgyan mchog gyur gling pas rong me dkar mo stag tshang nas tshe g.yang sgrub pa'i skor dang /
dpa' 'og dpal de'u rin chen spungs pa nas snang srid zhi bder byed pa'i skor sogs bon skor 'ga' zhig gter nas bzhes kyang phal cher gtan la 'beb ma grub la /
'dir lha mdo 'bur mo bde chen pad+mo bkod nas sku tshab pad+ma bdud 'dul sogs dang lhan cig spyan drangs te rtsa ba tsam re phab par mdzad pa bla ma drag po bon gsas dbang drag 'bar ba'i byin rlabs gtor ma'i dbang bskur ba dang /
bstan srung chen po rma rgyal spom ra gnyan po'i bka' gtad bcas chabs cig tu bsgrub pa la /
bdag gis bgyi bar 'os pa rnams sngon du grub /
khyed rang rnams kyi ngo skal du gyur pa gsol ba 'debs pa'i yon du maN+Dal zhig 'bul bar 'tshal /
zhes mtshams sbyar la maN+Dal 'bul du gzhug
/slob dpon dang mdun bskyed dbyings tha dad mi mnga' ba skyabs gnas yul mchog rnam bzhi kun 'dus kyi ngo bo bon gsas dbang drag 'bar ba dngos su gsal ba la /
yid khyed shes kyi dad pas skyabs su 'gro ba dang /
ma gyur sems can thams cad sangs rgyas kyi sa la dgod pa'i phyir du bla na med pa'i g.yung drung snying po mchog gi sems bskyed par bgyi'o snyam pas 'di'i lad mo gyis shig
/ho :
bla na med pa'i sogs lan gsum /
byin rlabs kyi gzhi dgod pa'i phyir ye shes pa rgyud la dbab pa yin pas khyed rang dam tshig pa'i skur gsal gdab cing ye shes pa bstim pa'i dmigs rim rnams la 'jug 'tshal /
bon nyid mtha' bral sogs lha bskyed /
spyan 'dren brjod cing dbyangs rol spos kyis mtshon te ye shes pa dbab cing bstim /
gtor ma thogs la /
de ltar khyed rang bla ma drag po dam ye gnyis su med par gyur pa la /
brtan cing byin gyis brlab pa'i slad du /
gtor ma 'di nyid phyi ltar sgrub pa'i dam rdzas chen po dngos grub kun 'byung /
nang ltar ye shes rol pa'i gtor sdong byin rlabs sprin 'phro /
gsang ba dbang drag rol pa'i gsas mkhar rab tu 'bar ba'i klong du bdud 'dul bon gsas dbang drag 'bar ba 'khor khro bo khro mo 'bum gyis bskor ba'i /
dpral ba nas rang 'dra'i sku dang 'od zer dkar po /
mgrin pa nas hU~M yig gi phreng ba dang 'od zer dmar po /
thugs ka nas phyag mtshan rdo rje phur pa'i tshogs dang 'od zer sngon po /
gnas thams cad nas 'od zer me phung khro chung gi tshogs char ltar du babs te khyed rang gi gnas gsum dang lus kyi cha thams cad du thim pas sdig sgrib nad gdon bar du gcod pa thams cad lhag med tu sbyangs /
sku gsung thugs gsang ba bsam gyis mi khyab pa'i dbang dang byin rlabs dngos grub ma lus pa gcig car du thob pa'i 'dun pa mdzod cig
/hU~M:
bon gsas dbang drag 'bar ba'i tshogs :
sogs dang hU~M dbyangs brjod la gtor ma gnas gsum du bzhag
/mthar gtor ma'i lha 'od du zhu ste khyed rang la thim pas bon gsas dbang drag 'bar ba'i sku gsung thugs dang dbyer med par gyur snyam pa'i nga rgyal skyed cig
/ces byas la shis pa brjod /
de nas bka'i bstan skyong chen po rma rgyal spom ra'i bka' gtad bgyi ba'i thog mar mdun rten sgrub pa'i phrin las la 'jug pa yin pas gyer sgom so so'i skabs dang mthun par dmigs pa'i gsal 'debs kyang bgyid 'tshal /
ces byas la mda' dar thogs te spom ra'i sgrub thabs kyi spyan 'dren nas bstod pa'i bar du gtang /
de nas slob dpon nyid dbang drag 'bar bar gsal ba'i thugs ka nas 'od zer 'phros te rma rgyal gtso 'khor la phog pas thugs dam gyi rgyud bskul /
'khor 'das brtan g.yo'i dwangs bcud /
srid pa gsum gyi phywa g.yang dpal 'byor thams cad 'od zer gser btso ma'i kha dog can gyi rnam par bsdus te khyed rang la thim pas tshe bsod dbang thang dar zhing rgyas par sgoms shig
/ces byas la /
bswo :
phywa dang g.yang gi nas /
phywa khu ye g.yang khu ye :
yan brjod la mda' dar g.yab /
khyed rang yi dam dbang drag 'bar ba'i ting 'dzin gyis gnas pa la /
sgrub pa'i rten gyi gtor ma rma rgyal gnyan po g.yung drung gzi 'bar rtsal lcam dral sras 'khor sprul pa'i tshogs dang bcas pa mngon sum nyid du gsal ba gtad cing bka' bsgos pas /
deng nas brtsam ste lus dang grib ma ltar mi 'bral bar 'grogs shing bsam don mtha' dag yid bzhin du sgrub pa'i kha 'dzin rgyab rten sdongs grogs g.yel med du mdzad par sgoms shig
/spom ra'i gtor ma lag tu gtad la /
bswo :
bon skyong khyed ni sogs brjod /
mthar spyi ltar bka' bsgo byed na /
sangs rgyas bstan pa'i srung ma rma rgyal spom ra gnyan po 'khor dang bcas pa rnams kyis /
rgyal ba dgongs pa'i brgyud pa /
sems dpa' ting 'dzin brgyud pa /
grub thob snyan khungs brgyud pa /
las 'phro gter gyi brgyud pa'i dpon gsas bla ma rig 'dzin brgyud par bcas pa'i bka' dang tha tshig gi rim pa las ma 'da' bar /
skal ldan rigs kyi bu 'di la rtag tu srungs shing skyobs /
'gal rkyen bar gcod sol /
mthun rkyen legs tshogs spel /
tshe bsod dpal 'byor yar ngo'i zla ba ltar 'phel zhing rgyas pa'i phrin las g.yel ba med par mdzad du gsol /
ces brjod /
gtor ma rang gnas su bzhag
/bkra shis brjod /
de rnams kyis bon gsas dbang drag 'bar ba'i gtor dbang dang /
rma rgyal spom ra'i bka' gtad legs par grub pa yin pas sogs kyis mtshams sbyar la dam tshig bsgrag gzung sogs spyi ltar bya /
slar gtor ma kha gso /
'bru gsum gyis byin brlab /
spom ra'i mchod bstod dang /
bswo :
shar phyogs gangs kyi sogs brjod la gtor ma gtsang sar gshegs /
yi dam mchod bstod dang nongs bshags /
bdag bskyed bsdu ldang /
smon lam bkra shis gzhung bzhin bya'o //
zhes pa'i gsal byed mdor bsdus 'di'ang blo gros mtha' yas kyis rdzong shod sgrub gnas su spel ba dge legs 'phel /
sarba dA mang+ga laM///
/
