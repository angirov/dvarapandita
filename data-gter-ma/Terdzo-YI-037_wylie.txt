@#//
mngon spyod phrin las mtha' dag gi nus 'byin sreg pa hom gyi gzer kha spyi 'gro bskal pa'i me chen zhes bya ba bzhugs so //
na mo gu ru ma hA kro d+ha rA dzA ya /
zhi yang rtag tu snying rjes 'bar ba'i zhugs //
bdud bgegs log 'dren tshang tshing ches za ba //
bla ma he ru ka dpal byin rlabs kyis //
'khrul rtog ye shes me 'od rab gsal mdzod //
nyams pa bdun ldan dgra dang bgegs //
bsgral ba'i las kyi nus rtsal kyang //
sreg pas myur du 'byin byed phyir //
med thabs med 'di spyi 'gror bkod //
de'ang lhag pa'i lha khro bo'i dbang po rnams kyi sgo nas srung zlog gsad gsum gyi las sbyor sgrub pa'i mtha' sdud gnan sreg 'phang gsum du grags pa'i nang nas /
gsad pa'i mtha' sdud drag po'i sreg blug bya ba'i tshul la spyi dang khyad par gnyis las /
spyir las bzhi'i sbyin sreg gi bye brag drag po'i sbyin sreg snga 'gyur bka' gter gyi gzhung mang po dang /
bla ma dgongs 'dus sogs
las shin tu rgyas par 'byung ba'i don ltar rig 'dzin 'gyur med rdo rje sogs kyis chog khrigs so sor mdzad pa las shes par bya dgos shing /
'dir khyad par gyi man ngag las 'byung ba ltar zab 'dril gyi lag len spyi khyab tu sbyor ba'i tshul bshad pa la gsum /
sngon 'gro yo byad nyer bsdog
/dngos gzhi sreg pa'i las rim /
rjes mtha' sdud kyi bya ba 'o //
dang po ni dkyil 'khor dang 'brel na de'i lho'am byang phyogs su sreg blug bya /
ma 'brel na dur khrod dang phung shul 'jigs shing skyi g.ya' ba'i gnas sogs drag po'i las la bsngags pa'i sa gzhi gnag la rtsub par /
lo zla rtsub cing gza' skar 'phrod sbyor ngan pa dang dmar phyogs nyer dgu srod dang nam phyed la sogs dus tshod drag po la brtsam par bya ste /
brtsig thab dang brkos thab mi 'grub pa'i dbang du byas te gang du bya ba'i gnas su gdug pa'i sa sna gsum gyi steg bu rgyar mda' gang dpangs su ji ltar 'tsham pa'i khar /
thal tshon gyis ma traM gzugs kyi lto bar thab khung mtshon byed gru gsum kha khyer sum rim gyi rnam pa /
rgyar sor mo nyi shu pa'i dbus su 'khor lo mthing nag rtsibs brgyad pa'i lte bar ral gri'am /
yang na chos 'byung mthing nag raM yig gis mtshan pa bri /
thab kyi nang ngos nas dug shing dang tsher ma can gyi bud shing dug khrag gis sbags pa'i hom gru gsum 'tsham par brtsigs pa'i nang du me tshangs ting lo dang bcas pa bca'/
thab kyi g.yon slob dpon gyi g.yas ngos su me srog 'dzin pa'i rdzas bud shing gi rgyu las yam shing zur gsum sor bcu gnyis pa mar nag dang tshil zhun gyis sbags pa /
rtsa ba'i rdzas dug shog la dgra bgegs kyi rU pa ming rus bla dwags gnas yig dang bcas pa grangs ldan /
drag po'i rdzas sha sna bag phye dang bsres pa'i ril bu ming rus can /
gnad dbab kyi rdzas sbal sbrul nya khyi la sogs pa'i sha dug sna dang bsres pa'i ril bu /
gsod pa'i rdzas lcags zangs rdo'i phye ma /
myos pa'i rdzas mar nag dme mnol gyi khrag dang sbyar ba /
tsha ba'i rdzas til dang yungs dkar tsha ba gsum /   lce tsha dbyi mong srub ka
/de ltar rdzas bdun po rnams lcags sam bse phor thod pa la sogs pa'i snod du gral rim gyis bkod /
rtsa ba'i rdzas shog ling cis kyang ma 'byor na dgra bgegs kyi rU pa 'bru nag gi zan la bzos pa che ba gcig gdab las skabs gtub pa'am /
chung ngu mang po bzos kyang rung /

thab kyi g.yas slob dpon gyi g.yon ngos su gtor ma'i rgyu lcags phye dug sna rdo phye ra khyi sha chen sran chan rnams mar nag la bsres pa gru gsum mtheb skyu gsum ldan /
g.yas g.yon du sman raka
/mdun du khrag gi mchod yon
sogs drag mchod phreng tshar 'dzom na cha gnyis /
ma 'dzom na kha gso spyad /
me lha'i gtor ma zur gsum sogs bshams /
gzhan yang gdab kha'i yo byad las gzhung so so'i bsgral las dang 'tsham pa bya /
tshil zhun dang mar nag bsres pa'i mar khu /
thun dang rlung g.yab sogs nyer mkho'i yo byad thams cad 'du bya /
snod dang rdzas dang stegs thams cad kha dog nag po dbyibs gru gsum sha stag bya /
slob dpon mdun du las bum rdor dril dgang blug kha sbyar 'bru nag gi me tog
/thab dang slob dpon gyi bar du me yol baM yig dang gangs ri bris pa'ang bzhag go /

//gnyis pa dngos gzhi sreg pa'i las rim ni /
thog mar tshig bdun dang brgyud pa'i gsol 'debs nas gzung /
bdag gi rnal 'byor bzlas pa tshogs mchod lhag ma'i bar phrin las so so'i gzhung bsrang /
rgyu dus kyi kun slong snying rje byang chub sems gzhir bzhag
/des drangs pa'i sems zhing bcu sgrol ba'i zhe sdang gi gtum rngams ngar dang bcas pas chas gos nag po gyon /
rus pa'i rgyan dang thod pa rak+Sha'i phreng ba se ral khar 'phyang /
dur khrod kyi ras la zhing chen bris pa'i stan la tsog pu'am mgar ba'i 'dug stangs kyis kha lhor phyogs pas 'khod do //
las bum gyi nang du so so'i las kyi lha dang spyi la bdud rtsi 'khyil ba bskyed bzlas 'od zhu bya /
sgrub mchod dang ma 'brel na rdor dril byin rlabs la 'jug pas chog
/'brel na /
yi dam so so'i snying po'i gsham du /
phaT dzaHbrjod pas rang nyid dkyil 'khor gyi gtso bo las mar me gcig las gnyis mched kyi tshul du las kyi he ru ka zhal gcig phyag gnyis pa'i rnam pas thon nas sbyin sreg gi las rim la 'jug par mos la /
rdor dril a mr-itas bsang /
swA b+hA bas sbyang /
stong pa'i ngang las rdo rje thabs kyi rang bzhin ye shes lnga'i ngo bo /
oM ma hA badzra hU~M/
zhes lag g.yas kyis gsor zhing thugs kar gzung /
dril bu shes rab kyi rang bzhin stong nyid chos kyi sgra dbyangs sgrog pa /
oM badzra g+haN+De AH
g.yon pas dkrol zhing dkur brten /
gnyis ka'ang don dam byang chub sems kyi rang bzhin /
thugs kar 'khyud rgya byas la /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM/
zhes dam tshig gsum dran par byas la /
cho ga grub kyi bar du yid ting nge 'dzin /
lag rdor dril /
ngag smra ba gcad pa dang ma bral bar bya'o //
dgang blug bsang sbyang /
rang gi snying ga nas 'od zer 'phros /
ye shes lha'i thugs rgyud bskul /
thabs dang shes rab kyi rang bzhin ye shes sems dpa' 'od zer gyi tshul du bkug
/dgang blug la thim pas mngon spyod kyi las thogs med du sgrub pa'i dam tshig gi yo byad du gyur /
drag sreg khyad par ba'i skabs 'dir rdor dril dang dgang blug byin rlabs 'di ma byas kyang chog go
/de nas mchod rdzas bsang sbyang /
stong pa'i ngang las thod pa'i snod du khrag gi mchod yon /
dug chu'i zhabs bsil /
dbang po'i me tog
/tshil chen gyi bdug spos /
zhun chen gyi mar me /
mkhris pa'i dri chab /
sha rus zhal zas /
thod rnga'i rol mo /
'dod yon lnga la sogs pa dgra bgegs bsgral pa las byung ba'i mchod pa'i sprin nam mkha'i mtha' klas par rgyas par 'gengs par gyur /
oM badzra ar+g+haM AHhU~M nas /
shab+da pany+tsa kA ma gu Na AHhU~M/
oM AHhU~M sarba pany+tsa a mr-ita hU~M hrIHTha /
oM AHhU~M ma hA rak+ta dz+wa la maN+Dal hU~M hrIHTha /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHTha /
zhes mchod rdzas rnams byin gyis brlab /
sreg rdzas rnams bsang sbyang /
stong pa'i ngang las a las byung ba'i dmar gyi dung chen stong gsum dang mnyam pa'i nang du nr-i dang tri las dgra bgegs kyi sha khrag phung khams skye mched las byung ba'i sreg rdzas rnams ngo bo zag med ye shes kyi bdud rtsi la rnam pa so so'i mtshan nyid yongs su rdzogs pa nam mkha'i khams gang bar gyur /
lha so so'i sngags sham du /
nr-i tri a mu ka mA ra ya dzaHdzaH
lan gsum gyis brlab bo //
de nas gdol bshan dme yugs la sogs pa'i mes ting lo sbar la /
oM ag+na ye ha bya dzaH
dgra bgegs dam sri 'byung po mA ra ya dz+wa la raM/
zhes rlung g.yab dang bcas te sbar /
mar nag blug gzar bdun 'bul ba dang lhan du sol mes ting lo sbar la /
oM ag+na ye dgra bgegs dam sri 'byung po dz+wa la raM/
zhes me gso 'o //
me thab bsang sbyang /
stong pa'i ngang las hU~M yig las byung ba'i drag po'i thab khung mthing nag gru gsum bang rim gsum ldan chos kyi dbyings dang mnyam pa'i nang du /
ra skyes kham nag zhing gi thod pa'i sga dang mi'i pags pas g.yogs shing sbrul nag gi gong smed byas pa'i steng /
raM yig yongs su gyur pa las za byed me lha mthing nag khro gtum 'jigs su rung ba /
zhal gcig phyag bzhi'i dang pos hom gzar dang me phung /
'og ma gnyis kyis bgrang phreng dang dbyug gu bsnams pa /
dur khrod kyi chas kyis brgyan cing ye shes kyi me dpung 'bar ba'i dbus na bzhugs pa'i spyi bor oM/
mgrin par AH
thugs kar hU~M/
de las 'od zer 'phros pas shar lho'i mtshams nas ye shes kyi me lha 'khor dang bcas pa spyan drang bar gyur /
skyabs sbyin rgyas mthe bong rna ba'i drung du g.yab la /
hU~M/
dad pa dang ni dam tshig gis //
tshur byon tshur byon 'byung po che //
dgra bgegs gdug pa tshar gcod phyir //
drang srong chen po da tshur gshegs //
chibs su ra skyes kham pa 'chib //
phyag na me yi 'khor lo bsnams //
phrin las bsgrub phyir gshegs su gsol //
oM ag+na ye e h+ye hi sa mA dzaH
dzaHhU~M baM hoH
dam tshig pa dang gnyis su med par gyur /
ku sha'i chun po zung thab tu 'phangs la bzhugs su gsol ba ni /
'bar ba'i rgyal po chen po khyod //
'dod pa'i bsam pa bsgrub bya'i phyir //
bdag gi gnas mchog dam pa 'dir //
'bar ba'i gdan la bzhugs su gsol //
sa ma ya tiSh+Tha lhan /
khrag gi mchod yon dang dug chu'i zhabs bsil phul la /
oM ag+ni de ba badzra ar+g+haM pra tIts+tsha swA hA/
zhes dang /
badzra pAd+yaM sbyar bas phul /
hU~M/
tshangs pa 'jig rten mgon gyi sras //
bdud dang dgra bgegs brlag mdzad cing //
ji ltar 'dod pa'i don sgrub pa //
gzi brjid rgyal por phyag 'tshal lo //
a ti pU hoH
pra tIts+tsha hoH
zhes phyag 'tshal /
mchod pa ni /
hU~M/
stong gsum zhing kun yongs gang ba'i //
rmad byung 'dod yon nyer spyod lnga //
sha khrag dbang po tshil rus dang //
gnyis med mnyam sbyor a mr-ita //
ba ling gtor ma rak+ta sogs //
za byed me lha'i tshogs la 'bul //
dgra bgegs sgrol phyir bzhes su gsol //
dbang po'i me tog sogs nyer spyod re re bzhin phul /
oM ag+ni kro d+ha sa pa ri wA ra badzra /
puSh+pe /
pra tIts+tsha swA hA/
de bzhin /
shab+da'i bar 'gres sbyor /
oM ag+ni kro d+ha sa pa ri wA ra badzra 
pany+tsa kA ma gu Na /
pU dza khA hi /
sarba pany+tsa a mr-ita /
ma hA rak+ta /
ma hA ba liM ta /
so so la gong gi sngags dang /
mjug tu pU dza khA hi sbyar bas 'bul /
bstod pa ni /
hU~M/
me lha'i rgyal po drang srong mchog
/bdud bzhi 'joms mdzad phyag bzhi pa //
las kun sgrub mdzad 'od po che //
sngon tshe dus na lha yi mched //
da lta rnal 'byor sgrub pa'i mched //
gdug pa kun sgrol khyod la bstod //
ces bstod nas byon zan ni /
me lha'i ljags rdo rje rtse mo gcig par raM dang dgang blug gi rtser hU~M mthing nag 'bar ba res mtshan par gyur /
lag gnyis mthe bong nang du bcug
/mthe'u chung sgreng ba'i khro bo'i khu tshur gyis dgang blug g.yas g.yon go ldog tu bzung la /
oM ag+na ye swA hA/
zhes mar khu blug gzar bdun gyis bkang ba'i dgang blug kha sbyar pus mo las nang du mi 'da' bar g.yon du bskor zhing /
oM ag+na ye di bya di bya shud+d+he ma hA shrI ha bya bA ha na ya bdag cag dpon slob rgyu sbyor 'khor dang bcas pa rnams la gnod cing 'tshe bar byed pa'i 'gal rkyen mi mthun pa'i phyogs spyi dang /
khyad par bsam pa ngan pa yid la 'chang zhing sbyor ba rtsub mo lag tu len pa'i dgra bgegs che ge mo byad ma rbod gtong dang bcas pa thams cad mA ra ya rbad /
ces lan gsum gyis phul la /
na mo /
rig pa'i rgyal po drang srong me lha khyod kyis las thams cad byed pas bsreg rdzas lha'i zhal du 'bul ba dang /
me nyid ye shes kyi mer mdzad nas bdag gi phrin las ma lus pa mdzad du gsol /
zhes brjod /
bsreg rdzas rnams kyang lag g.yon gyis 'bul te /
yam shing ni /
oM ag+na ye bdag cag dpon slob sogs nas /
mA ra ya rbad /
ces pa'i bar gyis 'bul /
mar khu /
oM ag+na ye bdag cag dpon slob sogs spel tshig snga ma lta bus 'bul /
rdzas gzhan rnams la /
dmar nag me yi klong dkyil nas //
za byed me lha 'khor bcas la //
dgra bgegs phung khams bla tshe srog
/'dod dgur 'char ba'i mchod pa 'bul //
drag po'i gnad 'beb gsod pa'i dug
/myos byed tsha ba'i rdzas rgod 'dis //
dmigs bya dgra bgegs brlag par mdzod //
oM ag+ne kro d+ha ye dgra bgegs sha trUM mA ra ya dz+wa la raM hU~M phaTaH
ces rtsa ba'i rdzas nas tsha rdzas kyi bar bdun nam nyer gcig sogs skabs dang sbyar la 'bul /
de nas sngar ltar bstod pa byas la /
'dod gsol ni /
na mo /
rig pa'i rgyal po drang srong me lha khyod kyis bsreg rdzas rnams lha'i zhal du 'bul ba dang /
me nyid ye shes kyi mer mdzad pa dang /
khyad par du bdag cag dpon slob 'khor dang bcas pa la gnod cing 'tshe bar byed pa'i gzugs can gyi mi /
gzugs med kyi bgegs /
log 'dren 'byung po /
dam sri sgab 'dre /
rgya 'dre 'gong po /
mtha' bzhi'i dmag dpung /
byad ma lha srung dang bcas pa thams cad sgrol zhing tshar gcod par mdzad du gsol /
mdor na sangs rgyas kyi bstan pa dang sems can gyi bde skyid la 'tshe zhing /
bdag cag dam pa'i chos sgrub pa la bar du gcod par byed pa'i ma rungs gdug pa can thams cad skad cig yud tsam nyid du mngon spyod drag po'i phrin las kyis thal ba'i rdul phran bzhin du brlag par mdzad du gsol /
sarba sha trUM mA ra ya phaTaH
oM ag+na ye dz+wa la dz+wa la gats+tsha mu /
ye shes kyi me lha thab kyi shar lhor gshegs nas dpang po mdzad par bsam mo //
'das pa'i me lha mchod pa ni /
bu+ud shing kha gsos /
las bum chus bran la /
sgrub dkyil dang ma 'brel ba'i sreg rkyang skabs su /
dam tshig me lha'i lto ba'i nang //
zhes gsal gdab la so so'i mngon rtogs nang gi gzhal yas khang bskyed nas lha gtso 'khor yongs rdzogs bskyed /
spyan 'dren bzhugs gsol yan grub mtshams /
oM shrI ma hA kro d+ha rA dza sa pa ri bA ra badzra ar+g+haM pra tIts+tsha swA hA/
zhes dang /
pA d+yaM sbyar ba bcas kyis drag po'i chu gnyis phul /
de nas phyag 'tshal /
mchod phreng gis drag po'i nyer spyod /
sman gtor rak+ta /
sbyor sgrol sogs rang gzhung rgyas bsdus gang yod ltar phul la bstod pas bstod /
gal te sgrub chen sogs dkyil 'khor dang 'brel ba yin na mngon rtogs so so'i gzhal yas khang gdan bskyed pa yan song mtshams /
dkyil 'khor nas tshom bu mthong brgyud ltar spyan drang ba dang chabs cig gzhung gi spyan 'dren dang /
sngags tsam gyis bzhugs su gsol /
mngon rtogs ltar lha bskyed 'don la gsal gdab /
phyi mchod khrag gi mchod yon dang /
dug chu'i zhabs bsil gnyis gong ltar sngags kyis 'bul /
de nas nyer spyod sogs mchod bstod rdzogs par bya'o //
de nas /
lha tshogs thams cad sku mdog char sprin ltar gnag cing bzod par dka' ba'i gzi brjid can drag po'i bsreg bya za ba'i las la rngams par bsam la byon zan ni /
ye shes kyi lha tshogs rnams kyi ljags rdo rje rtse mo gcig par raM dang dgang blug gi rtser hU~M mthing nag 'bar ba res mtshan par gyur /
lag gnyis mthe bong nang du bcug
/mthe'u chung sgreng ba'i khro bo'i khu tshur gyis dgang blug g.yas g.yon go ldog tu bzung la /
khyad par rtsa sngags bdun gyis dgang gzar bkang nas /
dgang blug kha sbyar pus mo las nang du mi 'da' bar g.yon du bskor zhing /
oM ag+na ye di bya di bya shud+d+he ma hA shrI ha bya bA ha na ya bdag cag dpon slob rgyu sbyor 'khor dang bcas pa rnams la gnod cing 'tshe bar byed pa'i 'gal rkyen mi mthun pa'i phyogs spyi dang /
khyad par bsam pa ngan pa yid la 'chang zhing sbyor ba rtsub mo lag tu len pa'i dgra bgegs che ge mo byad ma rbod gtong dang bcas pa thams cad mA ra ya rbad /
ces lan gsum gyis phul la /
de nas drag bskul rgyas par bya /
gser skyems ni yod med gang byas chog
/mkhyen gsol gzu dpang /
brub khung bskyed chog nas mtshon chas gdab pa'i bar bsgral las rdzogs par byas la ling+ga rnams dum bur gtubs /
slar yang las byang gi thugs dam bskul ba tsam dang /
so so'i hom gyi las sbyor las 'byung ba'i bskul tshig yod pa brjod /
spyi khyab tu /
dzaH
srid pa'i btson khang drag po'i e //
bskal pa'i me dpung 'bar ba'i klong //
gdug pa'i yam shing mar nag tshil //
dmigs pa'i gzugs rten drag po'i rdzas //
gnad 'beb myos byed gsod pa'i mtshon //
tsha ba'i nad skyed rdzas rgod rnams //
bsregs pas dgra bgegs gdug pa'i tshogs //
lus ngag rdul du bsregs nas kyang //
rjes shul lhag ma med par mdzod //
ces brjod /
de nas gtso 'khor so so'i snying po'i sham du /
sarba sha trUM big+h+nAn rU pa tsit+ta ag+ne dz+wa la raM khA hi khA hi /
zhes btags pas me srog 'dzin pa nas tsha ba'i rdzas kyi bar gtso bo la brgya rtsa /
'khor rnams la nyer gcig re sogs 'bul zhing /
do gal byed na /
rdzas re re'i mjug tu byon zan ltar spel tshig dang /
rdzas thams cad rdzogs pa'i mjug tu spel tshig rgyas pa gong ltar sbyar /
longs khyab kyis mi lcogs pa'i skabs sogs su bsdu na rtsa sngags sham du sngags sham btags pas gtso 'khor thams cad la thun mong du 'bul ba'i phyag len yang snang ngo //
de ltar rdzas thams cad 'bul grub nas dmigs bsal bgegs mi bsrun pa sogs la lcags slang du mar nag bkol ba'i me lces sleb pa'i sar ling ga bkram la /
drag bskul gser skyems 'gugs 'dren rnams byas nas bzhes sgra drag po dang bcas dza gad rdzas ldan gyis me sbar te hom mchod bya ba yin no //
mthar byon zan ji lta ba'i dgang blug gis gshegs skyems phul /
sngags tsam gyis phyi nang gi nyer spyod sman raka gtor mar bcas pas mchod cing /
oM badzra tam+bu la ya swA hAs so rtsi dang /
oM badzra wasatraM ya swA hAs gos zung phul nas bstod pa mdor bsdus bya /
mthar 'dod don gsol ba ni /
na mo /
dus gsum sangs rgyas thams cad kyi sku gsung thugs mi zad pa rgyan gyi 'khor lo'i bdag nyid /
khrag 'thung khro bo thams cad kyi spyi dpal /
bdud dang bdud kyi phyogs thams cad sgrol ba'i dpa' bo /
bcom ldan 'das dpal chen sogs yi dam gtso 'khor pho mo'i mtshan smros /
la sogs pa dkyil 'khor gyi lha tshogs bka' srung dam can rgya mtsho'i tshogs dang bcas pa khyed rnams la phrin las su gsol ba ni /
rnal 'byor pa bdag cag rgyu sbyor ba 'khor dang bcas pa rnams la sngon gyi las dang 'phral gyi rkyen ngan pa thams cad zhi bar mdzod cig
/phas kyi rbod gtong byad stems mnan gtad sreg 'phang byas pa thams cad byad ma kho rang gi gshed du phob cig
/lha 'dre'i za kha gtad pa /
gnod pa'i dbal zug pa /
byad kyi khram kha btab pa thams cad dgra la sgyur cig
/zhi ba dang rgyas pa dang bkug pa dang drag po'i las thams cad la dbang 'byor bar mdzod cig
/khyad par bsgral ba'i zhing du gyur pa'i dgra bgegs che ge mo gzugs ling ga la bris shing ming byang dmar gyi dkyus su bkod pa 'di rnams lo dang zla ba zhag dang za mar ma 'gyang bar myur ba nyid du sod la ming tsam brda tsam yang ma lus par thal ba'i rdul du brlag pa'i phrin las mdzod cig
/ces 'dod don gsol /
yi ge brgya pas lhag chad kha bskang /
ma rnyed yongs su ma tshang sogs kyis nongs pa bzod par gsol /
oM/
khyed kyis sems can sogs kyis ye shes pa rten nam dbyings su gshegs /
sgrub dkyil skabs tshom bu slar spyan 'dren /
dam tshig pa rang nyid la thim par gyur /

gsum pa rjes mtha' sdud kyi bya ba ni /
bud shing bsnan la bsang chus bran te /
slar yang 'jig rten pa'i me lha dpang por bzhugs pa badzra sa mA dzaH
dam tshig pa dang gnyis su med par gyur /
mchod bstod dang bsreg rdzas bdun po sngar bzhin dang /
gshegs skyems byon zan ltar phul rjes /
oM badzra tam+bu la ya swA hAs so rtsi dang /
oM badzra wasatraM ya swA hAs gos zung 'bul /
dmar gtor dgang blug khar bzhag
/bdud rtsis bran la /
raM yaM khaM gis bsang /
oM AHhU~M ha hoHhrIH
lan gsum gyis brlab /
oM ag+na ya sa pa ri wA ra ma hA ba liM ta pU dza khA hi /
zhes lan gsum gyis phul la /
'dod don gong bzhin gsol /
slar yang nyer spyod rnams sngags tsam gyis mchod /
me ste sreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
zhes pas bstod /
ma rnyed yongs su sogs kyis nongs pa bshags nas /
spyan 'dren pa'i rgya phyir bskyed la /
bdag gi don dang gzhan gyi don //
byin za khyod kyis bsgrubs kyis gshegs //
ji bzhin dus su tshur byon la //
bdag gi dngos grub thams cad sgrubs //
badzra muH
ye shes pa rang bzhin gyi gnas su gshegs /
dam tshig pa 'bar ba'i rnam par gyur par bsam la /
me longs skabs yod kyang mi bzhag par dug khrag gi chus bsad pa'i thal ba thugs dam bskul zhing zlog pa'i thal rdeb dang 'brel bar dgra phyogs su rlung la bskur ba'am /
yang na thal sol rnams snod ngan du brubs la mchod rten nam lam rgya gram du gnan /
gang ltar las gsor mi rung ba'i gzir gnan bro yis mjug bsdu ba'ang so so'i las gzhung las 'byung ba ltar grub nas /
bdag bskyed kho na'am dkyil 'khor dang 'brel na de'i mjug sdud kyi rim pa rnams dang bsngo smon shis pa brjod pa so so'i las gzhung ltar bya'o //
dus mtha'i me lces 'jig rten sreg pa bzhin //
sus kyang ldog med rdo rje khro bo'i mes //
mi bsrun bdud bgegs chos kyi dbyings su bsregs //
zhi bde'i snang bas khams gsum kun khyab shog
/ces yi dam khro bo'i rigs la sreg blug gi cho ga dkyus 'gre tsam gyi lag len sbyor ba'i yig cha mang yang /
zab gnad khyad par can dang 'brel ba'i hom gyi gzer kha gdags pa dkon pas phan 'dod kyi bsam pas rig 'dzin gong ma'i legs bshad khungs su byas te /
dus mtha'i sngags rig 'dzin pa pad+ma gar gyi dbang phyug rtsal gyis dpal spung yang khrod de bI ko Ti'i sgrub gnas su bgyis pa dge legs 'phel ///
/
