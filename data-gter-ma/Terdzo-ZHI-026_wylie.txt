dbang gi lha mo dbyug gu mched gsum gyi sgrub pa'i bsnyen yig man ngag gnad kyi yig chung zab gsang yid bzhin mdzod kyi lde'u mig bzhugs so //
na mo gu ru sarba sid+d+hi hrIH
dngos grub kun 'byung yid bzhin nor bu dbang gi lha mo kun 'khyil mched gsum 'di nyid /
thun mong gi spyod yul du ma gyur cing /
bstan 'gro'i don chen sems pa dang /
dam chos tshul bzhin sgrub pa'i cha rkyen gyi spyod yul te /
thog mar bla ma mtshan ldan dam pa'i drung nas smin grol legs par nod nas /
sgrub gnas phun sum tshogs par dkar phyogs gza' skar bzang por dbu brtsam ste /
lha mo gsum gyi bris sku dang rten rdzas sogs man ngag las byung ba ltar dang /
mchod gtor sgrub rdzas sogs legs par 'du bgyis nas /
dkar phyogs la gtor ma 'bul phrin las bcol /
dam sri sgab 'dre 'byung po nag phyogs la glud gtor tshims par btang nas drag tu bskrad /
srung 'khor bsgom /
mtshams dam par bcad la /
skyabs sems bya /
khyad par du yid bzhin nor bu dbang gi lha mo 'di nyid bla ma dkon mchog la mchod bstod /
bsnyen bkur /
sems can la sbyin gtong /
bdag gis byang chub sgrub pa'i cha rkyen du bsgrubs nas sbyin pa'i phar phyin rdzogs par bya snyam pa'i sems bskyed gal che zhing /
bdag bskyed phyag rdor ram /
dzaM dkar yin na de'i las byed mkha' 'gro gsum yin pas zab phyir gang yin gyi bdag bskyed bzlas pa bcas grub zin nas /
mdun bskyed lha mo gsum gyi cho ga gzhung bsrang la 'don sgom ma 'dzol bar sbrags bzhin la /
bsnyen pa'i skabs su babs tshe /
mdun bskyed lha mo gsum gyi thugs kar pad+ma dkar po dang zla ba'i gdan gyi steng du /
zas ster lha mo dmar mo'i thugs kar ha dkar po /
gos ster ma ljang mo'i thugs kar ri ser po /
nor gter ma sngon mo'i thugs kar ni dmar po gnas pa'i mthar /
rang rang sngags kyis bskor ba las 'od zer 'phros pas /
o rgyan yul dang /
mkha' spyod dag pa'i zhing khams /
rgya gar yul gyi dur khrod nags tshal /
shing drung sogs rang bzhin gang du bzhugs pa'i gnas nas rang 'dra dpag tu med pa spyan drangs mdun bskyed la thim par bsam la sngags bzla 'o //
de nas rang lhar gsal ba'i thugs ka'i sngags kyi 'od zer gyis mdun bskyed lha mo gsum gyi thugs rgyud bskul bas sngon gyi dam tshig dran nas ci bcol ba'i phrin las thams cad thogs med du bsgrub par khas blangs dam bcas par bsgom la bzla 'o //
slar yang bdag nyid lha'i thugs ka'i 'od zer gyis mdun bskyed bskul bas /
mdun bskyed lha mo gsum gyi thugs ka nas 'od zer dmar po lcags kyu lta bu 'phros pas steng 'og phyogs mtshams stong gsum 'khor 'das thams cad khyab pas /
phyogs bcu dus gsum gyi rgyal ba sras bcas /
bla ma rig 'dzin yi dam zhi khro rab 'byams /
gnas yul dpa' bo mkha' 'gro /
dam can chos skyong srung ma nor lha gter bdag dkar phyogs lha klu gzhi bdag
/'jig rten dregs pa'i sde dpon /
phyogs skyong bcu /
lha brgyad /
klu brgyad /
gza' brgyad /
gnod sbyin nor lha brgyad la sogs pa rnams kyi mchog dang thun mong gi dngos grub thams cad dang /
stong gsum khams gsum gyi tshe dang bsod nams stobs dang mnga' thang nor dang longs spyod thams cad 'od zer gyi ngo bor bsdus nas /
nor bdag lha mo gsum la thim zhing /
lha mo gsum gyi sku dang zhal phyag na bza'i sul rnams nas gang 'dod dngos grub kyi char babs pas bdag gi gnas khang thams cad dngos grub kyi ri ltar spungs shing mtsho ltar 'khyil nas khengs par bsgoms la nan tan du bskul lo //
slar yang lha mo gsum gyi sku las rang 'dra ba'am /
lha mo dmar mo lcags kyu thogs pa dpag tu med pa phyogs bcur 'phros pas /
lha klu mi gsum gyi rgyal po drag rtsal mthu stobs can rnams dang /
'jig rten khams kyi bla ma dge bshes rgyal blon btsun mo skyes pa bud med ban bon sngags pa /
rig gnas mkhan sogs gzugs can gzugs med thams cad kyi /
pho rigs rnams kyi snying dkar nag mtshams nas lcags kyus btab /
mo rigs rnams kyi gsang ba'i pad+ma'i ze'u 'bru la btab nas rang dbang med par bdag gi mdun du bkug nas dbang du bsdus pas /
de dag thams cad bdag la bla ma'i 'du shes kyis gus pa dang /
rgyal po'i 'du shes kyis skrag pa dang /
pha ma'i 'du shes kyis byams pa dang /
spun dang grogs kyi 'du shes kyis brtse ba'i sems kyis bdag gi dbang du 'dus par bsam la sngags bzla ba gal che'o //
de ltar thun bzhi sogs gang byed kyang thun mtshams su gtor ma 'bul phrin las bcol /
bzod gsol yig brgya dbyangs gsal rten snying sogs gsum gsum brjod cing bsngo smon bya'o //
de ltar dngos gzhi sgrub pa rab zhag nyer gcig gam /
'bring bdun gnyis /
tha ma bdun sogs grub nas /
las sbyor gud sbas tsakra chen mo dang /
srog 'khor sogs tsakra nor bu sna tshogs mdog gang sgrub kyang gzhung lag len ji lta bar /
tsakra lhar gsal ba'i bskyed bstim legs par bgyi zhing /
sgrub gzhung ltar gong bzhin bsgrubs nas /
sngags dmigs nan tan bya /
bsnyen sgrub sngags kyi mtshams su tsakra sgrub pa'i so so'i sngags bsnyen bya zhing /
dmigs pa'i bye brag cung zad zhal las shes so //
thun mtshams gtor 'bul /
phrin bcol /
gnad bskul sogs gtang bar bya'o //
de ltar las sbyor zhag bdun nam gsum gang yang bsgrubs nas rab gnas brtan bzhugs legs par bya'o //
de ltar sgrub tshe bar chad kyi ltas byung na 'gong po bkar bskrad gang rigs dang /
zab mdo'i bdud zlog dang /
seng gdong ma'i thal rdeb cho gas skabs su gzir ba man ngag go
/de ltar grub nas don gal che ba'i dngos grub zhu dgos kyi skabs su /
gsol ka sngags dmigs /
gtor 'bul phrin bcol tsam byas na'ang 'dod pa'i dngos grub 'byung ba yid bzhin nor bu bas lhag pa yin no //
de ltar kun 'khyil ma'i dril sgrub kyi zin bris bsnyen yig zab gsang yid bzhin mdzod kyi lde'u mig ces pa 'di yang /
rang 'dod sbyin chu ma yin par /
mtshungs med dpal ldan bla ma rin po che'i zhal gyi man ngag ji ltar snyan brgyud yi ger bkod pa ste /
pad+ma rab dga' 'di yi sgrub pa la zhugs skabs phan phyir bris pa /
dam med lag tu song na sha za DA kis bka' chad drag po phob cig
/bka' rgya dam pas gzhan la bstan na nor bu mi la byin pa dang 'dra 'o //
zhes shA sa na d+hA ra sA ga ras shing rta lo dang po'i gsar tshes kyi thun bar gcig tu bris pa gsang ba bsgrags pa'i nyes pa bshags shing /
dge bas bdag sogs sbyin pa'i phar phyin rdzogs par gyur cig //
/
