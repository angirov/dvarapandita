@#//
gu

ro

sh+tsi

t+ta

sA

d+ha

ka

ba

dzra

kro

d+hA

tra
/
su

kho

pa

de

sha

pa

thathA

kra

ma

dz+nyA

na

ga

r+b+ha

s+ya

TI

ka

dz+nyA

na

b+hA

swa

pra

phu

l+la

nA

ma

bi

ha

ra

ti

sma
//

@#//
bla ma'i thugs sgrub rdo rje drag rtsal las /
zhal gdams lam rim ye shes snying po'i 'grel pa ye shes snang ba rab tu rgyas pa zhes bya ba bzhugs so //
bla ma'i thugs sgrub rdo rje drag rtsal las /
zhal gdams lam rim ye shes snying po'i 'grel pa ye shes snang ba rab tu rgyas pa zhes bya ba /
dus gsum sangs rgyas thams cad kyi ngo bo dpal bde ba chen po pad+ma saM b+ha ba'i zhabs la sgo gsum gus pa chen pos phyag 'tshal zhing skyabs su mchi 'o //
dus dang rnam pa thams cad du brtse ba chen pos rjes su gzung zhing byin gyis brlab tu gsol /
bsam gyis mi khyab nam mkha'i rang bzhin bsam yas rnam thar 'byung ba'i gnas //
'chi med rdo rje bde chen rol pas nam mkha' ji srid gzhan don mdzad //
bka' drin zla med gu ru yab yum lha dang DA ki chos skyong bcas //
ye shes gcig nyid du ma'i tshul snang ro mnyam lta bas mjal phyag 'tshal //
byang chub spyod pa mthar son 'bras bu'i chos //
lhun rdzogs sgyu 'phrul dra ba'i rol gar ni //
bka' babs bdun ldan bstan 'gro'i snang chen spel //
pad+ma 'od gsal mdo sngags gling par 'dud //
o rgyan rgyal ba'i phrin las shing rta pa //
gter 'byin kun gyi mchog gyur 'gyur med kyi //
bde chen dgyes rol gling pa'i mtshan can gyis //
dus gsum kun tu mi 'bral rjes 'dzin mdzod //
sangs rgyas chos kun lam gyi rim pa yi //
nyams len kho nar 'dus phyir gsar rnying gi
/gzhung lugs che phra thun mong thun min gyi //
glegs bam phreng bas gangs can khor yug gtams //
kun mthun kun las khyad 'phags tshe gcig gis //
gdod ma'i grub mtha' mngon byed theg rtse'i lam //
tshang la gsal ston sngon med nor bu'i mdzod //
skal ldan kun dga'i dpyid du 'dir dbye 'o //
de la 'dir gang 'chad par bya ba ni /
thog mtha' bar du dge bas shes bya thams cad kyi mchog dang phul du gyur pa legs gsung dam pa'i chos rgyu lam du byed pa rgya che ba mtshan nyid kyi theg pa las khyad par bzhi la sogs pas 'phags pa 'bras bu lam byed zab mo rdo rje theg pa phyi nang gnyis las nang rgyud yo ga sde gsum gyi zab don dang 'brel ba yin la /
de'ang gangs can gyi ljongs su sangs rgyas kyi phrin las thog mar mdzad pa po mkhan slob chos gsum sprul pa'i lo paN brgya rtsa 'dzoms nas bstan pa snga dar gyi dus su 'gyur ba'i rnying ma zhes grags pa la /
rgya che ba bka' ma /
zab mo gter ma /
nye brgyud dag snang gi babs so chen po gsum du mchis pa las /
'dir khyad par gsum ldan gter las byon pa'i zab chos /
rtog ge'i rig pas ma bcos /
phal tshig gi bsre bslad ma zhugs /
gzhan zer gyi rjes su ma zlos pa'i rdo rje'i tshig dang byin rlabs kyi gzi brjid dang ldan pa'i gzhung ye shes snying po 'chad /
don gang zhig bshad na /
spyir 'khor lo'i mgon po las chos nyid kyi rang sgrar shar ba'i rgyud mtha' drug tshul bzhi'i sgrom du bzhugs pa rin po che'i mdzod lta bu rnams dang /
de'i dgongs pa sa bcu'i dbang phyug rnams kyis bkral pa'i lung gsang don rnam par 'byed pa mdzod kyi lde'u mig lta bur gyur pa rnams dang /
de dag gi gnad kyi man ngag grub brnyes rig 'dzin rnams kyis skal ldan nyams len du dril ba rang skal lag bcang du sprod pa lta bu gsum las /
'dir gnad gdams man ngag gi gzhung /
gzhi lam 'bras bu'i rang bzhin spyi dang khyad par lam gyi rim pa'i nyams len mtha' dag ma sbas gsal ston du 'chad /
ji ltar 'chad pa'i tshul la /
gsar rnying gi rgyud dang gdams pa'i bka' srol 'dzin pa'i mkhas grub skyes chen rnams kyi bzhed tshul mang du mchis pa las /
'dir gang zag spros med nyams len snying por dril ba la dgongs te gsungs pa'i gzhung nyid kyi bzhugs tshul gzhir byas /
bshad pa'i tshig dang lung rigs kyi spros pa brgal brtag gi mtha' dpyod sogs rtog ge'i gzhung lugs kyi rjes su ma 'brangs shing /
mchog gi rig 'dzin khyab bdag bla ma'i zhal lung bdud rtsi dngos su thob pa'i skal pa bzang po chud ma zos par dkyus kyi sa gcod pa dang /
gzhung don 'bru gnyer du dgrol ba tsam gyis khyad par 'phags pa'i gzhung gsang ba zab mo nyid dad cing mos pa'i blo nus kyis ji ltar dpog pa 'chad par bya'o //
de ltar na dus gsum kun mkhyen pad+ma saM b+ha ba'i snying tig
/bla sgrub zab mo skor bzhi'i rgyab chos /
yo ga rnam pa gsum gyi lta sgom spyod pa'i rim pa yongs su rdzogs pa gsal bar ston pa sangs rgyas gnyis pa o rgyan gyi slob dpon chen po zhal dngos su bsnyen pa dang mtshungs pa'i zhal gdams lam gyi rim pa 'di 'chad pa la bzhi /
gzhung la bde blag tu 'jug pa'i phyir mtshan bstan /
khungs btsun pa'i brda yig 'god cing yul khyad par can la phyag 'tshal /
mtshan don de ldan gyi gzhung dngos nyid bshad /
gzhung grub pa'i tshig gis mjug bsdu ba'o //
dang po la gsum /
mtshan dngos bkod /
de'i don bshad /
mtshan las brtsam pa'i mtha' dpyad do //
dang po ni /
bla ma'i thugs sgrub nas /
bzhugs so :
zhes pa'o //
gnyis pa de'i don bshad pa la gnyis /
yig don spyir bshad /
khyad par gyi mtshan don rgyas par dbye ba'o //
dang po ni /
spyir rgyud man ngag gi mtha' can /
man ngag sgrub thabs kyi mtha' can /
sgrub thabs lag len gyi mtha' can du grags pa'i nang tshan sgrub pa'i thabs la'ang rtsa ba gsum dang 'brel ba'i sgrub thabs mtha' yas shing /
re re la'ang spyi dang khyad par /
rtsa ba dang yan lag
/gnas skabs dang mthar thug la dgongs pa'i sgrub lugs mang du gsungs pa las /
'dir rig 'dzin sgyu 'phrul drwa ba rtsa bshad man ngag gi rgyud rnams dang /
rig 'dzin 'dus pa'i rtsa rgyud sogs las man ngag gnad kyi nying khur phyung pa'i byin rlabs rtsa ba bla ma gtso bor sgrub pa'i thabs phyogs dus rgyal ba'i thugs dgongs gcig bsdus /
dus gsum rig 'dzin yongs kyi thugs dam snying po /
gu ru rin po che'i thugs klong ye shes thig le'i bcud phyung pa /
yang zab snying po gnad kyi sgrub thabs yin pa'i phyir /
bla ma'i thugs sgrub ces gsungs te /
zhal gdams snying byang las /
rang byung pad+ma bdag nyid kyi :
dgongs pa'i klong nas rang shar ba :
yang zab thugs kyi sgrub pa ni :
zhes dang /
o rgyan bdag gis rgyud lung dang :
man ngag gzhan la brten nas ni :
'grel ba'i tshul du ma bkral bar :
rgyud lung man ngag nges pa'i don :
snying po las kyang snying po'i bcud :
thugs kyi thig ler rab bzhugs pa :
chos nyid rang sgrar snang bas na :
rgyud dang mi 'gal lung dang mthun :
man ngag myong bas khyad 'phags pa :
zhes gsungs pa ltar ro //
de lta bu'i thugs sgrub zab mo skor bzhi bzhugs pa la 'dir bla ma yang gsang ltar sgrub pa'i thabs rdo rje drag po rtsal gyi chos skor gyi sdeb tu byon pa /
rjes 'jug skal ldan rnams la thugs brtse bas dgongs te zhal gyi sgo nas gdams pa dang rjes su gdams pa'i tshul du gsungs shing /
tshe gcig gis zung 'jug gi go 'phang sgrub pa'i lam gyi rim pa mtha' dag tshang zhing gsal la mdo rgyas 'tsham pa /
mtshan ye shes snying po zhes bya ba 'dir bzhugs so //
zhes pa'i don to //
gnyis pa khyad par gyi mtshan don rgyas par dbye ba la gnyis /
tshul bzhi'i sgo nas bshad pa /
gzhi lam 'bras gsum gyi don du bshad pa'o //
dang po ni /
spyi las bye brag tu 'byed pa'i mtshan ye shes snying po zhes bya ba bshad pa'i gzhir byas /
de 'chad pa'i tshul la /
yi ge'i don ltar na /
spyir ye shes zhes pa sgra yangs pa'i dbang du byas na /
dz+nyA khong du chud pa'i byings don las yul shes bya dang yul can shes pa gnyis ka la sbyor du yod de /
thabs shes grub pa las /
shes pas shes bya rab phye ste //
sbyor bas yongs su brtags nas ni //
chos rnams rang bzhin med pa nyid //
ye shes de nyid du ni brjod //
ces so //
'dir dri mas rnam par spangs pa'i mkhyen pa sangs rgyas kyi ye shes bstan la /
rnam byang gi chos mtha' dag rgyal ba'i ye shes rol pa kho na las byung ba ste /
rgyal tshab byams pas /
sangs rgyas las chos chos las 'phags pa'i tshogs //
zhes sogs gsungs pa ltar te /
des na sgra des khyad gzhi'i gzhung bstan /
snying po ni gar+b+hA'i sgra las shun pa dang bral ba'i snying po rjen par phyung pa'i don te /
tshig dang spros pa'i shun pa dang bral ba /
mdo sngags chos tshul kun gyi zab don snying por phyung pa'i don yin pas khyad chos bzhugs tshul bstan pa ste /
ye shes kyi phul du phyin pa'i dam chos mtha' dag gi snying por gyur pa'i don to //
spyi don ltar 'chad pa la /
mdo dang thun mong ba ltar na /
ye shes ni ye nas dri ma dang bral ba'i shes rab gnas lugs stong pa nyid dang /
snying po ni hr-i da ya'i sgra las /
bcud dam mchog la 'jug pas sangs rgyas sgrub pa la med du mi rung ba'i lam gyi mchog snying rje ste /
'bum lnga las /
stong nyid dpag bsam ljon shing las //
dmigs med snying rje'i 'bras bu 'byung //
sangs rgyas kun gyi rtsa ba ni //
'di las 'byung bar the tshom med //
ces so //
des na stong nyid snying rje'i snying po can gyi lam phul du byung ba 'dir bstan pa'i don to //
sngags kyi spyi don ltar na /
ye shes ni rten dkyil 'khor /
snying po ni brten pa 'khor lo'i lha rnams te /
brtag gnyis las /
dkyil ni snying po zhes brjod de //
byang chub sems ni bde chen po //
len par byed pas dkyil 'khor nyid //
'dus pa dkyil 'khor nyid du brjod //
ces pa'i don bskyed rim gyi lam 'khor dang bcas pa'ang 'dir ston to //
sbas don ltar na /
ye shes ni rten gdod ma'i stong chen e yig
/snying po ni brten pa bde ba chen po'i waM yig ste /
gsang 'dus bshad rgyud las /
e waM yig gnyis sgyu ma la //
thams cad mkhyen pa 'dir bzhugs pas //
dam chos bstan pa'i thog mar ni //
e waM de nyid rab tu bshad //
ces dang /
rdo rje phreng ba las /
e ni stong pa nyid du gsungs //
de bzhin waM ni snying rje dang //
thig le de gnyis sbyor las byung //
de sbyor ba ni rmad byung mchog
/chos phung brgyad khri bzhi stong khyab //
mdor bsdus chos kyi phyag rgya 'o //
zhes sogs mtha' yas pa 'byung ba ltar /
e waM gnyis ni mdo rgyud thams cad kyi gleng gzhir gyur pas zab cing rgya che ba'i don spror yod la /
'phags zhabs kyi bzhed pa kun rdzob bden sbas ltar na /
sgyu lus kyi rim pa mthar phyin nas 'od gsal gyi ye shes las zung 'jug gi sku snying po'i tshul du ldang ba'i don dang /
'dod chags chos sbas ltar na /
sgyu 'phrul rgya mtsho sogs las gsungs pa ltar /
rtsa 'khor e yig
/thig le waM yig ste steng sgo rnam grol dang sbyar ba dang /
yum gyi chu skyes e /
yab kyi rdo rje waM ste gsang ba 'og sgo la sbyar te /
don de dag kyang gzhung 'dir bstan pa'o //
mthar thug gi don ltar na /
ye shes ni ka dag gdod ma'i dbyings /
snying po ni lhun grub rig pa rdo rje lu gu rgyud de dbyings rig 'du 'bral med pa gdod ma'i mgon po'i dgongs pa mthar thug pa'ang bstan rim 'di las rtogs pa'o //
gnyis pa mtshan don gzhi lam 'bras gsum ltar bshad pa la /
dang po gzhi thun mong ltar sbyor na /
ye shes ni gzhir gnas kyi chos sku dbyings dang ye shes dbyer med pa'i don dam chos thams cad la nam mkha' ltar khyab par bzhugs pa'i don te /
'phags pa klus /
sa yi dkyil na yod pa'i chu //
dri ma med par gnas pa ltar //
nyon mongs nang na ye shes kyang //
de bzhin dri ma med par gnas //
zhes dang /
sam+bu Tir /
rtog pa thams cad rnam spangs pa'i //
ye shes chen po lus la gnas //
dngos po kun la khyab pa po //
zhes so //
snying po ni /
dgongs pa lung ston rgyud las /
snying po zhes ni sangs rgyas kyi //
chos nyid dag pa 'di yin zhing //
sngags kyi spyod don spyod rnams kyi //
byang chub spyod pa'i mchog 'di yin //
zhes pa ltar don dam pa'i ye shes de nyid 'khor 'das thams cad la snying po'i chos su bzhugs pa'i don te /
rgyal ba byams pas /
de bzhin nyid de thams cad la /
khyad par med kyang dag gyur pa //
de bzhin gshegs nyid de yi phyir //
'gro kun de yi snying po can //
zhes dang /
sgron gsal las /
rgyal ba kun gyi gnas ni sems can thams cad de /
de bzhin gshegs pa'i snying po yin pa'i phyir ro //
zhes gsungs pa ltar /
ye shes kyi snying po ste dri ma sbyong ba'i gzhi bde gshegs snying po'i gnas lugs mtshon pa'o //
thun min ma hA ltar na /
bden gnyis dbyer med lhag pa'i chos sku chen po dang /
a nu ltar na /
dbyings ye gnyis med bde chen byang chub sems kyi dkyil 'khor gdod nas rang chas su bzhugs pa'i don yin zhing /
rdzogs pa chen po'i lugs ltar na /
ye thog gzhi'i ka dag smra bsam brjod bral spros pa'i mtha' las 'das pa ye shes gsum ldan 'khrul grol gnyis ka'i spyi gzhir gyur pa de nyid /
dbyings kyi rgya ral nas phyi gsal gyi snang ba mched de 'khor 'das rgyab gyes pa'i tshe na'ang sems can rnams la snying po'i tshul du gnas skabs kyi gzhir bzhugs pa ste /
klong drug pa las /
spros bral chos nyid ka dag ni //
rang ngo rnam dag snying po'i gzhi //
zhes pa ltar ka dag gi ye gzhi mtshon pa ste /
gzhi'i gnas lugs de dag kyang gzhung 'dir bstan pa'o //
gnyis pa lam dang sbyor na /
ye shes ni shes rab /
snying po ni sA ra'i sgra las /
du ma 'phro ba'i rtsa ba'am gnas te thabs bsod nams kyi tshogs la sogs pa las gnas skabs dang mthar thug gi legs pa'i 'bras bu du ma 'byung bas te /
thabs shes gnyis ni lam thun mong ba ltar na bsod nams dang ye shes /
thun min ltar na bskyed rim dang rdzogs rim /
khyad par ltar na bde ba dang stong pa /
dbyings dang rig pa sogs lam gyi gnyis chos kyi don thams cad dang 'brel zhing /
sangs rgyas sgrub pa la de gnyis kyang phyogs re ma yin par zung du 'jug dgos te /
mdo sde'i don bsdus byang chub lam sgron las /
thabs dang bral ba'i shes rab dang //
shes rab bral pa'i thabs dag kyang //
gang phyir 'ching ba zhes gsungs pas //
de bas gnyis ga spang mi bya //
zhes so //
de ltar na zung du 'jug pa'i lam rim rgyas pa 'dir bstan pa'i phyir /
gzhung nyid las /
kun gyi spyi 'dril ye shes snying po'i lam :
zhes gsungs so //
gsum pa 'bras bu dang sbyar ba la'ang /
thun mong ltar na /
mdo sde rgyan las /
sangs rgyas rnams kyi sku dbye ba //
rang bzhin longs spyod rdzogs pa dang //
gzhan ni sprul pa'i sku yin te //
dang po gnyis po'i rten yin no //
zhes gsungs pa ltar /
khyab bya gzhan don du ye shes kyi snang ba las brdar shar ba'i gzugs sku /
khyab byed rang don don dam snying po'i rang bzhin chos kyi sku ste 'thob bya sku gnyis dang /
dag pa gnyis ldan gyi ye shes mngon du gyur pa'i rang bzhin bral ba'i yon tan /
rgyas 'gyur gyi nus pas snying po'i nus pa gsal ba rnam par smin pa'i yon tan te bral smin gyi yon tan gnyis dang /
ye shes ni kun la khyab pa'i don dang /
snying po ni mi zad cing mi 'gyur bas rtag pa'i don te rtag khyab kyi phrin las bcas bstan /
thun min ltar na ye shes dbyings /
snying po rig pa ste dbyings rig 'du 'bral med par byang chub pa'am /
ye shes kyi snying po can zhes sku dang ye shes zung 'jug gi don bstan pa ste /
rig pa ye nas nyi ma ltar mkhyen rig tu gsal ba'i char lhun grub tu gnas pa nyid rtogs pa mngon du gyur pas glo bur sgrib pa'i sprin dang bral nas shes rab dri ma med pa'i dgongs pa yon tan ma lus pa'i dkyil 'khor du rgyas te /
sku rnams kyi snying por gnas pas sku dang ye shes 'du 'bral med pa ste /
rang shar las /
tha dad rang bzhin 'gyur ba med //
de phyir sku lnga'i ye shes te //
sku dang ye shes 'du 'bral med //
don la de bzhin gnas pa 'o //
zhes so //
des na rten sku /
brten pa ye shes bcas dngos su bstan pa'i shugs las mdzad pa phrin las kyang bstan pas na /
gzhung las /
ye shes snying po tshe 'dir 'grub par shog :
ces 'byung ba ltar ro //
gsum pa mtshan las brtsam pa'i mtha' cung zad dpyad na /
'dir zhal gdams zhes pa'i gdams ngag la /
las dang po pa blo chos la skul ba dang /
rgya che ba tshig tu gdams pa /
zab pa don du gdams pa /
nyams len gnad 'dril du gdams pa /
ngo sprod lag bcang du gdams pa sogs mang du mchis pa las /
'dir zab rgyas kyi nyams len gnad 'dril lag gtod rjen phyung du gdams pa ste /
gzhung las /
sngon chad zab cing rgya che ba'i :
gdams ngag bye ba phrag brgya'i gzhung :
ji snyed gsungs pa'i snying po'i phul :
rgyu 'bras lam mchog yongs rdzogs pa :
ma byung 'byung bar dka' ba'i bcud :
ces sogs yang yang bsngags pas mtshon no //
lam gyi rim pa la'ang dpal ldan a ti sha'i bka' srol byang chub lam gyi rim pa /
a ro dang rong zom paN+Di ta'i theg chen rnal 'byor sogs mdo dang thun mong ba rnams dang /
pad+ma lam rim /
rin chen sgron me sogs bka' gter thun mong ma yin pa mang du mchis pa las /
'dir khyad par du mas 'phags pa'i lam rim ye shes snying po zhes bya ba ste /
mtshan de sus btags na /
gang zag gi blos bcos nas btags pa ma yin gyi /
kun bzang pad+ma 'byung gnas nyid kyi dgongs klong ye shes chen po'i gsang mdzod nas rang byung rdo rje'i rang sgrar shar ba ste /
gu h+ya gar+b+ha dang he badzra sogs rgyud kyi rdo rje'i tshig rnams dang dbye ba med pa'o //
gang zag gi blos bcos nas btags pa la /
dpe dang don dang yul dang gnas skabs kyi sgo nas mtshan gyi 'dogs tshul mang du 'byung yang /
'dir ni phyogs kyi glang pos /
shes rab pha rol phyin gnyis med //
ye shes de ni de bzhin gshegs //
bsgrub bya'i don dang de ldan pas //
gzhung dang lam la'ang de sgras bstan //
ces gsungs pa ltar gzhung lam 'brel ba'i ye shes kyi rang sgrar snang ba'o //
mtshan 'byung ba'i dgos pa ni /
dbang po rab la mtshan gyi nang du gzhung don tshang bas de tsam gyis dbu zhabs kyi don thams cad bde blag tu rtogs par byed pa dang /
'bring rnams kyis kyang gzhung gi bzhugs tshul gyi don spyi la nges pa rnyed par 'gyur ba dang /
tha mas kyang mtshan don de ldan gyi gzhung nyid la myur du 'jug par spro bar 'gyur ba'o //
!
//rtsa ba'i sa bcad gnyis pa brda yig dang phyag bshad pa la gnyis /
brda yig gi rgyu mtshan dang /
phyag gi don no //
dang po ni /
gsang rgyud las /
mkha' 'gro brda la brten pa ste //
brda dang brda yi len la mkhas //
don gyi ngo bo brda la sbyor //
mkha' 'gro brda yi srog can no //
zhes gsungs pa ltar /
brda la brten pa'i mkha' 'gro'i yi ge ni de dang skal mnyam gyi gang zag las gzhan gyis khrol mi srid pas /
gter du bzhugs pa'i zab chos phal mo che brda'i yi ges bcings pa ste /
chos de rnams mkha' 'gro'i gsang mdzod nas phyung pas 'phags bod kyi mkhas grub thun mong ba rnams kyi spyod yul du ma gyur pa'i don yin la /
ji skad du /
gter yig sprul pa'i sku yin te //
sgra tshig go ba gsung yang yin //
zhes 'byung ba ltar gter yig sprul pa'i sku rdo rje'i gzugs rnam pa thams cad pa de nyid las 'phro dang skal ba ldan pa'i gang zag gis gnas dus smon lam zab mo'i rten 'brel gyis brda'i don khrol nas ji bzhin gtan la phebs pa mtshon pa'i phyir /
glegs bam gyi dbur brda'i yi ge 'bru bdun bkod par mdzad de /
de la dgos pa gsum /
o rgyan sangs rgyas gnyis pa'i bka' rtags phyag rgya'i ri mo dngos la thug pas gang zag phal pa'i brgyud pas bar du ma chod cing khungs btsun par ston pa dang /
brda ma bcos /
tshig ma 'khrul /
don ma nor bar mkha' 'gro gsang ba'i brda bsgyur bas gzhung zab cing byin rlabs che bar ston pa dang /
skal pa dang mi ldan pa'i gang zag blo ji ltar sgrin kyang dmus long gis glang chen dpyad pa ltar phyogs tsam yang brtag mi bzod pas gter bdag skyes bu nyid phal pa'i spyod yul las 'das par yid ches pa'o //
gnyis pa phyag gi don ni /
rtsa gsum kun 'dus nas /
phyag 'tshal lo :
zhes 'byung ste /
phyag gang gis mdzad na /
gsang chen bka'i sdud pa mo ye shes mkha' 'gro mtsho rgyal gyis mdzad /
yul gang la mdzad na /
byin rlabs kyi rtsa ba bla ma /
dngos grub kyi rtsa ba yi dam /
phrin las kyi rtsa ba mkha' 'gro kun 'dus pa'i bdag nyid /
dkyil 'khor sprul bshad mdzad pa po slob dpon pad+mAka ra thugs rjes khro ba'i tshul bstan pa'i gsang mtshan rdo rje drag po rtsal du grags pa la mdzad /
dgos pa gang gi phyir na /
spyir rdo rje theg pa'i lam la zhugs pa thams cad dngos grub bla ma la rag las pas las dang rnal 'byor thams cad la de nyid rjes su dran dgos pa dang /
gnas skabs gzhung dgod pa la bar chad mi 'byung zhing byin rlabs 'jug pa dang /
rjes 'jug 'chad nyan sgom sgrub byed pa rnams la'ang de'i tshul zhar byung du gdams pa'o //
ji ltar 'tshal na /
drang don du sgo gsum gus pa chen pos brda'i phyag dang /
nges don du thabs shes dgongs pa ro mnyam don dam lta ba mjal ba'i tshul gyis so //
'dir rtsa ba gsum zhes pa'i don yang /
dper na ljon shing dang lo tog rnams 'byung ba'i rgyu'am gzhi la rtsa bar grags pa ltar /
byin rlabs sogs 'byung ba'i rgyu'am rtsa ba bla ma sogs yin te /
gter gzhung rnams las /
byin rlabs rtsa ba bla ma rje :
dngos grub 'byung gnas yi dam lha :
legs par byin rlob mkha' 'gro ma :
zhes 'byung ngo //
des na rdo rje theg pa'i dkon mchog khyad par du 'phags pa rtsa ba gsum yin te /
bla ma'i sku dge 'dun /
gsung dam chos /
thugs sangs rgyas /
yi dam zhi chags khro bo'i rnam pa ji ltar bstan kyang sangs rgyas longs sprul gyi rang bzhin /
de'i sngags rgyud ni thun mong min pa'i chos /
mkha' 'gro chos skyong ni khyad par gyi dge 'dun yin la /
yi dam mkha' 'gro gnyis ka'ang bla ma'i ye shes kyi rol pa las byung bas 'khor lo'i mgon po zhes pa'i mtshan gyis brjid pa ste /
dgongs 'dus sku rgyud las /
ngo bo bla ma chos sku la :
rang bzhin yi dam longs spyod rdzogs :
thugs rje sprul sku mkha' 'gro ma :
zhes gsungs so //
de ltar mtshan nyid dang ldan pa'i bla ma gang yang dkon mchog rtsa gsum kun 'dus yin te /
rdo rje me long gi rgyud las /
rdo rje sems dpa' dkyil 'khor gtso //
bla ma sangs rgyas kun dang mnyam //
zhes sogs yongs su grags la /
khyad par gu ru rin po che ni sangs rgyas thams cad 'dus pa'i rdo rje'i ye shes kyi rang gzugs yin te /
rdo rje'i gsung las /
nga sgrub sangs rgyas thams cad 'grub :
nga mthong sangs rgyas thams cad mthong :
nga ni bde gshegs 'dus pa yin :
zhes sogs lung mtha' yas pa 'byung ngo //
mtshan gyi don las /
rdo rje ni /
mnyam sbyor las /
rdo rje stong pa nyid du bshad //
ces dang /
sgyu 'phrul me long las /
tha dad med pa'i rang bzhin nyid //
rdo rje zhes ni bshad pa yin //
zhes 'byung ba ltar 'khor 'das kyi chos thams cad tha dad du dbye ba med pa stong nyid kyi rang bzhin yin zhing /
gnas lugs de dang rgyal ba rnams kyi chos sku la dbye ba med pas 'dir rdo rje'i sgras ngo bo chos sku bstan /
de la sgra de 'jug pa'i rgyu mtshan yang rdzas kyi rdo rje dang chos mtshungs pas te /
rtse mor /
sra zhing snying po khong stong med //
gcad dang gzhig par bya ba med //
bsreg par bya min 'jig med pas //
stong nyid rdo rjer brjod par bya //
zhes pa ltar ro //
chos sku'i ngang las gdul bya gdug pa can zhi bas mi 'dul ba rnams la snying rje chen pos drag por khros pa'i tshul gyi skur bstan pa ste /
dgongs 'dus las /
shin tu gdug cing gtum pa la //
zhi bas phan par mi 'gyur te //
shes rab thabs kyi sbyor ba yis /
khro bor de bzhin gshegs kun mdzad //
ces so //
rtsal zhes pa'i sgra mthu stobs nus pa'i shugs la 'jug pas /
gzhan las ches khyad par du 'phags pa'i mthu stobs nus pa'i rtsal shugs dang ldan pa'i don yin no //
rnam pa gcig tu na /
lha dbang lag gi rdo rje rtse mo brgya pa de gdengs pa tsam gyis lha min dpung tshogs thal bar byed pa'i nus stobs chen po yod pa bzhin du /
rdo rje drag po rtsal zhes pa'i sgras ye shes las dang 'jig rten gyi khro bo thams cad kyi stobs rtsal gcig tu bsdus pa'i khro rgyal chen po sus kyang 'gran du mi bzod par bstan pa'ang yin no //
!
//rtsa ba'i sa bcad gsum pa mtshan don de ldan gyi gzhung dngos bshad pa la lnga /
man ngag 'byung ba'i rgyu gleng gzhi /
rkyen gleng slong ba /
'bras bu yongs su shes par bya ba man ngag gi don /
man ngag gi dgos 'brel /
'khor la gdams shing bstan pa gtad pa'o //
dang po la lnga /
ston pa /
'khor /
gnas /
chos /
dus phun sum tshogs pa'o //
dang po ni /
dus gsum sangs rgyas nas /
grags pa nyid :
ces gsungs te /
rgyal dbang pad+mAka ra nyid lam zhugs kyi gang zag ma yin par sangs rgyas 'od dpag med dang mnyam med shAkya'i rgyal po nyid gdul bya gdul dka' ba rnams kyi don du rdo rje slob dpon gyi skur bstan pa yin pas /
'das pa dang ma 'ongs pa dang da lta'i dus gsum du gshegs shing bzhugs pa'i sangs rgyas thams cad mnyam pa nyid gsum gyis mnyam pa'i phyir /
nam mkha'i ngo bo dbye ba med pa ltar sangs rgyas thams cad kyi ngo bo la rnam dbyer med pas der grub pa dang /
gzhan snang sprul pa'i skur bstan pa na'ang 'chi med tshe'i rig 'dzin brnyes /
sgom lam phyag rgya'i rig 'dzin mthar phyin nas mthar lam lhun grub kyi rig 'dzin drug pa'i rgyal tshab kyi sa la bzhugs par bstan pa'i phyir /
bka' babs rig 'dzin chen po brgyad kyis kyang zhabs la btud pas mtshon /
rig pa 'dzin pa'i sa brnyes shing ye shes kyi rtsal chen 'chang ba kun gyi gtso bo mchog gi gnas la bzhugs pa dang /
rang bzhin gyis rnam par dag pa'i phung khams skye mched las dbang yul dang bcas pa dbyings snang lhun grub chen po'i lha'i 'khor lor rang shar pas /
yi dam zhi ba rdo rje dbyings chen po dang khro bo tshogs chen yongs su 'dus pa'i dkyil dang 'khor du snang ba rab 'byams spro ba dang bsdu ba'i khyab bdag tu gyur pa dang /
bkod pa rtsa g.yo ba rlung thig le byang chub kyi sems rnams 'od gsal ye shes chen po'i sbubs su dag pa'i nang gi gnas rnams dbang du mdzad pa'i stobs las /
phyi rol gyi gnas yul dur khrod chen po rnams su brtul zhugs spyod pa'i dpa' bo dang mkha' la rdzu 'phrul gyis 'gro ba'i rnal 'byor ma rnams dang lhan cig tshogs kyi 'khor los sgyur ba'i rje btsan chen por gyur pa dang /
rtsal snang sku dang ye shes chen po'i rol par shar bas 'bar ba chen po he ru ka'i phyag rgya gnyan po'i gzi brjid kyis /
rdo rje'i dam tshig 'chang ba'i ye shes las dang 'jig rten gyi tshul ston pa'i chos skyong srung ma rgyud gsum gyis bsdus pa rnams dang /
dpal mgon dang phyogs skyong ba sogs snang srid kyi 'byung po che ba'i nga rgyal gyis dregs pa thams cad gdong lnga'i dbang pos gcan gzan gnon pa bzhin du mtshan tsam gyis kyang bka' las 'dar mi bzod par zil gyis gnon par nus pa'i bdag nyid chen po /
mtshan gcig gis phyogs bcu'i zhing khams kun tu khyab pa dang /
zhing gcig la'ang mtshan gyi rnam grangs mtha' yas pas rnam par rol pa las /
sangs rgyas kyi zhing 'dir /
'jam dpal sgyu 'phrul drwa ba las /
dpal ldan sangs rgyas pad+ma skyes //
kun mkhyen ye shes mdzod 'dzin pa //
rgyal po sgyu 'phrul sna tshogs 'chang //
che ba sangs rgyas rig sngags 'chang //
zhes tshig rkang dang pos dpal ldan thog ma'i mgon po rdo rje 'chang dang sangs rgyas 'od dpag med pa shAkya'i rgyal po rnams rnam dbyer med par gzhan snang du pad+ma'i sdong po las skyes pa'i tshul bstan pa'i mtshan pad+ma 'byung gnas sam pad+ma saM b+ha wa /
gnyis pas chos kun mkhyen pa'i ye shes kyi mdzod 'dzin pas blo ldan mchog sred dang /
gsum pas pad+ma rgyal po dang sgyu 'phrul gyi rol pa sna tshogs 'chang ba nyi ma 'od zer /
bzhi pas srid pa gsum na che ba'i mthu ldan seng ge sgra sgrog
/sangs rgyas gnyis pa'i tshul can shAkya seng+ge /
rig sngags nus stobs kyi gzi brjid khyad par du 'bar ba rdo rje gro lod bcas gsal bar lung bstan pa ltar /
bdag cag gi ston pa'i rgyal tshab tu dkyil 'khor rgya mtsho'i khyab bdag rigs 'dus bla ma chen po'i skur bstan cing /
de'ang gtso bor gsung mchog pad+ma'i rigs las byung zhing pad+ma las brdzus te 'khrungs pa'i tshul bstan pa'i phyir /
ma hA gu ru pad+ma saM b+ha wa ste pad+ma 'byung gnas sam pad+ma las 'khrungs zhes pa'i mtshan sku gsum ston pa'i zhing khams rab 'byams rgya mtsho na yongs su grags pa nyid de /
chos sku 'od gsal rdo rje snying po'i zhing du ka dag gi grol gzhir rang rig mngon byang chub pa thog ma'i mgon po 'od mi 'gyur ba zhes bya ba dang /
rang snang longs sku tshangs pa rnga sgra'i zhing na ye shes rigs lnga gangs chen mtsho nges pa lnga ldan gyi bkod pa 'byams klas su snang ba las /
phyir gsal phyed snang rang bzhin sprul pa sku tshangs chen gyi zhing na rigs lnga'i sangs rgyas zhing dang sku'i bkod pa tshad med pa sa bcu'i dbang phyug rnams la snang ba de dag kyang gu ru'i ye shes kyi rol mo las ma g.yos pas pad+ma kun tu 'chang zhes bya ba dang /
de dag las 'gro 'dul sprul pa sku'i cho 'phrul phyogs bcu'i zhing khams tshad med pa rnams dang /
bye brag mi mjed kyi zhing 'di kho nar mtshan nges par bstan pa mdo sngags ston pa brgya rtsas 'jig rten gyi khams lnga bcu'i sgron me mdzad cing /
de re re'i phyogs mtshams kyi 'jig rten rnams su gu ru mtshan brgyad re rer sprul nas 'gro ba 'dul bar gsungs pa dang /
khyad par ye shes mkha' 'gro mtsho rgyal gyis khyad par gyi bkod pa gzigs pa las shar du gu ru rdo rje gangs chen mtsho'i ba spu'i khung bu re rer zhing khams bye ba phrag brgya brgya /
de re rer 'jig rten gyi khams bye ba phrag brgya brgya /
de re rer gu ru bye ba phrag brgya brgya /
de re rer sprul pa bye ba phrag brgya brgya /
de re rer gdul bya bye ba phrag brgya brgya /
de bzhin du dbus dang phyogs gzhan rnams su rigs bzhi'i bkod pa sogs tshad med par gsungs pa dang /
dzam bu'i gling 'di kho nar 'gro 'dul sprul pa sku'i phyogs gcig bstan pa la'ang gdul bya'i skal ba dang dbang po'i khyad par gyis mthong tshul tha dad par snang ste /
gter gsar rnam thar dpag bsam ljon shing las /
de yang kha cig snang ngor o rgyan yul :
d+ha na ko Shar pad sdong rtse las sprul :
kha cig snang ngor o rgyan rgyal po'i sras :
kha cig snang ngor gnam lcags yod pa'i rtser :
thog babs tshul du byung zhes tha dad kyang :
zhes sogs gsungs pa ltar gter ma'i phyogs phal mo cher rdzus skyes kyi rnam par thar pa sha stag 'byung zhing /
phur pa bka' ma'i lo rgyus sogs dang 'phags yul phal cher du'ang o rgyan rgyal po'am blon po'i sras su 'khrungs par bshad pa dang /
ma la ya gnam lcags yod pa'i ri rtser thog babs kyi tshul du byon pa'i lo rgyus kyang yod pa gong gi lung des rtogs shing /
de re re la'ang ngo mtshar ba'i rnam thar mi mthun pa mtha' yas pa mchis pa ni /
ji skad du /
rnam thar stong phrag bcu dang brgya phrag dgu :
ma 'ongs dam ldan don du bkod nas sbas :
zhes gsungs pas mtshon /
so skye'i blo'i spyod yul las shin tu 'das pa ste /
'dir che ba'i yon tan dngos su bstan pa rnams kyang byis pa'i blo gros la 'jug par 'os pa'i phyogs mtshon tsam yin la /
des ni bstan pa'i bdag po slob dpon khyad par 'phags pa'i don bstan pa'o //
gnyis pa 'khor ni /
chos skyong ba'i nas /
spyan drangs te :
zhes gsungs te /
de lta bu'i slob dpon chen po sangs rgyas sprul pa'i sku de nyid bod yul du sku dngos kyis phebs pa'i bdag po'i rkyen ni rgyal bas 'jam dpal rtsa rgyud du lung bstan pa'i bod skyong mnga' bdag rim par byon pa las /
kun bzang rnam 'phrul tho ri snyan shal gyis dam pa chos kyi dbu brnyes /
spyan ras gzigs dngos srong btsan sgam pos srol btod /
chos skyong ba'i rgyal po chen po 'phags pa 'jam dpal dbyangs kyi sprul pa'i sku khri srong lde'u btsan gyis dar zhing rgyas par mdzad do zhes yongs su grags pa ltar /
chos rgyal de nyid kyis bod la dam pa'i chos kyi bstan pa dar ba'i ched du 'phags pa'i yul nas mkhan chen zhi ba 'tsho /
rdo rje'i sku can bi ma la mi tra sogs paN chen brgya rtsa brgyad dang /
khyad par 'chi med rig 'dzin chen po pad+mAka ra spyan drangs /
'bangs mi dad pa can rab tu byung ste lo tsA bslabs /
gtsug lag khang bzhengs /
dge 'dun gyi sde btsugs /
dam pa'i chos bsgyur bshad nyams len gyi srol btod de /
sangs rgyas kyi bstan pa thog ma nyid du dar rgyas mdzad pa'i phyag ris dang snyan grags srid pa'i mthar yang nub tu med pa ni bstan pa'i sbyin bdag khyad par du 'phags pa'i tshul bstan pa'o //
gsum pa gnas ni /
'phags pa thugs rje nas /
ljongs 'dir byon :
zhes gsungs te /
mnyam med thub pa'i dbang pos 'phags pa thugs rje chen po la gnyer du gtad pa bzhin 'phags pa nyid kyis gdul bya'i zhing khams su bdag gir bzhes pa'i gangs can bod kyi yul ljongs 'dir /
rten phyi snod bem po'i dngos po rnams kyang ri bo gru 'dzin sogs dang rnam dbyer med pa grol ba bzhi ldan du byin gyis brlabs pa'i bka' rtags rang byon grangs med bkod /
brten pa 'gro ba mi'i sa bon thog mar bskrun /
rim gyis rgyal blon khyim bdag mkhas grub rtogs ldan dge ba'i bshes gnyen gyis mtshon /
gang 'dul sprul pa'i rol gar sna tshogs rgyun mi 'chad par sprul te byis pa smra shes tsam nas yi ge drug pa'i sgra rtsol med du 'byung bar byin gyis brlabs shing /
gu ru nyid kyang 'phags pa'i thugs rje las snang ba'i tshul gyis bsil ldan skye rgu'i mgon skyabs gcig pu par byon /
rgyal bas bstan pa byang nas byang du dar bar lung bstan pa ltar /
'phags yul lung rtogs kyi bstan pa rin po che'ang phyis nas bod kyi yul 'dir 'phos pa ltar deng dus bar nyams pa med par bzhugs pa dang /
sangs rgyas kyi zhal skyin mched sogs sku gsung thugs rten khyad 'phags grangs las 'das pas gtams shing /
gtsug lag khang dang dge 'dun gyi sdes nor 'dzin gyi khyon khengs pa sogs sgo du ma nas ngo mtshar che ba bstan pa bzhugs pa'i yul khyad par du 'phags pa'i don bstan pa'o //
bzhi pa chos ni /
ma rungs pa'i nas /
sa ma ya :
zhes pa'i bar gyis bstan te /
spyir sangs rgyas rnams sku gsung thugs yon tan phrin las mi zad pa rgyan gyi 'khor lo'i sgo nas 'dul ba bzhi'i cho 'phrul la mnga' dbang 'byor pas mdzad pa'i tshul bsam gyis mi khyab cing /
thams cad kyang gzhan phan chos kyi 'khor lo sha stag tu gyur pas de bzhin gshegs pa'i spyod yul kho nar zad kyang /
'dir bod yul gdul bya spyi mthun la ji ltar snang ba'i dbang du byas te /
slob dpon sprul pa'i sku chen po gangs can ljongs su phebs pa'i tshe /
mdzad pa'i chos sgo dbye ba'i thog mar /
bod na gnyug mar gnas shing rgyud ma rungs pa'i 'byung po rang rgyud pa chos dang dge ba'i bya ba la bar du gcod pas /
sngon chad sar gnas kyi byang sems zhi ba 'tsho lta bus kyang chos khrims btsugs ma nus pa'i mi min gdug pa can mnga' ris nas mdo khams kyi bar la gang mchis pa thams cad bka' rtags phyag rgya gnyan po'i zil 'og tu bcug nas btul /
phyin chad dam pa'i chos dang chos sgrub pa po'i srung mar bskos te gtsigs la phab cing nam yang 'dar med par mdzad /
mnga' bdag gi bzhed pa ltar bshad sgrub 'byung ba'i gnas bi kra ma la shI la la dpe byas te ri rab gling bzhi nyi zla lcags ri dang bcas pa'i tshul du yod pa sprul pa'i chos 'khor chen mo'i dbu rtse rim gsum gyi 'og khang bod /
bar khang rgya nag
/steng khang rgya gar te lugs gsum gyi tshul du /
sa steng nyi 'og na 'gran zla bral ba dpal bsam yas mi 'gyur lhun gyis grub pa'i gtsug lag khang phyi'i rten gzhal yas khang /
nang gi brten pa sku gsung thugs kyi rten ngo mtshar bsam gyis mi khyab pa rnams dang bcas pa bzhengs te rab tu gnas pa'i me tog phyag gis 'thor /
ye shes sems dpa' dngos su thim pa'i cho 'phrul chen po rmad du byung bas lha dang bcas pa'i 'jig rten dad pa'i gnas la bkod cing bod yul du sangs rgyas kyi bstan pa rin po che da lta'i bar du 'tsho zhing gzhes pa dang /
snod bcud la dge mtshan mi nyams pa'i bka' drin mdzad /
sangs rgyas kyi bstan pa rin po che lung rtogs gnyis kyi bdag nyid du gnas shing /
lung gi chos sde snod gsum /
rtogs pa'i don bslab pa gsum du 'dus pa las /
thog mar lung chos bod skad du sgyur ba po lo tsA ba lung bstan cing shes bya la blo sbyong du bstsal /
rim par lo paN bsdebs te 'phags yul na yongs su grags pa'i dam chos rnams bod du 'gyur ba'i bdag po'i rkyen mdzad /
mdo sngags lung rtogs yongs su rdzogs pa'i bshad nyan dang /
bslab pa nyams len sgom sgrub kyi phyag srol chen mo'i rgyun 'di thog mar btsugs /
mtshan nyid kyi theg pa las khyad par du mas 'phags pa tshe gcig gis sangs rgyas ster ba'i gsang sngags rdo rje theg pa'i smin grol rnams rje 'bangs skal pa dang ldan pa rnams la mnog chos su bstsal te /
rgyud ma hA/
lung a nu /
man ngag a ti ste yo ga rnam pa gsum dang /
re re la'ang rgyud lung man ngag gi zab don rim par bzhugs pa rnams kyi chos kyi 'khor lo 'byams klas par bskor pas bstan pa'i snying po 'phags yul las kyang ches lhag par gsal bar mdzad /
sku gcig zhing khams rgya mtshor khyab pa'i cho 'phrul chen pos sprul pa'i rje 'bangs grogs 'khor dang lhan cig
/bod kyi gnas chen po gangs chen bzhi /
brag phug chen po brgyad /
grags pa'i mtsho chen bzhi /
lung lnga /
ljongs gsum /
sbas yul gling chen rnams gtsor byas /
bod khams stod smad bar gsum gyi sa gzhi'i khyon rta rmig tsam yang ma lus par zhabs kyis bcags /
skad cig bskal par bsgyur ba'i rdzu 'phrul gyis de dag re rer yang lo zla mang por tshogs kyi sgrub pa dang chos 'khor bskor pa sogs kyis gdod nas grub pa'i gnas chen rnams dang dbye ba med par byin gyis brlabs /
dus skabs de'i gdul byar gyur pa rnams rtogs grol dus mnyam du gyur kyang /
skal dman zhal mthong tsam gyi sa bon bzhag pa dang /
phyi rabs kyi 'gro ba rnams la brtse ba'i thugs rjes dgongs nas /
sku gter chos gter nor gter rdzas gter la sogs pa zab mo'i gter kha kha byang dang bcas shing 'don pa'i skyes bu lung bstan pa ming can dang /
las can gang rung la dgongs pa gtad cing kha byang dmigs su ma gsal ba'i ming med grangs las 'das pa sbas te sa steng chos nor dam rdzas kyis bkang bas /
ma 'ongs phyi ma las kyang phyi ma'i mthar thug pa thub bstan nub nas kyang byams mgon ma byon gyi bar du skal ldan rnams la gter gyis 'gro don mdzad par gsungs pas mtshon /
bod khams mtha' dang dbus thams cad la byang chub bar du gzhal du med pa'i bka' drin gyis khyab par mdzad pa ni deng gi dus blo ldan rnams kyi spyod yul du mngon sum gyur pa 'di nyid do //
des mdzad pa'i chos sgo khyad par du 'phags pa'i tshul bstan pa'o //
lnga pa dus ni /
bsam yas ngo mtshar gyi cho 'phrul chos sgo chen po de dag nam byung ba de'i tshe skabs te shugs las bstan pa'o ///
/gnyis pa rkyen gleng slong ba la gnyis /
gleng slong ba'i gzhi 'god pa dang /
gleng slong ba dngos so //
dang po ni /
de'i tshe de'i dus na :zhes pa nas /
dbyer med du gyur to :
zhes pa'i bar gyis bstan /
gnyis pa gleng slong dngos ni /
de lta bu'i nas /
bka' bstsal to :
sa ma ya :
zhes pa'i bar gyis bstan to //
'dir spyi don spros na yi ge mang dogs pas ma bris shing tshig don ni go sla'o ///
/gsum pa 'bras bu yongs shes man ngag gi don bshad pa la gsum /
bshad bya don gyi sgo nas mdor bstan /
'chad byed thun min gleng gzhis go phye /
ji ltar 'chad pa'i tshul gyis tshig don rgyas par phye ba'o //
dang po ni /
oM AHhU~M ho :
zhes 'byung ste /
de'i don 'chad pa la gnyis /
'phro gzhi yi ge'i de nyid spyir bshad /
de las 'phros pa'i 'bru bzhi'i don khyad par du bstan pa'o //
dang po la lnga /
ngo bo /
rang bzhin /
nges tshig
/byed las /
dbye ba'o //
dang po la'ang /
thun mong tha snyad kyi gnas skabs su phung po lnga las mi ldan pa'i 'du byed du bzhag pa dang /
chos kyi brda'am mtshan mar gyur pa'i phyir sangs rgyas rnams kyi chos kyi phyag rgyar bzhag pa dang /
lha dang sngags la tha dad med pa'i phyir rnal 'byor pa rnams kyis lhar bzhag pa dang /
mtshan ma 'dis 'gro ba'i rgyud byin gyis rlob nus pa'i phyir sangs rgyas su bzhag pa dang /
de bzhin gshegs pa'i byin rlabs dang rnam par smin pa'i chos 'dres pa'i phyir snang bar bzhag pa dang /
sangs rgyas kyi ye shes nyid yi ger byin gyis brlabs pas de gnyis tha dad med par bzhag pa ste /
gang zag dang gnas skabs kyi khyad par las brtags pa rnam pa drug tu bshad do //
gnyis pa rang bzhin ni /
sems kyi rang bzhin 'od gsal ba nyid yi ge 'khor lo'i sprin du rang snang ba ste /
de las gzhan du dngos por grub pa gang yang med de /
gsang snying las /
sems kyi rang bzhin yi ge ste //
yi ge dngos por yod ma yin //
zhes dang /
mdo las kyang /
rab 'byor yi ge ni don dam par ma skyes pa ste a'i ngo bo nyid do //
a'i ngo bo nyid gang yin pa de ni sems kyi rang bzhin te /
dngos po dang dngos po med pa thams cad las yang dag par 'das pa'o //
zhes gsungs so //
gsum pa nges tshig ni /
yul chos kyi dbyings la yul can rang byung shes rab kyis bya rtsol med par bris pa ste /
ye nas lhun gyis grub cing 'gyur ba med pas ak+Shar dang /
brjod bya thams cad gsal bar byed pas byany+dza na dang /
don mtshon pa'i nus pa dang ldan pas war+Na zhes pa'i ming gis brjod pa ste /
gsang snying las /
dbyings las dbyings kyis bris pa ste //
yi ge zhes ni de phyir brjod //
ces so //
bzhi pa byed las ni /
dngos po med pa'i rang bzhin yi ge 'khor lo'i sprin gyi rol pa sna tshogs su snang bas don gyi ngo bo tsam ston pa'i ming dang /
don gyi khyad par ston pa'i tshig rnams 'byung zhing /
de dag 'dus pa las gzhi lam 'bras bus bsdus pa'i 'khor 'das kyi brjod pa ji snyed pa ston pas sangs rgyas kyi mdzad pa sgrub pa'i phrin las dang ldan pa ste /
tshig rnams ma lus 'dzin pa'i gnas //
sna tshogs don chen smra zhing ston //
zhes so //
lnga pa rnam par dbye ba'i tshul yang /
chos rje kun mkhyen chen po'i bzhed pa ltar na bzhi ste /
gnas lugs don gyi yi ge ni /
sgyu 'phrul las /
sems nyid yi ge'i rang bzhin te //
yi ge yid bzhin rin chen sprin //
zhes gsungs pa ltar /
sems nyid rang bzhin gyis 'od gsal ba rang byung gi ye shes rtag chad 'gro 'ong dang bral ba ste 'khor 'das kyi yi ge thams cad 'phro ba'i gzhir gyur pa'o //
lus gnas rtsa'i yi ge ni /
lus kyi rtsa 'khor lo bzhi'i srog shing ro rkyang dbu ma gsum gyi nang du oM AHhU~M dkar dmar mthing ga'i tshul du rang byung du gnas pas /
phyi ru lus ngag yid gsum /
nang du nyon mongs dug gsum /
gsang bar sku gsung thugs su 'char ba'i rten byed la /
de'i 'od mdangs las 'khor lo bzhi'i rtsa 'dab rnams su thabs shes dbyangs gsal gyi yi ge rkyang brtsegs 'dogs dang yan lag tu phye ba'i brgyad khri bzhi stong gnas pas /
phyi phung khams skye mched kyi rten dang smra brjod de snyed 'byung ba'i rgyu byed /
nang nyon mongs rtog tshogs kyi rten dang nyin mtshan rnam rtog de snyed 'byung ba'i rten byed /
gsang bar de rnams dag dus chos sgo de snyed 'byung ba'i rten byed pa'o //
brjod pa sgra'i yi ge ni /
ngag gi smra ba dang brjod pa rnams yin te /
rgyu rtsa gnas kyi yi ge rlung gis bskyod /
rkyen lce rkan sogs kyi byed pa la brten nas gnas dang rtsol ba 'phrad nas 'byung ba rnams so //
mthar thug 'bras bu'i yi ge ni /
longs sku'i rtsa gnas dag pa'i yi ge las yi ge'i sprin 'phros te nam mkha' la chos kyi dbyangs su grags pa dang /
yi ge skur gyur nas sems can gyi don mdzad pa dang /
longs sprul gnyis ka'i rtsa yig ye shes lnga'i snang bas brgyan pa dang /
gsung dbyangs yan lag drug cu dang ldan pa'i chos sgrar snang ba rnams so //
de'ang dbyings don dam gyi yi ge'i rang mdangs las lus rtsa'i yi ge byung /
de'i gdangs brjod pa sgra'i yi ger shar /
de sgrib pa las grol bas 'bras bu'i yi ger gnas 'gyur ba yin pas bzhi ka'ang ngo bo gcig tu 'dus pa'o //
gnyis pa de las 'phros pa'i 'bru bzhi'i don khyad par du bstan pa ni /
de las 'dir mdor bstan du mdzad pa'i yi ge 'di dag rtog ge dang nyan thos sogs kyi blos mi phyed pas gsang ba chen po rdo rje'i yi ge'am /
ji ltar e dang waM yig bzhin du de bzhin gshegs pa'i brdar gyur pa'i yi ge ste /
brda la'ang don dam nyid brda'am rtags su shar ba dang /
tha snyad kyis brdar btags pa gnyis las /
'di ni bcos nas tha snyad du sbyar pa ma yin pa don dam pa'i gnas lugs brda'i tshul du rang shar pa de nyid thams cad mkhyen pa'i ye shes kyis gzigs nas gsal bar mdzad pa ste /
'khor 'das lam gsum gyi chos thams cad kyi srog gam gnad 'dus pa'i phyir de dag gang las 'phro ba'i gzhi dang /
bshad pa'i gzhi dang /
bzlas sgom gyi gnad dang /
mthar thug gi skyel so rnams su gyur pa'o //
de la rdo rje'i yi ge bzhi'i don cung zad bkrol ba la lnga /
gang las byung ba /
de'i rgyu mtshan /
'bru bzhi'i ngo bo /
mtshon don byed las /
bzhi chos rnams bstan pa'i tshul lo //
dang po ni /
spyir rang byung 'od gsal gzhom du med pa'i sgra mi shigs pa'i rlung dang dbyer med pa las 'od gsal gyi rlung byung /
de las snang ba'i rlung /
de las rags pa'i rlung bcu sogs byung zhing bskul bya de rnams /
sgra don 'dres 'dzin gyi rnam par rtog pa skul byed du byas nas ngag tu brjod pa'i yi ge rnams byung ba yin zhing /
bye brag tu /
dri med 'od las /
stong pa chen po lnga las sku rdo rje la sogs pa sngags rab tu brjod pa'i chos can rnams 'byung ste /
rjes su nga ro dang /
a yig gnyis dang /
thig le gnyis dang /
gzhom du med pa'i ha yig rnams las sku dang gsung dang thugs dang ye shes rdo rje rnams yang dag par 'byung bar gsungs pa bzhin /
a u ma gsum 'dus pa las oM/
a a ha gsum 'dus pa las AH
ha U ma gsum 'dus pa las hU~M/
ha u ha gsum 'dus pa las hoHrnams byung ste re re'ang yon tan gsum gsum gyi bdag nyid can du grub pa'o //
gnyis pa de'i rgyu mtshan ni /
spyir gsang sngags rig sngags gzungs sngags thams cad 'byung ba'i gnas ni A li kA li yin la /
de rnams kyang rang byung 'od gsal mi shigs snying po'i thig le dang dbyer med pa a yig kho na'i rnam 'gyur las byung ba yin te /
'jam dpal sgyu drwar /
a ni yig 'bru kun gyi mchog
/don chen yi ge dam pa yin /
khong nas 'byung ba skye ba med //
tshig tu brjod pa spangs pa ste //
brjod pa kun gyi rgyu yi mchog
/ces dang /
gsang snying las /
a nyid sna tshogs par snang ba'i //
ka la sogs pa bzhi bcu gnyis //
zhes sogs 'byung ba ltar ro //
gsum pa 'bru bzhi'i ngo bo ni /
gong du bshad pa'i brtags pa rnam pa drug ka 'jug kyang /
'dir sku gzugs snang rnam pa thams cad pa /
gsung sgra brnyan rnam pa thams cad pa /
thugs stong nyid rnam pa thams cad pa /
bde ba chen po'i ye shes rnam pa thams cad pa rnams rim bzhin oM sogs kyi ngo bo dang rang bzhin dbyer med pa shes par bya'o //
bzhi pa mtshon don byed las ni /
dper na a ni yi ge gzhan las gzugs tha dad pas gcig pa'ang ma yin la /
kun gyi khyab byed du 'dres pas tha dad pa'ang ma yin pa bzhin du /
rang bzhin 'od gsal byang chub kyi sems ye shes kyi rlung dang bcas pa nyid /
gnyis bsdus kyi chos thams cad dang snang ngor tha dad pas gcig pa'ang ma yin la /
'khor 'das kyi khyab byed du gyur pas tha dad pa'ang ma yin par mtshon la /
khyad par gzugs snang gi rang bzhin dkyil 'khor 'khor lo snang stong du gdod nas gnas pa de oM gyis mtshon /
sgra brjod ngag tshig gi rang bzhin mi shigs nA da'i 'khor lo grags stong du ye nas gnas pa de AHsa mtshon /
rtog tshogs 'gyu dran gyi rang bzhin 'od gsal snying po de bzhin nyid ka dag kun khyab tu bzhugs pa de hU~M gis mtshon /
srid rtsa 'pho ba'i rang bzhin bde ba chen po ngo bo 'gyur med du gnas pa de hoHyig gis mtshon /
'bru bzhi po re rer yang yon tan gsum gsum ste rnam pa bcu gnyis kyi bdag nyid du gnas pa ni rten 'brel lugs 'byung ldog bcu gnyis dang /
rdo rje bzhi po re rer yang sku gsum gyi bdag nyid du bzhugs pa sogs mtshon no //
yi ge 'di dag gi gdangs lus ngag yid gsum snyoms 'jug gi rtog pa dang bcas par shar pas 'khor ba'i gzugs su grub la /
rnal 'byor gyis lam du byas pas sgrib pa gcod pa'i gnyen por 'gyur ba dang /
glo bur gyi dri ma dag pa las rdo rje bzhi po mngon du 'gyur bas na grol 'khrul gnyis ka'i byed pa dang ldan pa ste /
dri med 'od las /
gdengs can gyi gnas oM/
mi'i 'jig rten AH
mtho ris kyi gnas hU~M/
sgo gsum chags rtog bcas 'bru bzhir sbyor ba sogs dang /
rdo rje'i bzlas pas lam du byed tshul 'dus pa gtsos gsar rnying kun las rgya cher 'byung ba dang /
rdo rje phreng bar /
sangs rgyas yi ge hU~M du bshad //
gsung ni yi ge AHru brjod //
dge 'dun zhes bya yi ge oM//
zhes dkon mchog gsum la sbyar ba dang /
'dus pa rtsa rgyud las /
byang chub thams cad 'thob bya'i phyir //
ye shes rdo rje dag gis bya //
oM ni ye shes snying po ste //
rdo rje'i sku ni thob byed pa'o //
AHni byang chub bdag med pas //
rdo rje'i gsung ni thob byed pa'o //
hU~M ni sku gsung thugs nyid de //
rdo rje mi phyed gsum thob pa'o //
zhes gsungs pas mtshon no //
lnga pa bzhi chos rnams bstan pa'i tshul ni /
yi ge 'bru bzhis gzhi lam 'bras gsum gyi bzhi 'gros kyi chos thams cad bstan pa ste /
gzhi dus ltar na /
oM yig gis kun gzhi dang lus rtsa'i khams /
AHyig gis nyon yid dang ngag rlung gi khams /
hU~M yig gis 'jug pa'i rnam shes dang yid thig le'i khams /
hoHyig gis kun khyab rig pa dang ye shes kyi khams rnams bstan pa dang /
lam dus su sbyang bya ltar na /
oM sad pa'i gnas skabs dang lus sgrib /
AHrmi lam gnas skabs dang ngag sgrib /
hU~M gnyid stug gnas skabs dang yid sgrib /
hoHchags rtog gnas skabs dang 'pho sgrib /
sbyong byed ltar na /
bum pa /
gsang ba /
shes rab ye shes /
tshig gi dbang ste smin byed dbang bzhi /
mtshan bcas bskyed rim /
kun rdzob rang byin rlabs /
dkyil 'khor 'khor lo /
don dam rdzogs pa chen po ste grol byed lam mam rnal 'byor bzhi /
byams pa snying rje dga' ba btang snyoms te tshad med bzhi /
bsnyen pa nye bsnyen sgrub pa sgrub chen te yan lag bzhi /
dga' ba mchog dga' dga' bral lhan skyes dga' ba bzhi la sogs pa rim bzhin bstan pa dang /
'bras dus ltar na /
oM yig sku rdo rje sprul pa'i sku smon pa med pa'i rnam thar bya grub ye shes /
AHyig gsung rdo rje longs spyod rdzogs sku mtshan ma med pa'i rnam thar mnyam nyid dang sor rtog ye shes /
hU~M yig thugs rdo rje chos kyi sku stong pa nyid kyi rnam thar me long ye shes /
hoHyig ye shes rdo rje ngo bo nyid sku 'du mi byed pa'i rnam par thar pa stong pa nyid kyi ye shes rnams kyi rang bzhin du gyur pa'o ///
/gnyis pa 'chad byed thun min gleng gzhis go phye ba la gnyis /
spyir sku gsum ston pas chos 'khor bskor tshul /
bye brag man ngag 'dir bsdus te 'dzin par gdams pa'o //
dang po la lnga /
ston pa /
gnas /
'khor /
chos /
dus phun sum tshogs pa'o //
dang po ni /
ka dag dbyings kyi nas /
he ru kas :
zhes gsungs te /
spyir gsang ba chen po'i chos thams cad phun sum tshogs pa lnga ldan gyi sgo nas 'byung zhing /
de'ang tshig rgyud dang man ngag 'byung bar mtshon pa thun mong gi gleng gzhi dang /
don gyi rgyud dang man ngag 'byung bar mtshon pa thun mong ma yin pa'i gleng gzhi gnyis te /
nyi zla kha sbyor gyi rgyud las /
gsang ba chen po'i rgyud rnams ni //
phun sum tshogs pa lnga ldan pas //
thun mong nyid dang thun mong min //
gleng gzhi rnams kyi sa bon no //
zhes gsungs /
de las snga ma gong du song /
'dir phyi ma ste de'ang thal 'gyur rtsa ba'i rgyud las /
gzhi ni rnam pa lnga yin te //
gnas ni rnam pa gsum du 'dod //
ces sogs gsungs pa ltar phun sum tshogs lnga re re la'ang rgyal ba sku gsum gyi dbye bas phye ba ste /
de la ston pa phun sum tshogs pa ni /
ka dag gdod ma'i gnas lugs spros pa thams cad dang bral ba'i dbyings kyi ngo bo chos sku'i ston pa kun tu bzang po dang /
lhun grub rang gsal gyi rig pa gzhi thog tu bya rtsol med par grol ba rang snang longs sku'i ston pa pad+ma saM b+ha ba dang /
ngo bo rang bzhin dbyer med dbyings rig zung du 'jug pa'i thugs rje'i rang rtsal sprul sku'i ston pa rdo rje drag po rtsal te /
zhi ba dang khro bo'i dkyil 'khor rab 'byams spro ba dang sdud pa'i byed por gyur pas dkyil 'khor kun gyi gtso bo'i mchog gam phul du gyur pa'i he ru kaHchen pos sangs rgyas kyi mdzad pa 'di ltar bsgrubs pa'o //
zhes so //
'dir he ru ka'i don ni rgyud las /
he ni rgyu sogs stong pa nyid //
ru ni gnas 'jig tshogs dang bral //
ka ni gang du mi gnas pa'o //
zhes gsungs pa ltar rnam thar sgo gsum gyi don mtshon pa yin pas sku gsum ka la 'jug pa yin no //

gnyis pa gnas ni /
chos dbyings khyab brdal nas /
gnas rnams su :
zhes gsungs te /
chos kyi dbyings 'khor 'das thams cad la khyab par brdal ba rang byung thig le chen po chos sku'i zhing khams dang /
ye shes kyi rang 'od lnga dang ldan pa dbyings snang 'od gsal gyi rgyan stug po bkod pa longs sku rigs lnga'i pho brang dang /
dag pa dang ma dag pa'i zhing dang gnas kyi bkod pa ma nges 'gro 'dul sprul sku'i gnas sna tshogs pa rnams su /
zhes pa'o //
gsum pa 'khor ni /
rigs can gdul bya'i sogs tshig rkang gcig ste /
chos sku'i 'khor rang snang ye shes rgya mtsho /
longs sku'i 'khor gshegs sems khro bo'i tshogs mkha' khyab kyi dkyil 'khor /
sprul sku'i 'khor 'jig rten las 'das pa dang 'jig rten pa'i skye bo skal ba dang ldan pa ste /
mdor na rang gi skal ba dang mthun pa'i rigs can rnams dang gdul bar bya ba'i 'khor tshogs bsam yas bgrang ba las 'das pas rgya mtsho'i brdas bstan pa la'o //
bzhi pa chos ni /
so so'i snod dang nas /
chos kyi 'khor lo 
zhes gsungs te /
chos sku'i bstan pa rang bzhin 'od gsal rdzogs pa chen po /
longs sku'i bstan pa 'bras bu bla med theg pa chen po /
sprul sku'i bstan pa rgyu'i theg pa gsum gtso bor gyur pa ste /
mdor na gdul bya so so'i skal pa'i snod dang dbang po'i khyad par bzhin du sangs rgyas kyi rgyu dang 'bras bu lam du byed pa'i theg pa che chung bsam las 'das pa'i chos kyi 'khor lo tshad med pa byung ba'o //
lnga pa dus ni /
dus gsum kun tu bskor :
ces pa ste /
chos skus dus bzhi mnyam pa nyid chos nyid brjod pa las 'das pa'i dus su rtsol bral dgongs pa mnyam nyid chen por snang /
longs skus lhun grub kyi ye shes rang snang ba'i dus su tshig dang yi ge med par brda'i sgo nas don bstan /
sprul skus gdul bya rnams smin pa gsum dang ldan pa'i dus su skal pa'i khyad par dang mthun pa'i chos snang ba'i sgo 'byung ba ste /
mdor na rgyal ba sku gsum phrin las khyab pa dang rtag pa'i bdag nyid yin pas gdul bya 'dul ba'i chos kyi 'khor lo dus gsum kun tu chad pa med par bskor ba'o //
gnyis pa bye brag man ngag 'dir bsdus te 'dzin par gdams pa ni /
de rnams kun gyi nas /
nyams su longs :
zhes gsungs te /
rgyal ba sku gsum gyi chos 'khor rgyu 'bras theg pa zab cing rgya che ba de rnams kun gyi tshig don snying po phyogs gcig tu 'dril ba /
sangs rgyas rnams kyi thugs kyi thig le /
gu ru rin po che'i zhal chems mthar thug pa /
kha gsal bas dbang po rno rtul kun gyis go sla ba /
rgyas bsdus 'tsham pas nyams len du khyer bde ba /
tshig gi bshad yam tsam ma yin pa lag len dmar khrid rjen phyung gi tshul du /
mnyes pa gsum gyis bla ma'i thugs zin pas shin tu nye ba'i thugs sras su gyur pa'i 'dus pa rje 'bangs grogs kyi tshogs rnams la bstan par bya'o zhes gdams ngag bstan par zhal gyis bzhes te /
zab cing dkon la bcud du 'dril ba'i gdams ngag 'di lta bu rnyed par dka' bas btang snyoms kyis yal bar ma dor bar thos pas tshig zungs /
bsam pas don dpyad /
sgom pas rtse gcig nyams su longs la rang gzhan gyi don grub par gyis shig
/ces gdams par mdzad pa'o ///
/gsum pa ji ltar 'chad pa'i tshul gyis tshig don rgyas par dbye ba la gnyis /
mdor bstan /
rgyas bshad do //
dang po ni /
de la shes bya nas /
bya ba ste :
zhes gsungs te /
bshad par zhal gyis bzhes pa'i gdams ngag de la mdo chings chen po gsum gyis bsdams te /
gang shes par bya ba'i gzhi /
gang gis rtogs par byed pa'i lam /
gang du mthar phyin par 'gyur ba'i 'bras bu bcas rnam pa gsum gyis mtshon par bya ba yin te /
zhes lhag bcas kyi sgras rgyas bshad kyi tshig drangs par mdzad do //
gnyis pa rgyas bshad la gsum /
gzhi /
lam /
'bras bu rgyas par bshad pa'o //
de'i dang po la gsum /
gnas lugs ngo bo'i gzhi dang /
'khrul pa brtags pa'i gzhi bshad /
skabs kyi don bsdus te mtshams sbyar ba'o //
dang po ni /
shes bya'i gzhi ni nas /
gnas gyur kyang :
zhes pas bstan te /
rgyal ba byams pas /
thos pa las byung shes pa yi //
snang ba rgya chen 'dis brgyan pas //
blo ldan myur du sangs rgyas kyi //
spyod yul kun la 'jug par 'gyur //
zhes gsungs pa ltar /
sangs rgyas sgrub pa'i lam la zhugs pa'i thog mar thos pa'i shes rab kyis shes bya gtan la dbab dgos kyang /
'dir nyams len dmar khrid kyi dbang du mdzad nas mi shes su mi rung ba'i gnad mdor bsdus te /
shes bya thams cad kyi gzhir gyur pa ni snod bcud kyi dngos po la nam mkhas khyab pa bzhin du 'khor 'das kun la khyab pa'i bde gshegs snying po zhes bya ba khyad par lnga ldan du bzhugs pa yin te /
ngo bo 'dus ma byas pa /
bzhugs tshul gsal stong rig pa'i rang babs /
dang por 'khrul ma myong zhing mthar grol ba las 'das pa /
nam mkha' ltar skye 'gag sogs spros pa'i mtshan ma med pas rab tu zhi ba /
'khor ba dang myang 'das gnyis la skyon rtog gis dbye zhing ring ba dang /
yon tan du shes pas bsri ba ste nye bar gyur pa gang yang med par bzhugs shing gnas par gyur to //
kyang zhes pa ni tshig phyi ma sdud pa'i sgra'o //
de'i don cung zad bshad na /
gshegs snying shes bya thams cad kyi gzhi yin pa'i rgyu mtshan ni /
chos mngon pa'i mdo las /
thog ma med dus can gyi dbyings //
chos rnams kun gyi gnas yin te //
de yod pas ni 'gro kun dang //
mya ngan 'das pa'ang thob pa yin //
zhes 'byung ste /
thog ma med pa'i dus can gyi dbyings de nyid dag ma dag ma phye bar rnam par bzhag pa'i dbang du byas te 'khor 'das kyi chos kun gyi gnas sam gzhi yin la /
phye na kun gzhi'i rnam shes la brten pa'i glo bur gyi dri ma ni zag bcas 'khor ba'i rgyu /
kun gzhi'i ngo bo gshegs snying ni zag med myang 'das kyi rgyu yin te /
'phags pa klus /
gang zhig 'khor ba'i rgyur gyur pa //
de nyid sbyang bar byas pa las //
dag pa de nyid mya ngan 'das //
chos kyi sku yang de nyid do //
zhes so //
de gnyis kyang rten dang brten pa'i tshul du gnas pa mgon po byams pas /
sa ni chu la chu rlung la //
sogs dpe dang bcas pas bstan cing /
de gnyis la gsung rab rnams su chos can dang chos nyid mtha' dang dbus snang ba dang stong pa kun rdzob dang don dam sogs tha snyad du mas bstan pa yin no //
de ltar khyad gzhi dbyings kun khyab bde gshegs snying po de nyid /
khyad chos 'dus ma byas pa sogs kyis gsal bar mdzad pa ste /
de'ang dbyings de nyid kun la khyab pa'i tshul ni /
rgyud blar /
ji ltar rtog med bdag nyid can //
nam mkha' kun tu rjes song ltar //
sems kyi rang bzhin dri med dbyings //
de bzhin kun tu 'gro ba nyid //
ces nam mkha'i spyi mtshan mchog dman bar ma'i gzugs thams cad la rang bzhin gyis khyab pa bzhin du dbyings kyi mtshan nyid chos thams cad la rang bzhin gyis khyab par gsungs shing /
dbyings de 'jug tshul gyi sgo nas ming gsum gyis bstan te /
glo bur gyi dri mas bsgribs pa'i sems can gyi skabs su rigs /
dri ma bral ba'i sangs rgyas kyi skabs su chos sku /
gnyis ka'i ngo bor khyab cing 'gyur ba med pa'i cha nas de bzhin nyid ces bya ste /
'di yi rang bzhin chos sku dang //
de bzhin nyid dang rigs kyang ste //
zhes so //
dbyings de la 'khor lo bar pa'i mdo rnams nas stong pa nyid dang /
de bzhin nyid la sogs pa'i sgras bstan te /
sdud par /
'das pa'i de bzhin nyid gang ma 'byon de bzhin nyid //
da lta'i de bzhin nyid gang dgra bcom de bzhin nyid //
chos kun de bzhin nyid gang rgyal ba'i de bzhin nyid //
chos kyi de bzhin nyid 'di thams cad bye brag med //
ces sogs dang /
rtsa sher /
de bzhin gshegs pa'i rang bzhin gang //
'gro ba 'di yi rang bzhin yin //
zhes sogs dngos po'i gnas lugs stong pa nyid kyi don mtha' yas par gsungs so //
'khor lo tha ma sogs su bde gshegs snying po zhes rgya cher bstan te /
ting 'dzin rgyal po las /
dag pa dwangs pa 'od gsal ba //
mi 'khrug 'dus ma byas pa nyid //
bde bar gshegs pa'i snying po ste //
ye nas gnas pa'i chos nyid do //
zhes sogs dang /
gsang sngags kyi rgyud sde zab mo rnams su e waM dang rdor sems dang /
rgyud dang thig le 'gyur med 'od gsal rang byung ye shes sogs mtshan gyi rnam grangs du mas bstan te /
he badzra las /
sangs rgyas kun gyi sdom pa ni //
e waM yi ger rab tu gnas //
zhes dang /
sam+bu Tir /
lus la ye shes chen po gnas //
rtog pa thams cad rnam par spangs //
lus gnas lus las ma skyes pa'o //
zhes dang /
'dus par /
rigs ni rgyud ces bya bar bshad //
rgyud ni thog ma zhes brjod de //
mi 'jig skye ba med gang yin //
mgon po de ni yin par bshad //
ces so //
gshegs snying sems can la bzhugs par yid ches pa'i thun mong gi lung ni /
mdo las /
sems can thams cad ni de bzhin gshegs pa'i snying po can no //
zhes dang /
bde gshegs snying pos 'gro kun yongs la khyab //
'gro ba 'di dag thams cad sangs rgyas rgyu //
zhes dang /
shA ri'i bu /
don dam pa zhes bya ba ni sems can gyi khams kyi tshig bla dwags so //
sems can gyi khams zhes bya ba de bzhin gshegs pa'i snying po'i tshig bla dwags so //
de bzhin gshegs pa'i snying po zhes bya ba 'di ni chos kyi sku'i tshig bla dwags so //
zhes sogs dang /
khyad par gyi lung ni /
he badzra las /
'di nyid ye shes chen po ste //
thams cad lus la rtag tu gnas //
dngos dang dngos med bdag nyid gtso //
gnyis dang gnyis su med pa'i tshul //
brtan dang g.yo bar khyab par gnas //
zhes sogs dang /
bla na med pa'i lung rdo rje sems dpa' snying gi me long gi rgyud las /
'jig rten gyi khams kyi sems can thams cad la de bzhin gshegs pa'i snying po til 'bru la mar gyis khyab pa bzhin du gnas so //
zhes dang /
rang shar las /
yang dag sangs rgyas dgongs pa ni //
sems can kun gyi rang rgyud la //
sku dang ye shes tshul du gnas //
zhes sogs rgya cher 'byung zhing /
de'i sgrub byed du mgon po byams pas rgyu mtshan gsum bkod de /
rdzogs sangs sku ni 'phro phyir dang //
de bzhin nyid dbyer med phyir dang //
rigs yod phyir na lus can kun //
rtag tu sangs rgyas snying po can //
zhes gsungs te /
sems can thams cad la sangs rgyas chos kyi sku 'phro ba ste khyab pa dang /
sems can dang sangs rgyas kyi de bzhin nyid la rdza bum dang gser bum gyi nam mkha' bzhin khyad par du dbye ba med pa dang /
sems can gyi rgyud la sangs rgyas sku gsum 'byung rung gi rigs gnyis yod pa'i phyir ro //
gshegs snying yod pa'i rigs pa dpes bstan pa ni /
sor phreng gi mdo las /
'o ma la mar yod pas srub kyi chu la mi srub pa dang /
gser 'dod pa brag la rko yi shing la mi rko ba bzhin du sems can la sangs rgyas kyi khams yod pas sangs rgyas sgrub pa la don yod kyi khams med na sgrub pa don med du 'gyur ba'i tshul rgyas par gsungs pa'i don bsdus /
'phags pa klus /
khams yod na ni las byas pas //
sa le sbram dag mthong bar 'gyur /
khams med na ni las byas kyang //
nyon mongs 'ba' zhig skyed par zad //
ces so //
'thad pa dpal phreng gi mdo don rgyud blar ldog phyogs kyis bstan pa /
gal te sangs rgyas khams med na //
sdug la skyo bar mi 'gyur zhing //
mya ngan 'das la 'dod pa dang //
don gnyer smon pa'ang med par 'gyur //
zhes dang /
sgrub phyogs kyis bstan pa /
srid dang mya ngan 'das la de'i //
sdug bde'i skyon yon mthong ba 'di //
rigs yod las yin gang gi phyir //
rigs med dag la med phyir ro //
zhes so //
gshegs snying ngo bo rgyu rkyen las ma byung bas rgyun dang skad cig gis rtag mi rtag la sogs pa blo'i yul las 'das pas nam yang 'jig pa mi mnga' zhing /
de'ang rtag pa brtan pa zhi ba 'pho 'gyur med pa'i chos bzhi dang ldan pas 'dus ma byas su gsungs te /
sems kyi rang bzhin nam mkha' yi /
khams ltar rgyu med rkyen med de //
tshogs pa med cing skye ba med //
'jig dang gnas pa'ang yod ma yin //
zhes dang /
gtan du 'jig pa med pa yi //
rang bzhin yin phyir 'dus ma byas //
'jig med nyid ni brtan pa ste //
brtan sogs rnams kyis de bshad do //
zhes sogs gsungs so //
bzhugs tshul ngo bo ma skyes pas stong pa nam mkha' lta bu /
rang bzhin 'gag pa med par 'od gsal ba /
rnam pa zung 'jug rig pa'i gshis lugs su gnas pa ste /
rang shar las /
dbyings de'i ngo bo ni nam mkha' lta bu'o //
rang bzhin ni ngang gis 'od gsal ba'o //
thugs rje ni rig pa'i snying por gnas te yon tan thams cad kyi 'char gzhir gyur pa'o //
zhes so //
de nyid 'khrul grol ltar snang ba ni sems can gyi ngos nas btags pa yin gyi don la 'khrul grol gnyis ka mi dmigs te /
nam mkha' dang nyi ma sprin gyis bsgribs pa dang ma bsgrib zhes pa ni sa steng du 'khod pa'i lus can rnams kyis mthong ba log pa'i dbang du byas kyi de gnyis la bsgribs ma bsgrib med pa bzhin te /
sems kyi rang bzhin 'od gsal gang yin pa //
de ni nam mkha' bzhin du 'gyur med de //
yang dag min rtog las byung 'dod chags sogs //
glo bur dri mas de nyon mongs mi 'gyur //
zhes dang /
gsang snying las /
rnam rtog bdag tu 'dzin pa yis //
nan gyis mkha' la mdud pa bor //
bcings med rnam par grol med pa'i //
ye nas lhun rdzogs sangs rgyas chos //
zhes so //
de'i rgyu mtshan nam mkha' ltar yod med yin min rtag chad skye 'gag sogs spros pa'i mtha' thams cad rab tu zhi zhing gnyis su med pa dbu ma'i bdag nyid can te /
myang 'das chen por /
sems can la bzhugs pa'i sangs rgyas kyi rang bzhin ni nam mkha' dang 'dra ste /
nam mkha' ni 'das pa dang ma 'ongs pa dang da lta ba ma yin /
nang dang phyi rol ma yin te gzugs sgra dri ro reg byas ma bsdus pa ltar sangs rgyas kyi rang bzhin yang de dang 'dra'o //
zhes dang /
rdo rje gur las /
nam mkha'i khams ni ji snyed dang //
'jig rten khams ni stong phrag na //
bde chen phun tshogs phyag rgya che //
sangs rgyas nam mkha' 'dra bar bzhugs //
zhes so //
snying po'i rang ngo nas 'khor ba'i skyon spang zhing bsal ba dang myang 'das kyi yon tan bzhag cing bsnan du med pa'i rgyu mtshan yang /
rgyud blar /
nyes pa glo bur dang ldan phyir //
yon tan rang bzhin nyid ldan phyir //
ji ltar sngar bzhin phyis de bzhin //
'gyur ba med pa'i mtshan nyid do //
zhes dang /
de dang mngon rgyan gnyis kar /
'di la bsal bya ci yang med //
gzhag par bya ba cung zad med //
yang dag nyid la yang dag blta //
yang dag mthong na rnam par grol //
zhes so //
des na 'khor 'das gnyis la bzang ngan blang dor du rtog pa med pas nye ring mi mnga' bar nam mkha' ltar khyab pa ste /
rgyud blar /
ji ltar rtog med bdag nyid can //
nam mkha' kun tu rjes song ltar //
sems kyi rang bzhin dri med dbyings //
de bzhin kun tu 'gro ba nyid //
ces so //
gnyis pa 'khrul pa brtags pa'i gzhi ni /
lhan skyes kun brtags nas /
bzhin du snang :
zhes gsungs te /
snying po rang bzhin gyis 'od gsal ba nam mkha' lta bu de la sgrib byed glo bur gyi sgrib pa sprin ldangs pa ltar byung ste /
de'ang rang bzhin rnam dag dang dus snga phyi med par mnyam du byung ba lhan cig skyes pa'i ma rig pa gser dang g.ya' lta bu dang /
med bzhin du yod par btags pa glo bur ba'i 'khrul pa yul yul can snang ba kun tu brtags pa'i ma rig pa ste /
'khrul pa thams cad 'byung ba'i gzhi nyes pa mtha' dag skyed pa'i gdon chen po de gnyis kyi rang ngo ma shes par gzung ba yul dang 'dzin pa sems zhes gnyis su rtog pa'i bag chags rim gyis rgyas shing brtas par gyur pa las /
phyi snod kyi 'jig rten dang nang bcud kyi sems can so sor zhen cing 'dzin pa gnas yul rigs gzugs byed las sna tshogs tha dad pa'i 'gro ba rigs drug po gnyid kyis bslad pa'i rmi lam bzhin don la gcig kyang med rung 'khrul pa'i snang ba sna tshogs su snang ba'o //
de'i don cung zad bshad na lnga ste /
dang po 'khrul pa'i gzhi ni /
gzhi yod pa las 'khrul pa sbrul yod pas thag khra la sbrul 'dzin gyi shes pa zhugs pa lta bu dang /
med pa las 'khrul pa rab rib can gyi mig tu nam mkha' la skra shad mthong ba lta bu dang /
dbyer med las 'khrul pa ga pur gyi ngo bo la nus pa gnyis yod pas tshad nad la sman dang rlung nad la dug tu 'gyur ba lta bu'o //
gnyis pa 'khrul pa'i rgyu ni /
gsang snying las /
srid rtsa'i nyes dmigs bdag tu rtog las 'phros //
zhes gsungs pa ltar 'khor ba'i chos thams cad kyi spyi'i rgyu ni bdag tu rtog pa nyid yin la /
bye brag brgyud pa'i rgyu ni chos nyid bde gshegs snying po rang bzhin rnam dag rang ngo ma shes pa'i cha tsam gnas pa bdag nyid gcig pa'i ma rig pa dang /
mtshungs ldan gyi rgyu chos nyid dang lhan cig skyes pa'i ma rig pa rkyen dang 'phrad na 'khrul pa 'byung rung du gnas pa dang /
lhan cig byed rgyu sems nyid rang gis rang la yul dang yul can gzung ba kun brtags kyi ma rig pa yid shes rtog bcas dang /
nyer len gyi rgyu las kyi bag chags bsags pas rang 'bras 'byin nges kyi nus pa yod pa'o //
de las yid shes la dbye na /
kun gzhi la nga'o snyam du 'dzin cing rnam shes nyon mongs par byed pa'i nyon yid dang /
tshogs drug ni shes pa skye 'gag gi rgyun byed cing las kyi nus pa kun gzhi la 'jog pa de ma thag yid ces gnyis su yod cing /
yid de gnyis kyi rten du gyur cing bag chags dang sa bon thams cad 'dzin pa ni 'khrul pa btags pa'i gzhi ste /
gzhung lugs rnams su kun gzhi'i rnam shes zhes bya bar rnam par gzhag go
/gsum pa rkyen ni /
mtho ris ngan 'gro khams gong ma rnams su skye ba'i rkyen bsod nams dang bsod nams ma yin pa dang mi g.yo ba'i las gsum /
las de dag kun nas slong ba po nyon mongs pa dug lnga rnams so //
rgyu rkyen de dag 'dzoms pas 'khor ba'i 'khor lo chen po 'di byung ba ste /
de'ang bde gshegs snying po'i ngo bo stong cha la dri ma nam yang med kyang /
gsal cha la rang ngo ma rig ste skad cig ma dang po la 'du byed kyi yid g.yos pas gzung 'dzin tha dad du btags /
de las don mthong ba'i rnam shes /
des blang dor du btags pas tshor ba /
de las yul la mtshan mar 'dzin pa'i 'du shes /
de'i bag chags brtas pa gzugs bcas phung po lnga grub ste /
dpe phyi'i rten 'brel sa bon las myu gu sogs rgyu dang 'brel ba drug po 'byung ba lnga dus kyi sbyor ba bcas rkyen dang 'brel ba drug gis khor mo yug tu bskyed pa ltar /
nang gi rten 'brel ma rig pa las 'du byed sogs bcu gnyis pos khams gsum du 'khor ba yin no //
bzhi pa byed pa po ni /
rigs gsum las /
rgyun dang bcas pa'i skad cig ma //
las kyi byed pa por brjod do //
zhes pa ltar 'khor 'das gnyis ka'i byed pa po ma bcos rgyun gyi skad cig ma yin la /
khyad par 'khor ba'i byed pa po gnyis med la gnyis su 'dzin pa'i 'khrul rtog rgyun gyi skad cig ma ste /
des 'khrul shes lu gu rgyud du sbrel te nus pa je rgyas su song bas mtha' med pa'i 'khor ba 'di grub bo //
lnga pa 'bras bu ni /
las nyon gyi rgyu 'bras zo chun ltar 'khor ba las /
snang 'gyur thun mong ba'i las kyis snod kyi 'jig rten dang /
myong 'gyur thun mong ma yin pa'i las kyis bcud kyi sems can du snang zhing rnam par smin pa myong ba ste /
de dag rnams kyi don gsang snying las /
e ma ho bde gshegs snying po las //
rang gi rnam rtog las kyis sprul //
gnas dang sdug bsngal la sogs pa //
bdag dang bdag gir so sor 'dzin //
ces sogs gsungs pa ltar ro //
'od gsal rdzogs pa chen po'i dgongs pa ltar na /
ngo bo ka dag gi gzhi bde gshegs snying po las rang bzhin lhun grub kyi gzhi snang shar ba'i skad cig la rang ngo shes te tshogs brgyad kyi nyer len dbyings su dengs pa ni kun tu bzang po gdod ma'i grol gzhir sangs rgyas pa dang /
gzhi snang de nyid lhan skyes ma rig pas bsgribs nas gzung 'dzin kun tu brtags te lhun grub rin po che'i sbubs las phyir gsal snang ba'i sgo brgyad rmi lam ltar shar nas 'khor bar med bzhin du 'khrul pa la sems can zhes btags par gsungs so //
gsum pa skabs kyi don bsdus te mtshams sbyar ba ni /
de lta na yang nas /
brtson par bya :
zhes gsungs te /
thog ma med pa nas 'khor 'das gnyis su btags shing 'khrul pa'i tshul de lta bu yin na'ang /
sprin gyi 'du 'god kyis nam mkha' la nam yang g.yo ba med pa bzhin du /
thog ma'i ka dag bde gshegs snying po rang gi ngo bo'i bzhugs tshul de las gzhan du 'gyur ba mi srid pas /
sngon chad 'khor 'das gnyis ka'i chos su rnam par ma g.yos shing /
da rung mu mtha' med pa'i 'khor bar 'khor yang g.yo bar mi 'gyur ba de'i phyir na /
'khrul pa glo bur gyi dri ma nam dag pa'i tshe rang ngo mngon du byas te 'tshang rgya bar 'gyur ba'i phyir /
de nyid sbyong ba'i thabs la 'bad brtson mi g.yel bar bya'o //
de ltar yang le lag las /
'khor ba dang ni mya ngan 'das //
gnyis ka yod pa ma yin te //
'khor ba yongs su shes pa na //
mya ngan 'das zhes de la bya //
zhes dang /
brtag gnyis las /
sems can rnams ni sangs rgyas nyid //
'on kyang glo bur dri mas bsgribs //
de bsal na ni sangs rgyas so //
zhes so //
glo bur dri mas snying po'i rang ngo la nam yang ma gos pas sbyangs na 'bral du rung ba ni /
snying po las /
sus kyang ma bcing bcings med do //
bcing bar bya ba'ang yod ma yin //
zhes so /
sems can spyi btsan du 'khor ba la thog mtha' med par gsungs kyang gang zag sgos btsan du mngon pa'i mdo las /
thog med gyur kyang tha ma dang ldan pa //
zhes 'byung ba bzhin dri ma lam gyis sbyangs pas myang 'das la reg cing /
sbyangs zin nas 'brum nad byang ba'i skyes bu ltar 'bras bu rgyu ru mi ldog pas lam la brtson pa ni 'thad pa dang bcas pa'o //

//gnyis pa gang gis rtogs par byed pa'i lam bshad pa la gnyis /
sdom gyis mdor bstan /
de nyid rgyas par bshad pa'o //
dang po ni /
rtogs byed lam gyi nas /
lam la 'jug :
ces gsungs te /
gzhi 'bras dbyer med pa de nyid rtogs par byed pa'i thabs su mdo sngags lam gyi rim pa bsam pa'i mtha' yas par gsungs kyang /
gnad kyi snying po gcig tu dril na /
blo rgyud sbyong ba'i tshul zhing tha rgod btul ba lta bu dang /
smin grol gyi sa bon gdab pa'i tshul 'bru skyon med pa 'debs pa lta bu dang /
de nyid skyed bsring ba'i tshul chu lud sogs so nam la brtson pa lta bu dang /
lam gyi gegs sel ba'i thabs sad ser sogs srung ba'i thabs la 'bad pa lta bu dang /
yon tan gyi bogs 'don pa'i thabs char 'beb sogs gong 'phel du 'gyur ba'i thabs byed pa lta bu ste rnam pa lnga yis lam legs par sbyangs pas /
'bras bu bcud du smin pa ltar rnam grol gyi 'bras bu mngon du byed par 'gyur bas na yang dag pa'i lam la rab tu 'jug par bya'o //
gnyis pa rgyas par bshad pa la lnga /
rgyud sbyong ba /
sa bon gdab pa /
skyed bsring ba /
gegs sel ba /
bogs 'don pa'i rim pa'o //
dang po la gnyis /
lam gyi rtsa ba bshes gnyen bsten pa'i tshul /
bsten nas blo rgyud ji ltar sbyong ba'i rim pa'o //
de'i dang po la'ang bzhi /
bsten bya slob dpon gyi mtshan nyid /
ji ltar bsten pa'i thabs /
sten byed slob ma'i mtshan nyid /
bsten nas gdams pa ston tshul lo //
dang po ni /
de la dang po nas /
mtshan nyid kun ldan 
zhes gsungs te /
gzhi shes nas glo bur dri ma sbyang ba'i phyir du lam gyi rim pa la 'jug pa'i tshul de la'ang /
dang po nyid du rtog 'khrul gyi blo ngan goms kyi dbang du shor bas las su mi rung ba de nyid dul bar bya ba'i ched du rgyud legs par sbyang dgos pas de'i tshul 'chad par bya'o //
de'ang byis pa'i skye bo rnams rang gi blo stobs kyis yang dag pa'i lam gyi phyogs tsam du'ang bgrod par mi nus pas spyir sangs rgyas kyi chos thams cad dang /
khyad par lam la tshul bzhin 'jug cing legs par bgrod par byed pa'i rtsa ba rdo rje slob dpon mtshan nyid dang ldan pa thog ma nyid du legs par brtags nas bsten dgos te /
dper na rgyus med pa'i lam du zhugs pa la rgyus shes kyi lam mkhan dang /
'jigs sar bgrod pa la stobs ldan gyi skyel ma dang /
chu'i pha rol du bgrod pa la gru 'dzin pa'i mnyan pa nyid med thabs med pa bzhin no //
slob dpon gyi mtshan nyid mdo rgyud man ngag rnams nas rgya cher gsungs kyang mdor bsdu na /
yon tan thams cad kyi gzhi rten sdom pa gsum ji ltar blangs pa'i dam tshig dang sdom pa'i kun spyod la nyes ltung gis ma gos pas rgyud rnam par dag cing kha na ma tho ba spangs pa /
mdo sngags kyi rgyud lung man ngag mang du thos pas gang la'ang ma rmongs shing phyogs lhung bral ba'i rnam thar gyis rab tu brgyan pa /
thos don bsam pas gtan la phab pas mtha' drug tshul bzhi'i bye brag phyed pa /
de'i don sgom pas rgyud la sbyar pas nyams dang rtogs pa'i yon tan yar zla ltar rgyas shing sa lam gong du spogs pa'i drod rtags dang ldan pa ste thos bsam sgom gsum gyis rang don mthar phyin pa /
de dag las byung ba'i dri ma med pa'i mkhyen rab kyi rtsal rgyas pas rnyed bkur grags pa la mi ltos par dmigs pa med pa'i thugs rje'i 'jug pas skal ldan gyi slob ma rjes su 'dzin par mdzad pa'i brtse ba can /
de'ang tshig gi gdams pas sgro 'dogs gcod nus pa /
don gyi ngo sprod kyis rtogs pa skyed nus pa /
byin rlabs stobs kyis ma dag pa'i snang ba 'gog nus pa /
nyams kyi gegs sel zhing rtogs pa'i bogs 'byin nus pa ste /
mdor na mkhyen brtse nus pas gzhan don lhun gyis grub pa'i mtshan nyid bzang po kun dang ldan pa'o //
thog mar dge ba'i bshes gnyen la bsten dgos pa'i lung yang sdong po bkod pa las /
thams cad mkhyen pa ni dge ba'i bshes gnyen gyi gdams ngag la rag las so //
zhes dang /
sdud pa las /
sangs rgyas chos rnams dge ba'i bshes la bsten to zhes //
yon tan kun gyi mchog mnga' rgyal bas de skad gsungs //
zhes dang /
yum las /
byang chub sems dpa' mngon par rdzogs par 'tshang rgya bar 'dod pas thog ma nyid du dge ba'i bshes gnyen dag la bsnyen par bya /
bsten par bya /
bsnyen bkur bar bya'o //
zhes dang /
ji skad du /
gdos pa 'dzin pa med par ni //
gru yis pha rol phyin mi 'gyur //
yon tan thams cad rab rdzogs kyang //
bla ma med na srid mthar min //
zhes sogs lung dang rigs pa dang dpe mtha' yas pa gsungs so //
gnyis pa ji ltar bsten thabs ni /
mnyes pa gsum gyis nas /
yal gam blang :
zhes gsungs te /
mtshan nyid de ldan gyi slob dpon rnyed nas ji ltar bsten pa'i tshul yang /
mdo sde rgyan las /
rnyed pa bkur sti dag dang rim gro dag
/sgrub pa'i sgo nas bla ma bsten par bya //
zhes pa ltar rab gdams ngag gi don nyams su len zhing bka' bzhin byed pa sgrub pa'i zhabs tog
/'bring lus ngag yid gsum gyis sri zhu rim gro ji ltar lcogs pa /
tha ma zang zing rnyed pa rang la bdog rgu thams cad 'bul zhing bkur sti bya ba ste mnyes pa rnam pa gsum gyi sgo nas /
dgos 'byung gi nor bu /
'chi gsos kyi sman pa /
khong pa'i don snying du 'du shes nas mos pa dang gus pa tshad gzung thang lhod med par bsten /
sgo gsum bya ba kha na ma tho ba'am legs su re ba'i tshod 'dzin sogs thugs la mi mnyes par 'gyur ba'i bya ba skad cig ma tsam yang mi bya bar spang /
zab mo'i chos dang skyes bu dam pa'i dgongs spyod kyi gting dpog par dka' bas blo sgrin cing thugs zin pas gsang ba gsum gyi rnam par thar pa tshul bzhin du bslab pa la mkhas par bya ba'i sgo nas /
ci mdzad legs par mthong zhing ci gsung tshad mar 'dzin te bka' bzhin rjes su sgrub pa'i yal gam mam dam bca' brtan po rkyen gyis mi 'phrog pa yang dang yang du blangs te lag len du khel bar bya'o //
de ltar yang 'dus pa las /
rigs kyi bu /
slob dpon ni de bzhin gshegs pa rnams dang byang chub sems dpa' rnams kyis byang chub kyi sems rdo rje bzhin du blta bar bya'o //
zhes dang /
rang shar las /
de ltar gsang sngags slob dpon la //
rang lus dang ni rin chen rdzas //
shin tu dkon pa dag gis bsten //
zhes dang /
mdo las /
dge ba'i bshes gnyen mgu bar byas na sangs rgyas thams cad kyi byang chub thob bo //
zhes so //
ji skad bshad pa'i mtshan nyid kun ldan gyi slob dpon dus kyi dbang gis rnyed par dka' zhing /
rnyed kyang rang snang ma dag pa'i sems can gyis gzhan dag skyon can du mthong bas yon tan shas che bstan par bya dgos te /
don dam bsnyen pa las /
rtsod dus dbang gis bla ma skyon dang yon tan 'dres //
rnam pa kun tu sdig pa med pa yod ma yin //
gang zhig yon tan lhag pa yang ni legs dpyad nas //
bu rnams kyis ni de la bsten par 'gyur ba 'o //
zhes 'byung ba bzhin no //
gsum pa sten byed slob ma'i mtshan nyid ni /
des kyang dad dang nas /
slob ma'i 
zhes pa'i bar gyis bstan te /
mtshan ldan gyi slob dpon des kyang slob ma ji lta bu la gdams pa ston zhe na /
dad brtson brtul zhugs ldan pa snod //
ces dang /
gsang snying las /
snod ldan ngang tshul bzang la bstan //
lus dang longs spyod gtong la sbyin //
zhes 'byung ba ltar /
chos dkar thams cad kyi rtsa ba dang ba dang 'dod pa dang yid ches pa'i dad pa dang /
'khor ba la me 'obs sam btson ra ltar shes nas srid pa las nges par 'byung ba'i blo dang /
sems can pha mar shes pas gzhan don spro ba'i snying rje dang /
sngon sbyangs kyis rigs sad pas thos pa tsam gyis don phyin ci ma log par rtogs pa'i dbang po rnon por gyur pa dang /
rgya che ba theg pa chen po dang zab mo gsang sngags kyi lta spyod la the tshom med par yid la shong ba'i blo che ba dang /
gang la'ang mi bsnyeng zhing zhum pa med par 'jug nus pa'i brtul zhugs dang ldan pa ste drug po de la yon tan gyi mtshan nyid thams cad 'dus pas /
mtshan nyid de ldan gyi slob ma rjes su gzung bar bya'o //
bzhi pa bsten nas gdams pa ston tshul ni /
rgyud dang sbyar la nas /
sbyin mi bya :
zhes gsungs te /
de ltar bla slob kyi rten 'brel legs par 'grigs pa na /
bla mas slob ma'i rgyud zhib mor brtags te blo tshod dang sbyar la theg pa che chung gi gdams pa bstan dgos kyi /
so so'i blo dang mi 'tsham pa blo dman la zab cing rgya che ba dang blo chen la theg dman gyi gdams pa sbyin pa sogs mi bya ste /
de ltar byas na chos bstan pa'i yul la mi phan zhing ston pa po nyid nyes pa dang bcas par 'gyur ba ste /
blo dman zab rgyas kyis dngangs skrag skye bas lam las phyir ldog par 'gyur ba dang /
blo chen lta spyod kyis ma tshims par lam stegs spong ba'i skyon bskyed par byed do //
de ltar yang rgyud rdor phreng las /
ji ltar seng ge'i 'o ma ni //
sa yi snod du gzhag mi bya //
de bzhin rnal 'byor chen po'i rgyud //
snod min dag la sbyin mi bya //
'di dang pha rol tu ni phung //
snod min man ngag rab bshad na //
slob dpon dngos grub nyams par 'gyur //
zhes dang /
spyod 'jug las /
rgya chen chos kyi snod gyur pa //
dman pa'i chos la sbyar mi bya //
zhes so //
snod dang ji ltar sbyar ba'i tshul yang /
dman la chags bral spyod pa ste //
rgya che ba la pha rol phyin //
zab la sngags kyi theg pa 'o //
zhes dang /
gur las /
dman pa rnams la bya ba'i rgyud //
bya min rnal 'byor de ltag la //
sems can mchog la rnal 'byor rgyud //
rnal 'byor bla med de ltag la'o //
zhes pa ltar ro //
gnyis pa blo sbyong ba'i tshul la gnyis /
sngon 'gro dang /
dngos gzhi'o //
dang po la gnyis /
thun gyi sngon 'gro dang /
khrid kyi sngon 'gro'o //
de'i dang po la'ang gnyis /
ring ba dang /
nye ba'i sngon 'gro'o //
dang po ni /
blo rigs mthun par nas /
bya ba gtang :
zhes gsungs te /
blo'i rigs sam rgyud tshod dang mthun par gdams ngag ston pa'i tshul de'ang gtso bor rim gyis bkri ba'i tshul shes na cig car bkri tshul zhar las shes par 'gyur ba dang /
spyir lam rim par ma 'dzeg par thod rgal gyis gong mar 'phar bar mi nus pa dang /
lam gyi yon tan 'og ma ma skyes par gong ma thob par mi nus pa'i phyir rim bgrod kyi tshul gal che ste /
mdo myang 'das las /
ji ltar skas kyi rim pa bzhin //
nga yi bstan pa zab mo yang //
rim gyis bslab cing nan tan bya //
thod rgal ma yin mthar chags so //
ji ltar byis pa chung ngu dag
/rim gyis lus shed rdzogs pa ltar //
chos 'di yang ni de dang 'dra //
dang por 'jug pa'i rim pa nas //
yongs su rdzogs pa'i bar du 'o //
zhes so //
de nas lam rim gyis bkri ba'i tshul ni /
lam la 'jug par 'dod pa'i gang zag des dang po nyid du 'jig rten gyi lus sems rnam par g.yeng ba'i 'du 'dzi'i gnas las ring du byol nas thag bsrings te /
rgyal bas bsngags pa'i bas mtha'i dben gnas dam par song la der yang 'phral mkho'i yo byad ma thogs tsam gyis chog shes par byas te /
lus kyi mi dge ba dang lung ma bstan gyi bya ba ngag don med long gtam yid nyon mongs 'khrul rtog gi rjes su 'brang ba sogs 'jig rten pa dang mthun pa'i bya ba mtha' dag btang nas dam pa'i chos sgrub pa la rtse gcig tu gzhol bar bya'o //
de'ang 'du 'dzis rnam par g.yeng ba la sgo gsum ma bsdams shing bdud ris kyi bar du gcod pa dang bsam gtan dang shes rab mi skye ba sogs nyes pa nyi shu yod pa lhag pa'i bsam pa skul ba'i mdo las gsungs shing /
sangs rgyas rnams la mchod pa'i bye brag du mas bskal par mchod pa bas nges 'byung gi sems kyis dben par gom bdun bor ba'i bsod nams che ba ting 'dzin rgyal po sogs las gsungs pa dang /
gong gi 'du 'dzi'i nyes pa las ldog pa'i yon tan rnams thob par 'gyur ba dang /
khyad par sems la brtan pa ma thob pa'i gang zag las dang po pas dben pa brten pa kho na gal che ste /
dkon mchog gi za ma tog las /
las dang po pas sems nye bar zhi ba dang rab tu dul bar bya ba'i phyir dben par gnas par bya'o //
zhes so //
gnyis pa nye ba'i sngon 'gro ni /
bde ba'i stan 'dug nas /
'di ltar bsam :
zhes gsungs te /
dben gnas brag phug gam bsam gtan gyi khang par bde ba'i stan 'jam zhing snyoms pa la 'dug pas yun ring sdod tshugs /
lus gnad drang por bsrang bas rtsa rlung rang mal du gnas te 'khrul rtog nyung /
rlung ro lan gsum bsal bas rtsa nang nyon mongs kyi snyigs ma dag
/dkon mchog gsum la dam pa'i chos mthar phyin pa'i gsol ba btab pas bar chad mi 'byung /
bla ma la sangs rgyas su mthong ba'i mos gus bskyed pas sgo gsum la byin rlabs 'jug
/rkyen gyis mi 'phrog pa'i dran pa rang mal mngon du bzhag pas sgom don gsal thebs par 'gyur bas na /
ji skad bshad pa rnams tshul bzhin byas la blo sbyong ba'i tshul 'di ltar bsam par bya'o //
gnyis pa khrid kyi sngon 'gro la gsum /
skyes bu chung ngu dang thun mong ba /
'bring po dang thun mong ba /
chen po dang thun mong ba'i lam rim mo //
dang po la gsum /
dal 'byor rnyed dka'/
'chi ba mi rtag
/las rgyu 'bras bsam pa'o //
dang po ni /
dal 'byor phun sum nas /
ma 'bad na :
zhes gsungs te /
'di la bzhi /
rten gyi ngo bo /
de rnyed par dka' ba'i rgyu mtshan /
rnyed pa don che ba'i tshul /
de las snying po len dgos par gdams pa'o //
dang po ni /
mi khom pa brgyad las log pa'i dal ba ni rten gyi ngo bo yin la /
rang 'byor gzugs rgyan legs pa lta bu lnga dang gzhan 'byor snang ba'i bye brag gis gsal ba lta bu lnga ni de'i khyad par gyi chos te phun sum tshogs pa de lta bus brgyan pa'i mi lus rin po che 'di ni byang chub sgrub pa la med du mi rung ba'i rten yin no //
de la mi khom pa brgyad ni /
ji skad du /
dmyal ba yi dwags dud 'gro dang //
kla klo tshe ring lha dang ni //
log lta sangs rgyas kyis stongs pa //
lkugs pa 'di dag mi khom brgyad //
ces dang /
rang 'byor lnga ni /
mi nyid dbus skyes dbang po tshang //
las mtha' ma log gnas la dad //
ces dang /
gzhan 'byor lnga ni /
sangs rgyas byon dang des chos gsungs //
bstan pa gnas dang de rjes zhugs //
gzhan phyir snying ni brtse ba 'o //
zhes 'byung ba ltar ro //
gnyis pa de rnyed par dka' ba'i rgyu mtshan la rgyu'i sgo nas rnyed par dka' ba ni /
tshul khrims la sogs dge ba'i las rgya chen po bsags shing smon lam gyis mtshams sbyar na dal 'byor thob par 'gyur na'ang /
zhi ba lhas /
bdag gi spyod pa 'di 'dras ni //
mi yi lus kyang 'thob mi 'gyur //
mi lus thob par ma gyur na //
sdig pa 'ba' zhig dge ba med //
ces gsungs pa bzhin du bsod nams gsog pa dkon pa dang /
dpe'i sgo nas kyang rnyed par dka' ste /
dal 'byor gyi rten ni u dum+ba ra'i me tog dang 'dra ste /
de ni sangs rgyas 'jig rten du byon pa brgya lam na'ang dkon pa dang mtshungs par grags shing /
gzhan yang /
rgya mtsho cher g.yeng gnya' shing gi
/bu gar rus sbal mgrin chud ltar //
mi nyid shin tu rnyed dkar gsungs //
zhes pa ltar ro //
grangs la bsam yang rnyed par dka' ste /
dmyal ba ni sa chen po'i rdul /
yi dwags ni kha ba bu yug
/dud 'gro chang gi sbang ma /
lha mi gnyis sen mo'i steng gi rdul chags pa tsam las med par mdo las gsungs pa'i phyir ro //
gsum pa rnyed pa don che tshul ni /
mi yi gru la brten nas ni //
sdug bsngal chu bo che las sgrol //
gru 'di phyis nas rnyed dka' bas //
rmongs pa dus su gnyid ma log
/ces pa ltar mi lus kyi gru la brten nas 'khor ba sdug bsngal gyi rgya mtsho las brgal te snying po gtan 'dun gyi nor bu len pa'i thabs la rab tu mkhas shing sgrin par gyur na /
rnyed dka' rnyed pa de nyid shin tu don che ba dbul pos yid bzhin nor bu rnyed pa las kyang lhag ste /
tsan+d+ra go mIs /
gang zhig thob nas skye ba'i rgya mtsho mthar 'byin cing //
byang chub mchog gi sa bon dge ba'ang 'debs byed la //
yid bzhin nor bu bas kyang yon tan ches lhag pa'i //
mi nyid thob nas su zhig 'bras bu med par byed //
ces so //
bzhi pa de las snying po len dgos par gdams pa ni /
rnyed dka' zhing rnyed na don che ba nyid rnyed par gyur pa de'i phyir /
dus kyi rgyun dang gnas skabs kyi bye brag thams cad du /
dal 'byor las snying po len pa'i thabs yang dag pa'i lam ston pa po dge ba'i bshes gnyen dang dge ba'i lta spyod can gyi grogs po bsten dgos te /
bshes spring las /
dge ba'i bshes gnyen bsten la tshangs par spyod //
yongs su rdzogs pa thub pas gsungs de'i phyir //
dge ba'i bshes gnyen bsten bgyi bshes gnyen la //
bsten nas rab tu mang po zhi ba thob //
ces so //
de las log pa rang blo mi dge ba'i lam du khrid de dal 'byor chud zos su gtong bar byed po'i sdig to'i bshes gnyen dang sdig pa'i grogs po spang dgos te /
dran nyer las /
'dod chags dang zhe sdang dang gti mug thams cad kyi rgyur gyur pa ni sdig pa'i grogs po ste dug gi sdong po lta bu'o //
zhes dang /
dkon brtsegs las /
sdig pa'i grogs po gang zhe na /
dge ba 'grib cing mi dge ba la sbyor ba gang yin pa ste /
de bsnyen par mi bya /
bsten par mi bya /
mthong bar mi bya'o //
zhes so //
der ma zad tshe 'dir ltos kyi snang ba thams cad gnyid thun gcig gi rmi lam bzang ngan ltar yun thung la snying po med pas blos ling gis btang nas tshe phyi ma phan chad kyi don gtan gyi 'dun ma 'grub pa'i phyir /
da lta myur ba nyid du dal 'byor snying po len pa'i thabs la ma 'bad na tshe la nges pa med de /
ji skad du /
sang dang 'jig rten phyi ma gnyis //
sngon la gang 'ong gtol med pas //
sang gi tshis la mi 'bad par //
phyi ma'i don du 'bad par rigs //
zhes so //
gnyis pa 'chi ba mi rtag pa ni /
'dus byas mi rtag nas /
spyod par bya :
zhes gsungs te /
spyir snod bcud du snang ba 'di dag thams cad rgyu rkyen rten 'brel tshogs te 'dus shing byas pa'i chos yin pa'i phyir gcig kyang mi rtag ste /
mdo las /
dge slong dag 'dus byas thams cad ni mi rtag pa'o //
zhes gsungs /
ji ltar mi rtag na /
tshoms las /
bsags pa kun gyi mtha' 'dzad cing //
bslangs pa'i tha ma 'gyel bar 'gyur //
'phrad pa'i mtha' ni 'bral ba ste //
gson pa'i mtha' ma 'chi bar 'gyur //
zhes pa ltar mi rtag pa'i mtha' bzhi las ma 'das par rags pa snod bcud chags 'jig lo zla dus bzhi'i 'gyur ba dang phra ba skad cig re re bzhin rnying zhing 'pho ba nyi ma dang zla ba'i 'char nub skad cig yud yud 'gro ba dang 'dra la /
bye brag mi tshe la nges pa med pas nam 'chi cha med cing 'chi rkyen mang bas myur du 'chi nges pa bar snang gi glog shar ba'i mod nas yal ba dang mtshungs te /
'dul ba lung las /
ri gzar chu bo rgya mtshor 'jug pa dang //
nyi ma zla ba nub rir phyogs pa dang //
nyin mtshan thang cig yud tsam shugs kyis 'gro //
skyes bu'i tshe 'gro 'di dag mtshungs par ldan //
zhes so //
shi ba'i tshe dam pa'i chos ma yin pa blo stobs gnyen 'khor longs spyod cis kyang mi phan pas /
'jig rten dang ltar snang gi chos mchil ma'i thal ba ltar ring du bor nas dam pa'i lha chos rnam par dag pa rgyal ba sras dang bcas pas ji ltar gdams pa'i tshul bzhin du spyad par bya'o //
gsum pa las rgyu 'bras ni /
lha chos sgrub pa'i nas /
tshul bzhin bslab :
ces gsungs te /
thar pa dam pa'i lha chos sgrub pa'i gzhi'am rtsa bar gyur pa ni /
sems pa yid dang byas pa lus ngag gi las kyi 'bras bu rnam par smin pa bcas sangs rgyas kyi bstan pa la yid ches pas dge sdig gi blang dor tshul bzhin du bya ba ste /
de'ang rin chen phreng ba las /
'dod chags zhe sdang gti mug dang //
des bskyed las ni mi dge ba //
mi dge las ni sdug bsngal dang //
de bzhin ngan 'gro thams cad do //
ma chags ma sdang gti mug med //
des bskyed las ni dge ba ste //
dge las bde 'gro thams cad dang //
skye ba kun tu bde ba dag
/ces 'byung ba ltar nyon mongs pas kun nas bslangs pa'i sgo gsum gyi las sdig pa mi dge ba bcu cha dang bcas pa chen pos dmyal ba /
'bring gis yi dwags /
chung ngus byol song ste ngan song gsum du 'gro zhing sdug bsngal drags pos mnar bar byed la /
bsod nams cha mthun gyi las dge ba bcu 'khor dang bcas pas mtho ris su skyes nas bde 'bras myong zhing /
nges 'byung dang byang sems kyis zin pa'i thar pa cha mthun gyi las dge ba byas pas thar pa rnam gsum gang rung thob par 'gyur ba yin no //
de'ang ting 'dzin rgyal po las /
las bsags pa ni nam yang med mi 'gyur //
'khor ba na ni dkar nag 'bras bu smin //
zhes gsungs pa ltar las kyi rnam smin nam yang mi bslu zhing dge sdig gi 'bras bu mi 'chol bar byed pa po rang rang la smin pa dang /
las rnams 'phel ba 'gyur dang bcas pas rgyu chung yang 'bras bu che ba de bas na /
'phen rdzogs dang byas bsags la bzhir phyes pa'i sngar byas kyi sdig pa cha dang bcas pa yul mchog la bshags shing phyin chad mi bya bar snying thag pa nas dam bcas pas bsdam /
dge ba'i rtsa ba cha bcas phra mo nas kyang khyad du mi gsod par 'bad pa chen pos dang du blang bar bya dgos la /
de'ang zag bcas thun mong gi dge ba dkon mchog gi rten la phyag dang bskor ba byas pas lus kyi mi dge ba gsum gtso bor gyur pa'i sdig pa 'dag
/sngags dang snying po bzlas brjod dang rgyal ba'i bka' mdo rgyud zab mo bklags pas ngag gi mi dge ba bzhi gtso bor gyur pa'i sgrib pa byang /
dang ba dang 'dod pa dang yid ches pa'i dad pas kun nas bslangs te dkon mchog gsum dang rtsa ba gsum la gsol ba gdab pas mtshon rnam rtog dge ba'i las lam du bsgyur pas yid kyi mi dge ba gsum gtso bor gyur pa'i nyes pa rnams zhi bar 'gyur /
dge sdig gnyis ka'ang rang gi sems kho nar rag las pa ste /
dkon mchog sprin las /
dge ba'am 'on te mi dge ba'i //
las kun sems kyis bsags pa yin //
zhes gsungs pas dus rtag tu sems bsrung ba la 'bad par bya ste /
de'i tshul yang zhi ba lhas /
sems srung 'dod pa rnams la ni //
dran pa dang ni shes bzhin dang //
thams cad 'bad pas srungs shig ces //
bdag ni de ltar thal mo sbyor //
zhes gsungs pa ltar /
dus rtag par srung sems mi brjed pa'i dran pa dang /
rang rgyud la nyes pa byung ma byung rtog pa'i shes bzhin dang /
bya ba gang yin gyi 'jug ldog gi gnas la gzob pa'i bag yod pa rnams la tshul bzhin du bslab bo //
gnyis pa skyes bu 'bring dang thun mong ba'i lam rim la gnyis /
blo sbyong ba'i tshul /
'byongs pa'i tshad do //
dang po ni /
khyad par thar pa'i nas /
yang yang bskyed :
ces gsungs te /
skyes bu chung ngu dang thun mong ba'i 'du shes de dag yang dag pa'i lta ba yin mod kyi /
de las khyad par du gyur pa thar pa zhi ba bla na med pa'i go 'phang bsgrub pa la /
'khor ba thams cad las nges par 'byung ba'i bsam pa nyid gal che ba ste /
de la 'khor ba'i mtshan nyid ni /
lung rnam 'byed las /
mi gtsang ba la dri zhim med //
de bzhin 'gro drug bde ba med //
'bar ba'i 'obs na bsil ba med //
srid pa dag na'ang dga' ba med //
ces pa ltar srid pa'i gnas ris mtho dman gang du skyes kyang me mdag gi 'obs la sha rjen du gnas pa dang /
spu gri rnon po'i tshal la rkang rjen du rgyu ba dang /
ral gri'i nags la gcer bur 'dzegs pa ltar sdug bsngal kho na'i rang bzhin can yin la /
'khor ba'i rang bzhin ni /
mdo las /
sred srid ma rig dbang gis skye bo rnams //
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo 'khor ba bzhin //
zhes pa ltar thog ma dang tha ma med par 'khor bas de'i tshul dang por shes par bya zhing /
de nas rgyun du mi brjed pa'i dran pa yis bskul lo //
de la 'khor ba'i sdug bsngal mdor bsdu na gsum ste /
sdug bsngal gyi sdug bsngal ni /
spyir nye bar len pa'i phung po lnga blangs pa tsam nas sdug bsngal bden par grub pa'i steng du sdug bsngal chen po mngon par mdze thog tu phol mig byung ba lta bu ste /
mtshan gzhi'i gtso bo dmyal ba tsha grang /
yi dwags bkres skom /
dud 'gro glen lkugs rnams yin la /
mi la sdug bsngal brgyad /
lha dang lha min la'ang 'dod pas mi ngoms pa dang 'thab rtsod sogs kyang der gtogs pa'o //
'gyur ba'i sdug bsngal ni /
'khor ba'i bde 'byor thams cad mi rtag g.yo ba'i chos nyid yin pas bde bar sdod 'phro la nad dam dgras glo bur du bcom pa lta bu ste /
lha mi rnams ltar snang bde bar gnas kyang yun ring mi brtan par 'gyur nas 'gro ba'o /
khyab pa 'du byed kyi sdug bsngal ni /
phung lngas bsdus pa'i 'khor ba'i chos thams cad skad cig gis skye 'gag byed pa so skyes mi rtogs kyang 'phags pa rnams kyi gzigs ngor rtag tu g.yo ba'i 'du byed can yin pas sdug bsngal ba ste /
mdzod TIka las /
lag mthil spu nyag gcig 'dug pa //
de ni mig tu song ba na //
mi bde ba dang sdug bsngal skyed //
byis pa lag mthil 'dra ba yis //
'du byed sdug bsngal spu mi rtogs //
'phags pa mig dang 'dra ba yis //
'du byed la ni sdug bsngal gzigs //
zhes so //
des na da lta nad dang dgra sogs sdug bsngal ltar snang ba yud tsam re'ang lus sems kyis mi bzod na /
'khor ba'i gnas su thog mtha' med par sdug bsngal tshabs po che de gsum dang rtag tu 'grogs pa la bzod pa'i blags ga la yod pas rgyu mtshan zhib mor bsams la /
de dag las myur du thar bar 'dod pa'i blo shugs drags po 'phral rkyen gyis bskul pa'i bcos ma ma yin par snying khong rus pa'i gting nas yang dang yang du bskyed par bya ste /
spyod 'jug las /
sems can phan par mdzad pa yi //
sangs rgyas grangs med 'das gyur kyang //
bdag ni rang gi nyes pa des //
gso ba'i spyod yul ma gyur to //
da dung de bzhin bdag byed na //
yang dang yang du de bzhin te //
zhes dang /
'dul ba lung las /
ngas ni khyed la thar pa'i thabs bstan gyi //
thar pa rang la rag las brtson par gyis //
zhes pa'i tshul bsam mo //
gnyis pa 'byongs pa'i tshad ni /
nam zhig srid pa'i nas /
skabs med 'gyur :
zhes gsungs te /
de ltar 'khor ba sdug bsngal gyi mtshan nyid gtan la phab nas skyo shas dang nges 'byung drags po bskyed pas nam zhig srid pa'i rtse mo man chad kyi dpal dang 'byor pa legs legs ltar snang ba mtha' dag pa 'di kun 'dus byas yin pas mi rtag pa sgyu ma lta bu /
g.yo ba'i chos yin pas mi brtan pa ston ka'i sprin lta bu /
snying po med pas slu bar byed pa chu bur lta bur rtogs par 'gyur la /
rtogs ris de yis 'khor ba'i gnas su che bar grags pa chags bral gyi bde ba can tshangs pa dang /
lha rnams kyi dbang por gyur pa brgya byin /
mi dbang 'khor los sgyur rgyal lta bu'i dpal 'byor la'ang chags shing zhen pa'i blo skad cig tsam yang skye ba'i go skabs med par 'gyur te /
rgyal tshab byams pas /
lha la 'chi 'pho mi la yongs 'tshol sdug bsngal zhes ni rtogs pa'i phyir //
shes rab ldan pa lha mi'i dbang phyug mchog la'ang mngon par 'dod med de //
shes rab dag dang de bzhin gshegs pa'i gsung rab dad pa'i rjes 'brang la //
'di ni sdug bsngal 'di rgyu 'di 'gog pa zhes shes pas mthong phyir ro //
zhes so //
gsum pa skyes bu chen po dang thun mong ba'i lam rim bstan pa la gnyis /
lam gyi 'jug sgo skyabs su 'gro ba /
dngos gzhi sems bskyed pa'o //
dang po ni /
de nas dkon mchog nas /
skyabs su gzung :
zhes gsungs te /
lam rim de rnams kyis dal 'byor chud zos su mi btang bar myur ba nyid du khams gsum las thar bar 'dod pa'i nges 'byung gi blo skyes pa de nas /
rang stobs kho nas ni 'khor ba'i 'jigs pa lta ci smros tshe 'di'i 'jigs skrag tsam las kyang brgal mi nus pa tshad mas grub pas /
de las skyob nus pa'i skyabs gnas la skyabs su 'gro dgos pa'i phyir /
yul sangs rgyas chos dang dge 'dun te dkon mchog gsum /
bla ma yi dam mkha' 'gro ste rtsa ba gsum chos srung ye shes pa'i 'khor tshogs dang bcas pa rnams /
rang nyid nyes pa'i skyon thams cad spangs pas srid pa'i 'ching ba las grol zhing tshad med pa'i yon tan dang ldan pas gzhan skyob par nus pa'i phyir nam yang bslu ba med par gtan gyi skyabs su gyur pa rgyu mtshan shes pa'i nges pas mthong nas /
bsam pa rang nyid dang gzhan dag mkha' khyab kyi pha ma sems can thams cad 'khor ba'i 'jigs pa chen po las myur ba nyid du brgal zhing bsgral ba'i phyir /
dus 'di nas gzung ste byang chub chen po ma 'thob kyi bar du /
tshul lus gus pa /
ngag gdung ba /
yid dad mos rtse gcig pas skyabs su 'gro bar bya'o //
'di'i don cung zad bshad na bdun /
dang po skyabs su 'gro dgos pa'i rgyu mtshan ni /
jo bo rjes /
sdom pa kun la yod mod kyang //
skyabs su ma song ba la med //
ces gsungs pa ltar sangs rgyas pa'i sdom pa thams cad kyi gzhi rten med du mi rung ba dang /
nang pa dang phyi pa'i khyad par skyabs 'gro yod med las 'byed pa dang /
'di dag gi skyabs la ma brten par 'khor ba las thar pa'i thabs med pa'o //
gnyis pa skyabs yul la rgyu 'bras gnyis las /
rgyu'i yul ni gzhan rgyud kyis bsdus pa'i dkon mchog rtsa gsum ste mchog gsum la theg pa che chung gi ngos 'dzin mi 'dra ba las /
theg chen bla na med pa'i lugs 'dir /
sangs rgyas dag pa gnyis ldan sku bzhi ye shes lnga'i bdag nyid don gnyis phun sum tshogs pa /
chos brjod bya 'gog lam gyis bsdus pa'i zag med rnam byang gi bden pa dang rjod byed gsung rab ming tshig yi ger snang ba lung rtogs gnyis /
dge 'dun dngos rgyal sras 'phags pa'i sar bzhugs rig grol gyi yon tan dang ldan pa /
rjes mthun tshogs sbyor dang nyan rang 'phags pa rnams so //
sngags la de steng khyad par gyi dkon mchog byin rlabs zhu ba'i yul bla ma /
dngos grub yul yi dam /
phrin las sgrub pa'i grogs mkha' 'gro chos skyong ste /
bla ma dkon mchog kun 'dus /
yi dam sangs rgyas /
mkha' 'gro chos skyong dge 'dun yin kyang rtsal du bton nas skyabs yul du gzung ba'o //
'bras bu'i yul rang sems stong gsal zung 'jug ngo bo rang bzhin thugs rje'i bdag nyid du bzhugs pa nyid dkon mchog gsum gyi rang bzhin te /
de'ang 'bras bu grub pa'i ched du skyabs gnas su khas blangs nas skyabs su 'gro ba ni rgyu'i skyabs 'gro dang /
sems nyid sangs rgyas mngon du 'gyur ba'i phyir rgyu la 'jug pa'am gtso bor rang la lhun grub tu yod pas gzhan du mi btsal bar ngang la 'jog pa ni 'bras bu'i skyabs 'gro ste /
ye shes grub pa las /
dkon mchog gsum gyi mnga' bdag la //
gzhan du phun tshogs bde 'dod nas //
gang phyir rgyu la smon pa dang //
'od gsal ba yi sems nyid ni //
dkyil 'khor gsum gyi bdag nyid du //
rtogs nas rtse gcig mnyam 'jog pa //
'bras bu'i mchog tu yang dag bshad //
ces so //
gsum pa skyabs su 'gro ba'i tshul ni /
dmigs pa sgom khrid so sor 'byung ba ltar la bsam pa dang dus dang byed tshul gzhung gis dngos su bstan pa bzhin no //
bzhi pa ji ltar skyob pa'i tshul ni /
sangs rgyas la mthar thug gi skyabs dang ston pa /
des bstan pa'i don nyams su blangs pas 'jigs pa las thar pa'i phyir chos la lam /
dge 'dun la lam sna 'dren pa'i zla grogs zhu zhing de bzhin du skyob pa yin la /
gsang sngags kyi bla ma ni mchog gsum gyi phrin las de gcig pus mdzad pas de thams cad kun 'dus yin te /
sdom 'byung las /
bla ma sangs rgyas bla ma chos //
de bzhin bla ma dge 'dun te //
bla ma dpal ldan rdo rje sems //
zhes so //
lnga pa skyabs su song ba'i tshad ni /
dkon mchog gsum gyi yon tan shes pa /
rang gzhan gyi skyabs dang dkon mchog nang phan tshun gyi khyad par shes pa /
shes nas skyabs su 'gro bar dam bcas pa /
de las srog gi phyir yang skyabs gzhan mi 'tshol ba ste khyad par bzhi dang ldan pa'o //
drug pa bslab bya ni /
dgag sgrub kyi phyogs drug cha mthun dang bcas pa'o //
bdun pa phan yon ni /
mdo rgyal mtshan dam pa las /
'tshe ba dag ni thams cad dang //
'jigs dang theg pa dman dag las //
skyob phyir skyabs kyi dam par bshad //
ces dang /
gang zhig gsum la skyabs 'gro ba //
de yis myur du sangs rgyas thob //
ces sogs lung mtha' yas so //
gnyis pa dngos gzhi sems bskyed bshad pa la gnyis /
kun rdzob dang /
don dam sems bskyed do //
dang po la'ang gnyis /
smon pa dang /
'jug pa'i sems bskyed do //
dang po ni /
rang nyams la dpag nas /
byang sems bskyed :
ces gsungs te /
ji ltar rang nyid rnam pa kun tu sdug bsngal mi 'dod cing bde ba rgya cher 'dod pa'i nyams myong las rjes su dpag ste pha mar gyur pa'i 'gro ba rigs drug po rnams kyang de ltar 'dod pa mtshungs ldan yin pa'i phyir /
de dag lus sems bde ba dang bde ba'i rgyu bsod nams byed pa dang ldan cing sdug bsngal dang sdug bsngal gyi rgyu las dang nyon mongs pa rnams bral ba bdag kho nas bya dgos pa'i phyir /
mar shes pas dang du len 'dod kyi byams pa dang /
de dag srid lam du sdug bsngal bar shes nas spang du mi bzod pa'i snying rje dang /
lha dang sangs rgyas kyi bde ba thob pa la spro ba'i dga' ba dang /
nye ring chags sdang med pa'i btang snyoms te /
rgyu la dam bca' ba de bzhi po mkha' khyab kyi 'gro ba dmigs yul du byas pas tshad med pa ste /
ting 'dzin rnam pa bzhi'i sgo nas 'bras bu la dam bca' ba /
thams cad sangs rgyas kyi sa la 'god par bya ba'i bsam pas smon pa byang chub kyi sems bskyed do //
'di'i don cung zad bshad na bdun /
dang po sems bskyed kyi ngo bo ni /
mngon rtogs rgyan las /
sems bskyed pa ni gzhan don phyir //
yang dag rdzogs pa'i sangs rgyas 'dod //
ces pa ltar /
sems can thams cad sangs rgyas kyi sa la 'god pa'i ched du rang nyid rdzogs pa'i byang chub thob par 'dod pa ste /
de'ang rgyu grogs stobs sogs bzhi las byung ba /
grogs sems can ma lus pa'i don gyi khur chen rang nyid kho nas khyer ba'i lhag bsam gyi snying stobs dang ldan pa /
ngo bo 'gro kun sgrol nus pa'i rdzogs byang thob par 'dod pa'o //
gnyis pa dbye ba ni /
so skye mos spyod nas sangs rgyas kyi bar sa mtshams kyi dbye ba bzhi /
dpes bstan pa nyer gnyis sogs yod kyang /
mtshan nyid kyi sgo nas dbye ba gnyis po 'di go sla zhing grags che ste /
de'ang 'gro bar 'dod pa dang mtshungs par sangs rgyas thob 'dod ni smon pa dang /
'gro bzhin pa ltar sangs rgyas sgrub pa'i thabs byang chub kyi sems rnam pa gnyis la brtson pa ni 'jug pa'i sems te /
spyod 'jug las /
byang chub sems de mdor bsdu na //
rnam pa gnyis su shes bya ste //
byang chub smon pa'i sems dang ni //
byang chub 'jug pa nyid yin no //
'gro bar 'dod dang 'gro ba yi //
bye brag ji ltar shes pa ltar //
de bzhin mkhas pas 'di gnyis kyi //
bye brag rim pas shes par bya //
zhes so //
gsum pa dmigs pa ni /
byang sa las /
sems bskyed pa de ni byang chub la dmigs pa dang /
sems can la dmigs pa'o //
zhes pa ltar theg pa chen po'i ye shes 'tshol bar dmigs pa dang /
tshad med pa bzhi la dmigs pa'o //
bzhi pa bskyed tshul ni /
gzhung gi dngos bstan nyid de /
de la'ang tshad med bzhi'i ngo bo ni /
sems can thams cad sngar med kyi bde dge gsar pa dang 'phrad par 'dod pa ni byams pa /
da ltar yod pa'i sdug bsngal bral zhing phyin chad de'i rgyu 'gog 'dod ni snying rje /
de ltar 'gro rnams bde ba dang ldan par dga' zhing yi rangs pas drangs pa ni dga' ba /
de gsum gyis drangs pa'i zhe sdang med pa dang mtshungs ldan gyi ma chags pa'i sems kyi khyad par ni btang snyoms te rang rang gi mi mthun phyogs spangs pa'o //
ming don ni /
sems can grangs dang ris su chad pa ma yin par /
nam mkhas ji tsam khyab pa de tsam 'gro khams kyis khyab pa dmigs yul byas pas tshad med pa'o //
dbye ba ni /
snying po mchog gi mdo las /
byang chub tu sems bskyed pas ma zin pa'i byams sogs bzhi ni srid bde'i rgyu tsam yin pas tshangs pa'i gnas pa bzhi zhes bya zhing /
de bzhi sems bskyed kyis zin pa ni myang 'das kyi rgyu byed pas tshad med bzhi zhes bshad do //
skyed byed ni rkyen bzhi ste /
rang bzhin gnas rigs rgyu'i rkyen /
dge ba'i bshes gnyen bdag rkyen /
rang rang gi yul mngon gyur dmigs rkyen /
phan yon dang nyes dmigs mthong ba de ma thag rkyen no //
skye tshul ni /
sems can la brten nas dmigs pa dang bcas pa'i tshad med bzhi skye zhing /
chos nyid la brten nas de dag gi rang bzhin ma skyes par rtogs pas dmigs pa med pa bzhi po skye ba sa sde dang mdo rgyan las bshad do //
go rim ni /
yum bar ma las /
de la byang chub sems dpa' sems dpa' chen pos /
byams pa chen po dang /
snying rje chen po dang /
dga' ba chen po dang /
btang snyoms chen po bsgom par bya'o //
zhes dang /
brtag gnyis las /
dang por byams pa bsgom par bya //
gnyis par snying rje rnam bsgom zhing //
gsum par dga' ba bsgom par bya //
kun gyi mthar ni btang snyoms so //
zhes mdo rgyud mthun par gsungs so //
lnga pa cho ga ni /
zab mo lta brgyud /
rgya chen spyod brgyud /
khyad par sngags kyi tshul las byung ba rnams so //
drug pa bslab bya ni /
spyir nyams su blang bya'i chos thams cad sems bskyed kyi bslab byar 'gro yang /
khyad par smon pa'i bslab bya ni /
byang sems kyi phan yon dran pas sems can blos mi spong ba dang /
tshogs gsag cing tshad med bzhi bsgom pa dang /
dkar nag chos brgyad blang dor du bya ba'o //
'jug pa'i bslab bya bslab pa rnam pa gsum gyis bsdus pa'i phar phyin drug dang bsdu dngos bzhi la slob tshul rgyas pa 'og tu 'byung ba ltar ro //
bdun pa phan yon ni /
sangs rgyas ma bsgrub na phar zhog
/bsgrub phyin chad nam yang med thabs med pas yon tan la tshad med par theg pa chen po'i bka' dang bstan bcos rnams su yang yang gsungs pa ltar la /
mdor na /
byang chub sems kyi bsod nams gang //
gal te de la gzugs mchis na //
nam mkha'i khams ni kun gang ste //
de ni de bas lhag par 'gyur //
zhes mdo las 'byung ba ltar ro //
gnyis pa 'jug pa la gsum /
rang smin par byed pa phar phyin drug la bslab pa /
gzhan smin par byed pa bsdu dngos bzhi la bslab pa /
de gnyis kyi nyams len snying por dril te blo sbyong ba'i tshul lo //
dang po ni /
gzhan phyir rdzogs byang nas /
mngon du bya :
zhes gsungs te /
bsam pa mkha' khyab kyi sems can gzhan dag rnams sangs rgyas kyi sa la 'god par bya ba'i phyir du rang nyid mngon par rdzogs par 'tshang rgya ba don du gnyer ba'i blos /
sbyor ba pha rol tu phyin pa drug la bslab par bya ste /
de'ang mdo las /
lag bzang /
byang chub sems dpa' sems dpa' chen po myur du mngon par rdzogs par byang chub par bya ba'i phyir /
pha rol tu phyin pa drug po 'di dag la rtag par rgyun du bslab par bya'o //
zhes sogs rgyas par gsungs pa ltar phyin drug gi dang po sbyin pa'i ngo bo ni ma chags pa'i sems kyis bdog pa yongs su gtong ba /
kun slong bshad ma thag pa gzhan phyir rdzogs byang don gnyer gyi blo dang ldan pas /
gtang bya sbyin pa la dbye na zang zing dang mi 'jigs pa dang chos kyi sbyin pa gsum las /
dang po ni /
bsam pa dngos po zhing dang thabs te ma dag pa bzhi dang bral la dag pa bzhi dang ldan pas /
nang gi dngos po rang gi lus su gtogs pa dang phyi'i dngos po rang la bdog pa'i 'byor pa longs spyod ji snyed pa thams cad khyad par du byas pa'i zhing bzhi la bsam sbyor phun sum tshogs pas ser sna med par rtswa ltar yongs su gtong ba dang /
gnyis pa mi 'jigs pa'i sbyin pa ni /
rgyal po dang gcan gzan dang dgra dang chom rkun me chu nad gdon sogs 'jigs pas nyen pa la rang gi nus pa dang sbyar te so so'i gnyen po gang la 'os pa'i skyabs kyi thabs sbyin pas 'jigs pa de las dbugs 'byin par byed pa dang /
gsum pa chos kyi sbyin pa ni /
gzhan dad cing rang mi nyams par bya ba'i phyir rang yang sgo gsum gyi ma dag pa spong zhing dag pa gsum ldan gyis dam pa'i chos la spyod pas dge ba'i bshes gnyen gyi 'os su 'gyur zhing /
de las gzhan yang gus shing snod bcud kyi rten 'brel 'dzoms par 'gyur bas /
yul chos 'dod pa la /
bsam pa zang zing med pa'i sems kyis /
theg pa che chung gi chos snod dang 'tsham pa /
chos ston pa'i thabs dang ldan pas /
rang gis slob pa'i chos de la 'god par bya'o //
gnyis pa tshul khrims kyi ngo bo ni /
len pa dang srung bas bsdus pa'i yon tan bzhi ldan /
gang zag nyes pa spong ba'i sems pa mtshungs ldan dang bcas pa dang /
nges par 'byung ba'i blos bslab pa la rab tu dang zhing mos pa'i blo dang ldan pas /
bslab bya la dbye na /
sdom pa'i /
dge ba chos sdud kyi /
sems can don byed kyi tshul khrims gsum las /
dang po ni /
thun mong ba so thar ris bdun /
thun mong ma yin pa shing rta gnyis kyi bka' srol las byung ba'i byang sdom gyi bslab bya thams cad legs par bsrungs te sgo gsum la kha na ma tho bar 'gyur ba'i nyes spyod kyi rgyun bcad de phyin chad bsdam pa dang /
gnyis pa dge ba chos sdud ni /
gtso bor lus ngag gi bya ba dang 'brel zhing shes rab kyis ma zin pa zag bcas kyi dge ba dang /
gtso bor sems kyi ting nge 'dzin dang 'brel zhing shes rab kyis zin pa zag med kyi dge ba'i tshogs ci nus su bsgrub pa dang /
gsum pa sems can don byed ni /
byang sa las bya ba don ldan gyi grogs byed pa sogs rnam pa bcu gcig tu gsungs kyang /
mdor na sgo gsum gyi bya ba ci byed pa thams cad sems can gzhan kho na'i don du byed pa'i lhag bsam gyi 'phen pa btang nas dngos su gzhan phan gyi bya ba lag tu ci lon bya'o //
gsum pa bzod pa'i ngo bo ni /
bzang ngan la dgag sgrub bral ba'i ji mi snyam pa /
don ched mi 'os pa'i log sgrub sogs gnod pa'i yul gyis rang gi lhag pa'i bsam pa la nam yang mi brdzi zhing g.yo ba med pa'i phyir bsgom pa ste /
de la dbye na /
gnod pa la ji mi snyam pa /
sdug bsngal dang len /
chos la nges sems gsum las /
dang po ni /
bdag dang bdag gi ba'i phyogs la khro 'khrugs bcom rdeg gshe skur byed pa sogs gnod pa la khong khro byung na /
bskal pa stong du bsags pa yi //
sbyin dang bde gshegs mchod la sogs //
legs spyad gang yin de kun kyang /
khong khro gcig gis 'joms par 'gyur //
zhes sogs de'i nyes pa dran cing gzhan yang 'du shes lnga dang brtags pa rnam pa dgu'i sgo nas gnod pa de dag la ji mi snyam du bzod pa dang /
gnyis pa sdug bsngal dang len gyi bzod pa ni /
byang chub sgrub pa'i chos kyi phyir du rang gi sgo gsum la bya dka' ba'i sdug bsngal chen po ci zhig byung yang spro ba nyams pa med par dga' bzhin dang du len pa ni /
dper na nad drag po'i sdug bsngal sel slad dpyad rtsub mo brten pa bzhin 'khor ba'i g.yul ngo zlog cing nyon mongs pa'i dgra 'joms pa'i dpa' bo chen po yin pa dang /
gsum pa chos la nges sems kyi bzod pa ni /
dkon mchog gi yon tan sogs bsam gyis mi khyab pa'i gnas rnams la mos pa dang /
khyad par yang dag pa'i de kho na nyid bdag rnam pa gnyis kyis stong pa'i gnas lugs spros bral stong pa nyid zab mo la skrag pa med pa dang mos shing khong du chud par bya ba'o //
bzhi pa brtson 'grus kyi ngo bo ni /
dge ba la spro zhing le lo med pa /
rgyu sngon gyi las 'phro bzang pos snying stobs rlabs po che dkar po dge ba'i phyogs su sad pa /
de yis brtson bya la dbye na /
go cha'i /
sbyor ba'i /
don byed kyi brtson 'grus gsum las /
dang po ni /
dus 'di nas gzung ste sems can thams cad bla na med pa'i byang chub la ma bkod kyi bar du bdag gis byang chub spyod pa skad cig kyang mi 'dor snyam du dus ring ba dang bsgrub dka' ba sogs la sems zhum pa med pa'i go cha gyon pa dang /
gnyis pa sbyor ba'i brtson 'grus ni /
nyon mongs spong ba dang /
dge ba sgrub pa dang /
gzhan don byed pa rnams la nyin dang mtshan mo kun tu skad cig kyang g.yeng ba med par rtag gus mi g.yo mi ldog nga rgyal med pa'i brtson 'grus rtsom pa dang /
gsum pa sems can don byed kyi brtson 'grus ni /
sems can gzhan la dngos dang brgyud nas phan par byed pa'i don cung zad re 'grub na rang nyid bskal par ngan 'gror gnas dgos na'ang skyo ba dang ngal ba'i sems spang bar byas nas don de thog mar sgrub par byed pa'o //
lnga pa bsam gtan gyi ngo bo ni /
sems byung dge ba'i ngo bor nang du rtse gcig tu gnas pa /
sbyor ba rang gi yid g.yo ba dang bcas pa 'di ni gnod pa dang sdug bsngal thams cad kyi rtsa ba yin pas rnam par rtog pa zhi ba'i bde ba la mngon par 'dod pa'i sems pas /
lus 'du 'dzi /
sems rnam rtog las bsring zhing 'dod chung chog shes sogs rgyu sgrub pa dang /
nyes pa lnga spangs pa'i 'du byed brgyad brten pa sogs sngon du song nas dngos gzhi'i bsam gtan la dbye na /
mthong chos bder gnas /
yon tan sgrub pa /
sems can don byed gsum las /
dang po ni /
sems gnas pa'i thabs dgu la brten te /
rnam rtog kun dang bral ba'i lus sems shin sbyang gi bde ba ro myong dang rloms sems med pa 'jig rten pa'i lam dang thun mong gyur pa'i bsam gtan yin la /
de nyid yon tan thams cad skye ba'i rten yin pas gzhir gzung bar bya dgos te /
de la'ang bsam gtan dang po nas bzhi pa'i bar du nyer bsdo+ogs dang dngos gzhi rnams kyi khyad par sogs yod do //
gnyis pa yon tan sgrub pa'i bsam gtan ni /
bsam gtan dang po'i dngos gzhi yan chad thob par byed pa la yid byed bdun gyis 'jig rten pa'i lhag mthong bsgrub dgos pas mnyam gzhag zhi gnas dang rjes thob lhag mthong gtsor byed pa dang bcas /
nyan thos dang thun mong ba zad par bcu dang zil gnon dang rnam thar brgyad la sogs pa dang /
thun mong min pa nyan rang gi spyod yul las 'das pa'i rnam thar dang ting nge 'dzin gyi sgo mtha' yas pa rab tu bsgrubs pas tshogs sbyor mthar phyin pa'o //
gsum pa sems can don byed kyi bsam gtan ni /
de nas mthong lam yan chad du 'phags pa'i ting nge 'dzin thob pa la zag med dam de bzhin gshegs dge'i bsam gtan zhes bya ste /
de'i mthus lus kyi bkod pa mtha' yas pa sprul te gzhan don bcu gcig sogs de bzhin gshegs pa'i spyod yul nyid la zhugs pa ste /
rgyud blar /
byang chub sems dpa'i tshul 'di ni //
rjes thob sangs rgyas thams cad dang //
'gro ba yang dag sgrol ba la //
'jig rten na ni mtshungs pa nyid //
ces sogs gsungs pa ltar ro //
'di yan chad kyi phar phyin thams cad 'khor gsum mi rtog pa'i shes rab kyis zin cing zhen pa dang re ba med pa dang mthar mi rtog pa'i bsngo bas spel zhing /
stong nyid dang snying rjes dag pa'i thabs dang ldan dgos so //
drug pa shes rab kyi ngo bo ni /
chos thams cad rab tu rnam par 'byed pa'i blo gros te dngos sangs rgyas kyi sas bsdus pa yin yang /
'dir de'i rgyu so sor rtogs pa'i blo gros kyis shes rab ji ltar bskyed na /
klu sgrub kyis /
shes rab rgyas byed pa ni thos pa ste //
bsam pa dang ni gnyis po yod gyur na //
de las sgom pa yang ni rab tu 'byung //
de las dngos grub bla na med pa 'thob //
ces gsungs pa ltar thos bsam sgom pa'i shes rab gsum rim gyis bskyed par bya ba las /
dang por thos pa'i shes rab kyis shes bya ji snyed pa'i chos rnams kyi sgra tshig ma lus pa khong du chud par bya dgos te /
de'ang sgra tshad bzo gso la sogs pa 'jig rten pa'i shes rab dang /
legs gsung bka' dang dgongs 'grel bstan bcos shes pa la 'jig rten las 'das pa'i shes rab ces 'bras ming rgyu la btags pa bcas /
mdor na shes bya gang la'ang rmongs pa med pa'i thos pa phyogs med du bya /
gnyis pa bsam pa'i shes rab ni /
thos pa de'ang blun po dad pa'i rjes 'brang tsam du ma bzhag par bar du rtog cing zhib mor dpyod pa'i bsam pas don spyi tsam du ma lus par /
tshad ma'i lung /
dngos stobs kyi rigs pa /
'gal med kyi sgrub byed dang ldan pas bden gnyis drang nges la sogs zab mo'i don gyi go ba tshul bzhin du btsal /
gsum pa sgom pa'i shes rab ni /
thos bsam gyis nges pa rnyed pa'i tshul de nyid tha mar blang dor gyi sgo nas rang gi rgyud la sbyor zhing khyad par lta ba'i don nyid rtse gcig tu sgom pas nyams su blangs te /
tshig dang yid dpyod tsam du ma song bar gnas lugs kyi don yang dag pa'i mngon rtogs nyid mngon du thob par bya'o //
'di dag gi don rgyas pa mdo rgyan sogs su 'byung ba ltar la /
bsdu na phyin drug gi mtshan nyid ni /
byang sems kyis bsgrub pa'i bslab bya gang zhig
/khyad chos bzhi dang ldan pa'i sbyin sogs drug gis bsdus pa'i dge ba mtha' dag sgrub pa'i sems pa mtshungs ldan dang bcas pa'o /
khyad chos bzhi ni /
rang rang gi mi mthun phyogs dang bral ba /
grogs 'khor gsum mi rtog pa'i shes rab kyis zin pa /
byed las gzhan gyi 'dod don rdzogs par byed pa /
de ltar byas nas chos bstan pas gdul bya'i rgyud byang chub gsum gang rung du smin par byed pa'o //
rab dbye ni /
sbyin pa sogs drug po re re la'ang sbyin sogs drug rer dbye na /
gzhan pha rol tu phyin pa drug la 'god pa sbyin pa'i sbyin pa sogs so so'i sbyin pa /
de bzhin du rang rang gi mi mthun phyogs kyis ma gos par spyod pa so so'i tshul khrims /
rang rang gi dka' spyad bzod pas spyod pa so so'i bzod pa /
dga' spro dang bcas pas spyod pa so so'i brtson 'grus /
de ltar brtson pas sems zin te gzhan du mi g.yeng bas spyod pa so so'i bsam gtan /
'khor gsum mi rtog pa'i sgo nas phyin drug la spyod pa so so'i shes rab ste sum cu rtsa drug tu 'gyur bar mngon rgyan las bshad cing /
der ma zad mdo sde bskal bzang las dbye ba rgya cher 'byung ba sogs so //
grangs nges ni /
byang sems kyi bsgrub pa'i chos thams cad bslab pa gsum du 'du ba la ltos nas pha rol tu phyin pa drug tu grangs nges pa yin te /
sbyin pas longs spyod la chags pa dang bral ba las tshul khrims phun sum tshogs par 'gyur la /
de las dge sbyong du byed pa'i chos bzhi dang ldan par 'gyur bas bzod pa ste /
de gsum ni rgyu dang ngo bo dang khyad par gyi sgo nas lhag pa tshul khrims kyi bslab par bsdus so //
bsam gtan ni lhag pa ting nge 'dzin gyi bslab pa dang /
shes rab ni lhag pa'i shes rab kyi bslab par bsdus la /
brtson 'grus ni de thams cad kyi grogs su 'gyur ba yin no //
sgrub tshul ni mdo rgyan las /
re ba med pa'i sbyin pa dang //
yang srid mi 'dod tshul khrims dang //
thams cad la ni bzod pa dang //
yon tan kun sdud brtson 'grus dang //
de bzhin bsam gtan gzugs med min //
shes rab thabs dang ldan pa yis //
pha rol phyin pa drug po la //
brten pa rnams kyis yang dag sbyor //
zhes so //
de thams cad kyang dam pa drug dang ldan par nyams su blang dgos te /
rten dam pa byang chub kyi sems dang ldan pa /
dngos po dam pa sbyin sogs phyogs re ma yin par gzhi thams cad la 'jug pa /
ched du bya ba dam pa sems can thams cad kyi don du sbyor ba /
thabs dam pa 'khor gsum mi rtog pa'i shes rab kyis zin pa /
bsngo ba dam pa bla na med pa'i byang chub tu bsngo ba /
rnam dag dam pa sgrib gnyis kyi dngos gnyen du spyod pa rnams so //
gnyis pa gzhan smin byed bsdu dngos la bslab pa'i tshul ni /
rang rgyud smin nas nas /
rab tu dgod :
ces gsungs te /
de ltar 'jug pa'i spyod pa la bslabs pas rang rgyud yongs su smin par gyur nas sems can gzhan dag smin par byed dgos pas /
de'i thabs sam lag len thams cad kyi gtso bor gyur pa ni bsdu ba'i dngos po bzhi yin te /
mdo rgyan las /
sbyin mtshungs de ston len 'jug dang //
bdag nyid rjes su 'jug rnams kyis //
snyan par smra dang don spyod dang //
don mthun nyid du 'dod pa yin //
zhes go rim dang rnam grangs bstan /
phan par byed pa'i thabs dang ni //
'dzin par byed dang 'jug byed dang //
de bzhin rjes su 'jug byed pas //
bsdu ba'i dngos po bzhir shes bya //
zhes dgos ched sgra don sogs rgyas par gsungs pa de mtshungs pad+ma spungs pa las /
sbyin pa'i g.yab mos legs bos te //
snyan par smra ba'i tshig gis bsu //
don spyod pa yis bag phab ste //
don mthun gros chen gdab par bya //
zhes ji ltar bya ba'i tshul yang bstan pa ltar /
thog mar gdul bya'i snod ldan 'khor du ma 'dus pa rnams la zang zing gi dngos po ji ltar 'os pa spyin pas legs par bsdus la /
'dus nas pha rol po'i blo la 'thad cing yid la 'bab pa'i tshig snyan par smra ba'i gtam smras pas yid thar pa dang thams cad mkhyen pa'i lam du drang /
drangs pa de dag slar mi ldog pa rang gi rjes su 'jug cing spro ba skyed pa'i phyir rang nyid kyang gzhan la bshad bya'i chos don de dag dang mi 'gal zhing mthun par spyod pa la skyo dub med par bya bas blo bag phab ste /
gdul bya'i khams dang dbang po dman 'bring mchog gi khyad par dang mthun par theg pa che chung gi chos sgo so sor bstan nas de'i don sgrub cing spyod du 'jug pa'i gtan 'dun gyi gros chen gdab /
bzhi po'ang bsdu na zang zing dang chos kyi sbyin pa gnyis su 'du ba yin la /
de gnyis pos gnas skabs dang mthar thug dag tu /
'phral gyi phan pa dang yun gyi bde ba'i dpal la 'gro ba rnams rab tu dgod par bya'o //
gsum pa de dag gi nyams len snying por dril te blo sbyong ba'i tshul ni /
gnad kyi snying po nas /
byang sems sbyang :
zhes gsungs te /
byang chub sems dpa'i nyams len ma lus pa'i gnad kyi snying por dril na gsum ste /
rgyu la sbyong ba byams pa dang snying rje drag tu bsgom /
sems dngos la sbyong ba nyin mtshan dus drug tu sems bskyed blang /
spyod pa la sbyong ba dge ba gzhan don du bsngo zhing bde sdug gtang len la rtse gcig tu 'bad par bya ste /
de'ang zhi ba lhas /
gang zhig bdag dang gzhan rnams ni //
myur du bskyab par 'dod pa des //
bdag dang gzhan du brje bya ba //
gsang ba'i dam pa spyad par bya //
zhes gsungs pa ltar bdag gzhan brje ba'i blo sbyong zab mo la bslab pa gal che ste /
de'i rgyu mtshan yang /
'jig rten bde ba ji snyed pa //
de kun gzhan bde 'dod las byung //
'jig rten sdug bsngal ji snyed pa //
de kun rang bde 'dod las byung //
zhes dang /
bdag bde gzhan gyi sdug bsngal dag
/yang dag brje bar ma byas na //
sangs rgyas nyid ni mi 'grub cing //
'khor ba na yang bde ba med //
ces rnal ma dang ldog phyogs kyi sgo nas bstan pa ltar yin la /
de'i tshul yang /
khe dang rgyal kha gzhan la sbyin //
gyong dang bub kha rang gis blang //
zhes pa'i don ltar nam mkhas khyab pa'i mar gyur sems can thams cad kyi rgyud la thog ma med pa nas bsags pa'i rgyu las dang nyon mongs pa /
'bras bu lus sems la sdug bsngal gyi tshor ba ji snyed yod pa thams cad bdag gi khur du the tshom med par dga' bzhin spro bzhin du blang ba'i 'dun pa bya ba dang /
bdag gi rgyud la thog ma ma mchis pa nas bsags pa'i rnam dkar gyi dge ba'i rtsa ba dang /
'bras bu lus sems la bde ba'i tshor ba ci yod pa thams cad 'gro ba rigs drug gi sems can kun la re re nas tshang bar sbyin pa'i 'dun pa bya ba ste /
de dag kyang blo sbyong don bdun ma las /
gtong len gnyis po spel mar sbyang //
de gnyis rlung la bskyon te bya //
zhes pa ltar nyams su len zhing /
khams bzang ngan skyid sdug mtho dman ji ltar byung yang rkyen ngan gyis mi 'chor ba'i go cha chen por bgos la snying rje gzhir byas pa'i kun rdzob byang chub kyi sems rtse gcig tu sbyangs la skyes brtan gong 'phel du bya'o //
gnyis pa don dam sems bskyed bstan pa la gsum /
lta bas thag gcad pa /
sgom pas nyams su len pa /
de'i 'bras bu bstan te mtshams sbyar ba'o //
dang po la'ang bzhi /
phyi gzung yul rang bzhin med par gtan la 'beb pa /
nang 'dzin pa dang gang zag gi bdag rang bzhin med par gtan la 'beb pa /
dpyod byed kyi blo rang bzhin med par gtan la 'beb pa /
skabs kyi don bsdu ba'o //
dang po ni /
khyad par phyi rol nas /
'ja' tshon lta bur blta :
zhes gsungs te /
thabs kun rdzob byang sems las khyad par du gyur pa shes rab don dam byang chub kyi sems sgom pa la'ang thog mar phyi rol du bden bden ltar snang ba bdag tu 'dzin pas gzung bar bya ba'i yul thams cad /
lung rigs kyis legs par brtags na gcig kyang bden pa ma yin pa sgyu ma mkhan gyis sprul pa'i sgyu ma'i dngos po lta bur snang ba yin no //
de'ang grub mthas blo ma bsgyur ba'i 'jig rten phal pa rnams kyis snang dngos bden rtag tu zhen cing /
grub mtha' log par zhugs pa'i mu stegs pa rnams kyis rtag pa /
gcig pu /
rang dbang can sogs su 'dod pa yod kyang ma rtogs pa dang log par rtog pa la zhugs pa yin te /
'di ltar snang dngos rnams chos can /
rtag pa ma yin par thal /
rtag la bya ba med phyir ro //
zhes pa ltar te nam mkha' bzhin no //
de chos can /
mi rtag par thal /
'khrul ngor rgyun 'pho bas don byed nus pa'i phyir /
sa bon dang myu gu bzhin no //
snang brtag chos can /
gcig pu ma yin par thal /
dngos snang sna tshogs su 'byung zhing 'gyur ba'i phyir /
chu'i dngos po gcig la rigs drug gi mthong tshul tha dad pa bzhin /
de chos can /
sna tshogs pa'ang don la bden pa med par thal /
rkyen las byung ba'i phyir 'ja' tshon bzhin no /
khams gsum po chos can /
rang dbang du 'gyur ba med par thal /
las kyi phyi bzhin du 'gro ba'i phyir /
'gyur ba'i sdug bsngal bzhin no //
las chos can /
don dam par mi bden par thal /
rdzas dang dus kyi dngos por ma grub pa'i phyir /
'dus ma byas pa bzhin no //
de'ang go sla bar brjod na /
'dus byas kyi dngos po thams cad ni rtag pa ma yin te /
de yin na rtag dngos gzhan du 'gyur mi srid pas nam mkha'i rang bzhin gang du'ang mi 'gyur ba bzhin don byed mi nus pa'i phyir /
mi rtag pa yin te /
skad cig gnyis par rgyun 'gyur bas sa bon las myu gu dang mar me'i rgyun bzhin kun rdzob tsam du don byed nus pa'i phyir /
'o na mi rtag par grub bam zhe na /
de'ang ma grub ste rtag mi rtag gcig la gcig ltos pa'i ming tsam yin pas ltos sa ma grub pa'i ltos chos kyang mi bden pa'i phyir /
'phags zhabs kyis /
gal te dngos po gang ltos 'grub //
de nyid la yang ltos nas ni //
ltos bya gang yin de 'grub na //
gang la ltos nas gang zhig 'grub //
ces pa ltar ro //
gzhi gcig pu nyid du nges pa'ang ma yin te /
yin na gcig dang du ma rdzas 'gal bas sna tshogs su 'byung bar mi rigs pa la /
chu'i dngos po gcig la dmyal bas khro chu /
yi dwags kyis rnag khrag
/dud 'gros btung ba /
mi yis nyer spyad /
lha yis bdud rtsi sogs su mthong ba ltar las snang gi rjes su 'gyur zhing 'gro ba'i phyir /
sna tshogs nyid kyang mi bden te gcig pu'i gzhi ma grub pas de'i khyad chos ma grub ste /
khyad gzhi mo gsham gyi bu ma grub pas khyad chos mdzes pa sogs ma grub pa bzhin te /
'phags zhabs kyis /
dngos rnams ngo bo nyid med de //
gzhan du snang bar 'gyur phyir ro //
dngos po ngo bo nyid med de //
gang phyir dngos rnams stong pa nyid //
ces so //
byed pa por grags pa tshangs dbang khyab 'jug gis mtshon khams gsum na rang dbang du gyur pa 'ga' yang med de /
yod na myang 'das bzhin ldog mi srid pa la thams cad kyang las dkar nag gi rjes su 'brangs te khams gsum na zag pa dang bcas pa'i phyir ro //
'o na las bden par grub bam zhe na /
don dam par las kyang bden par grub pa med de /
'phags pas /
chos 'di dag ni chos nyid kyis //
'ong ba med cing 'gro med na //
las dang las kyi rnam par smin //
ci lta bur ni 'thad par 'gyur //
dam pa'i don du 'ong med cing //
gang du'ang 'gro ba yod ma yin //
kun rdzob tu ni lam 'jug cing //
rnam par smin pa nye bar ston //
zhes gsungs pa ltar ro //
nang pa'i grub mtha' 'dzin pa las phyogs rtogs nyan thos bye brag smra ba rnams /
dngos snang rnams mi bden pas kun rdzob yin yang dngos po dang dus rtsom byed rags mtha' rdul phran cha med tho ba la sogs pas gzhig mi nus pa dang /
shes pa'i mtha' skad cig cha med blos gzhig tu mi rung ba don dam bden par 'dod de /
mdzod las /
gang la bcom dang blo yis gzhan //
bsal na de blo mi 'jug pa //
bum chu bzhin du kun rdzob tu //
yod de don dam yod gzhan no //
zhes so //
de'ang lta ba'i mun pas khebs pa ste /
rdul phran don dam pa ma yin te cha med pa'i rdul ma grub pa'i phyir /
gal te grub na cha shas med pa'i nam mkha' dang nam mkha' 'dres pa ltar thams cad go sa gcig tu 'dres pas dngos po rags pa rtsom mi nus te /
nyi shu pa las /
drug gi char ni sbyar pa na //
phra rab rdul cha drug tu 'gyur //
drug po dag gi go gcig na //
gong bu'ang rdul phran tsam du 'gyur //
zhes so //
rdul phran rnams phyogs so sor yod na shar la sogs pa'i dbye bas cha dang bcas pas sngar cha med du dam bcas pa'i rang tshig dang 'gal lo //
rdul phran sil bu reg la ma 'byar bar gnas par 'dod pa'ang 'gal te /
reg la ma 'byar pa'i bar du snang mun gyi rdul gyis mi chod mi srid pas chod na de dang 'byar bas bar med du 'gyur la /
ma chod na bar med pas khas blangs dang 'gal lo //
skad cig ma'i rgyun gyis dus brtsams pa'ang 'gal te /
skad cig ma snga phyi ma 'phrad na shes pa phyi ma rgyu med du 'gyur bas snga ma rtsom byed du mi 'gro la /
'phrad na'ang skad cig ma gsum dus gcig la 'phrad na thams cad dus mnyam du 'gyur bas bskal pa'ang skad cig gcig kho nar 'gyur zhing /
res mos su 'phrad na skad cig ma gcig gi cha snga ma 'das pa /
gnyis pa da lta ba ste cha gnyis su 'gyur bas cha med kyi dam bca' nyams pa'o //
'dis ni shes bya rdzas yod du 'dod pas don la mthar lta khas len par song ba'i phyir nang pa'i lta grub dman shos yin pas 'dir mtshan gzhi tsam du dngos su bstan par snang la /
des mtshon nas shugs bstan mdo sde pas rtsom byed lkog na mos brtsams pa'i shes bya rnams btags yod tsam du 'dod pa dang /
sems tsam pas chos thams cad sems kyi snang ba tsam du bden par 'dod pa rnams kyang dngos por smra ba'i grub mtha' yin pas lung rigs kyis sun phyungs la dbu ma'i lam du 'jug par bya'o //
rgyu mtshan des na dngos snang thams cad bden par grub pa gcig kyang med pas med bzhin du snang ba /
snang yang mi bden par rdzun par snang ba /
de'ang rten cing 'brel bar 'byung ba tsam du snang ba yin te chos thams cad rang ngos nas bden par grub na dngos po'i rang mtshan mi btang bas skye 'jig sogs gang yang mi rung la /
de ma grub pa'i gnad kyis rten cing 'brel 'byung gi chos rnams 'gag pa med par 'char du rung bas stong pa nyid la snang ba mi 'gag cing snang ba'ang stong nyid kyi rgya las ma 'das pa ste /
'phags zhabs kyis /
rten cing 'brel 'byung ma gtogs pa'i //
chos 'ga' yod pa ma yin te //
de phyir stong pa ma gtogs pa'i //
chos 'ga' yod pa ma yin no //
zhes so //
de lta bu'i rdzun snang rten 'brel tsam du shar ba de sgyu ma'i rang bzhin gyi dpe rnams dang 'dra ba yin te /
sems 'khrul pa'i snang ba las phyi rol du ma grub pa rmi lam dang /
rgyu dang rkyen gyi rten 'brel tshogs pas snang ba sna tshogs su 'khrul pa sgyu ma dang /
rkyen la brten nas thams cad du khyab pa chu'i zla ba rnams dang 'dra zhing /
yul nges pa med par so sor snang ba dri za'i grong khyer /
bden dngos med pa'i kha dog sna tshogs su snang ba bar snang gi 'ja' tshon lta bur blta bar bya ste /
ji skad du /
skar ma rab rib mar me dang //
sgyu ma zil pa chu bur dang //
rmi lam glog dang sprin lta bur //
'dus byas chos rnams de ltar blta //
zhes gsungs pa'i phyir ro //
gnyis pa nang 'dzin pa dang gang zag gi bdag rang bzhin med par gtan la 'beb pa ni /
lta mkhan sems la'ang nas /
gdags par zad :
ces gsungs te /
phyi blta bya'i yul bden par ma grub kyang nang lta mkhan sems bden par grub bam zhe na de'ang ma grub ste /
sems ni nyer len gyi phung po la sgro btags nas nga'o snyam pa'i ngar 'dzin 'di las logs su med cing de dang bdag gnyis kyang tha dad med pas yang dag pa'i shes rab kyis brtags na de dag tu grub pa med de /
nga'am bdag tu 'dzin pa chos can /
don dam par ma grub par thal /
phung po lnga las tha dad pa'am gcig tu med pa'i phyir /
dang po grub ste /
tha dad du yod na phung lnga las rdzas gzhan phung po drug par 'gyur ba la de 'dra shes bya la mi srid pa'i phyir /
mo gsham gyi bu'i ming bzhin no //
gcig tu yod na rdzas gcig par 'gyur ba la phung lnga rdzas yod dang ngar 'dzin btags yod rdzas 'gal ba'i phyir /
dngos po dang dngos med bzhin no //
de'ang go sla bar brjod na /
bdag de ni phung po lnga'i tshogs pa las gzhan tha dad pa dang /
phung po lnga dang gcig tu'ang ma dmigs pa'i phyir bdag ma grub ste /
dang po ltar bdag phung tha dad du grub na gzhan phung po drug pa yod par 'gyur ba dang /
phung po las gzhan la ngar 'dzin 'jug pa med pa'i phyir dang /
phung po'i mtshan nyid bral bas dngos po med par 'gyur zhing dngos med kyis don byed mi nus pa'i phyir tha dad du ma grub bo //
de ltar tha dad du grub pa ma yin kyang gnyis pa bdag phung gcig par grub bam zhe na de'ang ma grub ste /
mtshan nyid mi mthun pa'i phyir /
de'ang phung po rnams 'dus byas yin pas mi rtag par grub cing bdag ni sngar mthong ba nyid da ltar ngo shes par rloms pa sogs rtag par 'dzin pas de gnyis 'gal ba'i phyir dang /
phung po gzugs tshor sogs nang gses bcas dbye ba du ma spungs pa can yin la /
bdag ni nga nyid do zhes gcig pur 'dzin pa'i phyir dang /
phung po skye 'jig gi gzhan dbang can du grub la /
bdag ni nga'o snyam du rang dbang can du 'dzin par myong bas grub pa'i phyir ro //
de ltar yang rtsa shes las /
gal te phung po bdag yin na //
skye dang 'jig pa can du 'gyur //
'on te phung po las gzhan na //
phung po'i mtshan nyid med par 'gyur //
zhes so //
bdag ma grub kyang de'i rgyun rtag pas de grub bo snyam na de'ang ma yin te /
bden gnyis las /
rgyun dang skad cig ces bya ba //
phreng ba dmag la sogs bzhin rdzun //
zhes so //
de bas nyer len gyi phung po lnga'i tshogs pa tsam la brten nas don la cung zad ma grub kyang ngar 'dzin dbang gis bdag dang gang zag sogs de ltar sgro btags par zad de /
'jug pa las /
de phyir phung po las gzhan bdag med de //
phung po ma gtogs de 'dzin ma grub phyir //
zhes dang /
phung por bdag ces brjod tshe phung rnams kyi //
tshogs pa yin gyi phung po'i ngo bo min //
zhes pa ltar ro //
de'ang dper na shing rta'i 'khor lo dang srog shing sogs yan lag tshogs pa la shing rta zhes gdags par zad kyi /
de dag ma yin pa yan lag can gyi shing rta'i mtshan gzhi mi rnyed pa ltar phung po'i tshogs par ngar 'dzin pa tsam las bdag ces bya ba gzhi ma grub ste /
mdo las /
ji ltar yan lag tshogs rnams la //
shing rta'i ming du bshad pa ltar //
de bzhin phung po rnams brten nas //
kun rdzob sems can zhes bya'o //
zhes so //
gsum pa dpyod byed kyi blo rang bzhin med par gtan la 'beb pa ni /
'dogs mkhan rtog pa nas /
brtag mi btub :
ces gsungs te /
de ltar gzung ba'i yul dang 'dzin pa'i sems gnyis bden par ma grub kyang /
de ltar 'dogs mkhan gyi rtog pa nyid bden par grub bam snyam na /
de la dus gsum gyi cha shas yod dam med /
med na skad cig ma dngos med du thal bas rtog pa gang yod dngos med du thal la /
yod na sngar skyes pa'i rtog pa 'das pa ni yal te zhig nas med la /
ma 'ongs pa ni da rung ma skyes pas ma grub la /
da lta ba'i rtog pa rang gis rang la brtag cing mtshon mi btub ste mig gis mig mi mthong zhing ral gri'i sos rang nyid gcod mi nus pa bzhin no //
de ltar yang rin chen phreng ba las /
ji ltar skad cig mtha' yod pa //
de bzhin thog ma dbus brtag dgos //
de ltar skad cig gsum brtag phyir //
'jig rten skad cig la mi gnas //
zhes so //
bzhi pa skabs kyi don bsdu ba ni /
mdor na bdag gnyis nas /
lam zhes bya :
zhes gsungs te /
de ltar bshad pa'i don mdor bsdu na chos dang gang zag tu 'dzin pa'i bdag gnyis dang /
yul gzung ba dang yul can 'dzin pa gnyis /
de dag gang la brten pa'i kun gzhi dang bcas pa de thams cad bden pa med pas dngos med du grub bam snyam na /
sngar bden dngos su grub pa phyis bden med du song na der gdags su rung yang /
chos thams cad gdod ma nas rang bzhin gyis ma grub pas yod med gnyis ka'i mtha' las 'das pa ste /
sa ra has /
dngos por 'dzin pa phyugs dang 'dra ba ste //
dngos med 'dzin pa de bas kyang ni blun //
zhes dang /
rtsa she las /
de phyir yod dang med pa la //
mkhas pas gnas par mi bya 'o //
zhes gsungs pa ltar yod med sogs spros pa'i gzeb las grol ba nam mkha' lta bu /
dngos dang dngos med du 'dzin pa'i blo'i 'jug pa rab tu zhi ba /
gdod ma nas rang bzhin gyis skye ba med par lung dang rigs pas shes par byas nas /
skye med kyi gnas lugs de nyid kyang smra bsam brjod pa dang bral bas sgra rtog dang blo'i yul las 'das par rtogs dgos te /
spyod 'jug las /
gang tshe dngos dang dngos med dag
/blo yi mdun na mi gnas pa //
de tshe rnam pa gzhan med pas //
dmigs pa med par rab tu zhi //
zhes so //
de lta bu'i gnas lugs de brjod pas mi mtshon pas shes bya thams cad mngon sum du mkhyen cing gzigs pa smra ba'i zla ba rnams kyang gnas lugs thad kar ston pa la rjod byed tshig gis dbul ba ltar snang ba'i phyir /
mtha' brgyad kyi spros pa kun dang bral ba'i brjod med de ni theg chen gyi lta ba'i yang rtse dbu ma chen po ste /
de nyid lam du byed pas de'i lam zhes bya'o /

/gnyis pa sgom pas nyams su len tshul ni /
de ltar shes nas nas /
bzhag pa las :
zhes gsungs te /
lta ba spros bral gyi gnas lugs de ltar legs par shes nas /
don dam dpyod byed kyi rigs pas spros pa'i mtshan ma ci'ang ma rnyed par mthar 'dzin gyi rtog pa thams cad dang bral zhing gang du'ang mi zhen la mtha' bral gyi don la nges pa gting tshugs su rnyed pa'i shes rab kyi rgyun de la /
bden dngos bkag pa'i stong nyid du zhen pa sogs rigs shes rjes dpag gi blo yis bcas bcos ci'ang byar med par gtsub shing dang gtsub gtan las byung ba'i mes shing gnyis bsregs te me'ang rang yal ba ltar rang bzhin du 'jog ste /
skye med rin po che'i mdzod las /
gar yang ma rtog cir yang ma sems shig
/ma bcos pa de skye med rin chen mdzod //
ces dang /
brgyad stong pa las /
shes rab kyi pha rol tu phyin pa sgom pa 'di ni chos gang yang mi sgom pa lags so //
zhes dang /
mdo dang rgyan gnyis ka mthun par /
'di la bsal bya ci yang med //
gzhag par bya ba cung zad med //
yang dag nyid la yang dag blta //
yang dag mthong na rnam par grol //
zhes pa ltar rtag tu mnyam par gzhag
/rjes thob tu /
sdud pa las /
bdag ni mnyam par bzhag ce'am langs zhes rloms sems med //
ci phyir zhe na chos kyi rang bzhin yongs shes phyir //
zhes gsungs pa ltar chos thams cad sgyu ma lta bur shes pa'i blos bsod nams kyi tshogs ci nus bsags pa las goms pa rab kyi mthar phyin pa na ting nge 'dzin la brtan pa thob par 'gyur ro //
gsum pa de'i 'bras bu bstan cing mtshams sbyar ba ni /
rnam rtog zhi zhing nas /
gzhi ru gzung :
zhes gsungs te /
de ltar sgom pa goms pa las rnam par rtog pa'i 'tshub ma mtha' dag zhi zhing gshis kyi thog tu ji tsam 'dod pa de srid du gnas pas lus sems las su rung /
yang dag pa'i ye shes kyi ngo bo mthong ba med pa'i tshul gyis lhag ger mthong zhing rig par 'gyur te /
sdud pa las /
nam mkha' mthong zhes sems can tshig tu rab brjod pa //
nam mkha' ji ltar mthong ste don 'di brtag par gyis //
de ltar chos mthong ba yang de bzhin gshegs pas bstan //
ces dang /
dbu ma bden chung las /
ma mthong ba nyid de mthong bar //
shin tu zab pa'i mdo las gsungs //
zhes so //
thabs shes zung 'jug gi lam des sgrib pa gnyis po drungs phyung ste /
spyan lnga dang /
mngon par shes pa drug
/mi brjed pa'i gzungs /
chags thogs med pa'i spobs pa /
rlung sems la dbang 'byor ba'i rdzu 'phrul /
chos kyi rgyun gyi ting nge 'dzin sogs gnas skabs dang mthar thug gi yon tan rnams rim pa bzhin 'grub pa dang /
lam lnga po dang sa bcu po rnams rim gyis bgrod cing de dag gi yon tan thob par 'gyur ba ste /
de'ang dang por byang chub tu sems bskyed nas drod kyi ye shes ma thob bar sbyin sogs tshogs gnyis la 'bad pa thar pa cha mthun gyi dge ba'i tshogs gsog pa ni tshogs lam ste /
de la gsum las tshogs lam chung ngur dran pa nyer bzhag bzhi /
'bring por yang dag par spong ba bzhi /
chen por rdzu 'phrul gyi rkang pa bzhi gtso bor bsgom pa'o //
tshogs lam rab kyi mthar phyin pa na bden pa bzhi rtogs pa dang rjes su mthun pa sgom byung 'jig rten pa'i ye shes nges 'byed yan lag rnam bzhi skye ba ste /
bden pa mngon par rtogs pa la sbyor bas sbyor lam mo //
bzhi ni bden pa mthong ba'i snga ltas kyi drod /
'jig rten pa'i ting nge 'dzin gyi rtse mo /
zab mo'i chos la bzod pa /
'jig rten pa'i chos kyi mchog tu gyur pa'i gnas skabs bzhi ste /
snga ma gnyis la dbang po lnga /
phyi ma gnyis la stobs lnga dang ldan pa'o //
bzhi po re re la chung 'bring chen po gsum du dbye bas nges 'byed bcu gnyis su grags /
chos mchog gi rjes thog tu bden pa bzhi re rer yang chos rjes shes bzod kyis dbye ba'i skad cig ma bcu drug gi bdag nyid can gyi ye shes skyes te khams gsum gyis bsdus pa'i mthong bas spang bya rnams spangs nas /
'jig rten las 'das pa'i shes rab kyis sngar ma mthong ba'i don 'phags pa'i bden pa dngos su mthong bas mthong lam ste /
byang chub kyi yan lag bdun dang ldan pa'o //
de nas brtsam sngar rtogs pa'i de kho na nyid yang dang yang du goms par byed pas sgom lam ste /
de la'ang chung 'bring che gsum du yod cing 'phags pa'i lam yan lag brgyad dang ldan pa'o //
de ltar slob lam gyis bsdus pa'i byang phyogs kyi chos so bdun rdzogs nas sgom lam mthar phyin pa'i rjes la rdo rje lta bu'i ting nge 'dzin gyis spang bya phra zhing phra ba ma lus pa spangs nas rtogs pa'i ye shes mthar thug pa ni mi slob pa'am mthar phyin pa'i lam ste mi slob pa'i chos bcu mngon du gyur pa'o //
gnas skabs de dag gi yon tan gyi rten dang gong ma gong ma skyed par byed pa'i cha nas sa zhes rnam par gzhag pa'i dbang du byas na yongs su sbyong ba'i khyad par gyis sa bcur nges te /
mthong lam du sa dang po rab tu dga' ba thob /
'jigs pa lnga dang bral /
yon tan brgya phrag bcu gnyis thob /
sgom lam gsum du sa gnyis pa nas bcu pa'i bar bgrod de spangs rtogs yon tan gyi khyad par gong nas gong du bye ba brgya stong 'gyur du 'phel zhing /
sa brgyad par dbang bcu /
dgu par so so yang dag rig bzhi /
bcu par 'od zer chen po'i dbang bskur ba brnyes te bcu gcig kun tu 'od sangs rgyas kyi sa la gnas par 'gyur ro //
sa de dag re re la'ang khyad par dgu dgus bshad pa sogs mdo sde rgyan gyis mtshon gzhung rnams su gsal /
tshul de dag gis pha rol tu phyin pa rgyu lam du byed pa'i theg pa las ji ltar gsungs pa'i don mdor bsdus nas bstan pa ste /
stong nyid snying rje'i snying po can gyi byang chub kyi sems zhes bya ba ni chos thams cad kyi rtsa ba yin pas /
'bras bu lam byed rdo rje theg pa la'ang shes rab stong pa nyid dang thabs snying rje chen po gnyis zung du 'brel bar spyod pa lam gyi gzhi'am rten du gzung dgos pas 'dir thog mar bshad pa yin te /
rim lnga las /
shes rab snying rje gcig par ni //
'jug pa gang gis shes gyur pa //
zung 'jug ces byar bshad pa ste //
rim 'di sangs rgyas spyod yul lo //
zhes dang /
rdo rje gur las /
stong nyid snying rje dbyer med pa //
gang du sems ni rab sgom pa //
de ni sangs rgyas chos dang ni //
dge 'dun gyi yang bstan pa 'o //
zhes dang /
lam sgron las /
thabs dang bral ba'i shes rab dang //
shes rab bral ba'i thabs dag kyang //
gang phyir 'ching ba zhes gsungs pas //
de bas gnyis ka spang mi bya //
zhes 'byung ba ltar ro //
'dir rgyu 'bras kyi theg pa zhes pa'i don yang /
mtha' gnyis sel ba las /
rgyu la sbyor ba rgyu chos kyi //
'khor lo rab tu bskor byas nas //
'bras bu theg pa'i nye lam ni //
zhes gsungs pa ltar /
spyir 'dis 'dong bas rgyu dang /
'dir 'dong bas 'bras bu'i theg pa zhes grags shing /
kun mkhyen klong chen pas /
khams bde gshegs snying po sa bon du yod pa tsam rkyen tshogs gnyis kyis yon tan gong du 'phel ba las sangs rgyas thob par 'dod pas rgyu 'bras snga phyir khas len pa'i phyir rgyu'i theg pa dang /
snying po yon tan bcas sems can la rang chas lhun grub tu yod pa sbyang gzhi nyi ma 'od zer ldan pa 'dra ba la /
sbyang bya tshogs brgyad glo bur ba'i dri ma sprin lta bus bsgribs pa nyid /
sbyong byed smin grol lam gyis sbyangs pa'i 'bras bu gdod gnas kyi rang bzhin mngon du gyur pa las snga phyir bzang ngan khyad par med par 'dod pas 'bras bu'i theg pa zhes btags par bzhed de /
brtag gnyis las /
sems can rnams ni sangs rgyas nyid //
'on kyang glo bur dri mas bsgribs //
de bsal na ni sangs rgyas so //
zhes pa ltar ro //
de gnyis kyi khyad par ni /
tshul gsum sgron me las /
don gcig na yang ma rmongs dang //
thabs mang dka' ba med pa dang //
dbang po rnon po'i dbang byas phyir //
sngags kyi theg pa khyad par 'phags //
zhes 'byung ba ltar rgyu 'bras kyi theg pa de gnyis mthar thug 'bras bu'i don gcig na'ang lam bgrod pa la gsang sngags tshul bzhis khyad par du 'phags pa ste /
snga mas phyi'i phar phyin la 'jug pas yun ring por mthar mi phyin zhing gegs dang bcas pas rmongs la /
sngags pas nang thabs shes zung 'jug gi ting nge 'dzin gyis de dag myur du rdzogs nus pas ma rmongs pa dang /
snga mas nyon mongs gcig sbyong zhing 'dod pa gcig sgrub pa la'ang dka' thub sdom pa sogs mi zab pa'i thabs phyogs re ba yun du brten dgos la /
sngags pas bskyed rdzogs yan lag dang bcas pa'i rnam grangs mang po re res kyang don bde blag tu sgrub nus pa'i phyir thabs zab la mang ba dang /
snga mas so so'i blo dang mthun par 'bras bu sgrub pa'i thabs dkon pas dka' tshegs chen pos bsgrub dgos la /
sngags pas yul dus gnas skabs dbang po'i khyad par dang 'tsham pa'i thabs bde zhing 'ching byed kyang grol byed du sgyur bas 'bras bu bde blag tu byed nus pa'i phyir dka' ba med pa dang /
theg dman pa thabs mi shes pas dbang po brtul zhing /
phar phyin pa thabs la 'khrul pas dbang po 'bring yin la /
sngags pas spyad na ngan 'gror 'gyur ba'i las kyang thabs kyi khyad par gyis byang chub tu sgyur nus pa dang /
snga mas gnyis rtog blang dor kho nar spyod la sngags pas lhag pa'i bden pa dbyer med snod bcud dag mnyam chen por shes nas /
gzung 'dzin blang dor med par ci snang lam du slong nus pa'i phyir dbang po rnon por gyur pas 'phags so //
gzhan yang tshul drug dang bdun dang bcu gnyis la sogs pas khyad par du 'phags pa'i tshul mang du bshad do //
lam 'dir 'jug dgos pa'i rgyu mtshan yang /
rgyal bas gnyen po la dgongs te gsungs pa'i chos phung brgyad khri bzhi stong /
de bsdu na gsung rab yan lag bcu gnyis /
de theg pa rim dgu /
de yang bsdu na sde snod gsum mam bzhir bsdu ba sogs ji snyed cig bstan pa de thams cad kyang rnal 'byor bla med 'dir 'jug pa'i lam stegs tsam du gyur pa ste /
nyan rang 'bras bu mthar phyin pa rnams kyang nam zhig sangs rgyas kyi 'od zer chen pos 'gog pa las bslangs nas gdod theg chen la 'jug dgos pa dang /
byang sems dang sngags phyi rgyud gsum gyis sa bcu pa rgyal tshab chen po'i go 'phang la bgrod par nus kyang /
byang chub chen po thob pa la 'khor bar 'ching byed kyi kun rtog phra ba tsam du ma zad snang gsum mam 'pho ba'i bag chags kyang rtsad nas spang dgos shing /
de spong byed kyi gnyen po dbang bzhi pa'i lam zung 'jug mi 'gyur ba'i bde chen rang rig pa'i ye shes nyid yin pas de ni rnal 'byor bla med las gzhan du ma gsungs pa'i phyir /
theg pa'i sgo gang nas zhugs kyang mthar rnal 'byor bla med kyi lam du 'jug dgos pa ma zad /
theg rim snga ma snga ma'i don rnams phyi ma phyi ma'i nang du 'du bas theg pa 'di nyid bstan pa dang theg rim thams cad kyi mchog dang yang rtser gyur pa ste /
gsang snying las /
rang bzhin gsang ba'i snying po 'di //
sde snod kun dang rgyud kun gyi //
'byung gnas nges par gtan la 'beb //
ces dang /
bshad rgyud las /
mnyam nyid don rtogs rang rig rgyal po ni //
rgya mtsho chen por chu klung kun 'bab ltar //
bla med don rtogs thabs chen 'di dag tu //
rnam thar theg pa bsam yas ma lus 'dus //
zhes so ///
/gnyis pa sa bon gdab pa la gnyis /
mtshan smros pa'i sgo nas mdor bstan /
de'i don rgyas par bshad pa'o //
dang po ni /
de nas sogs tshig rkang gcig 'byung ste /
thun mong ba'i lam gyis rgyud sbyangs pa sngon du song ba de nas thun mong ma yin pa'i lam rim la 'jug pa'i thog mar rang rgyud la sangs rgyas kyi sa bon gdab pa'i rim pa ni 'di lta ste /
zhes pa'o //
gnyis pa de don rgyas bshad la gnyis /
sa bon gdab thabs dngos dang /
de'i srog dam tshig bstan pa'o //
dang po la'ang gsum /
gang la dbang bskur ba'i yul /
gang bskur ba'i dbang /
de ji ltar skur ba'i tshul lo //
dang po ni /
nges par 'byung bas nas /
skal bzang la :
zhes gsungs te /
gang la sa bon gdab pa'i yul ni /
rgyan las /
shes pas srid la mi gnas shing //
snying rjes zhi la mi gnas pa //
zhes pa ltar shes rab dang snying rjes srid pa dang zhi ba'i mtha' gnyis las nges par 'byung bas rgyud bskul zhing theg pa chen po'i rigs dang ldan pa ste de'i rtags ni /
mdo rgyan las /
sbyor ba'i sngon du snying rje dang //
mos pa dang ni bzod pa dang //
dge ba yang dag spyod pa ni //
rigs kyi rtags su nges par bshad //
ces pa ltar te de'ang thos pa la sogs pa'i rkyen gyis sad par gyur pa /
kun rdzob dang don dam pa'i byang chub kyi sems rin po che rnam pa gnyis kyi tshul la blo legs par 'byongs pa las /
grangs med gsum sogs yun dang tshegs la mi ltos par tshe gcig sogs dus myur ba nyid du sems can gyi don du sangs rgyas kyi go 'phang sgrub cing 'thob par 'dod pa'i skal pa bzang po can de ni smin byed kyi sa bon gdab pa'i snod du gyur pa yin no //
gnyis pa gang bskur ba'i dbang la gnyis /
mdor bstan pa dang /
de rgyas par bshad pa'o //
dang po ni /
rang rgyud sku gsung nas /
gdab par bya :
zhes gsungs te /
de'ang dbang skur rgyal po'i rgyud las /
dbang mchog rang la med gyur na //
bskur bas thob par ga la 'gyur //
bra sran 'bras su dbang bskur bas //
de la 'bras kyi dngos snang med //
ces pa ltar sems can rang rang gi rgyud la mtshungs ldan gyi rgyu sku bzhi'i rang bzhin gdod ma nas gnas pa de nyid lhan cig byed pa'i rkyen sngags kyi thabs kyis mngon du 'gyur bar byed pa ste /
de'ang rtsa khams sku rdo rje /
ngag rlung gsung rdo rje /
thig le thugs rdo rje /
kun gzhi ye shes rdo rje ste rdo rje bzhi'i ngo bor ye nas lhun grub tu gnas kyang glo bur dri ma'i sbubs su bag la nyal bas nus pa mi gsal ba de nyid /
phar phyin dang gsang sngags kyi rgyud sde 'og ma rnams su ma grags pa rdo rje theg pa'i yang rtse bla na med pa'i rgyud don thabs la mkhas pa'i khyad par cho ga'i las kyis /
rten gyi dkyil 'khor bzhir bcug nas bum pa sogs dbang skur ba rnam pa bzhis sku bzhir smin byed kyi sa bon rgyud la gdab par bya'o //
gnyis pa de rgyas par bshad pa ni /
lus rtsa dag par nas /
nyid sku'i sa bon yin :
zhes gsungs te /
skal ldan la dbang bzhi'i sa bon ji ltar 'debs na /
thal 'gyur rtsa ba'i rgyud las /
'gro ba'i lus ngag yid sems bzhi //
rnam par dag par bya ba'i phyir //
dbang ni rnam pa bzhi yis kyang //
skal pa ldan pa smin par bya //
zhes gsungs pa ltar rnal 'byor bla med kyi tshul 'dir gzhi lam 'bras bu'i 'brel gyis dbang bzhir nges la /
de'i rten kyang khams drug ldan pa'i rdo rje'i lus rtsa rlung thig le yongs su rdzogs pa kho na yin pas de'i dbang du byas te /
mtho ris kyi rten mngal du skye srid 'dzin pa'i thog mar mig dang lte ba'i rtsa mdud chags /
de nas 'khor lo lnga nas stong phrag bdun cu rtsa gnyis kyi bar du rim par chags te lus bskyed pa'i phyir gnas pa rtsa ni lus kyi sbyang bya'i gtso bo yin pa dang /
lus kyang ngag yid kyi rten dang rags pa'i sbyang bya yin pas thog mar de nyid dag par byed pa'i phyir du /
lhag pa gzugs brnyan gyi dkyil 'khor gsum po gang rung du phan nus gnyis kyis bsdus pa'i spros bcas bum pa'i dbang bskur bas /
sad pa'i gnas skabs dang lus rtsa'i dri ma dag
/phung po lngar 'dzin gyi rtog pa 'gag
/phung po'i bdud bcom /
phung khams skye mched gdan gsum tshang ba'i dkyil 'khor du lta ba'i bskyed rim dbyibs kyi rnal 'byor sgom pa la dbang /
gnas skabs rgyu'i sa brgyad pa dang skal pa mnyam /
mthar thug gi 'bras bu sku rdo rje snang stong zung 'jug sprul pa'i sku mngon du 'gyur ba'i sa bon thebs pa yin no //
rtsa de dag la rtsa ba dang yan lag gi rlung rnams brten nas nang du 'khrul rtog skyed cing phyi rol du ngag gi brjod pa sna tshogs su 'byung bas g.yo ba rlung ni ngag gi sbyang bya'i gtso bo yin zhing /
lus las ngag phra bas bum dbang gi rjes su ngag rlung dag par byed pa'i phyir du /
bdag gi de kho na nyid lus kyi dkyil 'khor zab mo'i dbang gsum ka dang 'brel pa gzhir bzhag ste 'dir khyad par sngags kyi de kho na nyid yi ge b+ha ga'i dkyil 'khor du skal med la bstan du mi rung ba byang sems dkar dmar la brten nas gsang ba'i dbang bskur bas /
rmi lam gyi gnas skabs dang ngag rlung gi dri ma dag
/dbyibs la lhar zhen gyi rtog pa 'gag
/nyon mongs pa'i bdud bcom /
rlung sngags dbyer med du shes pa'i rang byin rlabs mtshan bcas rdzogs rim gyi lam bsgom pa la dbang /
rgyu'i sa dgu pa dang skal pa mnyam /
'bras bu gsung rdo rje gsal stong zung 'jug longs spyod rdzogs sku mngon du 'grub pa'i sa bon thebs pa yin no //
rtsa rlung de dag la khams kyi dwangs ma thig le byang chub sems rnams brten nas gnas te /
rtsa yur ba lta bu'i nang du rlung gi g.yo rtsol la brten nas khams dkar dmar chu rgyun lta bu 'gro 'ong gi rkyen gyis yid gzung 'dzin gyi snang ba bskyed pas bkod pa thig le ni yid dang 'brel ba'i sbyang bya yin pa dang /
ngag las yid phra bas gsang dbang gi rjes su yid dang thig le dag par byed pa'i phyir du /
lha'i de kho na nyid kun rdzob byang chub sems kyi dkyil 'khor du shes rab pho nya mo la bsten nas dpe'i ye shes mtshon pa'i dbang bskur bas /
gnyid 'thug gi gnas skabs dang yid thig le'i dri ma dag
/rang bzhin brgyad cu'i rtog pa 'gag
/'chi bdag gi bdud bcom /
phyag rgya gsum gyis dpe'i ye shes sgrub pa dkyil 'khor 'khor lo'i lam bsgom pa la dbang /
rgyu'i sa bcu pa dang skal pa mnyam /
'bras bu thugs rdo rje bde stong zung 'jug chos kyi sku mngon du byed pa'i sa bon thebs pa yin no //
rtsa rlung thig le de thams cad kyang bag chags sna tshogs pa'i kun gzhi las 'du byed kyi yid g.yos te gzung 'dzin du zhen pa'i snang ba las gzhan du med pas sbyang bya thams cad kyi gtso bo /
snga ma rnams las ches shin tu phra ba kun gzhi ma rig pa'i bag chags dang bcas pa dag par byed pa'i phyir du /
ye shes kyi de kho na nyid don dam byang chub sems kyi dkyil 'khor du rang rig don dam pa mtshon byed brda dang tshig gi dbang bskur bas /
snyoms 'jug gnas skabs 'dzag bde'i spros pa dang sgo gsum cha mnyam 'pho ba'i sgrib pa bag chags bcas dag
/gnyis snang byung tshor gyi rtog pa 'gag
/lha'i bu'i bdud bcom /
rdzogs pa chen po ye shes spyi gzugs ka dag lhun grub kyi lam bsgom pa la dbang /
rgyu'i sa bcu gcig pa dang skal pa mnyam /
'bras bu ye shes rdo rje rig stong zung 'jug ngo bo nyid sku mngon du byed pa'i sa bon nam nus pa rgyud la bzhag pa yin no //
gsum pa de ji ltar skur ba'i tshul ni /
de rnams kun kyang nas /
grol bar 'gyur :
zhes gsungs te /
dbang bzhi po de rnams cho ga'i bya ba ji lta bus bskur na /
dbang kun kyang skur ba po slob dpon dang bskur yul slob ma'i dbang po'i khyad par gyis thun mong ma yin pa'i skur tshul yang mang du 'gyur ba las /
thun mong ba'i gang zag spyi tsam gyi dbang du byas na bya byed las gsum gyis bsdus pa ste /
byed pa po rdo rje slob dpon lha dang bdag dang gsang sngags dang bzlas brjod dang 'phro 'du'i de kho na nyid de sngags kyi yan lag lnga la rang byan chud pas /
bya ba'i las bcud bzang po blug pa la snod gtsang mar bya ba bzhin du /
sa'i cho ga sngon du 'gro bas lha dang bum pa dang slob ma lhag par gnas pa dang /
thig tshon rgyan bkod dkyil 'khor sgrub cing mchod de bdag nyid 'jug pa'am rig pa'i me tog dor cing gnang ba nod pa bcas byas nas /
phyi mtshan ma dang nang ye shes kyi dkyil 'khor du 'jug pas rgyud sbyangs pa'i slob ma la /
byed pa rdzas sngags ting 'dzin gsum tshogs pa'i cho ga khyad par can gyis dbang bskur bas /
bya ba slob ma'i sgo gsum phra rags gdod nas gdan gsum tshang ba'i lhar dag pa nyid ngo 'phrod par byas pa las rang skal gyi sbyang bya'i dri ma ci rigs dag pa'am nyams smad par byas shing /
'thob bya rang gnas kyi ye shes ci rigs gsos thebs pa'i mthus lam rim pa gnyis kyi ye shes mngon du skyes sam /
chu lud drod gsher 'dzoms pa la sa bon thebs pa ltar skyes nges kyi nus rung du smin par byas pas rgyur 'gyur ba'i khyad par ni dbang thob pa ste /
he ru kaH'dus pa las /
gang gis gang la dbang bskur ba //
rgyud dag nus pa thob phyir dbang //
zhes so //
thun mong ma yin pa'i gang zag sngon nas sbyangs pa'i las 'phro can rang bzhin gyis dbang po rnon po kha cig cho ga'i las rim rgyas pa la ma ltos par brda thabs dang /
de'i don ngo sprod pa tsam la brten nas rgyud smin byed kyi dbang bzhi yongs su rdzogs par 'gyur te /
dper na /
rig 'dzin 'dus pa rtsa ba'i rgyud las /
rdul tshon me long bum pa dang //
gtor ma la sogs rdzas dag la //
brten nas mtshan nyid kun ldan pa'i //
bla ma'i byin rlabs dbang bskur na //
dkyil 'khor kun gyi snying po mchog
/bzhi pa'i de nyid dbang bzhi thob //
ces gsungs pa'i don gsang sngags snga 'gyur ba rnams kyis bla ma'i zlum po bzhi dbang sogs dang /
phyi 'gyur ba rnams kyis rdo rje rnal 'byor ma'i byin rlabs kyi rim pa sogs zab dbang mtha' yas pa 'byung ba bzhin no //
de las kyang skal ba mchog tu gyur pa'i gang zag gzhan pa 'ga' zhig ni mtshan ldan bla ma'i ting nge 'dzin dang byin rlabs kyi mthu kho nas rgyud smin cing grol bar 'gyur te /
snod bcud kyi rten 'brel 'dzom pa la ye shes btsan thabs su skye zhing de nyid dbang skur thams cad kyi rgyal po rdo rje ye shes kyi dbang yin pa'i phyir /
dper na 'phags yul grub pa'i slob dpon mang po dang bod kyi sngon byon grub thob brgyud pa'i rnam par thar pa bzhin no //
'dir 'phros don cung zad smros na /
dbang gi ngo bo /
nges tshig
/dbye ba /
ji ltar skur ba'i tshul /
ma 'thob pa'i nyes dmigs /
thob pa'i phan yon te drug las /
dang po ni /
'thob bya rang gnas kyi ye shes mngon du skyes sam skye nges kyi nus rung du smin par byed pa'o //
gnyis pa nges tshig ni /
a b+hi Shiny+tsa'i sgra las mngon par gtor ba'am blug pas na dbang ste /
sbyang bya'i dri ma 'khrud pa'am gtor zhing /
lam sgom rung dang 'bras bu thob rung gi nus pa khyad par can 'jog pa'i phyir te /
dgyes rdor las /
gtor dang blug pa zhes bya ba //
des na dbang zhes brjod par bya //
zhes so //
gsum pa dbye ba la rgyu lam 'bras bu'i dbang gsum las /
rgyu dus kyi dbang ni /
dang por bla ma las blang dgos te /
smin byed gang zhig
/de yin na sngags kyi lam so so nyan sgom gyi sngon du 'thob dgos pa'i phyir /
lam dus kyi dbang ni /
phyis bla ma las sam sdom ldan rang nyid kyis blangs kyang rung ste /
sngar rgyud smin zin gyi dbang rgyun de gong 'phel du byed pa'i dbang yin pa'i phyir /
'bras dus kyi dbang ni /
slob lam rdzogs pa'i rgyun mtha'i dus su bskur te /
de mthar thug gi 'bras bur sbyor byed kyi dbang yin pa'i phyir ro //
bzhi pa ji ltar skur tshul ni /
dbang bskur ba de'ang dkyil 'khor sngon du 'gro ba can te /
dril bu pas /
dbang bskur dkyil 'khor sngon 'gro bar //
rdo rje 'chang gis gsungs pa ste //
zhes so //
de la rang bzhin ye shes kyi dkyil 'khor dang /
lhag pa ting nge 'dzin nam sprul pa'i dkyil 'khor dang /
rig pa nyams kyi dkyil 'khor gsum ni rim pa ji lta bar slob dpon rdzogs pa'i sangs rgyas dang /
mthar lam pa dang /
mthong sgom la gnas pa ste 'phags pa rnams kyi spyod yul yin la /
ting nge 'dzin la brtan pa rjes mthun tsam thob pa la sogs pa'i slob dpon gyis ni gdul bya'i dbye bas skal dman 'jug pa la rdul tshon /
'bring ras bris /
rab tshom bu lta bu dmigs rten cung zad tsam dang /
de las kyang blo che ba skal ldan yang rab la bla ma'i lus dkyil la brten nas bskur bar gsungs so //
dkyil 'khor der bskur bya'i dbang ni /
spyir rnal 'byor bla na med pa'i rgyu dus kyi dbang thams cad bzhir nges pa yin te /
sbyang bya dri ma bzhi dang sbyong byed bskyed rdzogs kyi lam bzhi dang /
sbyangs 'bras sku bzhir nges pa'i phyir de ltar yang snying po'i rgyud phyi ma las /
slob dpon gsang ba shes rab dang //
de ma thag pa bzhi pa ste //
rnam rtog dri ma dag bya'i phyir //
dbang bskur rnam pa bzhi yin no //
zhes dang /
'dus pa las /
bum pa'i dbang ni dang po ste //
gnyis pa gsang ba'i dbang yin no //
gsum pa shes rab ye shes te //
bzhi pa de yang de bzhin no //
zhes sogs gsar rnying rgyud sde kun mthun par 'byung ngo //
bye brag snga 'gyur rang lugs rgyud lung man ngag gsum gyi dbye bas rgyud sgyu 'phrul drwa ba ltar na /
slob bu dad pa can la phyi phan pa'i dbang bcu /
bdag dang gzhan dang gnyis ka'i don nus pa'i brtson 'grus can la nang nus pa'i dbang lnga /
spyod rigs mnyam pa'i brtul zhugs can la gsang ba zab mo'i dbang gsum bskur bar gsungs pa dang /
lung 'dus mdo ltar na /
rang bzhin gyis snod du gyur pa zab mo'i don la mos pa'i slob ma khyad par can la mdo rtsa ba'i dkyil 'khor du rgyud kyi dngos bstan ltar chu bo bzhi rdzogs kyi dbang sum cu rtsa drug bskur ba dang /
sbyangs pas snod du gyur pa rgya che ba la mos pa'i slob ma thun mong ba la mdo yongs rdzogs yan lag dang bcas pa'i dkyil 'khor so sor phye nas dbang rtsa ba so drug la yan lag rags par brgyad brgya so gcig tu phye nas bskur ba ste rgyud man ngag gi lugs /
gnyis ka'ang phyi nang sgrub gsang gi dbang bzhis bsdus pa dang /
man ngag a ti yo ga la rig pa rtsal gyi dbang rtsal du bton nas skur ba'i tshul rdzogs chen sde gsum gyi lugs so sor 'byung ba las /
man ngag sde pa ltar na /
spros bcas dbang gis sgo gsum dang shes bya la rmongs pa'i dri ma sbyong /
spros med kyis sku gsung thugs dang rang byung 'od gsal gyi nus pa 'jug
/shin tu spros med kyis sems nyid gzhi med rtsa bral du ngo sprad cing ka dag gi ye shes dang /
rab tu spros med kyis lhun grub 'od gsal mngon sum gyi don nyams su len pa la dbang bar byed do //
sgrub sde ltar na spyi bka' bde gshegs 'dus pa las /
gdul bya zhe sdang can sgrol ba lam du khyer ba'i phyir phyi dbang bum pa sogs phyi nang gi rdzas brgya rtsa brgyad la brten nas bskur ba /
nga rgyal can lha lam du khyer ba'i phyir nang dbang lus la brten nas bskur ba /
'dod chags can sbyor ba lam du khyer ba'i phyir gsang dbang yum la bsten nas bskur ba /
gti mug can rnam rtog lam du khyer ba'i phyir de kho na nyid kyi dbang sems la brten nas bskur ba dang bzhir bshad do //
lnga pa ma 'thob pa'i nyes dmigs ni /
sangs rgyas thod pa'i rgyud las /
dper na pi wang sbyor kun 'tshogs //
rgyud dang bral na brdung mi rung //
de bzhin dbang dang bral na ni //
sngags dang bsam gtan 'grub mi 'gyur //
zhes so //
drug pa thob pa'i phan yon ni /
rngam glog las /
gsang ba mchog gi dkyil 'khor du //
'jug dang dngos grub gsol ba dang //
dbang bskur ba yi las rnams bya //
des ni tshe 'di nyid la yang //
sangs rgyas nyid kyang 'thob 'gyur na //
dngos grub gzhan lta smros ci dgos //
zhes sogs lung rigs mtha' yas pa 'byung ngo //
gnyis pa srog dam tshig bstan pa ni /
dbang gi srog ni nas /
dag par bya :
zhes gsungs te /
dbang gis rgyud smin kyang de'i don rgyud la brten pa'i srog ni dam tshig ste /
de'ang dbang bskur ba nyid kyis dam tshig dang sdom pa thob pa yin pas de nyid legs par bskyang dgos te /
kun 'dus las /
dbang rnams legs par rdzogs gyur pas //
rtsa ba yan lag dam tshig kun //
ma nyams rab tu bsrung bar bya //
des ni dngos grub mchog 'thob 'gyur //
zhes so //
de la dam tshig gi ngo bo ni /
bsrung bya'i don khyad par can las mi 'da' ba'i sems pa sa bon dang bcas pa ste /
snying po'i rgyud phyi ma las /
gang zhig nan tan las mi 'gong //
rmi lam du yang dam tshig brjod //
dam bca' ba ni sdom par 'dod //
ces gsungs pa ltar /
sangs rgyas kun gyi rdo rje'i gsang ba gsum 'dzin cing mi nyams par srung ba'i cha nas dam tshig
/rang rgyud sdom pa'i cha nas sdom pa yin pas ngo bo gcig la khyad par dang spyi ldog gis phye ba'o //
nges tshig ni /
sngags kyi sgor zhugs nas de nyid kyi brtul zhugs srung zhing bsgrubs pas rang rgyud kyi nyon mongs pa 'dul bar byed pas sngags kyi 'dul ba zhes bya zhing /
sa ma ya'i sgra las dam bcas pa'i tha tshig dang mna' dang sdom pa sogs la 'jug pas ji ltar dam bcas pa las 'da' bar bya ba ma yin pas rdo rje'i yal gam mam dam tshig ste /
bsrungs na sngags kyi bslab pa thams cad kyi gzhi rten du 'gyur zhing /
ma bsrung na bslab pa thams cad don med du 'gyur bas khe nyen dang bcas pa'i phyir /
de ltar yang he ru kaH'dus pa'i rgyud las /
mi 'da' dam pa mchog gyur pa //
'das par gyur na tshig par bshad //
ces so //
de la dbye na /
bde 'dus zhi rgyud las /
spyi dang khyad par lhag pa yi //
rnam par dbye bas gzung bya ste //
zhes pas spyi'i dam tshig
/khyad par gyi dam tshig
/lhag pa'i dam tshig ste gsum du bsdus pa yin la /
de rnams rim pa bzhin du phyi snying /
nang snying khrag
/gsang ba srog gi tshul du bsrung zhing rnam par dag par bya'o //
de dag gi don cung zad smros na /
spyi'i dam tshig ni /
so thar /
byang sems /
phyi rgyud gsum gyi srung mtshams su grags pa rnams te /
dang po la so thar ris brgyad kyi spang blang /
gnyis pa la shing rta gnyis kyi bka' srol nas byung ba'i bslab bya /
gsum pa la bya spyod rnal 'byor gyi rgyud rnams las 'byung ba'i dam tshig thun mong dang thun mong ma yin pa rnams so /
khyad par gyi dam tshig ni /
sngags bla med nas gsungs pa'i rigs lnga spyi'i dam tshig dang /
rtsa ba dang yan lag gis bsdus pa'i dam tshig khyad par ba rnams te /
de la rigs lnga'i dam tshig ni /
phyi smon sems dang 'jug sems sdom sdud don byed kyi tshul khrims gsum dang /
dkon mchog gsum 'dzin cing /
sbas don bde stong dbyer med kyi byang sems dang sems nyid dkon mchog gsum gyi rang bzhin can du gzung ba ste de bzhin rigs kyi dam tshig
/phyi rdzas kyi rdor dril dang lha sku phyag chen /
nang yab yum gnyis kyi mkha' gsang phan tshun rgyas btab ste sbyor ba /
gsang ba khams dkar dmar gnyis 'bar 'dzag gi rgyas zung du 'brel ba /
de kho na nyid bde stong gnyis zung 'jug gi rgyas 'ching ba ste /
de ltar phyi nang la sogs pa'i rdo rje dang /
dril bu dang /
phyag rgya gsum 'dzin cing /
de dag ston pa'i bla ma la gus pas bsten pa ste rdo rje'i rigs kyi dam tshig
/phyi chos skyob zang zing dang de'i rtsa ba byams pa'i sbyin pa ste bzhi ster zhing /
sbas don rjes chags kyi mes byang sems dbab ldog gi dga' bzhi'i ye shes sbyin pa ni rin chen rigs kyi dam tshig
/phyi nyan rang /
nang byang sems /
gsang ba bya ba spyod pa rnal 'byor phyi nang ste theg pa gsum 'dzin cing /
sbas don rlung dbu mar bcings pas gzhom med kyi gsung sgrub pa ni pad+ma rigs kyi dam tshig
/sngar gyi sdom pa de thams cad dang mchod pa'i las kyang ci nus su sgrub cing /
'jug par gtogs pa'i sems can ma bsgral ba rnams sgrol ba dang /
ma grol ba rnams dgrol ba dang /
dbugs ma phyin pa rnams dbyung ba dang /
yongs su mya ngan las ma 'das pa rnams zlo ba la 'god cing /
sbas don du thams cad zung 'jug e waM gyi sdom pas rgyas 'debs pa dang /
zhu bdes phung khams dbang yul gyi lha rnams tshims par mchod cing phra rags kyi sgo gsum shin tu phra ba rdo rje gsum gyi rang bzhin gzhi rdzogs ye grol chen por sgrol dgrol dbyung zhing zlo bar byed pa ni las kyi rigs kyi dam tshig go
/rtsa ba'i dam tshig ni /
spyir sgo gsum mi dge ba las ldog cing lha sngags ting nge 'dzin las mi 'da' ba ni /
sku gsung thugs kyi dam tshig yin la /
khyad par du sgo gsum g.yo zol med pas ci mnyes kyis bla ma bkur ba dang /
mched lcam la rtag tu mi 'bral zhing phan 'dogs pa'i bsam pas brtse gdung rgyun mi chad pa'i byams pas bya ba gnyis ni rdo rje'i sku'i dam tshig
/sngags dang phyag rgya brtson pa rab 'bring gi dbang la nyin mtshan dus drug gam zla zhag lo dus rnams las mi 'da' bar byed pa ni rdo rje gsung gi dam tshig
/gsang ba'i don gzhan du mi smra ba dang /
bla na med pa'i byang chub kyi sems zung 'jug gi phyag rgya las mi 'da' ba gnyis ni rdo rje thugs kyi dam tshig go
/khyad par du'ang 'gro ba mtha' dag ye nas rang bzhin rnam dag yin pas sangs rgyas thams cad kyi sku gsung thugs dang mnyam par sbyor ba ni mnyam pa chen po'i dam tshig ste /
de nyid shes rab dang ting nge 'dzin gyis rtogs shing goms par byas pa la dngos grub thams cad 'byung ba'i phyir brtson par bya'o //
yan lag gi dam tshig ni /
lnga tshan lnga las /
shes par bya ba lnga ni /
phung khams sogs lnga tshan gyi rtog tshogs rnams ye nas rigs lnga yab yum sogs sku dang ye shes kyi dkyil 'khor du rtogs par byed pa ste lta ba'i dam tshig go
/mi spang ba lnga ni /
dug lnga thabs kyis zin na lam gyi grogs su 'gyur bas mi spong zhing /
sbas don chos thams cad mnyam pa nyid du rdzogs pas lta ba la phyogs ris dang spyod pa la blang dor gyis 'byed pa med pa'i gti mug
/mi dmigs pa'i snying rje chen po'i 'dod chags /
rang rig pa'i ye shes rtog pa 'joms pa'i zhe sdang /
zung 'jug lta ba'i rgyal po gshong du mi 'beb pa'i nga rgyal /
gnyis 'dzin gyi zhen rtog mnyam nyid kyi klong du mi shong ba'i phrag dog ste rtogs goms kyi sbyor bas mi spong ba'o //
spyad par bya ba lnga ni /
srog gcod /
ma byin len /
mi tshangs spyod /
rdzun dang /
brlang tshig smra ba rnams zhing bcu sgrol ba la sogs te gzhan don du 'gyur na spyad par bya zhing /
sbas don du srog ni rlung ste bum can la sogs pa'i thabs kyis dgag pa'am gzung 'dzin rtog pa'i srog rang rig pa'i ye shes kyis gcod pa /
btsun mo'i shu kra'am bde chen gyi ye shes sus kyang sbyin pa med par de blang ba dang /
rang rig nyid yul phyag rgya chen po dang kha sbyor la brten nas zhu bde 'gyur med sgrub pa ni 'dod pa spyod pa dang /
'khor ba med snang las 'gro ba sgrol ba'i rdzun dang /
sgra thams cad brjod med du rtogs pas gab sbas med par brda sprod pa la sogs pa'i brlang tshig rnams so //
dang du blang ba lnga ni /
byang sems dkar dmar /
dri chen /
dri chu /
sha chen gyi dwangs ma rnams gtsang dme'i rtog pa sbyong ba la sogs pa'i dgos pas brten cing /
sbas don du phung lnga'i dwangs ma 'dzag med du 'ching bas dang du blang ba'o //
bsgrub par bya ba lnga ni /
shes par bya ba'i dam tshig lnga po de nyid rtogs goms kyi sbyor bas rang rgyud la tshul bzhin du sgrub par byed pa ste sgom pa'i dam tshig dang /
bar ma gsum po phyi ltar na spyod pa'i dam tshig gtso che'o //
rtsa ba'i dam tshig gsum dang yan lag nyer lnga bsdoms pas dam tshig nyer brgyad ces ma hA'i spyi skad du grags so //
lhag pa'i dam tshig ni /
spyi dang khyad par gyi dam tshig la gnas pa'i gang zag gis sgrub pa la sogs pa'i skabs su bsrung bar bya bar lhag par bstan pa'i dam tshig
/gcan gzan gyi rgyal po'i khri mi bshig pa la sogs nyi shu ste /
brdas bstan pa'i don go bde bar bkrol na /
rdo rje slob dpon gyi sku la mi 'tshe zhing bka' mi gcog
/bla ma'i yum la mi spyod /
dad can tshogs mi gcog
/dkon cog dang mkhas pa'i dkor la mi 'bag cing chang myos par mi 'thung /
rdo rje spun gyi yum la mi spyod /
mtshan ngan gyi gzungs ma mi bsten /
mtshan nyid dang mi ldan pa'i dam rdzas mi brten /
mkhas pa'i yon tan la mi gshe /
snod min la gsang chos mi ston /
mtshan ldan gyi gzungs ma dang snod ldan gyi slob ma mi spang /
don bde stong dang rtags yab yum dang mi 'bral /
mched la kyal ka tsam du'ang nang 'thab mi byed /
gzhan gyis spyad pa'i lhag mi spyod /
bla ma'i gdan sa mi rlom /
rang gzhan gyi mtshams mi 'dral /
ting 'dzin bying rgod kyi dbang du mi gtong /
bzlas pa dang cho ga mi tshig gis bar mi gcod /
dbang rtags kyi phyag rgya las mi 'da' zhing brda mi brjed /
rnal 'byor pa'i dkyil 'khor mi dkrugs shing skye bo'i mthu zlog mi byed /
slob dpon gtsug tu khur ba las nyams par mi bya ba rnams so //
de dag srung ba'i thabs ni /
gnang bkag gi gnas rnams mi brjed pa'i dran pa dang /
dam tshig las 'das ma 'das rtog dpyod byed pa'i shes bzhin dang /
gzob pa lhur len pa'i bag yod dang /
nyams na bdag nyid ngan snyam du rang la brten nas 'dzem pa'i ngo tsha shes pa dang /
yul gzhan la brten nas 'dzem pa'i khrel yod pa dang /
nyams pa'i nyes dmigs mthong bas 'jigs pa dang /
phan yon la brod pas gus pa ste de dag gi sgo nas 'bad pas bsrung ba'o //
de yang sdom 'byung las /
ci ste dngos grub mchog 'dod na //
srog ni yongs su gtong yang sla //
'chi ba'i dus la babs kyang sla'i //
rtag tu dam tshig bsrung bar bya //
zhes so //
nyams na phyir bcos pa ni /
yul gang zag las nyams pa rnams de dag gi drung du bshags shing /
gzhan rnams 'gyod sdom gyi sgo nas ji ltar rigs pas bshags par bya la /
nyams pa chen po ni /
yul gang la brten nas nyams kyang rung ste /
thog mar so so'i lugs bzhin bshags nas slar dbang dang dam tshig nod par bya ba yin no //
sngags pas rtsa ba'i dam tshig las 'gal na rdo rje'i dmyal bar zang thal du 'gro bas mtshon nyams pa'i nyes dmigs dang /
dam tshig tshul bzhin du bsrungs na rab tshe gcig
/'bring dang tha mas skye ba bdun nam bcu drug tshun la mchog 'grub pa sogs gnas skabs dang mthar thug gi phan yon dpag tu med par gsungs so ///
/gsum pa skyed bsring ba la gnyis /
tshig gong ma dang mtshams sbyar ba'i tshul gyis ming bstan pa dang /
de'i don rgyas par bshad pa'o //
dang po ni /
de ltar rgyud smin nas /
rim pa ni :
zhes gsungs te /
de ltar dbang bzhis rgyud smin cing dam tshig ma nyams pas sgo gsum rnam par dag pa'i gang zag sngags kyi lam las dngos grub myur du sgrub par 'dod pa dag gis sa bon btab pa de nyid byang chub kyi lam du skyed sring bar byed pa'i thabs zab mo lam gyi rim pa ni 'di ltar ro //
zhes so //
de'ang rdo rje theg pa'i lam rim dngos ni bskyed rdzogs gnyis yin la de gnyis kyi spyi don cung zad bshad na /
rim gnyis so so'i ngo bo /
nges tshig
/dbye ba /
go rim /
dgos pa ste lnga las /
dang po bskyed rim gyi ngo bo ni /
rjes dpag gi lha'i rnal 'byor te /
mtshan nyid zhu bde dang mtshungs ldan du gyur pa bcos shing brtags pa las byung ba'i lha sku snang stong /
de yang khyad gzhi rnam rtog gis brtags pa'i lha sku la /
khyad chos cho ga'i khyad par rgyal bas sngags rgyud las gsungs pa'i bskyed chog gi rim pa tshang ba /
rang 'bras kyi khyad par sngags kyi mthu bskyed nus pa /
ngo bo'i khyad par thun mong ma yin pa'i zhu bde'i cha shas dang stong nyid kyis rgyas btab pa /
byed las kyi khyad par dag rdzogs smin gsum tshang ba ste khyad chos bzhi ldan no //
rdzogs rim gyi ngo bo ni /
mngon sum pa'i lha'i rnal 'byor te /
mtshan nyid zhu bde dang mtshungs ldan du gyur pa'i bcos min gyi lha sku snang stong mi brtan pa rgyu'i rdzogs rim dang /
de brtan pa 'bras bu'i rdzogs rim gyi mtshan nyid /
de yang khyad gzhi rnam par mi rtog pa'i ye shes la /
khyad chos rgyu'i khyad par rdo rje'i lus la gnad du bsnun pa /
byed las kyi khyad par rtsa rlung thig le dbu mar dag byed /
rnam pa'i khyad par bde ba chen po dang stong gzugs lhan cig pa ste khyad par gsum ldan no //
gnyis pa nges tshig ni /
bskyed rim gyi skad dod ut+pat+tikram zhes pa'i ut+pat+ti ni bcos pa'am btags pa sogs la 'jug pas rnam par rtog pas gsar du bcos pa'am btags pa'i don te bskyed pa yin la gang las bcos shing gdags pa'i gzhi ni rdzogs pa'i rim pa ste /
de nyid kyi skad dod niSh+pan+nakram zhes pa'i niSh+pan+na ni ma bcos pa grub pa rdzogs pa sogs la 'jug pas bcos med shugs 'byung gi don no //
de gnyis ka'i kram ni rim pa ste thabs sam lam gyi go rim gyi don du 'gyur ro //
gsum pa dbye ba ni /
ngo bo'i sgo nas dbye na /
bcos shing btags pa rjes su dpag pa'i lha'i rnal 'byor gyi lam 'khor bcas la bskyed rim dang /
bcos ma dang bral ba mngon sum pa'i lha'i rnal 'byor gyi lam 'khor bcas la rdzogs rim ste gnyis /
sbyang bya sbyong byed la ltos na /
kun rdzob 'jig rten skye ba'i rim pa dang sbyar te bskyed rim kun rdzob bden pa'i rnal 'byor dang /
don dam 'jig rten 'gag pa'i rim pa dang sbyar te rdzogs rim don dam bden pa'i rnal 'byor zhes pa gnyis /
sgom tshul gyi sgo nas /
skye gnas bzhi'i bag chags sbyong ba dang bstun nas bskyed rim sgom tshul bzhi ste /
sgyu 'phrul drwa ba las /
skye gnas bzhi po dag bya'i phyir //
bskyed pa'ang de bzhin rnam pa bzhi //
spros can spros dang spros pa med //
shin tu spros pa med bzhi 'o //
zhes so //
rdzogs rim ni /
kun rdzob rang byin rlabs pa'i rim pa rtsa rlung thig le'i rnal 'byor dang /
gzhan lus la bsten pa dkyil 'khor 'khor lo /
de dag rnams kyi rgyas 'debs su gyur pa don dam 'od gsal chen po brjod med lhan cig skyes pa'i rim pa spyi dang /
khyad par rdzogs pa chen po sems klong man ngag gi sde rnams so //
bzhi pa go rim ni /
gnas lugs kyi lam la 'jug pa'i sngon du rgyud sbyong ba'i phyir bskyed rim lam gyi sngon 'gror sbyang zhing /
rgyud byang nas gnas lugs dngos bsgom pa'i phyir rdzogs rim lam gyi dngos gzhi yin pa'i rim pa'am /
ye shes kyi tshogs kyi gzhi 'ding ba bsod nams kyi tshogs dang /
ye shes kyi tshogs khyad par can rnam pa thams cad pa'i ye shes skye ba'i gegs bsal ba'i rgyur yang bsod nams kyi tshogs bskyed pa'i rim pa sgom pa sngon du 'gro dgos pa'i phyir te /
rdo rje snying 'grel las /
rnam rtog bag chags kyis bcings pa //
thog mar rtog pa'i cho ga bstan //
rnam rtog rang bzhin shes pa na //
mi rtog pa la 'jug par bya //
zhes dang /
rim lnga las kyang /
bskyed pa'i rim la legs gnas shing //
rdzogs pa'i rim pa 'dod rnams la //
thabs 'di rdzogs pa'i sangs rgyas kyis //
skas kyi rim pa lta bur gsungs //
zhes 'byung ste mdor na sbyang bya 'khrul pa kun brtags dang sa bon gyi cha gnyis sbyong byed rten dang brten pa /
grub 'bras thun mong dang mchog gi go rim sogs la ltos pa'o //
lnga pa dgos pa ni /
snod bcud tha mal du 'dzin pa spong zhing /
lam ma dag sa bdun dang /
'bras bu gzugs sku'i rten 'brel sgrig pa'i phyir dang /
khyad par rang gi dngos 'bras 'jig rten pa'i dngos grub 'grub pa ni bskyed rim dang /
'pho ba'i bag chags kyi dri ma spong zhing /
lam dag pa sa gsum dang /
'bras bu lhan cig skyes sku'i rten 'brel sgrig pa'i phyir dang /
khyad par rang gi dngos 'bras phyag rgya chen po mchog gi dngos grub 'grub pa ni rdzogs rim gyi dgos pa ste /
snying po'i rgyud phyi ma las /
'jig rten pa yi dngos grub ni //
bskyed pa'i rim pa'i sbyor bas thob //
'jig rten 'das pa'i dngos grub ni //
rdzogs pa'i rim pa'i sbyor bas so //
zhes pa ltar ro //
gnyis pa de'i don rgyas par bshad pa la bzhi /
bum dbang dang rjes su 'brel ba'i bskyed rim snang stong zung 'jug bsgom pa /
gsang dbang dang rjes su 'brel ba'i zab lam gsal stong zung 'jug bsgom pa /
dbang gsum pa dang rjes su 'brel ba'i pho nya'i lam bde stong zung 'jug bsgom pa /
dbang bzhi pa dang rjes su 'brel ba'i rdzogs chen rig stong zung 'jug tu bsgom pa'o //
dang po la gsum /
bskyed rim gyi dgos pa bstan pa /
bskyed rim dngos /
de'i don bsdu ba'o //
dang po ni /
dang po bum pa'i nas /
dag la bslab :
ces gsungs te /
lam gyi rim pa de la'ang dbang bzhi so so dang rjes su 'brel ba'i lam bzhi yod pa las /
dang po bum pa'i dbang dang rjes su 'brel ba'i lam ni /
brtan pa snod dang g.yo ba bcud kyi 'jig rten tha mal gyi dngos por snang ba la de dang der zhen pa'i kun tu rtog pa 'di nyid sbyang bar bya ba'i phyir du /
thun mong ba ma hA dang khyad par ba yo ga gong ma gnyis kyi tshul dang mthun pa'i bskyed rim dag la bslab par bya'o //
gnyis pa bskyed rim dngos la gnyis /
sdom gyi sgo nas mdor bstan /
de'i don rgyas par bshad pa'o //
dang po ni /
de la bsgrub bya'i nas /
'bras bur bcas :
zhes gsungs te /
de'ang dper na tshong don du gnyer ba la /
bsgrub bya rin thang che ba'i nor /
sgrub byed rin thang dpog pa'i zong /
sgrub tshul tshong gi thabs la mkhas pas /
grub 'bras 'dod pa'i nor bde blag tu thob pa bzhin /
bskyed rim gyi lam de la'ang bsgrub bya chos dbyings rang bzhin gyis rnam par dag pa'i lha dang /
ye shes kyi bdag nyid kyi lha dang /
de dag gi byin rlabs mtshan ma'i lhar grags pa ste gsum /
sgrub byed kyi thabs sngon 'gro dngos gzhi rjes kyis bsdus pa rnams dang /
ji ltar sgrub pa'i tshul phyag rgya gcig spros tshom bu tshogs kyi sgrub pa rnams dang /
bsgrubs pa'i 'bras bu rig 'dzin bzhir grub pa'i tshul dang bcas ltos nas 'brel ba'i tshul gyis rim par bstan par bya'o //
gnyis pa de'i don rgyas par bshad pa la bzhi /
gang bsgrub bya'i lha /
gang gis sgrub pa'i thabs /
ji ltar sgrub pa'i lam /
de ltar bsgrubs pa'i 'bras bu'o //
dang po ni /
bsgrub bya bla ma nas /
mngon du bya :
zhes pa'i bar gyis bstan te /
de la dang po bsgrub par bya ba'i lha ni spyir gong du smros pa ltar gsum las /
dang po ni 'od gsal byang chub kyi sems stong gsal 'gag pa med pa'i gnas lugs ye shes gsum ldan te /
ngo bo rang bzhin thugs rje gsum du 'gro ba kun la khyad par med par gdod nas bzhugs pa ni dam tshig sems dpa' dang /
gnyis pa ni 'khor 'das thams cad la khyab pa sangs rgyas thams cad kyi chos kyi sku ye shes sems dpa' ste /
de gnyis gdod ma nas dbyer mi phyed pa'i rang bzhin can du bzhugs pa ni dam ye gnyis med kyi don te /
dri ma sbyang ba'i gzhi nor bu rin po che lta bu'o //
de la rgyu'i theg par rigs dang khams dang bde bar gshegs pa'i snying po sogs kyis bstan la /
