@#//
zab rgya gsum pa 'jam dpal nag po yang zab thugs kyi tshal pa'i phrin las rjes gnang dang bcas pa mthu stobs mchog tu rgyas pa zhes bya ba bzhugs so //
na mo gu ru many+dzu shrI ya mA ra ye /
bdud 'joms khrag 'thung dpa' bo mig sman mdog
/chig shur mthu stobs bdag po dus kyi dgra
/'khor 'das gnyis na 'gran gyi zla bral ba //
'jam dpal drag tu khros pas bdag byin rlobs //
gzhung dang dam pa snga ma yi //
gsung las bde blag rtogs 'gyur phyir //
bsnyen sgrub bskyar nas ma zlos la //
dbang dang rgyun gyi nyer mkho bri //
srung zlog bsad gsum gyi mthar thug tshe bdag gsang ba'i yang zhun 'jam dpal nag po'i skor 'di la /
rang lus dkyil 'khor la brten pa'i bsnyen pa /
mdun bskyed las dkyil la brten pa'i sgrub pa /
srung ba rdo rje'i go khrab /
zlog pa ral gri'i 'khor lo /
bsad pa las kyi spu gri rnams ma bu sum sbrags kyi las la sbyor ba rtsa ba dang /
kha tshar grib 'joms rdo rje pha lam rnams su yod pa ni rtsa ba'i gzhung dang rig 'dzin tshe dbang nor bu'i yig cha sogs las rtogs par bya dgos shing /
'dir dkyus su nye bar mkho ba la gnyis /
sgrub pa'i phrin las dang /
byin rlabs rjes gnang ngo //
dang po la sbyor ba /
dngos gzhi /
rjes gsum las /
dang po ni /
rjes gnang dang sbrel na de'i bca' gzhi 'og nas 'byung ba ltar bya zhing /
sgrub pa la dkyil 'khor rten rdzas gzhung gsal dang /
dus kyi mchod tshogs 'bul ba la ni /
dmar gtor gtso 'khor lnga pa /
'bul gtor bzhi tshar /
sman raka
/tshogs kyi yo byad sogs dang /
'dzom na dam tshig gi bris sku sogs rten yang bkram mo //
gnyis pa dngos gzhi'i thog mar brgyud 'debs spro na /
oM AHhU~M/
kun bzang 'jam dpal pad+ma thod phreng rtsal //
mnga' bdag yab sras ye shes mtsho rgyal ma //
zab gter mnga' bdag o rgyan sangs rgyas gling /
rang sras bdun rgyud bde chen dar rgyas dang //
bde chen rab gsal tshe dbang nor bu'i sde //
gtsug lag dga' ba thugs kyi rdo rje rtsal //
tshe dbang bstan 'dzin theg mchog bstan 'phel zhabs //
rtsa ba'i bla ma dran chog 'khor lo'i mgon //
'jam dpal yang zhun smin grol brgyud pa yi //
bla ma rnams dang yi dam lhag pa'i lhar //
rtse gcig gsol ba btab pa'i mthu stobs kyis //
las bzhi lhun grub grub pa che brgyad thob /
khyad par tshe dbang phyag rgya che mchog 'grub //
'jam dpal go 'phang tshe 'dir thob byin rlobs //
zhes rig 'dzin chen po'i gsung la brgyud pa bskangs pa'o //
skyabs sems tshogs gsag ni /
rang nyid skad cig gis 'jam dpal khro bo'i skur gsal ba'i snying gar pad nyi la gnas pa'i hU~M yig nag po de las byung ba'i 'od zer gyis bla ma dang 'jam dpal khro bo'i dkyil 'khor gyi lha tshogs thams cad mdun gyi nam mkhar badzra sa mA dzaHsa sad pa'i spyan sngar /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyis lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes lan gsum la sogs bya /
dzaHhU~M baM hoHsa /
tshogs zhing rnams rang la bstim /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
hU~M/
a+yai nyid stong pa chos 'byung ste //
ma skyes 'gag pa med pa las //
rgyu rkyen sngags las ma bskyed par //
rol pa chen po'i sku ru gsal //
oM hrIHSh+Ti wI kr-i tA na na hU~M phaT/
sngon gtor ni gtor ma dkar dmar gnyis bsham /
raM yaM khaM gis bsang /
oM AHhU~M hoHgsum gyis brlab /
oM badzra A kar+Sha ya dzaHsa gtor mgron rnams bkugs la /
dang po /
mchod sbyin gyi gtor ma 'dod pa'i yon tan lnga dang ldan pa 'di nyid phyogs skyong sde brgyad yul lha gzhi bdag gi tshogs dang bcas pa rnams la 'bul lo //
'jam dpal gshin rje'i gshed bsnyen cing sgrub pa'i 'gal rkyen sol mthun rkyen sgrubs shig
/gnyis pa /
bgegs tshogs log 'dren gdug pa can bsnyen sgrub las gsum mthong thos mi bzod pa thams cad gtor ma 'dis tshims par gyis la 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyod rnams kyi mgo bo tshal pa brgyar 'gas par 'gyur ta re /
zhes dang bka' bsgo ba ni /
hU~M/
sa phyogs 'dir gnas bgegs dang 'byung po'i tshogs //
'dod yon bdud rtsi'i gtor ma 'di longs la //
phan bde'i bsam pas rang rang gnas su song //
gal te mi 'gro bsam sbyor ngan pa yis //
mi mthun bar gcod 'bras bu 'byin gyur na //
bdag nyid 'jam dpal khros pa'i mthu stobs kyis /
khyod rnams brlag cing bsreg par gdon mi za //
de bas bka' las ma 'da' phyir dengs shig
/oM ma hA kro d+ha sarba b+hU ta gats+tsha /
zhes dang /
sum+b+ha ni brjod cing rol mo'i sgra drag po yang bya'o //
mtshams gcod srung 'khor ni /
hU~M/
nga ni 'jam dpal gshin rje'i gshed //
thugs srog hU~M gi 'phro 'du las //
phyogs mtshams 'khor lo rtsibs bcu 'bar //
rtsibs steng dpal chen khro bo bcu //
srung zlog phrin las mdzad pa'i phyir //
sprul pa'i khro tshogs grangs med 'gyed //
de'i phyir rno dbal mtshon cha'i gur //
sra brtan mi shigs ra bas bskor //
ye shes me lce kun tu 'bar //
bgegs dang 'byung po rdul du rlog
/oM ma hA kro d+ha rak+Sha dz+wa la raM hU~M phaT/
byin dbab pa ni /
hU~M/
chos dbyings mtha' bral drag po'i zhing khams nas //
snying rjes rab khros 'jam dpal gshin rje'i gshed //
'khor bcas sgyu 'phrul phyag rgyar rol pa'i tshogs //
ma lus 'dir gshegs dbang skur byin phob la //
mthu rtsal nus skyed rtags dang mtshan ma ston //
mchog thun dngos grub ma lus deng stsol cig
/oM ya mAn+ta ka sa pa ri bA ra dz+nyA na A be sha ya a AH
mchod rdzas byin rlabs ni /
raM yaM khaM/
stong pa'i ngang las gnas khang thar pa chen po'i gzhal med phun sum tshogs par a las b+hany+dza 'bar ba'i snod bzang zhing rgya che ba rnams su hU~M yig las byung ba'i mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo la sogs pa mchod pa'i dngos po rnams 'dod yon gyi rnam pa ma tshang ba med pa 'phags pa kun tu bzang po'i mchod pa'i sprin gyi phung po lta bus nam mkha'i mtha' klas par gang bar gyur /
oM badzra ar+g+haM AHhU~M nas shab+da'i bar brjod pas phyi mchod dang /
oM AHhU~M sarba pany+tsa a mr-i ta hU~M hrIHTha /
oM AHhU~M ma hA rak+ta dz+wa la maN+Da la hU~M hrIHTha /
oM AHhU~M ma hA ba liM ta te dzo ba liM ta ba la ba te gu h+ya sa ma ya hUM hrIHTha /
zhes sman raka gtor gsum byin brlab /
ting 'dzin rnam gsum ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
snang srid 'khor 'das chos rnams kun //
stong zhing bdag med nam mkha'i dkyil ltar blta //
d+harma d+hA tu swa b+hA ba At+ma ko\u0f85 haM//
de nyid ma rtogs sems can rnams //
snying rjes bskyab phyir brtse ba'i snying rje bsgom //
oM badzra tsit+ta hU~M/
snying rjer gyur pa'i 'gro ba ma lus kun //
skad cig gnas nas bde la bkod don du //
rgyu yi he ru ye shes sems dpa' ni //
zhi tshul gser mdog zhal gcig phyag gnyis pa //
g.yas g.yon ral gri ut+pal po ti phyag
/dar dang rin chen du mas spras pa zhig
/rang sems dag pa bya bab lta bu 'am //
chu las nya 'phar tshul du gsal bar gyur //
de las 'od 'phros bskul don byas nas 'dus //
ye shes sems dpa'i thugs kar ya mthing nag
/ya las 'og gi phyogs su yaM 'phros pas //
rlung gi dkyil 'khor gzhu yi dbyibs can ni //
'chang bzung yaM gis mtshan pa gsal ba'i steng //
ya las raM chad gru gsum raM gyis mtshan //
baM chad chu yi dkyil 'khor zlum zhing 'khyil //
laM chad sa yi dkyil 'khor gru bzhi'i steng //
keM las keM rus ri rab 'bar ba'i dbus //
hU~M las rin chen las grub gzhal yas khang //
de dag thams cad e las mkha' dbyings klong //
gsal zhing stong la 'dzin pa med par bskyed //
gzhal yas khang nyid phyi bltas nang gsal ba //
yangs shing rgya che mtha' dbus med pa la //
phyi ni thabs mchog rin chen las grub cing //
nang ni shes rab dur khrod las grub pa //
gru bzhi sgo bzhi rta babs mu khyud bcas //
nyi ma zla ba'i phreng bas rab spras te //
'od dang 'od zer rlung me 'khrugs pa'i dbus //
pho brang rtsibs bzhi mu khyud lte bar bcas //
bam ro gsar rnying brtsigs pa'i khri steng du //
pad+ma nyi ma brdal ba'i ze'u 'bru la //
ye shes sems dpa' bya bab tshul du lhags //
gdan steng 'od du zhu bas skad cig gis //
bdag nyid bcom ldan 'jam dpal nag po'i sku
/zhal gcig phyag gnyis dbyar kha'i char sprin ltar //
nag cing gzi brjid 'bar ba'i gzugs mnga' ba //
phyag g.yas thod dbyug be con nam mkhar phyar //
bdud dang log 'dren bar gcod 'joms pa'i tshul //
g.yon pas thod pa khrag gis bkang nas ni //
nyon mongs 'joms phyir zhal du gsol ba'i tshul //
zhal gdangs mche gtsigs ljags 'dril khro gnyer bsdus //
srid gsum zil gnon spyan gsum sdang mig bgrad //
smin ma ag tshom ral pa gyen du 'khyil //
zhabs gnyis dpa' bo'i 'dor thabs brkyang bskum bsgrad //
sna tshogs dar dang rin chen dur khrod chas //
stod smad sku yi cha lugs rnam par brgyan //
dpa' gtum 'jigs gzugs shin tu khros pa'i tshul //
bskal pa'i me dpung nang du gsal bar bskyed //
de yi phyi rol phyogs kyi rtsibs bzhi la //
'jigs pa'i skur ston sprul pa'i 'khor bzhi ni //
gtso bo'i mdun phyogs zhe sdang gshin rje gshed //
mthing nag phyag g.yas rdo rje be con phyar //
g.yas phyogs nga rgyal gshin rje ser nag mdog
/phyag g.yas rin chen be con nam mkhar phyar //
rgyab phyogs 'dod chags gshin rje dmar nag mdog
/phyag g.yas pad+ma 'bar ba'i be con phyar //
g.yon phyogs phrag dog gshin rje ljang nag mdog
/phyag g.yas rgya gram be con mkha' la phyar //
kun kyang phyag g.yon khrag gis bkang ba yi //
thod pa 'dzin bcas shin tu khros pa'i tshul //
cha lugs gzhan rnams gtso dang mthun par bskyed //
de ltar gsal ba'i lha tshogs thams cad kyang //
sku che yan lag rags la rgyas pa ste //
mi srun srin po khros pa'i tshul du gsal //
'od lnga 'khrig cing me rlung 'khrugs pa'i klong //
ma bsgribs rjen snang thugs kar nyi ma'i steng //
mthing nag ya gsal de las 'od 'phros pas //
rang bzhin gnas nas dngos 'dra spyan drangs gyur //
gsur chen dud pa dbyangs rol dang bcas spyan 'dren pa ni /
hU~M/
'jigs pa'i skur ston 'jam dpal nag po'i sku /
khro rgyal 'bar ba chos nyid 'gyur ba med //
zhi ba'i ngang las drag po'i tshul snang zhing //
cir yang sgyur ba'i rnam 'phrul du ma yis //
dgra bgegs bar chad log 'dren 'dul bar mdzad //
'dod pa'i don rnams ma lus bsgrub pa'i phyir //
'khor dang bcas rnams bdag gis spyan 'dren na //
phrin las myur mgyogs gar yang thogs pa med //
bdag gi bsam pa bsgrub phyir gshegs su gsol //
dzaHhU~M baM hoH
sa ma ya hoH
sa ma ya satwaM/
bzhugs su gsol ba ni /
hU~M/
bskal pa me ltar 'bar ba'i klong dkyil du //
'byung ba rnam lnga 'khrugs pa'i pho brang dbus //
dgra bgegs bsgral ba khrag gi klong rum na //
dregs pa khro chen dur khrod gzhal yas khang //
dgra bgegs pho mo bsnol ba'i khri steng du //
bam ro gsar rnying nyi zla'i gdan khri la //
dpal chen khro rgyal 'khor bcas bzhugs su gsol //
sa ma ya tiSh+Tha lhan /
phyag 'tshal ba ni /
hU~M/
dus gsum bder gshegs rgyal ba thams cad kyi //
sku yi dbang phyug 'phags pa 'jam dpal te //
ngang nyid chos nyid zhi ba'i bde klong nas //
gdug pa 'dul phyir drag po'i skur bzhengs shing /
khro bo'i cha lugs dgra bgegs log 'dren 'dul //
thugs rje ye shes 'bar ba'i me dpung gis //
nyon mongs log rtog gzhob tu sreg mdzad pa'i /
khro rgyal 'khor dang bcas la phyag 'tshal lo //
sa ma ya many+dzu shrI ya mAn+ta ka e h+ye hi /
dngos bshams yid sprul mchod pa 'bul ba ni /
hU~M/
sku mchog 'dus pa'i 'jam dpal gshin rje'i gshed //
sku mdog mthing nag char sprin 'khrugs pa ltar //
rngam brjid 'jigs gzugs 'gyur med dag pa'i sku
/phyag g.yas be con thod dbyug gdug pa 'dul //
g.yon pas thod khrag nyams pa'i snying khrag 'thung //
sprul pa gshed bzhi las kyi pho nyar 'gyed //
bdud dang bar chad 'byung po brlag par mdzad //
kun kyang dur khrod 'bar ba'i chas kyis brgyan //
gshin rje nag po ma rungs 'jigs pa'i gzugs /
khro gtum lcang lo ral pa'i cod pan can //
sprul pa yang sprul khro tshogs sku las 'phro //
ye shes khro rgyal 'bar ba 'khor bcas la //
dngos su 'byor bshams yid kyis rnam sprul pa'i //
phyi nang gsang ba mchod pa'i sprin chen po //
lhan cig skyes dang yongs su sbyar ba yi //
rak+ta'i ar+g+haM rgya mtshor 'khyil ba dang //
dbang po lnga yi me tog rgyan du bkram //
gsur chen bdug spos sprin ltar 'khrigs pa'i tshogs //
zhun chen snang gsal mar me 'od du 'bar //
dug gi dri chab sngon dmar byugs par bcas //
mAM sa sha yi zhal zas gram bur brdal //
rkang gling thod pa'i rnga sgra 'brug ltar sgrog
/phyi yi mchod pa 'bul gyis bzhes su gsol //
sman dang rak+ta bdud rtsi rdzas kyi mchog
/sha khrag gtor ma'i pU dza chen po 'di //
'dod yon nang gi dgyes mchod 'bul gyis bzhes //
'dod chags zhe sdang gti mug nga rgyal che //
phrag dog la sogs dug lnga'i mchod pa 'di //
gsang ba'i mchod par 'bul gyis bzhes su gsol //
gzhan yang khro rgyal dgyes pa'i rdzas chen po //
mchod pa'i 'os su gyur pa ci mchis rnams //
mchod par 'bul lo dgyes par bskangs nas kyang //
bdag gi 'dod pa'i don kun 'grub par mdzod //
ma hA mAM sa khA hi /
ma hA rak+ta khA hi /
ma hA go ro tsa na khA hi /
ma hA tsit+ta khA hi /
ma hA ba su ta khA hi /
ma hA ba liM ta khA hi /
ma hA sarba pany+tsa a mr-ita khA hi /
bstod pa ni /
hU~M/
ya las byung ba'i gshin rje nag po ni //
char sprin lta bu shin tu drag po'i sku
/bdud dang bar chad nyon mongs log 'dren gshed //
'jigs pa'i gzugs la dur khrod chas kyis brgyan //
zhal cig phyag gnyis zhabs gnyis 'dor thabs bsgrad //
zhal gdangs mche gtsigs drag po'i rkan sgra rdeb //
spyan gsum sdang mig bsgrad cing glog ltar 'khyug
/thod dbyug be con dgra bgegs bdud dpung 'joms //
thod khrag dmar po nyon mongs zhal du rngubs //
grub pa'i stobs 'byin rdo rje pha lam sku
/dpa' bo g.yul las rgyal la phyag 'tshal bstod //
go cha chen pos pha rol log 'dren gshed //
drag sngags gsung sgrog stong khams zil gyis gnon //
ngan song gsum yang skad cig gnas nas 'dren //
sdug bsngal rgya mtsho dag kyang skem par byed //
tshangs pa'i yul sa rtse nas gnon pa po //
ma rungs gzhom par mdzad la phyag 'tshal bstod //
zhi zhing 'dzum pas 'gro rnams thabs kyis sbyong /
khro zhing gtum pas log par 'dren byed 'dul //
zhi khro 'bar ba gar dgu'i nyams dang ldan //
sna tshogs cho 'phrul ston la phyag 'tshal bstod //
sku yi ye shes gzi brjid stobs dang ldan //
gsung gi ye shes rdo rje'i sgra dang ldan //
thugs kyi ye shes 'gro blo'i mun pa sel //
sku gsung thugs mchog 'bar ba khyed la bstod //
hU~M/
khyod kyi sprul pa bka' nyan rol pa'i tshogs //
bdud bzhi 'joms mdzad dpa' bo chen po bzhi //
nyon mongs mtsho skem thugs rje'i nyi ma can //
gshin rje khro rgyal bzhi la phyag 'tshal bstod //
shar phyogs 'khor lo 'bar ba'i rtsibs steng du //
zhe sdang 'joms mdzad rdo rje khro bo'i sku
/rdo rje be con 'bar ba'i phyag cha can //
me long ye shes snang la phyag 'tshal bstod //
lho phyogs 'khor lo 'bar ba'i rtsibs steng du //
nga rgyal 'joms mdzad rin chen khro bo'i sku
/rin chen be con dbyug pa'i phyag cha can //
mnyam nyid ye shes snang la phyag 'tshal bstod //
nub phyogs 'khor lo 'bar ba'i rtsibs steng du //
'dod chags 'joms mdzad pad+ma khro bo'i sku
/pad+ma be con dbyug pa'i phyag cha can //
sor rtog ye shes snang la phyag 'tshal bstod //
byang phyogs 'khor lo 'bar ba'i rtsibs steng du //
phrag dog 'joms mdzad las kyi khro rgyal sku
/rgya gram be con dbyug pa'i phyag cha can //
bya grub ye shes snang la phyag 'tshal bstod //
mthing ser dmar ljang 'jigs pa'i sku mdog la //
dar dang rin chen dur khrod chas kyis brgyan //
g.yon pas khrag gis bkang ba'i thod pa 'chang /
khro gtum log 'dren 'dul la phyag 'tshal bstod //
gzhan yang drag shul 'jigs pa'i tshul ston cing //
gar yang thogs med rgyug pa'i mthu rtsal can //
gzhan rkyen bar chod sel zhing rdzu 'phrul 'gyed //
sprul pa'i 'khor tshogs rnams la phyag 'tshal bstod //
'dzab bzlas kyi 'khrul 'khor ni /
bdag nyid gtso mchog thugs kar nyi ma'i steng //
gnam lcags mchod rten khri 'phang dgu pa'i dbus //
bre yi nang du rdo rje hU~M gis mtshan //
bum pa'i nang du be con ya yis mtshan //
ri rab nang du thod dbyug b+h+yo yis mtshan //
mchod rten phyi rol sngags 'bru bco lnga po //
gsal 'tsher gzi brjid ldan pa'i phreng bar gsal //
ngag tu brjod pas sngags rnams sgra dang bcas //
g.yas su 'khor zhing sngags las 'od 'phros pas //
phyi nang snang srid yongs la phog pa yis //
nus mthu bcud bsdus sngags la thim pas kyang //
bkrag dang nus mthu 'od zer 'bar bar gyur //
ces gsal btab la /
oM many+dzu shrI ya mAn+ta ka kA la rU pa hU~M ya b+h+yo /
zhes bzla /
phyogs kyi gshed chen bzhi la'ang bzlas pa'i 'khrul 'khor gtso bo dang mtshungs par bya /
mdun bskyed skabs su'ang dmigs pa'i gzhi de ltar la gtso bor mgal me klad skor gyi dmigs pa dang bsdu bstim bsgrub rdzas rnams la bya'o //
thun mtshams gtor ma 'bul ba ni /
sman raka gis bran cing sdigs mdzub gtad la /
oM badzra yak+Sha hU~M gis bsang /
oM swa b+hA ba bi shud+d+haHsarba d+harmAHswa b+hA ba bi shud+d+ho\u0f85 haM/
gis sbyang /
nyes skyon rnam dag stong pa'i ngang nyid las //
gtor snod 'og tu yaM las rlung gi dal //
gzhu yi dbyibs can 'chang bzung yaM gis mtshan //
de steng raM las me yi dal gru gsum //
de steng kaM las thod pa'i sgyed pu gsum //
de steng a las thod snod rgya che zhing //
phyi dkar nang dmar chos dbyings mnyam pa'i nang //
shu las byang sems na las mi sha dbus //
ma las klad pa de las rta sha shar //
ra las rak+ta ha las glang chen lho //
bi las dri chen go las ba lang nub //
mu las dri chu ku las khyi sha byang //
de ltar rdzas rnams dpag tu med par gsal //
lag g.yon oM las zla dkyil oM dkar mtshan //
de las 'od zer dkar po 'phros pa yis //
gtor ma'i nyes skyon dri ma dag par gyur //
oM oM oM/
zhes lag mthil g.yon bstan /
lag g.yas AHlas nyi dkyil AHdmar mtshan //
de las 'od zer dmar po 'phros pa yis //
gtor snod gang zhing rgya cher 'phel bar gyur //
AHAHAH
g.yas bstan /
lag gnyis mthil du hU~M yig sngon po las //
'od zer 'phros pas gtor ma bdud rtsir gyur /
hU~M hU~M hU~M:
yaM las rlung byung me yi dkyil 'khor sbar //
thod pa dros pas rdzas rnams chil gyis zhu //
nyes pa'i skyon rnams lbu ba'i tshul gyis lud //
rlangs pa 'od zer tshul du yar 'phros pas //
rang bzhin gnas nas ye shes bdud rtsi bkug
/dbyer med 'dres pas zag med bdud rtsir bsgyur //
pheM pheM gyi rgya smin mtshams su bskor la /
gtor ma'i mgron rnams mdun gyi nam mkhar bkug
/kun kyang gshin rje'i gshed du rnam rol pas //
dgyes pa'i tshul gyis rdo rje'i ljags sbubs kyis //
gsol zhing bdag la dngos grub stsol bar gyur //
gtor ma dbus kyi g.yas mar dmigs te /
bla ma yi dam dmigs bsal dgos na so so'i sngags kyis bsngo zhing /
spyi tsam du /
oM gu ru maN+Da la de ba ga Na sa pa ri bA ra i daM ba liM ta kha kha khA hi khA hi /
zhes gsum gyis 'bul /
dbus mar dmigs te /
'di nyid kyi snying po'i mthar /
oM ya mAn+ta ka te dzo ba liM ta swA hA/
zhes btags pa lan bdun las mi nyung bas phul /
dbus kyi g.yon mar dmigs la chos skyong dmigs bsal ba'i sngags sam /
spyi la /
shA sa na'am /
oM sarba d+harma pA la sa pa ri sogs gsum gyis 'bul /
g.yas kyi g.yas de /
oM in+d+ra ya hrIH
ya mA yaSh+TI/
wa ru NA ya bi /
ku be rA ya kr-i
/I shwa nA ya ta /
ag+na ye a /
n+y+yi+i t+ye na /
wa ya we na /
brah+mA ye hU~M/
ba sun+d+ha ra Na ye phaT/
sarba b+hU te b+h+yoH
ha ha hi hi hU~M hU~M pheM pheM phaT phaT swA hA/
lan bzhis phyogs skyong la bsngos /
g.yon gyis g.yon de 'gro ba rigs drug thams cad par dmigs te /
a kA ro lan brgyad kyis bsngos pas tshims par bsams la /
ar+g+haM sogs dang /
oM AHhU~M gis nang mchod phul /
hU~M/
thugs rje chen po'i dbyings nas skur sprul pa //
gdug pa 'dul mdzad khro bo kun gyi rje //
thabs dang shes rab gnyis med chos kyi sku
khro rgyal gshin rje 'joms la phyag 'tshal bstod //
hU~M/
bcom ldan gshin rje gshed la sogs //
bla ma bde gshegs ma lus dang //
ya ma rA tsa la sogs te //
las kyi gshin rje gdug pa can //
gtum po 'jigs byed pho mo'i tshogs //
bye ba ther 'bum 'khor dang bcas //
dam rdzas gtor ma 'di longs la //
bka' yi bstan pa bsrung ba dang //
rnal 'byor bdag gi phrin las mdzod //
gzhan yang 'dod don gang yin gyi gsol ba drag tu gdab /
slar yang mgron thams cad la dmigs mchod pa bsdus pa gcig byas la /
bcom ldan dpal chen 'jam dpal khro chen po /
khams gsum skye 'gro 'jam dpal dkyil 'khor cher //
gus pas mchod bstod gsol btab byin rlabs kyis //
blun rmongs blo yi rab rib bsal ba dang //
bdud dang log 'dren bar gcod thul ba dang //
grib dang mi gtsang gcong nad zhi la sogs //
'dod pa'i don kun 'grub par mdzad du gsol //
tshe ring nad med longs spyod 'phel ba dang //
mthu dang rdzu 'phrul nus stobs che ba dang //
'jig rten snang srid zil gyis non pa dang //
ngan song thams cad stong par gyur la sogs //
dpal chen khyed dang mthu rtsal mnyam par shog
/ces 'dod don gsol lo //
gsum pa rjes tshogs kyi 'khor lo bya ba ni /
tshogs rdzas 'du byas la /
oM ya mAn+ta ka hU~M phaT/
ces dang /
oM sarba big+h+nAn ta kr-ita a mr-ita kuN+Da lI ha na ha na hU~M phaT/
ces pas bdud rtsi rdo rje'i chu 'thor la /
hU~M/
bdag nyid 'jam dpal khro bo'i thugs ka nas //
hU~M las yi ge raM yaM khaM gsum 'phros //
me rlung chu yis tshogs kyi dngos 'dzin dri //
bsregs gtor bkrus nas gtsang la rnyogs med gyur //
raM yaM khaM/
zhes lan gsum brjod pas tshogs kyi nyes skyon thams cad dag par bsam /
de nas byin gyis brlab pa ni /
hU~M/
slar yang dpa' bo 'bru lnga tshogs la 'phros //
sgra dang bcas pas tshogs rnams 'od du zhu //
ye shes bdud rtsi 'od phung ldems se ldem //
'dod yon mchod sprin nam mkha'i khams gang gyur //
oM b+h+rU~M trAM hrIHAH
zhes brjod pas mchod rdzas bdud rtsi'i rang bzhin bsam /
tshogs kyi yul spyan drang ba ni /
hU~M/
skye med chos sku kun bzang klong yangs nas //
ma 'gag gzugs kyi skur bzhengs 'jam dpal lha //
zhi khro'i dkyil 'khor gzhan yang bskang 'os mgron //
ma lus tshogs la spyan 'dren gshegs su gsol //
'dod pa'i yon tan lhun grub tshogs khang 'dir //
tshogs mchod bdud rtsi bzhes slad bzhugs su gsol //
sa ma ya dzaHhU~M baM hoH
tiSh+Tha lhan /
de nas tshogs phud rim gsum bcad la /
dang po phul la /
hU~M/
bcom ldan gtum chen gshin rje gshed dkyil 'khor //
gzhan yang bka' brgyad dpal mgon bcas rnams la //
phyi nang gsang mchod bdud rtsi sman raka gtor //
rnal 'byor longs spyod 'dod yon tshogs mchod 'bul //
thugs dam gnyan po bskang phyir bzhes nas kyang //
dbang dang byin rlabs dngos grub bstsal du gsol //
oM shrI many+dzu shrI ya mAn+ta ka hU~M/
gu ru d+he wa DA ki nI ga Na tsakra pU dza khA hi /
bar pa tshogs bshags ni /
hU~M/
bdag cag ma rig lus dang ngag sems kyis //
bag med tshul gyis dam las 'gal gyur te //
'jam dpal zhi khro'i thugs dang ci 'gal ba //
longs spyod 'dod yon tshogs kyi mchod pas bshags //
oM shrI many+dzu shrI ya mAn+ta ka satwa sa ma ya sogs brjod /
tha ma bsgral bstab ni /
bdag nyid yi dam du gsal ba'i mdun du /
tshogs snod de nyid las kyi rnam smin las grub pa'i gru gsum lcags khang 'bar ba'i nang du /
tshogs rdzas dgra bgegs dngos su gsal /
bdag cag gi sngon las 'phral rkyen gang yang rung ste /
lus ngag yid la gnod 'tshe bar chad dgra bgegs thams cad gcig tu dril nas /
gzugs ling+ga la thim par gyur /
bden stobs kyis bkug pa /
hU~M/
bdag cag rnal 'byor byang chub sgrub pa la //
bar du gcod pa'i dgra bgegs 'byung po kun //
bla ma dkon mchog rtsa gsum bden pa'i mthus //
skad cig tsam gyis gzugs ling 'di la khug
/dzaHhU~M baM hoH
bsgral ba ni /
hU~M/
dug lnga'i las kyis bsags pa'i bag chags rnams //
sku gsum sku lnga'i klong du da lta sgrol //
ma rig bdag 'dzin a 'thas ru dra 'di //
rang shes rig pa'i dbyings su mA ra ya phaT//
zhal du bstab pa ni /
hU~M/
nyon mongs dgra bgegs bsgral pa'i sha khrag rus //
phung khams skye mched bla tshe rnam shes bcas //
zhal du stobs shig gshin rje'i lha tshogs kyi //
chos dbyings bde chen mnyam pa'i thugs su stims //
oM shrI many+dzu shrI ya mAn+ta ka kA la rU pa hU~M b+h+yoHa mu ka nr-i tri sha trUM mA ra ya /
ma hA mAM sa kha hi /
ma hA rak+ta khA hi /
ma hA tsit+ta khA hi /
ma hA go ro tsa na khA hi /
ma hA ba su ta khA hi /
ma hA kiM ni ri ti khA hi /
de nas tshogs la rol pa ni /
brda dang brda yis len pa sngon du 'gro bas rdzas la longs spyod /
gsang ba'i mchod pas kyang dgyes pa'i dam tshig bzung /
tshogs lhag phul ba /
zhal chab bdud rtsi bran la /
oM AHhU~M ha ho hrIHbrjod nas byin brlabs la /
hU~M/
sbyor dngos rjes tshang 'dod yon phung po tshogs //
dang po phud bdag dpal chen lha la 'bul //
bar du 'khor tshogs lhag la dgyes pas mchod //
mtha' ma chos rnams rgyu 'bras gcig phyir bsre //
nga khyod dam tshig 'dres phyir kha chus bran //
dpal gyi bka' nyan lhag sdud bran khol ni //
dregs pa pho mo ma sring ging lang+ka //
dur khrod bdag byed brtan dang zhing skyong tshogs //
sngon tshe khas blangs dam bca' ma 'da' bar //
lhag gtor 'di longs bcol pa'i phrin las sgrubs //
uts+tshiSh+Ta ba liM ta khA hi /
zhes byang shar gtsang ma'i gnas su bstab bo //
chad mdo bsgrag pa ni /
hU~M/
sngon tshe dpal chen he ru kas //
zla gsang rgyud sde gsungs pa'i tshe //
bstan pa bsrung bar dam bcas pa'i //
bka' yi srung ma 'khor dang bcas //
'dir spyon dam rdzas gtor ma longs /
khas blangs ma g.yel phrin las mdzod //
de 'og 'jam dpal bshes gnyen gyis //
rgyud don man ngag la bsdebs tshe //
bstan pa bsrung bar dam bcas pa'i //
bka' yi srung ma 'khor dang bcas //
'dir spyon dam rdzas gtor ma longs /
khas blangs ma g.yel phrin las mdzod //
de 'og pad 'byung bai ro yis //
'jam dpal dkyil 'khor zhal phyes tshe //
bstan pa bsrung bar dam bcas pa'i //
bka' yi srung ma 'khor dang bcas //
'dir spyo+on dam rdzas gtor ma longs /
khas blangs ma g.yel phrin las mdzod //
de 'og skal ldan chos bdag gis //
zab gter gsang rgya bkrol ba'i tshe //
bstan pa bsrung bar dam bcas pa'i //
bka' yi srung ma 'khor dang bcas //
'dir spyon dam rdzas gtor ma longs /
khas blangs ma g.yel phrin las mdzod //
da lta sngags 'chang bdag cag gis //
'jam dpal bsnyen cing sgrub pa'i tshe //
bstan pa bsrung bar dam bcas pa'i //
bka' yi srung ma 'khor dang bcas //
'dir spyon dam rdzas gtor ma longs /
khas blangs ma g.yel phrin las mdzod //
brtan ma bskyang ba ni /
gtor ma'i bshal chu bdud rtsir sbar te /
hU~M/
bod yul skyong bar mdzad pa mo //
bdud mo gnod sbyin sman mo bzhi //
brtan ma bcu gnyis 'khor dang bcas //
'dir spyon gtor ma'i bshal chu bzhes //
sngon tshe pad+ma thod phreng gi
/spyan sngar khas blangs dam bcas ltar //
gangs can ljongs 'dir dus 'khrugs dang //
mi mthun nad mug kun zhi nas //
rdzogs ldan dpal la spyod pa dang //
theg mchog bstan pa rgyas par mdzod //
pany+tsa a mr-ita ba liM ta khA hi /
rta bro ni /
gtor gzhong kha sbubs pa'i 'og tu dmigs bya mnan par bsams la /
hU~M/
stong gsum 'jig rten gzhal yas na //
skye 'gro rtsi shing nags tshal kun /
khrag 'thung 'jam dpal gshin rje gshed //
sprul pa'i khro bos snang srid gang //
thabs mchog rkang g.yas bro brdungs pas //
pho sri thams cad g.yas su mnan //
shes rab g.yon gyis bro brdungs pas //
mo sri thams cad g.yon du mnan //
gnyis su med par bro brdungs pas //
chung sri dam sri dbyings su mnan //
drag po'i gar gyis bro brdungs pas //
dgra bgegs thams cad rdul du rlog
/phrin las rnam bzhis bro brdungs pas //
las bzhi myur du 'grub par shog
/sarba sha trUM a mu kaM mA ra ya rbad nan /
shAn+tiM 
puSh+TiM 
wa shaM 
mA ra ya rbad /
dngos grub blang ba ni /
hU~M/
'jam dpal dpa' bo he ru ka
/'khor bcas bdag la dgongs su gsol //
sngon gyi zhal bzhes dam bcas pa'i //
phrin las mdzad pa'i dus la bab //
thun mong tshe dpal nus stobs sogs //
srid zhi'i phun tshogs phrin las bzhi //
gang bsam 'bad med grub par mdzod //
don dam mi dmigs bde ba che //
sku gsum bdag nyid gdod ma'i mgon //
tshe 'di nyid la mngon gyur nas //
gzhan don ris med grub par stsol //
oM ya mAn+ta ka kA ya wA ka tsit+ta sarba sid+d+hi pha la hoH
slar mchod pa ni /
phyi nang nyer spyod sman gtor rak+ta bcas pas mchod cing bstod do //
bshags pa ni /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang yi ge brgya pa ci nus bzla'o //
dkyil 'khor bsdu ba ni /
rten yod na de la bstim /
med na ye shes pa rnams /
badzra muHsa gshegs /
nyer bsdu ni /
snang srid gzhal yas tshogs dang bcas pa rnams //
rang la bsdu zhing rang yang thugs ka yi //
yig 'bru bcas pa mchod rten dag la ste //
de nyid hU~M ya b+h+yoHgsum dag la bsdu //
de gsum dag kyang rim gyis mas rim bzhin //
gcig la gcig thim hU~M la thim nas ni //
hU~M nyid dmigs med mkha' la 'ja' yal ltar //
zhen med rtog bral khyab gdal rol par blta //
zhes rnam par mi rtog pa de kho na nyid la ci nus su mnyam par bzhag
/slar rtsa sngags brjod la 'jam dpal dpa' bo'i skur ldang /
bsngo smon ni /
'jam dpal dpa' bos ji ltar mkhyen pa sogs dang /
dus gsum gshegs pa'i sogs brjod /
bkra shis ni /
mchog gsum ngo bo rtsa brgyud bla ma dang //
'jam dpal zhi khro yi dam dkyil 'khor lha //
ma dang mkha' 'gro dam can rgya mtsho yi //
bkra shis phyogs dus kun tu khyab par shog
/ces sogs rgya cher brjod do //
gnyis pa byin rlabs rjes gnang ni /
gza' skar dus tshes drag cing rtsub pa'i skabs su /
stegs bu dug khrag chang gis byugs pa'i khar drag po'i dkyil 'khor spyi 'gre la /
lte ba mthing nag
/mu khyud dmar po /
de rgyab drag 'khor rtsibs bzhi sngo /
mu khyud ser /
de rnams la lha sku'am sa bon sogs bri /
ma 'byor na 'bru nag gi tshom bu gtso 'khor lnga bkod pa'i khar many+dzi la bum pa bcud dang rgyan ldan mgul chings nag po can bkod /
rtsibs bzhi'i shar du sku rten /
lhor be con /
nub tu thod khrag
/byang du phur pa /
mchan bzhi la sgrub dpe /
thod pa thun gyis gang ba /
rak+sha'i phreng ba /
dmar gtor gru gsum pa khrag gis byug pa rnams bkod /
gzhan yang las bum /
sna tshogs rdo rje dang dril bu /
brub khung sogs 'og tu dgos pa'i yo byad rnams dang /
las byang skabs su smros pa'i gtor mchod tshogs kyi yo byad sogs 'du byas la spyi ltar bsham bkod bag dro bar bya /
de nas brgyud 'debs nas brtsam bzlas pa'i bar las byang mthar chags su gtang zhing mngon rtogs tshig ris gcig gis bdag mdun bum gsum la lha lnga rten brten par bcas pa so sor bskyed la /
spyan 'dren mchod bstod sogs bya /
bdag mdun bzlas dmigs so sor song ba dang /
gzungs thag 'then la /
rang srog sngags kyi sogs spro bsdu byas te bum bzlas bya /
mthar dung zhal phul la /
oM AHhU~M/
bum lha 'od du zhu nas rdo rje bdud rtsi'i chu rgyun nus pa dang ldan par gyur /
las bum gyi nang du pad+ma nyi ma'i gdan la ya mthing nag yongs su gyur pa las /
'jam dpal gshin rje sku mdog nag po zhal gcig phyag gnyis rab tu khros pa'i tshul can g.yas be con nam mkhar phyar zhing /
g.yon sdigs mdzub thugs kar sgreng ba /
sbrul stag rin chen dar dpyangs kyis 'jigs shing mdzes par brgyan pa /
zhabs gnyis 'dor thabs kyi tshul gyis ye shes kyi me rab tu 'bar ba'i klong na bzhugs pa'i thugs kar nyi steng hU~M yig gi mthar sngags kyis bskor bar gyur /
oM a kro te ka ya mAn+ta ka hU~M phaT/
ces bzla /
mthar /
ar+g+haM sogs kyis mchod /
khro bo zhe sdang gnas las skyes //
gsod pa la sogs rtag tu brtson //
bdud bzhi 'joms shing gdul dka' 'dul //
gshin rje'i gshed la phyag 'tshal bstod //
ces bstod /
lha 'od du zhu ba bum pa'i chur gyur /
de nas gtor 'bul dang tshogs byin rlabs nas bsgral bstab yan grub pa dang /
rig pa'i me tog dor /
dkyil 'khor la yol ba btang ngo //
de nas slob ma rnams las bum gyi chus khrus bya /
bgegs gtor btang zhing mtshams bcad la srung 'khor bsgom pa las byang ltar bya /
sems bskyed gsal btab la /
de'ang rgyal ba kun gyi yab gcig 'jam dpal gzhon nur gyur pa nyid thugs bskyed phrin las kyi rlabs rgyal ba dang rgyal ba'i myu gu kun las khyad par du 'phags pas /
bdud dang gshin rje la sogs pa shin tu gdul dka' ba'i log par 'dren pa rnams kyi gnyen por phyag rgya zil gyis gnon pa dang /
bcom ldan 'das rdo rje 'jigs mdzad chen po la sogs pa ye shes khro bo'i dkyil 'khor mtha' yas pa rnams su sprul pa dang /
de yis 'dul skal dang mi ldan pa rnams kyi ched du 'joms byed 'char ka nag po dang /
khro chu dug gi sdong po sogs las las grub pa'i khro bo'i dbang po'i skur bzhengs pa dang /
des kyang mod la 'dul ba'i yul du ma gyur pa rnams la las myur dmar po gyad chen dang dong bdag mun pa'i skyes gcig sogs 'jig rten dregs pa can gyi tshul du'ang bstan nas ma bsgral bsgral dang ma dul 'dul ba'i cho 'phrul nam mkha' dang mnyam zhing /
khyad par du'ang rtsod ldan snyigs ma'i mthar thug pa na lha 'jam dpal zhi khro kho na 'grub thag nye zhing /
de'i rig sngags rnams nus pa'i mthu myur ba gsar rnying gi rgyud sde mang po las mgrin gcig tu bsngags shing mngon sum gyi spyod yul du'ang grub pa'i nang tshan /
'joms byed rdo rje'i rigs su gtogs shing rna cha brgyad las khro 'dus zlog pa'i rna char yang 'gro ba /
'jam dpal nag po'i man ngag yang gsang thugs kyi tshal pa srung zlog bsad gsum gyi gdams pa gsang ba'i yang zhun nag po yang zab rdo rje pha lam gshin rje tshe bdag gi yang snying gcig chog don gyi bcud phur dam pa 'di ni /
sprul pa'i gter chen sangs rgyas gling pas kong rgya la'i rba dong bar ba gshin rje tshe bdag nag po'i thugs ka nas spyan drangs pa'i zab rgya gsum pa ste /
de lta bu'i smin byed byin rlabs kyi rim pa bsgrub pa la sogs mtshams sbyar nas maN+Dal 'bul du gzhug
/thal mo me tog dang bcas te gsol 'debs 'di'i rjes zlos mdzod /
kye ho /
bla ma ya mAn+ta ka'i sku
/bdag cag pho nya'i 'jigs pa las //
skyob phyir skyabs kyi skyel ma dang //
rdzu 'phrul byin rlabs bstsal du gsol //
lan gsum /
skal ba dri ba ni /
e ma /
ma dag skye 'gro bgegs kyi tshogs //
log par 'dren byed ma yin nam //
de yin na ni skal med cing //
rdo rje khro bos brlag par 'gyur //
ces dris pa'i lan gsol bar mos la 'di'i rjes zlos /
bdag sogs las dang skal bar ldan //
skyabs chen khyod kyis bskyab par 'os //
snod du rung phyir bka' stsol cig
/ces lan zhu /
dkyil 'khor gyi yol ba bsal /
mdun bskyed bcom ldan 'das khro rgyal gshin rje gshed po lha lnga la dkon mchog rtsa gsum bka' sdod srung ma dang bcas pas bskor te /
mngon sum bzhin du bzhugs pa'i spyan sngar skyabs su 'gro zhing byang chub mchog tu sems bskyed par bgyi'o snyam pas rjes zlos /
na mo /
sangs rgyas chos dang dge 'dun dang //
bla ma yi dam mkha' 'gro'i tshogs //
skyabs gnas dkon mchog thams cad la //
bdag gzhan gus pas skyabs su mchi //
dus 'di nas ni snying po'i bar //
'gro ba rnams kyi don slad du //
byang chub sems mchog rin po che //
bskyed cing bslab pa'i don la 'jug
/ma bsgral ba rnams bsgral ba dang //
ma grol ba rnams dgrol ba dang //
dbugs ma phyung rnams dbugs dbyung zhing //
'gro kun mya ngan 'das la 'god //
lan gsum /
rig pa 'dzin pa'i dam tshig dang sdom pa rnams bzung bar bgyi'o snyam pas rjes zlos /
kye ho /
dkyil 'khor lha tshogs 'khor dang bcas //
bla ma yi dam mkha' 'gro dgongs //
ji ltar rdo rje 'chang sogs rnams //
rdo rje rin chen pad+ma las //
de bzhin gshegs pa'i rigs rnams la //
sdom pa'i tshul la gnas pa ltar //
bdag ming 'di zhes bgyi bas kyang //
dus 'di nyid nas bzung nas su //
ji srid rdzogs sangs ma rgyas bar //
gtso bos ji ltar bsgos pa bzhin //
rdo rje rin chen pad+ma las //
de bzhin gshegs pa'i rigs rnams kyi //
sdom pa ma lus bzung nas kyang //
gdams ngag bslab pa'i don rnams la //
yengs med rtag tu 'jug par bgyid //
kun kyang kun bzang sa la dgod //
lan gsum /
khyed rang rnams kyi snying gar ya mthing nag re re'i mtha' skor du rtsa sngags kyis bskor ba re re sgoms shig
/oM shrI ya mAn+ta ka sa ma ya kA ya wA ka tsit+ta hU~M/
zhes bdud rtsi lce steng byin /
rdo rje spyi bor bzhag la /
hU~M/
'di ni gsang chen theg pa'i chu //
rab 'jigs rdo rje 'bar ba ste //
bdag gis bsgo ba'i las gang yin /
khyod kyis kyang ni rtsom nus shing //
dam tshig dag la gnas byed dam //
zhes pa'i lan du 'di'i rjes zlos //
mgon po khyod kyis gang bsgos dang //
bsrung bya'i dam tshig thams cad ni //
lus dang srog la bab gyur kyang //
gus shing brtson pas bsgrub par bgyi //
zhes brjod du bzhug
/de nas byin rlabs dngos gzhi bya ba la /
thog mar gzhi 'god pa'i slad du dmigs pa 'di bzhin du sgom mdzod /
las chu 'thor la bsang sbyang /
stong pa'i ngang las pad+ma nyi ma ro'i gdan gyi steng du khyed rang rnams kyi sems nyid ngo bo thod dbyug ya yis mtshan pa las 'od zer 'phros /
bder gshegs 'phags pa rnams mchod /
bgegs dang bar chad thams cad btul /
'gro drug sems can gyi sgrib pa sbyangs /
tshur 'dus yongs su gyur pa las skad cig gis khyed rang rnams bcom ldan 'das khro rgyal 'jam dpal nag po dbyar kha'i char sprin 'khrigs pa'i mdog can /
zhal gcig phyag gnyis spyan gsum pa /
zhal gdangs mche ba bzhi gtsigs shing rkan sgra rdeb pa /
smin ma ag tshom me ltar du 'bar zhing se yan ral pa kham nag gyen du 'khyil zhing thur du 'phyangs pa /
phyag g.yas thod dbyug nam mkhar phyar zhing g.yon pas thod khrag thugs kar 'dzin pa /
thod pa skam rlon sbrul dang rus pa rin po che khrag zhag thal ba sogs dur khrod chas rnams kyis brgyan pa /
glang ko'i stod g.yogs zhing g.yang gi rked dkris stag lpags kyi sham thabs can /
zhabs 'dor thabs brkyang bskum srin po khros pa'i tshul gyis bskal pa'i me dpung 'bar ba'i klong na 'gying ba'i gnas gsum du 'bru gsum dang /
thugs kar nyi ma'i steng du ya mthing nag
/de las 'od zer 'phros /
bla ma 'jam dpal nag po ye shes sems dpa'i tshul du bzhugs pa'i thugs kar phog pas thugs dam gyi rgyud bskul /
khyed rang rnams dam tshig pa la rjes su gnang ba rnams rim par bstsal ba'i mos pa mdzod /
de la thog mar dkyil 'khor dbus kyi bum pa gzhal yas khang gi nang du /
lha tshogs 'od du zhu ba las byung ba'i bdud rtsis dbang bskur zhing chu byin pas /
sgo gsum gyi sgrib pa dag nas /
ye shes kyi lha dang dbyer med du gyur par mos shig
/hU~M/
lha tshogs 'bar ba'i gzhal yas khang //
lha rnams las byung bdud rtsi yis //
byin rlabs bum pa'i dbang bskur bas //
sgo gsum sgrib dag lhar gyur shog
/snying po'i mthar /
ka lA sha a b+hi She ka ta sa ma ya shrI hU~M/
bum chu sbyin /
khrus bya /
gtso 'khor lnga'i sku rten dkyil 'khor ba'i lha'i ngo bo khyed rang rnams kyi spyi bo nas zhugs te thim pas dpal chen 'jam dpal nag po dang gnyis su med par gyur snyam du mos shig
/tsakli spyi bor bzhag la /
hU~M/
rab 'byams rgyal ba rnams kyi sku
/rdzu 'phrul du mas dbang bskur bas /
khro rgyal nyid dang dbyer med de //
lha rnams grub pa'i dbang thob shog
/sngags mthar /
a b+hi Shiny+tsa mAM/
phyag mtshan be con dang thod khrag lag g.yas g.yon du gtad pas khro rgyal nyid dang mthu rtsal mnyam par mos /
hU~M/
ya mAn+ta ka'i phyag rgya mchog
/skyes bu khyod la gtad pa yis //
'khor ba'i 'khrul 'khor bcad pa dang //
log 'dren thul ba'i dbang thob shog
/lag g.yas su phur pa gdengs shing g.yon du sgrub dpe byin pa klog pa'i tshul gyis rang gzhan gyi don spyod pa'i mthu thob par mos /
log 'dren gdug pa 'dul ba'i mchog
/yon tan mi 'dzad gter 'byung ba //
rdzas dang glegs bam dbang byin pas //
de nyid yang dag ldan gyur cig
/g.yas su thod thun gtad pas dgra bgegs sgrol ba'i nus pa brnyes shing g.yon du rak+sha'i phreng ba byin pa bsnyen sgrub kyi phyir du mi 'bral bar bya snyam pa mdzod /
gzi byin bskyed pa'i thun dang ni //
bgrang phreng rak+sha gtad pa yis //
dgra bgegs ma lus bsgral ba dang //
sngags kyi brtan pa thob nas kyang //
bcom ldan gshin rje nag po yi //
phrin las ma lus 'grub par shog
/lag tu dmar gtor gtad /
mdun du brub khung bzhag la /
skyes bu stobs ldan khyod kyis ni //
lha rnams rtag tu mchod pa dang //
sgrub pa rgyun du byed pa yi //
dbang dang byin rlabs gzi byin pas //
lha rnams thams cad 'grub par shog
/sna tshogs rdo rje dang dril bu gtad la /
phrin las ma lus lhun gyis grub pa'i rdzas //
gnyis med don gyi dbyings las sgra sgrog pa //
thabs dang shes rab ldan pa'i phyag rgya 'di //
skal ldan skyes bu khyod la gtad pa yis //
phrin las 'di yi bdag por khyod gyur cig
/phrin las mthu dang rdzu 'phrul stobs ldan zhing /
khro rgyal yon tan kun dang ldan par shog
/ces dang /
oM shrI many+dzu shrI ya mAn+ta ka hU~M phaT/
oM many+dzu shrI ya mAn+ta ka kA la rU pa hU~M ya b+h+yo /
oM AHhU~M/
oM wA gI shwa ri mU~M/
oM many+dzu shrI
/a+yai ya mAn+ta ka
/a kro te ka
/kA la rU pa /
sa ma ya /
dz+nyA na satwa /
ma ma rak+Sha /
kA ya wA ka tsit+ta /
rak+Sha ku ru oM AHhU~M swA hA/
ma ma a b+hi Shiny+tsa hU~M/
a+yai a kro te ka
/ya ya mAn+ta ka
/ka kA la rU pa /
shrI many+dzu shrI
/oM hU~M b+h+yoH
trig khroM b+h+yoH
oM ni mA ra Ni b+h+yoH
mA ra du na b+h+yoH
rag mo rag shan b+h+yoH
ting ya ragasha b+h+yoH
sha trUM mA ra ya /
ya ma rA tsa kI la ya b+h+yoH
a+yai myags ya rngubs mug shag ka dun /
dgra bo'i bla tshe aM ku sha rtsa khrag snying thuM ril baM shag rbad /
dgra bo'i bla tshe mug hring /
a+ye ya shaka myags dun /
rngubs ka mug
/srog thuM ril nr-i hur thuM dzaH
thuM khrag snying rtsa la thun shag rbad /
a mu ka srog la breng thuM/
tsit+ta shag
/hur dza la rbad /
a mu kaM
/mA ra ya /
rgyug b+h+yo rgyug b+h+yo /
hrIHtri a pa ye /
ya mAn+ta ka
/b+hi tri ta /
kA li kro ta /
dgra bo'i snying rtsa la myog rbad /
srog rtsa la mA ra ya rbad /
ni sha ku ru ni rbad /
nr-i hur long breng /
dun dun hur thuM dzaH
tsit+ta rbad ya /
oM many+dzu shrI kA la rU pa hU~M phaT/
oM b+hur kuM ma hA pra Na ye /
b+hur tsi b+hurki bi ma le u tsuSh+ma kro d+ha hU~M phaT/
badzra b+hur kuM ri li shu thar sha hur shi bi ma le u tsuSh+ma kro d+ha hU~M hU~M phaT phaT swA hA/
zhes lan gsum brjod la /
de dag rnams kyi sgo nas 'jam dpal nag po'i bsnyen pa dang sgrub pa dang las sbyor srung zlog bsad gsum grib 'joms dang bcas pa'i rjes su gnang ba byin nas /
deng phyin chad phrin las 'di'i bdag por mnga' gsol ba yin pas slob dpon dkyil 'khor ba dang bcas pas shis pa brjod par mos shig
/shis brjod gang rung bya /
de ltar 'jam dpal nag po'i byin rlabs 'di thob phyin chad bar do'i gshin rje'i pho nya'i 'jigs pa mtha' dag las skyob par 'gyur bar gsungs shing /
gzhan yang gnas skabs dang mthar thug gi dgos pa phan yon rgya chen po dang ldan pa yin pas 'di nyid yi dam du bzung zhing dam tshig la brtson par bgyi'o snyam pas rjes zlos /
gtso bos ji ltar sogs /
gtang rag maN+Dal sogs spyi ltar bya /
rjes tshogs la rol zhing lhag ma bsngo ba yan chad las byang ltar byas pas 'grub bo //
srung zlog bsad pa'i mthar thug cing //
grib 'joms rdo rje pha lam mtshungs //
chos zab 'di 'dra nyer mkho'i phyir //
spyi 'gres 'jebs par bsams nas bkod //
bdud kyi bdud de gshin rje'i dgra
/srid gsum rnam rgyal mchog grub nas //
mi dang mi min gdul dka' ba //
mtha' dag sgrol ba'i nus thob shog
/ces pa'ang dpal spungs yang khrod tsa 'dra rin chen brag gi sgrub gnas su gshin rje gshed po'i bka' babs kyi lung thob pa pad+ma gar dbang phrin las 'gro 'dul rtsal gyis sbyar ba dge legs 'phel //

//
