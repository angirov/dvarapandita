@#//
zab bdun rtsa gsum skor las /
gu ru bde ba chen po'i phrin las dbang chog dang bcas pa bde chen bcud 'dren zhes bya ba bzhugs so //
bde chen bdud rtsi'i bcud 'bebs pas //
sdug bsngal zug rngu 'joms mdzad pa //
gu ru'i mtshan dpe snying dbus su //
bkod nas zab mo'i gdams gsal bya //
'di nyid kyi phrin las kho na gtang ba la rten yod na bkram pa'i mdun du phyi nang gi mchod pa tshogs kyi yo byad tsam bshams pas chog la /
dbang bskur dang 'brel na /
stegs gtsang mar maN+Dal la pad+ma 'dab brgyad lte bar tshom bu gcig bkod pa'i dbus su bum pa so lnga'i bcud ldan mgul chings dkar po spras pa'i khar thod pa bdud rtsis bkang ba'i steng du me long sin+d+hur brdal ba la baM yig sngags phreng gis bskor ba bzhag
/de steng 'phrul stegs la brtsegs pa'am g.yas g.yon gang bder sku tshab bde ba chen po //
gtor ma rin chen zur brgyad rgyan ldan bsham /
sman gtor rak+ta /
chu gnyis nyer spyod bskor bsham /
las bum /
sngon gtor tshogs kyi rdzas sogs phrin las la dgos pa thams cad tshogs par bya'o //
de nas phrin las kyi thog mar tshig bdun sogs gsol 'debs sngon du 'gro bas skyabs sems ni /
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
bde ba chen po'i go 'phang bsgrub par bgyi :
lan gsum /
sngon gtor byin rlabs sngags bsngos spyi ltar bya /
hU~M hrI:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M badzra rak+Sha rak+Sha b+h+rU~M:
byin 'beb dang mchod rdzas brlab pa ni /
oM AHhU~M:
sku gsum bla ma'i lha tshogs dbyings nas bzhengs :
gnas 'dir byin phob dbang dang dngos grub stsol :
snang srid gzhir bzhengs mchod pa'i phyag rgya che :
kun bzang rnam 'phrul rgya mtshor byin gyis rlobs :
oM AHhU~M badzra gu ru d+he ba d+hA ki dz+nyA na A be sha ya a A:
hU~M hU~M hU~M:
oM sarba pU dza me g+ha AHhU~M:
lha bskyed pa ni /
rang sems ma bcos stong pa'i ngang nyid las :
snang srid chos kun chos 'byung chen por rdzogs :
de dbus pad+ma nyi zla bam ro'i steng :
rdo rje phag mo zhal gcig phyag gnyis ma :
dmar gsal rna ltag g.yas na phag zhal rngam :
gri thod 'dzin cing zhabs gnyis gar stabs sgyur :
rus pa'i rgyan ldan dar gyi cod pan 'phur :
de yi pang du thabs mchog dpa' bo ni :
rta mgrin dkar po dbu gtsug rta zhal bzhad :
rus pa'i rgyan ldan yum dang gnyis med 'khril :
bde drod me phung 'khrigs pa'i klong du gsal :
rang gi snying gar tsit+ta rin po che :
pad+ma 'dab brgyad cung zad kha bye'i nang :
zla ba'i steng du rang rig bde bar gshegs :
gu ru bde ba chen po dkar dmar mdangs :
mdzes pa'i nyams ldan khro 'dzum brjid chags pa :
gsang gos phod ka chos gos rin chen brgyan :
pad zhwa ber smug lhub gsol skyil krung bzhugs :
mnyam gzhag steng na thod pa 'od 'bar nang :
bde gshegs kun gyi byang sems 'dus pa yi :
bde ba chen po yi ge baM du gsal :
snang stong zung 'jug ye shes sgyu ma'i sku :
rdo rje gsum gyi ngo bor lhun grub cing :
ye shes rigs lnga'i dbang mchog rdzogs par gyur :
oM AHhU~M:
oM hU~M trAM hrIHAHa b+hi Shiny+tsa hU~M:
spyan 'dren mchod bstod kyi 'phrin las ni /
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med gu ru bde ba che :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M AH
dzaHhU~M baM ho :
sa ma ya tiSh+Tha lhan :
hU~M hrI:
skye 'gag 'gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa'i :
gu ru bde ba che la phyag 'tshal lo :
a ti pU ho :
pra tIts+tsha ho :
oM AHhU~M:
phyi mchod 'dod yon rgya mtsho sprin ltar gtibs :
nang mchod sman raka gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bi d+yA shab+da sarba pany+tsa rak+ta ba liM ta ma hA pU dza AHhU~M:
hU~M hrI:
ngo bo 'od gsal chos sku'i ngang nyid las :
rang bzhin bde stong longs spyod rdzogs skur shar :
thugs rje gang 'dul sprul skus 'gro don mdzad :
bde ba chen po bla ma'i sku la bstod :
dzapa? skul ba ni /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig rjes dgongs la :
byin rlabs dbang dang dngos grub bstsal du gsol :
ting 'dzin ni /
baM las bdud rtsi'i rgyun babs thod pa gang :
'phyur zhing lud pas snying gi nang gang ba'i :
bde ba chen po rdo rje'i srog 'grub gyur :
oM gu ru ma hA su kha sid+d+hi hU~M:
zhes bdag mdun dbyer med kyi ngang nas bzlas pa ci 'grub bya /
rtogs pa dman na dzapa? khang dbye /
mdun bskyed baM yig las 'od zer spro bsdus don gnyis bsgrub cing dbang rdzas rnams byin gyis brlab pa'i dmigs pa spyi ltar byas la snying po bzla /
mthar mchod bstod phul la yig brgya brjod /
las bum du rta mgrin bskyed bzlas dang rig pa'i me tog dor la gnang ba nod do //
de nas slob ma rnams khrus nas dbyung /
bgegs gtor btang la bskrad cing srung 'khor bsgom /
sems bskyed gsal gdab /
mtshams sbyor gyi khyad par /
'dir gang gsan par bya ba'i lo rgyus mdor bsdus pa ni lha sras dam 'dzin rnam rol sprul pa'i gter chen o rgyan mchog gyur gling pas zab pa skor bdun gyi chos sde zangs byang ma'i skor sogs mdo khams nam mkha' mdzod nas spyan drangs pa'i nang tshan rtsa gsum tshe'i zab pa'i cha lag gu ru bde ba chen po'i       smin byed bsgrub pa ste /
de'i tshul yang gter gzhung las /
sin+d+hU'i mtsho las 'khrungs pa'i pad 'byung bdag :
sgyu rtsal sbyangs pas blo ldan mchog sred de :
rgyal srid bzung bas pad+ma rgyal por grags :
rab tu byung bas dge slong pad+ma saM:
spyod pa bskyangs pas nyi ma 'od zer te :
sangs rgyas bstan pa'i bdag po shAkya seng :
mu stegs rtsod zlog 'phags pa seng ge sgra :
lha srin btul pas rdo rje gro lod rtsal :
chos 'khor bskor bas pad+ma legs bshad rgyal :
mtha' 'khob 'dul bas rdo rje drag po rtsal :
gsang sngags don ston gu ru kun tu bzang :
srin po'i kha gnon pad+ma thod phreng sogs :
sku gcig mtshan brgya rnam pa cir bstan kyang :
ngo bo bde ba chen po 'di yin pas :
zhes gu ru'i mtshan dang sku'i rnam 'gyur thams cad kyi 'phro gzhi rtsa ba'i lha yin zhing /
'di nyid bsgom bzlas byas pa'i phan yon kyang gzhung las /
'dis ni gnas skabs sems kyi sdug bsngal dang :
snying rlung snying gzer smyo 'bog rnam rtog 'tshubs :
bying rmugs 'thibs dang rtsa rlung gegs rnams sel :
lus sems bde zhing rtsa rlung thig le rgyas :
longs spyod nor 'du 'khor mang bkra shis shing :
nad med tshe yi dpal la longs spyod 'gyur :
mthar thug bde ba chen po'i ye shes brnyes :
'og min pad+ma drwa bar rdzogs sangs rgyas :
zhes gsungs pa ltar dgos pa chen po dang ldan pa'i gdams ngag zab mo'i smin byed bsgrub pa la sogs mtshams sbyar nas maN+Dal 'bul du gzhug
/slob dpon dang dkyil 'khor gyi gtso bo dbyer med pa la dad mos drag pos gsol ba 'debs pa 'di'i rjes zlos mdzod :
sangs rgyas kun gyi ngo bo nyid :
bde chen ye shes bla ma lhas :
dkyil 'khor chen por 'jug pa dang :
smin cing grol bar mdzad du gsol :
lan gsum /
rgyud dag par bya ba'i slad du :
bla ma gu ru bde ba chen po la rtsa gsum rgyal ba rgya mtshos bskor te bzhugs pa'i spyan sngar skyabs su 'gro ba dang byang chub mchog tu sems bskyed par bgyi'o snyam pas 'di'i rjes zlos /
na mo :
bdag dang mkha' mnyam sogs lan gsum /
yan lag bdun pa'i don rjes su dran pas gsag sbyang spel gsum bya ba'i 'dun pas 'di'i rjes zlos /
ho :
bla ma rtsa gsum lha tshogs la :
mi phyed gus pas phyag 'tshal lo :
phyi nang gsang ba'i mchod pa 'bul :
sdig sgrib nyes ltung mthol zhing bshags :
byang chub spyod la rjes yi rang :
chos kyi 'khor lo bskor bar bskul :
mya ngan mi 'da' bzhugs gsol 'debs :
dge tshogs chos dbyings snying por bsngo :
lan gsum /
so byang sngags gsum gyis bsdus pa'i sdom pa gsum legs par blangs nas tshul bzhin bsrung bar bgyi'o snyams pas 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtang na :
bdag la byin gyis brlab tu gsol :
lan gsum /
de ltar rgyud dag par bya ba sngon du song nas /
dbang gi gzhir gyur pa ye shes pa dbab pa la khyed rang rnams sgo gsum gyi gnad legs par bcun la dmigs pa 'di rtse gcig tu sgoms shig
/oM h+ya grI ba hU~M phaT:
oM swa b+hA ba sogs /
slob ma mi dmigs stong pa'i ngang :
dbang chen rta mgrin sku mdog dmar :
gri thod 'dzin cing gar bsgyur ba :
thugs kar g.yung drung g.yon du 'khor :
steng du phag mo gar byed pa :
bsgom zhing slob dpon bde ba che :
dngos yin snyam du mos gus kyi :
gdung shugs drag po bskyed pa'i mthus :
thugs ka'i hUM las 'od zer dmar :
phyogs bcu'i sangs rgyas zhing kun 'phros :
khyad par rnga yab dpal ri nas :
o rgyan bzhugs pa'i thugs kar phog :
thams cad thugs dam bskul byas te :
sku gsung thugs kyi phyag rgya rnams :
char ltar babs te slob ma yi :
ba spu'i khung bu nas zhugs te :
lus gang snying ga'i phag mo la :
sib sib thim pas ye shes bskyed :
bzod med bde ba 'bar bar gyur :
rol mo dang spos kyis bskul la spro na spyan 'dren tshigs bcad dbyangs bcas brjod /
bsdu na thod phreng rtsal gyi sngags sham du /
dz+nyA na A be sha ya a A:
zhes yang yang brjod pas byin dbab /
hU~M hU~M hU~M zhes pas byin bsdu /
dzaHhU~M baM hoHsa dbyer med du bstim /
rdo rje spyi bor rgya gram du bzhag pa'am me tog 'thor ba dang bcas /
tiSh+Tha badzra :
zhes brjod pas brtan par byas pa'i mos pa mdzod /
de nas dngos gzhi'i dbang bskur ba la /
'di ltar bum pa la sogs pa'i dbang rdzas lnga po re re bzhin gnas gsum du bzhag nas mthar tshig don ngo sprad de rim pa bzhin dbang bzhi'i bdag nyid can du bskur ba la rnam pa nyi shus byang chub pa zhes bya ba yin pas slob dpon dang gu ru bde ba chen po dbyer med pas dbang rnams rim par  bskur bar mos shig
/rnam bum la sogs pa'i dbang rdzas rnams 'og gi tshig mtshungs su gnas gsum du bzhag cing bum chu dang dbang rdzas sbyin pa sogs phyag len ltar bya bzhin /
oM:
chos sku thig le nyag gcig bum pa zlum :
rig rtsal gzugs sku 'gag med bcud du 'khyil :
sku yi byin rlabs bum pa'i dbang bskur pas :
snang stong zung 'jug ye shes mngon gyur shog :
kA ya ma hA su kha a b+hi Shiny+tsa oM:
de ltar bum pa spyi bor bzhag cing khrus byas pas bum dbang /
mgrin par bzhag cing bum chu sbyin pa gsang dbang /
snying gar gtad cing tshig don ngo sprad pa ni /
sems nyid spros pa thams cad dang bral ba mtshon pa'i bum pa zlum po skye med rtogs pa don dam mtshon byed chus bkang ste bskur bas /
dug gsum bag chags dang bcas pa dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
lus lhar smin par byed pa sku bum pa la brten pa'i dbang bzhi rdzogs pa yin no //
thod pa'i bdud rtsi thogs la /
A:
b+han+d+ha zlum po bde chen yum gyi mkhar :
rig pa byang chub sems kyi bdud rtsis gtams :
gsung gi byin rlabs gsang ba'i dbang bskur pas :
gsal stong zung 'jug ye shes mngon gyur shog :
wA ka ma hA su kha a b+hi Shiny+tsa A:
de ltar thod pa spyi bor bzhag pa bum dbang /
mgrin par bzhag nas bdud rtsi blud pa gsang dbang /
snying gar gtad nas tshig don ngo sprad pa ni /
sems chos dbyings thig le nyag gcig mtshon pa'i thod pa zlum po'i nang du /
gzhi nyon mongs lnga ngo bo sha lnga ye shes lngar rang rig pa sku lnga'i bdag nyid 'chi med kyi go 'phang brnyes par mtshon pa bdud rtsis bkang ste dbang bskur bas rnam rtog dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
ngag sngags su smin par byed pa gsung gsang ba la brten pa'i dbang bzhi rdzogs pa yin no //
me long gi dkyil 'khor thogs la /
hU~M:
chos dbyings rnam thar gsum ldan me long zlum :
dga' bzhi'i rig rtsal ma 'gag sngags kyis brgyan :
thugs kyi dgongs pa gsum pa'i dbang bskur pas :
bde stong zung 'jug ye shes mngon gyur shog :
tsit+ta ma hA su kha a b+hi Shiny+tsa hU~M:
de ltar me long spyi bor bzhag cing dpral bar thig le bkod pa bum dbang /
mgrin par bzhag cing thig le byas pa gsang dbang /
snying khar bzhag cing thig le byas te rig pa gsal la ma 'gag par ngo sprad pa ni /
sems nyid chos sku dri med mtshon byed me long g.ya' dag zlum po la /
kun rdzob sgyu ma lta bu dang /
rnam kun mchog ldan gyi stong nyid gzugs brnyan ci yang shar bar mtshon pa'i tshom bu sngags bcas kyis brgyan pas dbang bskur bas gsal ba la stong pas rgyas thebs par shes pa shes rab ye shes kyi dbang /
sems bde gsal mi rtog pa'i nyams skyes pa ni dbang bzhi pa ste /
yid thugs su smin par byed pa shes rab ye shes la brten pa'i dbang bzhi rdzogs pa yin no //
gtor chen thogs la /
hrI:
gtor ma zlum po dbyings kyi gzhal yas su :
rang byung rig pa lha yi tshogs rnams bzhugs :
yon tan lhun rdzogs brda yi dbang bskur pas :
rig stong zung 'jug ye shes mngon gyur shog :
d+harma d+hA tu ma hA su kha a b+hi Shiny+tsa hrI:
de ltar gtor ma spyi bor bzhag pa bum dbang /
mgrin par gtad nas gtor zan myong ba gsang dbang /
snying gar gtad de tshig don ngo sprad pa ni /
dbyings stong pa nyid mtshon pa'i gtor snod du /
rig pa ye shes lnga mtshon pa'i gtor chen rtsa ba gsum gyi rnam pas dbang bskur bas /
bral ba dang rnam par smin pa'i yon tan rdzogs par shes pa shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
spangs rtogs yongs rdzogs su byed pa yon tan gtor ma la brten pa'i dbang bzhi rdzogs pa yin no //
sku tshab thogs la /
ho :
chos dbyings ngang las longs spyod rdzogs pa'i sku :
rig gdangs sprul pa'i dkyil 'khor bsam yas shar :
phrin las rig rtsal don gyi dbang bskur pas :
dbyings rig zung 'jug ye shes mngon gyur shog :
dz+nyA na d+hA tu ma hA su kha a b+hi Shiny+tsa ho :
de ltar sku 'bag ye shes kyi sku dngos su gsal ba spyi bor bzhag pa bum dbang /
mgrin par bzhag pa gsang dbang /
snying gar bzhag ste bla ma dang rang sems dbyer med du ngo sprad pa ni /
rang rig gi ngo bo sgrib gnyis kyi 'ching bas ye nas gos ma myong ba mtshon bya don gyi kun bzang pad+ma 'byung gnas dang ro gcig tu bzhugs kyang /
rnam 'gyur glo bur ba'i dri ma sbyang ba'i phyir mtshon byed brda yi bla mas bdag dang slob ma'i rgyud byin gyis brlabs par shes pa shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
'gro 'dul las rab 'byams 'grub pa phrin las sku 'bag la brten pa'i dbang bzhi rdzogs pa yin no //
de rnams kyi sgo nas rtsa ba'i dbang rnam pa lnga la nang gses kyi ldog cha dbang bzhi'i nges pas phye ba'i rnam pa nyi shus byang chub pa zhes bya ste /
bla ma'i dbang chen rab 'byams chig rdzogs su bskur bas dbang bzhi'i mngon par rtogs pa'i byin rlabs thod rgal du thob par 'gyur ba yin no //
shis pa brjod /
de dag gis gu ru bde ba chen po la brten pa'i byin rlabs dbang bskur gyi rim pa legs par grub pa yin pas sogs kyis mtshams sbyar la /
dam tshig khas blangs /
gtang rag maN+Dal sogs spyi ltar byas la mthar dbyung /
rjes tshogs mchod 'bul ba spro na /
raM yaM khaM/
bdag nyid lhar gsal thugs ka'i sa bon las :
raM yaM khaM 'phros tshogs rdzas dngos 'dzin sbyangs :
'bru gsum 'od kyis ye shes bdud rtsir bsgyur :
'dod yon mchod sprin nam mkha' gang bar gyur :
oM AHhU~M:
hU~M hU~M hU~M:
bzhengs shig sku gsum rgyal ba rgya mtsho'i tshogs :
'od gsal spros dang bral ba'i ngang nyid las :
bdag cag tshogs gsag sgrib pa sbyong slad du :
ye shes sgyu mar rol bzhin gshegs su gsol :
badzra sa ma ya dzaHdza :
oM AHhU~M:
tshogs kyi ngo bo ye shes bdud rtsi'i sprin :
rnam pa 'dod yon lha mos nam mkha' gang :
zag med bde ba chen po'i longs spyod 'dis :
rtsa gsum dkyil 'khor lha tshogs mnyes gyur cig :
sarba ga Na tsakra pU dza ho :
ho :
thogs med bsags pa'i sdig sgrib nyes ltung dang :
khyad par rtsa ba yan lag dam tshig las :
'gal zhing nyams par gyur pa thams cad kun :
'dod yon tshogs kyi mchod pas bskang zhing bshags :
sa ma ya shud+d+he a :
hU~M:
dpal chen thugs sprul rdo rje'i ging ka ras :
gzung 'dzin gdon bgegs tshogs rnams bkug cing bstims :
'od gsal dbyings su bsgral pa'i sha khrag rus :
rtsa gsum dkyil 'khor lha tshogs zhal du bstabs :
sarba big+h+nAn sha trUM mA ra ya kha kha khA hi khA hi :
ha ha hi hi hU~M hU~M phaT:
b+h+yo :
dpal gyi bka' nyan pho nya'i tshogs :
lhag ma'i longs spyod 'di gsol la :
sngon tshe g.yar dam bcas pa bzhin :
bar chad kun sol mthun rkyen spel :
ma ma hrIM hrIM ba liM ta khA hi :
zhes phul /
rjes chog mchod bstod dang nongs bshags bya /
rten yod na mdun bskyed brtan bzhugs /
bdag bskyed /
hU~M hU~M hU~M:gis 'od gsal du bsdu /
phaT phaT phaT:kyis gnyug ma'i lha skur ldang /
bsngo smon dang shis brjod ni /
ho :
rig 'dzin bla ma'i dkyil 'khor bsgrubs pa'i mthus :
bdag dang mtha' yas sems can ma lus kun :
phrin las rnam bzhi lhun gyis grub pa dang :
'od gsal chos sku'i dbyings su grol bar shog :
rtsa brgyud bla ma'i byin rlabs snying la zhugs :
yi dam mkha' 'gro lus dang grib bzhin 'grogs :
chos skyong srung mas bar chad kun bsal nas :
mchog thun dngos grub 'grub pa'i bkra shis shog :
ces brjod la dge legs su bya'o //
'di nyid gter chen mchog gyur gling pa sde dge'i rgyal khab tu bzhugs pa'i skabs dgos pa'i dbang gis rtsa ba tsam gtan la phab cing /
dbang bskur thugs thog nas bstsal pa zab dbang thun mong ma yin pa zhig snang yang de skabs yi ger 'khod pa ma byung /
phyis su rje bla ma pad+ma 'od gsal mdo sngags gling pas shog ser gzigs nas dbang chog brda bsgyur dang dbang bskur 'di ltar bka' drin bstsal pa ste /
bdag bskyed tsam la gter gzhung kho nas 'thus shing /
sngon du skyabs sems dang /
rjes su bsdu ldang dge bsngo rnams sbyar /
de'ang skyes pas nyams su len na yab rta mgrin la yum phag mos 'khyud pa bskyed /
bud med kyis nyams su len na go ldog lha skyed gzhung bzhin bya ba zhal rgyun no //
dbang bskur skabs phrin las med ka med du song bas thugs sgrub phrin las snying pos kha bskangs pa'o //
snying la nyal ba'i sdug bsngal nad //
bde chen bdud rtsis bcud 'dis gsos //
byang chub dga' ba rgyas pa yis //
srid pa'i zug rngu 'byin gyur cig
/gdams zab khyad par can 'di nyid rgyun la phan pa'i lhag mos kyis pad+ma gar dbang phrin las 'gro 'dul rtsal gyis tsa 'dra rin chen brag gi sgrub gnas su bgyis pa dge legs 'phel //

//
