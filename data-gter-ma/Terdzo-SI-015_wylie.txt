sngags srung ma'i gtor 'bul khyer bde bzhugs so //
na mo badzra d+hA ra ya /
'dir rdzogs pa chen po a ti zab don snying po'i bka' srung ye shes kyi ma mo sngags kyi srung ma'i mchod gtor bya bar 'dod pas /
gtsang ma'i stegs la gtor ma gru gsum sha khrag gis brgyan pa dang /
sman phud rak+ta nyer spyod lnga sogs mchod rdzas rnams tshogs par byas la /
yi dam gang rung gi bdag bskyed sngon du 'gro bas mchod gtor rnams byin gyis brlab /
swa b+hA was sbyang /
mdun du khrag mtsho keng rus khrir :
pad nyi'i gdan la trag yig las :
e ka tsA ti smug nag mdog :
'jigs tshul zhal gcig phyag gnyis ma :
ral gcig spyan gcig nu ma gcig :
mche gcig mi bzad khro tshul can :
phyag g.yas zhing gi dbyug pa 'phyar :
g.yon pas tsit+ta lcags spyang 'gyed :
gcer bu dur khrod rgyan cha dang :
'ja' tshon ber dang sprin dkar gsol :
brkyang bskum stabs kyis gnas par bsgom :
de'i spyi bor oM/
mgrin par AH
snying gar hU~M/
hU~M las 'od zer 'phros pas sngags kyi srung ma 'khor bcas spyan drangs par bsam la /
b+h+yo :
dad pa dang ni dam tshig gis :
sngags srung khro mo rag gdong ma :
dbyings kyi ma mo drag rtsal can :
dam tshig dbang gis spyan 'dren na :
sngon gyi zhal bzhes dam bcas bzhin :
bstan pa bsrung phyir gshegs su gsol :
oM ro ru e ka tsA ti snying kha rag mo ru lu ru lu hU~M b+h+yo hU~M dzaHdza :
zhes spyan drangs /
trag rak+sha sa ma ya tiSh+Than+tus bzhugs su gsol /
ar+g+haM nas shab+da'i bar gyis phyi mchod dang /
ma hA pany+tsa a mr-ita khA hi /
ma hA rak+ta khA hi zhes sman raka 'bul /
'bod sngags mthar sa pa ri wA ra i dam ba liM ta kha kha khA hi khA hi /
zhes btags pa gsum mam bdun gyis gtor ma 'bul /
bstod pa ni /
b+h+yo /
bskal pa'i me ltar 'bar ba'i dur khrod na //
shin tu gsod pa'i smug nag khros ma ni //
nam mkha'i gzugs can lho sprin gos su gyon //
tsit+ta za zhing dam nyams snying khrag 'dren //
zhing chung dbyug pas dgra snying tshal par 'gems //
'jigs byed chen po ral pa'i thor tshugs can //
dpral na spyan gcig srid gsum khung nas 'byin //
zhal na tshems gcig dgra bo'i srog gcod ma //
brang na nu gcig sgrub mchog bu bzhin skyong //
sha khrag longs spyod dmar gtor 'di gsol la //
dam tshig dbang gis dam nyams gshed ma mdzod //
ma mo srog la dgyes phyir 'di gsol la //
bdag gis bcol pa'i phrin las sgrub par mdzod //
dam tshig dus la bab bo sa ma ya //
zhes bstod nas /
sngags srung ma mo 'khor dang bcas pa yis :
gsang chen bstan pa dar zhing rgyas pa dang :
bdag cag 'gal rkyen kun zhi mthun pa'i rkyen :
ma tshang med 'byor bsam don lhun grub mdzod :
ces gsol zhing gtor ma stob pa dang bzod gsol gshegs bsdu rnams bya'o //
zhes pa'ang rig pa 'dzin pa 'gyur med rdo rjes sbyar pa dge legs 'phel bar gyur cig //
/
