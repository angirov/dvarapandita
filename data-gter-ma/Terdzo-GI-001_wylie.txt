@#//
'ja' tshon lugs kyi seng gdong ma'i dbang rA ga a s+yas byas pa yod //
bka' rgya dam /
na mo dz+nyA na d+hA ki nI ye /
dkon mchog spyi 'dus kyi 'grel pa 'ja' tshon pa nyid kyis mdzad pa las /
gu ru drag po dang /
seng gdong ma'i dbang /
dbang rdzas gong dang mtshungs /
snying po dang tshig phran bu cung zad bsgyur shes par bya'o //
rgyas par 'dod na gter kha gzhan nas zur tsam sab kyang 'gal ba med gsungs pas /
dbang rdzas bum pa gtor ma sogs bsham /
dkon mchog spyi 'dus zhi drag rim par gnas 'gyur nas seng gdong ma 'don pa'i tshe /
bdag mdun bum pa gtor ma seng gdong mar gsal btab nas bsnyen pa ci mang bzla /
bum lha 'od du zhu ba bum chur bsam /
de nas slob ma 'dus nas khrus byas maN+Dal phul nas /
'o na da lam khyod rnams la ye shes kyi mkha' 'gro seng gdong ma'i dbang bskur ba yin te /
de'i lo rgyus gter gzhung las /
'di ni gnam lcags thog gi rgyud ces bya ba rdo rje phag mos gsang ba'i bdag po la gsungs te :
gsang bdag gis mchod rten bum pa can du sbas :
de'i tshe o rgyan bdag lo bdun brgya lon pa'i tshe gter nas gdan drangs te :
mu stegs ston pa lnga brgya lang ka'i rgyal po dang bcas pa rang mthu rang la zug ste phung :
yul der mu stegs kyi ming yang med par nang pa'i bstan pa la btsud pa'o :
yi ge bcu bzhi pa 'di yungs dkar la sngags na rang gzhan srung ba'i mchog tu 'gyur ro :
mdor na srung zlog bsad gsum gyi mthar thug yin no :
zhes dang /
che ba'i yon tan 'di ltar ro :
'di yis yid bzhin bsgrubs pas nor bu yin :
byad mas gcod med nam mkha' stong pa yin :
gar brgyab thogs med rdo rje pha lam yin :
gar phog rdo rje'i sgyogs dang 'dra :
lus btags rdo rje pha lam yin :
zlog pa kun gyi yang snying yin :
mthu byad 'jig rten pa rnams dang :
ye shes pa yi yang zlog yin :
ngan sngags gang gis kyang mi tshugs :
'di 'og lan gcig 'dzul ba na :
phra men ma yi ngan sngags zlog :
sde brgyad ma mo smos ci dgos :
phra men phur thogs stong dang 'gras kyang kho rang phung :
spyi bo mgul lam lus la ni :
yod na rdo rje pha lam 'dra :
zhes dang /
zlog pa'i nang nas yang zlog yin :
mthu dang rbod gtong ngan sngags rigs :
gang gis kyang ni mi tshugs so :
'di'i 'og tu lan gcig 'dzul bas kyang :
phra men ma stong la gtad kyang nyes pa mi 'ong :
pad+ma bdag gi snying thig 'di :
lus la btags pas gang dang 'gras kyang gnod mi tshugs :
mthu byed pa yi byur du dbab :
pad+ma 'byung gnas bdag la yang :
zlog pa 'di las zab pa med :
sngags nag stong gi rbod gtong byas kyang gang gis mi tshugs pa rdo rje'i gur du 'gyur ro :
'di ni mkha' 'gro ma 'bum gyi srog spu gri'i 'khor lo dang 'dra ste nus pa gsang ba'i bdag por mtshungs so :
mkha' 'gro 'bum gyi srog thig go :
byad kha thams cad zlog pa dang :
zas nor longs spyod 'phel ba yin :
zlog pa gzhan las khyad par 'phags :
bdag 'dra o rgyan pad+ma la :
srung zlog khri dang stong yod kyang :
'di las zab pa yod ma yin :
bdag gi lus ngag bsrung ba dang :
dgra yi nus pa bshig pa dang :
sde brgyad las la 'gyed pa yi :
rang gshed gnad kyi man ngag go :
'di ni ban bon mchu chings te :
brgya yis bde bar gshegs pa stong gi nus pa zlog :
nyi shu rtsa gcig gis gang zag brgya yi nus pa zlog :
pha tha nus pa che na shin tu rno :
'di ni mkha' 'gro ma'i zlog pa gnas lcags spu gri bya ba yin :
yang na zlog pa'i srog yig 'di :
gser gyis bris nas lus la 'chang :
zhag rer tshar bdun re bzlas na :
sngags bon stong gis rbad na yang :
nam mkha' bzhin du gnod mi srid :
zlog pa spu gri'i so dang 'dra :
nam mkha' bzhin du 'gyur ba dkon :
thugs kyi gsang gter a tham rgya :
zhes gsungs so //
des na dbang 'di ni shin tu bka' gnyan te /
ban bon gyi mchu chings yin pas mang na bstan pa la gnod /
mkha' 'gro stong gi srog sngags yin pas mang du spel mi rung /
de lta bu'i dbang zhu ba'i phyir maN+Dal phul /
da skyabs 'gro sems bskyed 'di'i rjes zlos mdzod /
oM AHhU~M:
skyabs gnas dam pa rnams la skyabs su mchi :
rgyud drug 'khor bar 'khyams pa'i pha ma rnams :
bzod med gdung bas sangs rgyas thob bya'i phyir :
kun kyang byang chub mchog tu sems bskyed do :
de lan gsum dang /
da dbang zhu ba'i phyir rjes zlos mdzod /
e ma ho :
DA ki spyi 'dus siM ha ni :
rigs rnams kun bdag rnal 'byor ma :
dpa' mo chen mos rjes su zungs :
dbang gi smin grol dngos grub stsol :
lan gsum /
de ltar yin na he ru ka'i :
dal du su zhugs smin par bya'o :
bla med yang gsang byin rlabs 'di :
gnas khang 'di yi phyi rol du :
dam med pa la smra mi rung :
de phyir snying nas bro bor cig :
badzra rak+Sha si hU~M:
sa ma ya :
i dan na ra kan :
slob ma lhar bskyed pa ni las bum ku shas slob ma bran la /
da khyed rang rnams skad cig gis ye shes kyi mkha' 'gro ma seng ge'i gdong pa can :
sku mdog mthing nag zhal gcig phyag gnyis g.yas gri gug nam mkhar phyar zhing g.yon thod khrag thugs kar bsnams pa /
gru mo na sku'i tshad dang mnyam pa'i kha T+wAM ka la dril bu 'phan rtse gsum pa 'phyang ba /
seng zhal gnam du gdangs pa'i kha nas dug gi kha rlangs 'thul bas gdug pa can thams cad myos par byed pa /
mi mgo skam po lngas dbu brgyan pa /
rlon pa lnga bcu'i do shal can /
rus pa'i rgyan cha lngas brgyan pa /
ljags 'gril ba /
mche ba gtsigs pa /
smin ma dang dbu skra dmar ser gyen du 'bar zhing thur du 'phyang ba /
spyan gsum dmar la zlum pa /
zhabs g.yon brkyang ba'i brla la g.yas bskum pa'i sor mo rnams gtad de ye shes kyi me 'bar ba'i dbus na bzhugs pa de'i spyi bor oM/
mgrin par AH
thugs kar hU~M/
de las 'od 'phros nub phyogs o rgyan gyi yul la sogs pa yul nyi shu rtsa bzhi nas /
mkha' 'gro seng gdong ma'i sku che phra sna tshogs pa kha ba bu yug ltar spyan drangs nas khyed rang rnams la sib sib thim par sgoms /
spos rol mo dbyangs dang bcas /
hU~M:
byin chen ngo mtshar mchog gi gnas :
nyi shu rtsa bzhi'i gnas mchog nas :
bar chad sel zhing phrin las sgrub :
ma mo mkha' 'gros byin phob cig :
oM AHhU~M DA ki siM ha mu kha badzra A we sha ya a A:
zhes ci mang brjod /
rdo rje me tog spyi bor bzhag
/tiSh+Tha badzra :
dbang rdzas ni dkon mchog spyi 'dus ltar te /
sngags badzra gu ru'i mal du oM AHhU~M DA ki siM ha mu kha sbyar ba ma gtogs 'dra /
bum pa spyi bor bzhag la /
hU~M:
ye shes DA ki rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
sku yi smin mtshams oM dkar las :
'od zer skar mda' chad pa ltar :
skal ldan lus la gnyis med thim :
bum dbang thob nas snang stong bsgom :
seng ge'i gdong can sku yi dbang thob shog :
oM AHhU~M DA ki siM ha mu kha kA ya a b+hi Shiny+tsa hU~M:
des khyed rang rnams kyis lus kyi sgo nas bsags pa'i sdig sgrib dag
/lus la gnod cing 'tshe ba'i gdon bgegs thams cad zhi /
sku'i dbang thob /
lus lha yi skur bsgom pa la dbang /
'bras bu sprul pa'i sku 'grub pa'i skal pa can du byas pa'o //
de nas b+han+d+ha mgrin par bzhag la /
hrI:
ye shes DA ki rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
gsung gi ljags steng AHdmar las :
'od zer mar me'i rtse mo ltar :
skal ldan lce la gnyis med thim :
gsang dbang thob nas sngags rlung bsgom :
seng ge'i gdong can gsung gi dbang thob shog :
oM AHhU~M DA ki siM ha mu kha wA ka a b+hi Shiny+tsa hU~M:
mgrin par bskur /
des khyed rang rnams kyis ngag gi sgo nas bsags pa'i sdig sgrib dag
/ngag la gnod cing 'tshe ba'i 'gal rkyen zhi /
gsung gi dbang thob /
ngag sngags bzla bar dbang /
'bras bu gsung dbyangs yan lag drug cu dang ldan pa longs spyod rdzogs pa'i sku thob pa'i skal pa can du byas pa'o //
de nas kha T+wAM snying gar bzhag la /
hrI:
ye shes DA ki rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
thugs kyi hU~M sngon 'od 'bar las :
'od zer spos reng dud pa ltar :
skal ldan sems la gnyis med thim :
shes rab ye shes dbang thob gsal stong bsgom :
seng ge'i gdong can thugs kyi dbang thob shog :
oM AHhU~M DA ki siM ha mu kha tsit+ta a b+hi Shiny+tsa hU~M:
dkar nag mtshams su bskur /
des khyed rang rnams kyis yid kyi sgo nas bsags pa'i sdig sgrib dag
/yid la gnod cing 'tshe ba'i 'gal rkyen zhi /
thugs kyi dbang thob /
yid ting 'dzin bsgom pa la dbang /
'bras bu chos kyi sku'i sa bon rgyud la bzhag pa'o //
de nas gnas lngar thod pa shel rdo rdo rje bzhag la /
hrI:
ye shes DA ki'i sku gsung thugs yon tan :
phrin las 'dus pa'i 'od zer ni :
nam mkha' chu la 'ja' shar ltar :
skal ldan gnas lngar gnyis med thim :
dbang bzhi ye shes rdzogs chen bsgom :
seng ge'i gdong can rang bzhin dbang thob shog :
oM AHhU~M DA ki siM ha mu kha sarba d+harma a b+hi Shiny+tsa hU~M:
zhes gnas lnga'am lte bar bskur /
des bsags pa cha mnyam gyi sgrib pa dag
/tshe bsod nams la bar du gcod pa zhi /
dbang bzhi yongs su rdzogs pa thob /
'bras bu ngo bo nyid kyi sku 'grub pa'i skal pa dang ldan par byas pa'o //
de nas seng gdong ma rigs lnga'i tsaka li yod na gnas so sor bzhag
/med na gtor ma bzhag la /
da mdun bskyed seng gdong ma'i dpral ba nas seng gdong dkar mo sku chung la yan lag dod pa'i tshogs dpag tu med pa 'phros /
khyed rang rnams kyi dpral bar thim par sgoms shig
/hU~M b+h+yo :
dus gsum rgyal ba'i yum gcig seng gdong ma :
ston zla'i mdog can 'od zer sprul pa 'gyed :
mthong dang dran pa tsam gyis ye shes skyed :
skal ldan bu la lus dang grib ma'i tshul :
mi 'bral byin rlabs sku yi dbang thob shog :
oM AHhU~M DA ki siM ha mu kha kA ya a b+hi Shiny+tsa hU~M:
spyi bor bskur /
yang mdun bskyed seng gdong ma'i mgrin pa nas seng gdong ma dmar mo sku chung la yan lag dod pa'i tshogs dpag tu med pa 'phros /
khyed rang rnams kyi mgrin par thim par sgoms shig
/hU~M b+h+yo :
dus gsum rgyal ba'i yum gcig seng gdong ma :
rA ga'i mdog can 'od zer sprul pa 'gyed :
mthong dang dran pa tsam gyis ye shes skyed :
skal ldan bu la lus dang grib ma'i tshul :
mi 'bral byin rlabs gsung gi dbang thob shog :
oM AHhU~M DA ki siM ha mu kha wA ka a b+hi Shiny+tsa hU~M:
mgrin par bskur /
yang mdun bskyed seng gdong ma'i thugs ka nas seng gdong ma mthing ga sku chung la yan lag dod pa'i tshogs dpag tu med pa 'phros /
khyed rang rnams kyi snying gar thim par sgoms shig
/hU~M b+h+yo :
dus gsum rgyal ba'i yum gcig seng gdong ma :
nam mkha'i mdog can 'od zer sprul pa 'gyed :
mthong dang dran pa tsam gyis ye shes skyed :
skal ldan bu la lus dang grib ma'i tshul :
mi 'bral byin rlabs thugs kyi dbang thob shog :
oM AHhU~M DA ki siM ha mu kha tsit+ta a b+hi Shiny+tsa hU~M:
snying gar bskur /
yang mdun bskyed seng gdong ma'i lte ba nas seng gdong ma ser mo sku chung la yan lag dod pa'i tshogs dpag tu med pa 'phros /
khyed rang rnams kyi lte bar thim par sgoms shig
/hU~M b+h+yo :
dus gsum rgyal ba'i yum gcig seng gdong ma :
gser gyi mdog can 'od zer sprul pa 'gyed :
mthong dang dran pa tsam gyis ye shes skyed :
skal ldan bu la lus dang grib ma'i tshul :
mi 'bral byin rlabs yon tan dbang thob shog :
oM AHhU~M DA ki siM ha mu kha gu Na a b+hi Shiny+tsa hU~M:
lte bar bskur /
yang mdun bskyed seng gdong ma'i gsang ba nas seng gdong ma mar gad kyi mdog can sku chung la yan lag dod pa'i tshogs dpag tu med pa 'phros /
khyed rang rnams kyi gsang bar thim par sgoms shig
/hU~M b+h+yo :
dus gsum rgyal ba'i yum gcig seng gdong ma :
mar gad mdog can 'od zer sprul pa 'gyed :
mthong dang dran pa tsam gyis ye shes skyed :
skal ldan bu la lus dang grib ma'i tshul :
mi 'bral byin rlabs phrin las dbang thob shog :
oM AHhU~M DA ki siM ha mu kha karma a b+hi Shiny+tsa hU~M:
gsang gnas su bskur ro //
gtor ma 'di nyid sngar smros ma thag pa'i mtshan nyid can gyi mkha' 'gro seng gdong ma 'khor DA ki bye ba 'bum dang bcas pa /
steng gi cha la brgyud pa'i bla ma dang bcas pa spyi bor byon nas byin gyis rlob cing dbang bskur bar sgoms shig
/bcom ldan 'das drug pa rdo rje 'chang /
rdo rje rnal 'byor ma /
gsang ba'i bdag po phyag na rdo rje /
mkha' 'gro bdud 'dul ma /
gu ru pad+ma 'byung gnas /
mkha' 'gro ye shes mtsho rgyal /
nyang ban ting 'dzin bzang po /
sngags 'chang hU~M nag me 'bar la sogs pa brgyud pa'i bla ma rnams dang /
ma ye shes kyi mkha' 'gro seng ge'i gdong pa can /
stag gi gdong pa can /
dom gyi gdong pa can /
rigs bzhi mkha' 'gro seng ge'i gdong can /
phra men seng gdong bcu bzhi /
ri rab sum cu so gnyis kyi grangs dang mnyam pa'i mkha' 'gro ma rnams kyis byin gyis brlab tu gsol /
byad kha phur kha zor kha gtad mnan rlung 'khor phra men ngag mnan sel nag ban byad bon byad dmod byad thams cad phyir zlog pa dang srung bar mdzad du gsol /
bdud bzhi'i g.yul las rnam par rgyal bar mdzad du gsol /
oM AHhU~M DA ki siM ha mu kha kA ya wA ka tsit+ta sarba a b+hi Shiny+tsa hU~M/
khyed rang rnams kyis me tog gi phreng ba zhig phul ba'i mos pas rjes zlos mdzod /
lha mo bdag gis bzung lags kyis :
bdag la 'go bar mdzad du gsol :
lan gsum /
da mdun bskyed dang slob dpon tha mi dad pa'i thugs ka nas sngags phreng 'phros /
lus la sngags kyi go char gyur te /
spyi bor aHkaH
mgrin par saHmaH
snying gar raHtsaH
lte bar shaHdaH
gsang gnas su raHsaH
brla gnyis la maHraHyaHphaTaH
de rnams las 'od zer dang mtshon cha 'khrugs te mched pas bar chad thams cad rdul phran bzhin du song bar bsgoms la /
aHkaHsaHmaHraHtsaHshaHdaHraHsaHmaHraHyaHphaTaH
rjes zlos lan gsum bya /
rdo rje me tog mgor bzhag la /
lha mo 'di la bstsal lags kyis :
'di la 'go bar mdzad du gsol :
sngags kyi dngos grub bstsal du gsol :
zhes me tog 'thor zhing /
des seng gdong ma'i dbang legs par grub pa yin pas /
'di nyid yi dam du gzung ba'i mos pas rjes zlos mdzod /
gtso bos ji ltar bka' bstsal pa //
de dag thams cad bdag gis bgyi //
gtang rag gi maN+Dal phul /
ces pa 'di ni chos 'di'i bka' bab bla ma rin po che bstan pa dar rgyas kyi dbon po bla ma o rgyan blo gros kyis snga phyir yang yang bskul ba la brten nas /
'ja' tshon pa nyid kyis mdzad pa'i rgya nag sprul sku'i zhus lan yang 'grel snying po gsal byed las gsungs pa bzhin /
a rA gas bsgrigs pa las byad zlog srung zlog sogs kyi zin bris logs su gsal /
'di gnyan pas mang du spel mi rung ba'i ltas byung bas dam par bya /
'di bris nyes 'gal mkha' 'gro'i tshogs la bshags //
dge bas bstan 'dzin sku tshe brtan gyur cig
/sarba mang+galaM///
/
