@#//
rdzogs pa chen po rigs gsum snying tig gi thod rgal sbyang ba'i rim pa rigs gsum mgon po'i dgongs rgyan zhes bya ba bzhugs so //
rdzogs pa chen po rigs gsum snying tig gi thod rgal sbyang ba'i rim pa rigs gsum mgon po'i dgongs rgyan zhes bya ba /
bla ma kun bzang rigs gsum mgon po la phyag 'tshal lo //
ka dag yum dbyings kun khyab bai DUr+Ya yi sa gzhi la //
lhun grub ye shes 'od lnga'i gzhal yas khang pa mdzes pa'i nang //
rig pa'i snying po kun tu bzang po bla ma'i sku mchog la //
'du 'bral med par gus pas phyag 'tshal bka' yi gnang ba stsol //
'gro khams bde gshegs snying po'i dwangs shel ngogs //
ye shes rang gsal 'od zer lnga snang ba //
ma rig gnyis kyis sgrib par gyur pa gang //
man ngag nyi ma'i 'od kyis gsal bar bya //
chos kun stong pa chen po'i bum pa ru //
ye shes sku lnga gnas pa smin slad du //
blo gros ldan rnams 'di la mi 'jug med //
de phyir bsam mi khyab 'di ston la spro /

/de yang man ngag kun gyi mthar thug tshe gcig la sangs rgyas sgrub pa'i thabs tshul /
rdzogs pa chen po'i yang zhun rtags tshad lo zla tsam gyis 'byin par byed pa /
snang bzhi'i lam thod rgal du bgrod pa 'di la gsum /
sngon 'gro dngos gzhi rjes kyi /
dang po lta ba gtan la 'beb pa rgyas pa gzhan du bstan kyang /
'dir yang mdor bsdu ni /
nges 'byung gi bsam pas rgyud sbyangs /
skyabs 'gro sems bskyed kyi gzhi tshugs /
bla slob kyi rten 'brel bzang po 'dzoms /
bla ma sangs rgyas dngos su mthong nas spros med bzhi'i dbang thob pa'i gang zag gnas dben par phyin la bsgom pa ni /
e ma ho :
khams gsum 'khor ba'i sems can rnams :
gzhi ni ka dag kun tu bzang :
lam ni lhun grub rdo rje sems :
'bras bu rigs lnga'i snying po can :
bri gang med par bzhugs pa la :
rang byung chen po'i ye shes rtsal :
rig dang ma rig dbye ba yis :
'khor 'das rgyab gyes gyur pa 'o :
zhes gsungs pas /
'dod khams /
gzugs khams /
gzugs med khams kyi sems can thams cad kyi rigs ni /
ngo bo stong pa ka nas dag pa gzhi~X/
rang bzhin lhun grub ye shes 'od gsal rdo rje sems dpa'i lama~X/
'od gsal ngo bo gcig la ldog pa tha dad kyi ye shes rigs lnga 'bra~Xs bu'i tshul du 'phel 'grib med par gnas /
sus kyang ma byas pa'i rang byung lhun grub 'od gsal ye shes kyi rang ngo rig na dag pa myang 'das dang /
ma rig na gzhan du 'khrul pas 'khor bar 'khyams par gsungs pa ni gzhi'i gnas lugs yin la /
sbyang bya ma rig glo bur gyi dri ma de /
sbyong byed yang dag pa'i lam la zhugs pa ni 'di lta ste /
e ma ho :
sems nyid ma bcos rjen par bud :
chos sku zang thal nyid du gnas :
zhes gsungs pas /
sems skye 'gag gnas gsum la dpyad pas dngos po med par mthong ba dpyad sgom dang /
'jog sgom ni /
sems nyid skad cig ma'i thog tu ma bcos par bzhag pas dngos po gang yang med pa stong sang nge gsal wa le myong rgyu yod pa /
de gnyis dbyer mi phyed pa smra brjod las 'das pa shar bas sems 'gag rig pa rjen par bud pa chos sku de nyid phyi nang gang la'ang 'dzin med zang thal le bar mthong ba ngo rang thog tu sprad pa'o //
rol pa 'gags med shar ba rnams :
chos nyid rgyan du shes par bya :
zhes gsungs pas /
de'i 'dzin med rang gsal du gnas pa'i ngang nas rnam rtog ci shar yang chu dang chu'i rlabs ltar chos nyid rol pa'i rgyan du nges pa thag gcig thog tu gcad pa'o //
gdod nas grol ba'i ngo mtshar can :
rang shar rang grol ngang du bskyang :
zhes gsungs pas /
bzang ngan gyi rtog pa thams cad dgag sgrub med par rang bab tu bzhag pas /
skyes ma thag chu la ri mo ltar dbyings su thim pas 'khrul rtog ye shes su gnas gyur pas ches dka' ba med par grol ba la gdeng grol thog tu bca' ba zhes bya'o //
de ltar sngon 'gro khregs chod kyi lta ba gtan la phab nas /
gnyis pa dngos gzhi thod rgal gyi snang ba rtsal sbyong ba ni /
gzhi'i bzhugs tshul dang lam sbyong tshul gnyis las /
dang po ni /
'gro ba'i mar me ye shes sgron :
gzi brjid chen po 'od gsal ba :
zhes dang /
nang dbyings shel dang 'ja' tshon bzhin :
zhes gsungs pas /
'gro ba'i snying dbus 'od rtsa'i nang du ye shes chen po gnas pa yang /
ngo bo stong pa dang rang bzhin thugs rje gsum gnyis med du bzhugs pa shes rab rang byung gi sgron ma /
rang bzhin gsal ba'i rtsal las 'ja' 'od kyi khang pa dbyings rnam dag gi sgron ma /
de'i dbus su lnga ldan 'od kyi tshom bu rigs lnga'i chos can thig le stong pa'i sgron ma rma bya'i mdongs thig lta bu /
mig gi dbus nas rkyen gyis 'od snang rnams snang bar byed pa'i sgo ni rgyang zhags chu'i sgron ma /
dper na snang dbyings shel gyi dbus su 'ja' 'od gsal ba bzhin rang gi dbyings su bzhugs pa las gzhan du ma grub /
gnyis pa lam sbyong tshul ni /
rkyen gyis phyi ru shar ba la :
gnyis med zung 'jug ngang du bsgom :
zhes pas rgyang zhags sgron ma mig gi sgor rkyen gyis shar ba la gnyis 'dzin rang ngo ma shes pa 'khrul pa yin la /
dbyings rig dbyer med zung 'jug tu bsgoms pas ye shes rang ngo 'phrod nas sangs rgyas par byed pa'i myur lam khyad par 'phags pa'o //
de'i tshul rgyas par bshad na /
thod rgal rig pa'i rtsal bskyed pa :
zhes pas khregs chod kyi don rtogs nas rtsal thod rgal gyis sbyang ba'am bskyed par bya ba la /
lus gnad sku gsum bzhugs stangs bcas :
zhes pa dben pa'i gnas su bya ba dgu phrugs su btang la /
chos sku'i bzhugs stangs lus seng ge ltar 'gying ba'i lag sor bskum pa rkang pa mthil sprad pa'i dbus su bcug ste mig gyen la blta /
longs sku'i bzhugs stangs glang chen nyal ba ltar kha sbubs la pus brang sprad la /
gru mo gnyis sa la btsug
/thal mo gnyis kyis 'gram pa brten la /
mig zur la blta /
mgrin pa an tsam btegs /
sprul sku'i bzhugs stangs drang srong tsog pu /
rkang mthil gnyis sa la sbyar nas lag pa pus mo'i steng du bsnol /
thal mo gnyis gru mor bkab la mig phab la blta /
ngag gnad 'gro 'ong dal bar bslab :
ces pa rlung sna nas mi gtong zhing kha nas drang ba phyi nang mnyam pa /
las dang po bas cung zad nang la bsdams pa rtsol ba drag po min /
mi dge'i rtog pa skye ba dang snying mi dga' ba byung na rlung drag po phyir 'bud cing /
phyir an tsam gzung /
sgo gnad ldog phab zur mig gis :
zhes pa chos sku'i gzigs stangs gyen la gtsug tor rnam par blta ba lta bu /
longs sku'i gzigs stangs zur la bram zes smyug ma srong pa lta bu /
sprul sku'i gzigs stangs thur du phab la drang srong bsam gtan la gnas pa lta bu'o //
yul gnad nam mkha' sprin bral la :
zhes pa nam mkha' sngo sangs su gyur pa dang /
nyi ma rtse shar dang nub kha gnyis kyi zer la gtad pa 'od gsal 'char sla ba'i dgos pa yod /
phyi nang sgron ma bzhi ldan pas :
zhes pa ni /
nam mkha' las byung rang byung ba :
zhes pas nang dbyings ka dag nam mkha' lta bu'i rtsal las byung ba'i rang byung gi dbyings ni /
shes rab ye shes me bo che :
zhes pas /
shes rab ngo bo stong pa /
rang bzhin ye shes 'od gsal /
thugs rje sna tshogs rang grol /
de gsum dbyer med rang gi rig pa ma bcos pa ni shes rab rang byung gi sgron ma /
'od chen rnam par snang bar byed :
ces pa /
rang bzhin gsal ba'i cha las snying nang du 'od lnga'i khang pa gzhi dbyings rnam dag gi sgron ma /
ye shes snang ba lam me ba :
zhes pa /
rig pa rdo rje lu gu rgyud thig le lnga ldan gyi tshom bu rigs lnga'i sku'i chas can ni thig le stong pa'i sgron ma /
'gro ba'i mar me ye shes sgron :
zhes pa /
mig gi a 'bras dbus su ye shes kyi snang ba 'char ba'i sgo rgyang zhags chu'i sgron ma /
sngags mchog sngags bdag rig pa'i rgyal :
zhes pas /
sngags mchog bla med rnams kyang 'di las 'phro ba'i gzhi rig pa'i ye shes mngon sum du rtogs pa man ngag gi rgyal po a ti rdzogs pa chen po /
gsang sngags rgyal po don chen byed :
ces pa gsang sngags 'di nyid 'dzin pa'i rgyal po myur du sangs rgyas pa'i don chen byed pa'i thabs ni /
gtsug tor chen po rmad byung gtsug :
ces pas /
gtsug tor rnam par blta ba'i ting nge 'dzin te /
chos sku'i gzigs stangs sogs gnad du mas 'od gsal rang mdangs mthong bas /
gzi brjid chen po 'od gsal ba :
zhes pas /
khams kyi yon tan 'od gsal gyi rang mdangs gzi brjid chen po mthong bas /
ma rig pa'i mun pa bsal bar byed pa'o //
de yang nang dbyings kyi gdangs las phyir shar ba rnams la gdangs kyi dbyings rig thig gsum sogs sgron mar btags kyang don gzhan nas byung ba ma yin no //
dbyings rig thig ler rab gzir te :
zhes gsungs pas /
gtso bor drang srong bzhugs stangs dang /
gzhan gnyis grogs su brten /
lta stangs kyang thur du phab la blta bar bya /
de yang mig mi 'gul bar yul la glod nas blta ba gnad /
nam mkha' dwangs pa'i nang du dkar lang long shar ba /
ye shes snang ba lam me ba :
zhes pa ltar yin /
de yang dkar lang long las thig le ma mthong na mig gnyis mnyam par thad drang du blta'o //
dbyings khyim ma mthong na nyi ma'i drung nas zur la bltas te /
khad kyis drangs la blta /
dkar shas che na g.yas su ldog
/ser shas che na gyen la /
ljang shas che na g.yon la ldog
/dmar shas che na thur du dbab /
mthing shas che na dbus su dril /
lnga ldan snyoms par gsal na gzigs stangs gang zab las mi g.yo /
nyi ma'i 'og khru gang la /
chos sku'i gzigs stangs bltas pas dbyings 'od khyim du rig pa gser gyi thag pa lta bu'i bar thig le shin tu phra bas brgyan pa shar ba /
longs sku'i gzigs stangs je ring du khrid la thur du sprul sku'i gzigs stangs kyis yun ring por bskyang /
mi brtan 'phral du yal na /
dang po nyi ma'i zur du yun ring por gtad la /
de nas khrid do //
de'i tshe lus bzhugs stangs kyis mi 'gul /
ngag mi smra /
rig pa ma yengs par blta /
snga dro nyi ma'i g.yon du khrid nas dal cig gzhag
/de nas lho la khrid /
de nas nub tu khrid /
de bzhin du dgong mo byang la khrid /
de ltar 'bad pas dang po smin ma'i steng nas shar /
de nas smin mtshams las bral nas mdun thad du za 'og bkram pa ltar shar /
dbyings rig thig gsum phyi nang nges med chal chol du 'char /
de nas dbyings kyi dbus su rig pa rdo rje lu gu rgyud thig ler bcas par /
dbyings kyi do rar rig pa chud //
ces bya ba'o //
de nas dbyings khyim khru gang ba /
thig le mthe bong tsam gnyis sbrel gsum sbrel 'od lnga'i mu khyud can /
rig pa rdo rje lu gu rgyud /
mu tig gi drwa ba drwa phyed lta bu 'char bas /
de ltar phyi 'od lnga sogs dbyings rig gdangs la bltas pas nang gi dug lnga'i rtog pa rang grol rig pa 'od gsal spros bral gyi ngang du gnas pas /
khams kyi yon tan gyi cha snang zhing sangs rgyas sum stong gi 'od zer mthong ba'o //
de yang rtsa bzang ba la thog mar lha sku shar ba dang /
rtsa ngan pa la sbyangs sbyangs pa'i mthar dbyings rig thig gsum tsam shar ba gnyis don la 'dra /
dus ring thung gang yin kyang rim par snang bzhi rdzogs pa mchog go
/sku gsum lam snang mtshon byas nas :
zhes pa dbyings chos sku /
thig le longs sku /
rig pa rdo rje lu gu rgyud sprul skur mtshon cing /
nyin mtshan 'bral med nyams blangs pas :
chos nyid dag pa'i snang ba 'char :
zhes gsungs pa /
nyin mo chos sku'i rten nyi ma /
mtshan mo longs sku'i rten zla ba'i dkyil du gtad pas /
mig gi tshad pa 'phel ba grang bas snyoms shing /
sprul sku'i rten sgron me'i dkyil nas zur du khrid la bltas pas nyin mtshan gyi 'khrul rgyun gcod cing sku gsum du dag pa'i dgos pa yod /
de ltar brtson pas je zhig na nyi ma sogs rten med par 'od snang 'char zhing /
mtshan mo gnyid pa'i skabs su thod rgal gyi snang ba 'char ba 'od gsal gyi snang ba zin pa 'ong /
chos nyid yid dpyod la ma lus pa 'od gsal gyi snang ba dbang po'i mngon sum du gyur pa chos nyid mngon sum mthong ba zhes bya'o //
de tshe phyed sku la sogs pa'i :
nyams snang gong du 'phel ba dang :
zhes gsungs pas /
de yang glang po'i bzhugs stangs dang /
longs sku'i gzigs stangs gtso bor brten la rtse gcig tu sbyangs pas thig le 'od kyi mu khyud mang po'i dbus dkar ser dmar ljang mthing ga gang rung gis khyab pa'i dbus su kha dog mi 'dra ba'i pad+ma 'dab ma bzhi mthong zhing /
thig le lag mthil tsam pa sogs 'char /
'di skabs bar chod na sprul sku'i zhing du sangs rgyas /
dbyings snang re lde /
ka ba bzhi mig gi khyon tsam du mched dus /
rtsibs shar la mdun du dril /
gyen 'greng la thur phab /
gru bzhi la g.yas /
zlum po la g.yon /
zla gam la gyen /
gru gsum la thur /
ye shes lnga'i mkhar thabs la mnyam par blta'o //
de nas dbyings khyim /
lung pa dang yul khams gang ba sogs 'char zhing /
thig le 'od lngas bskor ba du ma dang /
rin po che'i drwa phyed pad+ma stong ldan gzhal yas khang /
de nas sku'i rnam pa phyed gzugs sogs 'char bas /
'di'i dus su nyin snang mtshan snang 'dres pas bar dor longs skur sangs rgyas pa ni nyams snang gong du 'phel ba'o //
bde gshegs rigs lnga'i sku shar nas :
bsam yas dkyil 'khor rab mthong ba :
rig pa tshad la phebs pa'i rjes :
zhes pas /
dbyings khyim nam mkha' mnyam pa thig le lnga tshom gyi dbus rnams su pad+ma'i dbus su rigs lnga'i sku shar ba nas gzung bsam yas kyi dkyil 'khor shar nas lha rnams kyi thugs ka nas 'od zer byung ba rang gi snying gar zug
/rang gi lus kyang 'od kyi rang bzhin sor mo tsam las gdos bcas med pa na rig pa tshad la phebs pa'o //
chos sku'i snang ba mngon sum du :
lam byed tshe 'dir mngon sangs rgyas :
zhes pas phyi'i snang ba'i 'phel zad /
nang gi gdos bcas kyi snang ba med /
rlung gi g.yo ba zad /
de ltar gzung 'dzin gyi rtog pa zad nas chos nyid zad pa'o //
gsum pa rjes rtags tshad 'bras bu bstan pa ni /
rjes ni mi 'gul sdod pa sogs :
chos nyid dgongs pas gzer gdab pas :
tshe 'dir sku dang ye shes rnyed :
lhun gyis grub par the tshom med :
ces gsungs pas /
mi 'gul ba gsum gyi gzhi bca' ba ni /
lus mi 'gul ba bzhugs stangs gsum /
mig mi 'gul ba gzigs stangs gsum /
rlung rig mi 'gul ba ma bcos par bzhag
/de ltar bsgoms pas /
sdod pa gsum gyi tshad gzung ba ni /
phyi snang ba sdod pas rkyen ngan grogs su shar /
nang sgyu lus sdod pas 'khrul pa'i bya ba bral /
gsang ba rlung sems sdod pas rnam rtog skye mi srid /
de tshe rtags lus la 'char /
tshad rmi lam gyis gzung ba la /
dang po rmi lam ngan pa med par bzang po sha stag
/bar du rmi lam zin /
mthar rmi lam 'od gsal gyi dbyings su nub pa sogs 'di'i tshul rgyas pa logs su shes /
thob pa gsum gyis gzer gdab pa ni /
phyi snang ba la dbang thob pas snang rkyen zhing khams su grol /
nang sgyu lus la dbang thob pas gdos bcas 'od lus su grol /
gsang ba rig pa la dbang thob pas nyon mongs ye shes su grol /
gdeng bzhi ni /
yar sangs rgyas thob pa'i re ba dang /
ma thob pa'i dogs pa med /
mar 'khor bar mi ltung ba'i re ba dang /
ltung gi dogs pa med pa'o //
mdor na /
snang ba dang ni mched pa dang :
tshad du phebs dang zad pa yis :
kun bzang dgongs pa rdzogs pa 'o :
zhes pas /
chos nyid dag pa'i snang ba tshogs lam /
nyams snang gong 'phel sbyor lam /
rig pa tshad phebs mthong lam dang sgom lam /
chos nyid zad pa'i mthar /
slob pa'i lam rdzogs pa ste /
sa rim yang kun mkhyen klong chen pas /
'di ltar rnam par shes pa'i tshogs brgyad las //
mthong sgom lam gyur rig pa tshad phebs su //
nyon yid ldog pas 'khor ba'i mya ngan brgal //
brgyad par yid shes ldog pas mi rtog thob //
sgo lnga'i rnam shes ldog pas zhing khams dag
/bcu par kun gzhi'i rnam shes ldog pa yis //
ye shes pha rol phyin mchog gzungs sprin ldan //
zad pa'i sar rdzogs rgyun mtha'i skad cig la //
slob lam ldog pas kun gzhi'i bag chags kyi //
sa yang rdo rje lta bu'i ting 'dzin mchog
/rab tu thob pas dri ma kun dang bral //
de phyir snang ba bzhi ldan lam gyi mchog
/ma lus rdzogs nas byang chub snying por grol //
zhes gsungs pas /
sa brgyad par mi rtog thob pas ngag rjes su zlos pa sogs rdzogs chen rgyud lung man ngag dgongs pa lung rigs tshad mas grub pa'o //
mthar thug gi 'bras bu mi slob pa'i sa sku dang ye shes mngon du gyur nas sprul pa'i phrin las kyi 'gro don rgyun mi chad pa'o //
de yang sor mo tsam las mi snang skabs /
sor mo la gtad nas bsgoms pas bi ma la dang pad+ma 'byung gnas lta bu sku de nyid kyis 'gro don mdzad par gsungs so //
'di ltar chos nyid dag pa'i snang ba ni ngo sprod dngos yin pas zhib cha dang /
nyams snang gong 'phel ni lam rtags yon tan yin phyir cung zad rgyas spros /
rig pa tshad phebs phyogs tsam dang /
gzhan rnams zur tsam bshad pa ni gnad du 'dril ba yin no //
chos nyid dag snang dang /
nyams snang gong 'phel gyi skabs bar chad bdud kyi rtags mngon shes rdzu 'phrul sna tshogs ston pa 'byung yang rang rgyud chos dang je 'gal du song na bdud kyi bar chad yin pas yi dam khro bo'i sgom bzlas bya /
'phel 'grib nyams kyi rtags ni /
rlung sems 'dus tshul gyis yun ring ma bsgom yang lha sku mang po shar /
ting nge 'dzin dang shes rab glo bur du rdol ba byung na bcos pa'i thabs man ngag ltar bya /
gsang ba mi 'gyur ba'i rtags /
lus shing bal ltar yang /
dbugs rgyu ba mi tshor /
sems bde ba chen por gnas pa rang gis mthong la gzhan gyis mi mthong ba'i rtags /
lus gzhon sha chags /
skad gdangs snyan /
lus sprul bsgyur sna tshogs su mthong ba /
rang gis mi mthong la gzhan gyis mthong ba'i rtags /
sems la gang dran gyi rten 'brel byas pas gzhan la phan thogs pa /
mngon shes sogs rang gzhan gnyis kas mthong ba'i rtags byung yang dga' brod mi bya'o //
gzhan yang chos nyid dag pa'i snang ba rdzogs pa'i skabs ma bslab par shes rab klong rdol bas rim par 'char tshul rnams shes shing /
khyad par nyams snang gong 'phel gyi skabs spyan dang mngon shes 'char bas rim par lam rtags rnams shes par 'gyur la /
shes rab che rim bzhin rdzogs pa chen po'i rgyud dang man ngag rnams la thogs med du 'jug pas 'dir de tsam mo //
gzhan du rig pa'i rtogs tshad bstan kyang yud tsam nas 'gyur bas rtag mi thub /
snang ba'i 'od gsal 'di rim gyis pas rtag thub pa'o //
nyams snang gong 'phel tshad du phyin pas nyin mtshan 'dres nas 'od gsal 'char bas 'khrul pa rgyun chad /
'khor ba myang 'das su grol /
mngal gyi grong khyer rgyun gcod pas 'khor bar rang dbang med par mi skye /
bde gshegs snying po'i yon tan gyi sum cha mthong /
rim par rig pa tshad la phebs pas /
sangs rgyas kyi zhing khams brgya phrag bcu gnyis mthong zhing /
de nas stong khri bye ba sogs kyi yon tan thams cad tshe 'dir 'byung bas /
thabs zab mo 'di yal bar ma dor bar rtse gcig la nyams su len par gyis /
zhes pa rang gi brgyud 'dzin rnams kyis nyams bzhes ched dang /
nye bar dge ba'i bshes gnyen bla ma nges don gyis gsung ngor 'og min mtshur gyi gdan sar rdzogs chen pa mchog gyur gling pas bris pa 'brel tshad snang bzhi mthar phyin nas sku bzhi'i go 'phang thob par gyur cig
/sarba dA mang+ga laM///
/
