@#//
brda' don lam zab pad+ma'i snying gtam bla ma'i rnal 'byor bcas bzhugs so //
zab lam rig 'dzin thugs kyi chu gter la //
dag snang dri med zla bzhin shar ba'i nang //
snang brnyan ji lta'i pad+ma 'byung gnas des //
mngon sum bka' bstsal lam bzang 'di bshad do //
'gro ba nam mkha' dang mnyam pa'i sems can thams cad kyi don du rnam pa thams cad mkhyen pa yang dag par rdzogs pa'i sangs rgyas thog ma'i mgon po dpal kun tu bzang po'i go 'phang myur du thob par bya /
de'i phyir du rgyu pha rol tu phyin pa nyid las mchog tu gyur pa 'bras bu gsang sngags rdo rje theg pa'i snying po lam zab mo bla ma'i rnal 'byor nyan te don tshul bzhin du nyams su blang bar bgyi'o snyam pa byang chub mchog tu sems bskyed pa sngon du 'gro ba'i sgo nas gsan 'tshal /
de yang snod dug can kha sbub zhabs rdol gyi dpe'i skyon gsum dang dri ma drug ste /
mdo las /
dge slong dag legs par nyon la yid la zungs shig dang ngas khyod la bstan par bgyi'o //
zhes ston pa nyid kyis bka' bstsal pa ltar /
legs par nyon gyi sgras snod dug can dang /
rab tus kha sbub dang yid la zungs shig gis zhabs rdol gsum gyi skyon gsum dang /
rnam bshad rigs pa las //
nga rgyal dang ni ma dad dang //
don du gnyer ba med nyid dang //
phyi rol rnam g.yeng yid sdud dang //
skyo bas nyan pa dri ma yin //
zhes gsungs pa ltar /
spang byar 'os pa rnams dor nas /
ston pa chos 'khor gnas dus te /
sngon byung phun sum tshogs pa lnga ldan rjes su dran pa gsal btab nas gsan par zhu /
gsan bya'i chos kyi ngo bo 'di nyid gzhan las khyad par du gyur pa ste /
rgyud a ti bkod pa chen po las /
gang gis lha sku 'bum phrag sgom pa bas //
bla ma'i sku la dmigs pa ma log na //
bsod nams brgya phrag stong gi char mi 'gro
/bsnyen sgrub las sbyor sa ya dung phyur bas //
bla ma'i gsol 'debs tshig gsum brjod pa ni //
nus pa 'bum phrag char yang mi phod do //
rdzogs pa'i rim pa bskal pa'i bar du yang //
gang gis 'du 'dzi spangs nas sgom pa bas //
bla ma rang sems dkyil du shar ba tsam //
bsod nams stong phrag nyi shus char mi phod //
bla ma sgom dang bstod dang bsam pa yis //
sangs rgyas 'bras bu gcig char 'grub par nges //
zhes dang /
rig 'dzin slob dpon chen po pad+ma 'byung gnas kyi bka' las /
nges don ston pa'i bla ma de :
rang la sangs rgyas kun las lhag :
ces dang /
yang de nyid las /
gsang sngags nges pa'i don ston pa'i :
bla ma sangs rgyas kun gyi dngos :
zhes dang /
de yang rang la gsang sngags ston pa'i bla ma de :
sangs rgyas dngos su shes pas gsol ba thob cig :
gsungs pa ltar rgya cher bsngags pa don dang ldan pa'i lam zab bka' srol mi 'dra ba mang du 'byung na'ang 'dir da lam skabs su babs pa /
bdag cag gi ston pa zas gtsang gi sras skyob pa mnyam med shAkya'i rgyal po'i rgyal tshab dpal o rgyan gyi slob dpon chen po pad+ma 'byung gnas kyi spyan sngar las can dag pa'i 'khor lnga las /
sngags pa rdo rje bdud 'joms de nyid bsam bzhin 'gro ba'i don du byon pa yang /
chos kyi rgyal po khri srong lde'u btsan gyi sku'i skye ba mnga' bdag nyang nyi ma 'od zer gyi gter lung gnas byang gsal bkod ces dpal bsam yas su bka' bstsal pa las /
'di nas nub byang brag nag rtsar //
rdo rje bdud 'joms las 'phros nas //
mnga' ris rgyal po skyob par 'gyur //
zhes dang /
lha sras mu khri btsan po'i skye sprul ri khrod pa bzang po grags pa'i gter lung snying thig gnad kyi man ngag don bdun las /
byang phyogs tho yor nag po'i sa phyogs su :
ri bo bkra bzang zhes pa'i shar 'dabs su :
chu khams glang lo sme ba'i mtshan rtags can :
pad+ma nga yis byin gyis brlabs pa'i rtags :
spyi bor rgod kyi ldem 'phru yang yang 'byung :
zhes dang /
yang de nyid kyi phyi gter gsol 'debs mjug las /
ma 'ongs tha ma'i dus su nub phyogs su :
nga yi rjes 'jug sbas pa'i rnal 'byor pa :
'gro don cher spyod lhag par nga la mos :
the tshom chung zhing chos rgyal gdung rgyud skyob :
de 'dra'i las can snyigs ma'i dus su 'byung :
zhes dang /
de nyid kyi nang gses lha sras kyi zhus len skabs las /
dus ngan tha ma'i mthar thug sleb ka ru :
ri bo bkra bzang zhes bya'i shar 'dabs su :
sbas pa'i rnal 'byor gcig gi smon lam gyis :
nga yi gter 'don chos rgyal gdung rgyud skyob :
thugs ngal ma mdzad lha sras bod kyi rje :
dus ngan tha ma'i sems can zog pos 'dul :
de yi skyon gyis log lta'i 'dam la tshud :
chos dang chos 'dra mi phyed the tshom che :
ri bo bkra bzang 'dabs su 'byung ba de :
gsang sngags theg pa chen po'i bka' dang mthun :
dge ba'i tshul spyod sbas pa'i rnal 'byor pas :
gung thang rgyal po rje 'bangs skyob par nges :
thugs ngal ma mdzad lha sras bod kyi rje :
zhes lung dang mthun par byon pa'i sprul sku rig 'dzin chen po rgod kyi ldem 'phru can de nyid dgung lo sum cu pa me pho rta la zab gter rnams spyan drangs pa las /
snying por gyur pa drag po thugs kyi sgrub pa'i hU~M gi phrin las skabs las /
nga yi rjes 'jug rnal 'byor pa :
gdams ngag 'di dang 'phrad pa'i tshe :
brtson 'grus drag pos bar chad spangs :
nyams len drag pos dngos grub thob :
the tshom spongs la sgrub par mdzod :
bu khyod yi dam 'di la mdzod :
bdag dang zhal mjal lung ston nges :
zhes dang /
sku'i skyes rabs sgron ma rnam gsum gyi lung las kyang /
brda' dang rmi lam tshul du lan gcig mjal :
zhes lung bstan pa ltar lcags pho khyi lo sum cu rtsa bzhi pa'i steng phyi rol gyi rten cing 'brel 'byung yang 'bru bcud bsdu ba'i skabs su bab pa na :
gnas chen byang phyogs ri bo bkra bzang gi gnas su thugs dam sgrub pa'i bcad rgya dam po la bzhugs pa'i tshe /
rmi lam gyi tshul du dag pa'i snang bar slob dpon chen po pad+ma 'byung gnas nyid dang zhal mjal nas nye bar gdams pa'i zab lam thun mong ma yin pa 'di'i don nyams su bzhes par byed pa la /
rnyed par dka' ba'i dal ba dang 'byor pas brgyan pa'i lus rten gyi mchog thob pa don ldan du bsgrub pa'i phyir /
las dang 'bras bu mi slu ba'i chos kyi mtshan nyid /
nyes bcas 'khor ba'i snang tshul /
bla med thar pa'i phan yon /
rnyed dka' dal 'byor gyi lus rten /
mi rtag 'chi ba'i sdug bsngal la sogs pa dran pa dang shes bzhin brten pas yid nye bar bskul nas /
sbyor ba skyabs sems kyi don du /
hU~M:
rang byung lhun gyis grub pa'i sku :
'od gsal chen po'i dgongs pa can :
thugs rje'i dbang gis 'gro don mdzad :
bla ma rnams la skyabs su mchi :
rang las ye shes shar ba'i sku :
mi 'bral rtse gcig dgongs pa can :
byin gyis rlob cing bar chad sel :
yi dam lha la skyabs su mchi :
dam tshig rnam par dag pa'i sku :
brtse gdung byams pa'i dgongs pa can :
legs nyes stangs 'dzin dngos grub ster :
mkha' 'gro'i tshogs la skyabs su mchi :
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro don byed par dam bca 'o :
zhes lan gsum rnams sngon du bgyis nas skyabs yul bdag dang tshul gsum mi dmigs pa'i ngang du cung zhig lhod klod /
slar skad cig gis rang gi lus sku a 'thas 'dzin med kyi spyi bor ngo bo drin chen rtsa ba'i bla ma dang rig 'dzin sngags 'chang pad+ma 'byung gnas /
rnam pa gdan dri med pad+ma nyi zla brtsegs pa'i steng du sku mdog dkar la dmar ba'i mdangs dang ldan pa gsal la rnyogs pa med pa gzhon nu lo brgyad lon pa'i tshul can mdzes shing brjid ldan yid du 'ong ba rdo rje skyil krung gis bzhugs pa la /
sngags pa'i cha lugs mthing nag dar gyi gsang gos phyag rgya'i phu dung can gyi steng du /
rab byung cha lugs chos gos dmar po gser gyi pa tra ris gsol ba'i phyir rgyal po'i cha lugs zab chen gyi ber smug lhubs se ba g.yang lugs su mnabs shing /
phyag g.yas thabs mchog gser gyi rdo rje rtse lnga pa dang /
g.yon pa shes rab bde chen thod pa bdud rtsis gang ba thugs kar zung 'jug gi brdar 'dzin pa /
dbu la pad+ma'i snyan zhu 'od 'khyil le mnabs pa /
bag dro chil le ba zhig bsgoms pa'i gnas gsum du oM AHhU~M dkar dmar mthing ba'i kha dog dang ldan pa /
kun 'dus yid bzhin nor bu dang mtshungs pa de la yid gnyis the tshom med par snyan pa'i gdung dbyangs dang bcas pas 'di ltar du gsol btab kyis thugs rgyud bskul te /
lha sras mu khri btsan po'i zhal chems las /
nga yi bu 'bangs dad gus ldan pa rnams :
bla ma sku gsum gyi gsol 'debs de :
skyabs bla ma dran dus su gsol ba thob :
ces gsungs pa ltar /
bla ma sku gsum gyi gsol 'debs bya'o //
de ltar gdung shugs dang ldan pas ci nus su bgyis pa'i mthar gu ru'i sku'i spyi gtsug nas 'od dkar po'i tshogs dpag tu med pa byung /
rang gi spyi bor thim /
byang sems bdud rtsir gyur /
thod pa gang /
lus sgrib dag
/bum dbang thob /
sku'i byin rlabs rgyud la zhugs /
de bzhin mgrin pa nas 'od zer dmar po'i tshogs dpag tu med pa byung /
rang gi mgrin par thim /
byang sems su gyur /
mgrin par gang /
ngag sgrib dag
/gsang dbang thob /
gsung gi byin rlabs ngag la zhugs /
thugs ka nas 'od zer mthing ga'i tshogs dpag tu med pa byung /
rang gi snying khar thim /
byang sems su gyur /
snying kha gang /
yid sgrib dag
/shes rab ye shes kyi dbang thob /
thugs kyi byin rlabs sems la zhugs /
tshig dbang ni /
rig 'dzin ma hA gu ru'i zhal nas bka' bstsal bar mos te /
tshig don rjes su rtogs par mdzod cig
/phyi nang gi rkyen thams cad 'khrul pa yin pas ji ltar snang ba sprin dang na bun lta bur shes par gyis /
sdug bsngal gyi rtog pa byung na re dogs kyi 'phrang bskyur la /
ma bcos pa'i shes pa rang lugs su cham mer zhog
/g.yengs byed kyi rkyen mang na blo nang du khug la bya byed kyi 'dor len spongs /
ci shar gyis rig pa ma bslad pa 'dzin med byung rgyal du skyongs /
rkyen snang the tshom gyi sems kyis rgyud dkrugs te ci yang byed mi shes par shes pa rdzi 'khor na /
rig pa rang lugs kyi ngang nas bla ma la gsol ba thob /
rjes su shar ba'i rnam rtog gis ma bslad pa de sgro 'dogs gcod pa'i snying gtam yin no //
gsungs pa'i ngo sprod kyi don de la nyams len dge sbyor gyi mthil dngos bya zhing /
rjes mjug gi bya ba ma hA gu ru pad+ma 'byung gnas de nyid gser gyi rdo rje rtse lnga pa 'od zer 'phro ba zhig du hril gyur nas gsang ba dbang gi rtags rgya ral pa'i thor cog rdo rje rtse lnga pa'i dbyibs can nyid dang dbyer med pa spyi bo'i gtsug tu bla ma'i dran par 'bral med du bsten pa'am /
rang sems gong du rdo rje la bstims nas dbyer med snang la rang bzhin ma grub pa gzhom gzhig dang bral ba chos nyid don dam pa mkha' khyab nam mkha'i rdo rje can snang bcas rdzogs pa'i rim pa la bka' drin rjes su dran pa'i gsol ba 'debs par spro na /
gu ru rat+na sid+d+hi dza ye na ma :
gnas ngo mtshar bkra bzang ri bo'i rtser //
mgon sngags 'chang pad+ma 'byung gnas des //
gnad thabs shes ldan pa'i brda' sprod kyis //
don gsang sngags zab mo'i snying thig bstan //
tshul de ltar bdag rgyud byin gyis rlobs //
gnas lnga ldan 'ja' 'od gur khyim du //
chos brgyad khri bzhi stong kun 'dus pa //
de yi ger ma bstan snying gi gtam //
bka' bstsal ba'i mod las cig char grol //
pha rgod kyi ldem 'phrus byin gyis rlobs //
gnas rig 'dzin byin brlabs sgrub khang du //
lung bstan pa ji bzhin dus mthar byon //
rtags ngo mtshar chen po bco brgyad ldan //
yongs snyan brgyud spyod pa'i bka' drin can //
sras rnam rgyal mgon pos byin gyis rlobs //
gnas bdag gir 'dzin spangs bla ma'i drung //
'khor 'dus pa dang po'i skal pa can //
snod snying thig gdams pa'i bu bdun gyi /
khyed thu bor gyur pa'i rig sngags 'chang //
dbon rdo rje dpal gyis byin gyis rlobs //
gnas smon lam dag pa sprul sku'i drung //
gter zab yig sgyur ba'i 'du byed mkhan //
las dag pas rig 'dzin rnam 'gyur gzigs /
khyed bka' gtad lung zin rig pa 'dzin //
sngags rdo rje mgon pos byin gyis rlobs //
gnas rgyal gyi shrI'i byang ljongs su //
sras zhang dbon bka' las thob pa'i don //
yun ring por sgom sgrub mthar phyin nas //
bu skal ldan gdul bya thar lam bkod //
rje bshes gnyen gang des byin gyis rlobs //
gnas rdo rje phur pa'i gzhal yas su //
lam rim gnyis zab mo'i rnal 'byor la //
dus rgyun chad med par rab 'bad pas //
mthar 'gyur med thig le'i de nyid rtogs //
dbon ngag dbang grags pas byin gyis rlobs //
gnas ri rgyal shar 'dabs sgrub khang du //
dpal kun bzang dgongs pa klong du gyur //
rten pad+ma'i sku la grub mtshan rnyed //
sras smon lam las 'phro'i rnam sprul pa //
rje sangs rgyas mtshan gyis byin gyis rlobs //
gnas kun gzigs byang phyogs bde grol du //
rdzas mkho dgus dpal ldan bla mar mchod //
bka' lung rdzogs thugs kyi sras su gyur //
brgyud 'dzin pa'i skyes bur lung gis bstan //
mes nam mkha'i mtshan gyis byin gyis rlobs //
gnas rig rtsal dbang bskur chu bo rir //
ma khams gsum 'gro ba 'dren pa'i phyir //
thugs brtse chen mchog gi sprul pa'i sku //
skyabs gcig chog rig 'dzin mnga' ris pa //
pha bdud 'joms rdo rjes byin gyis rlobs //
gnas pha yul spangs pa'i bde ldan du //
mgon dam pas rjes bzung rig sngags 'chang //
nyams gang shar sgyu ma'i rol rtsed kyis //
dbyings zang thal ma bcos lhug par ston //
dpal dbang po'i sde yis byin gyis rlobs //
gnas thub bstan rdo rje'i brag chen du //
mgon pad+ma'i zab gter brgya rtsa'i chos //
las skal ldan re ba yongs bskangs nas //
dpal snga 'gyur bstan pa'i rgyal mtshan 'dzin //
rje ngag gi dbang pos byin gyis rlobs //
gnas 'gro mgon zhang gi gdan sa cher //
bka' gsar rnying gdams pa'i bang mdzod can //
rigs kun gyi khyab bdag rdo rje 'dzin //
zur thams cad mkhyen pa pad+ma dbang //
mgon kun dga'i mtshan gyis byin gyis rlobs //
gnas dga' ba ldan pa'i pho brang du //
chos sna tshogs spros pa'i 'khrul snang kun //
dbyings zang thal rig pa'i rang rtsal du //
yongs rnam par grol ba'i rig sngags 'chang //
dpal drag po rtsal gyis byin gyis rlobs //
gnas thub bstan lcog sgar chos gra ru //
mgon rig 'dzin pad+ma'i phrin las pa //
chos bka' gter gsar rnying gdams pas phyug
/lam sdom pa gsum gyi gnad goms pa //
rje pad+ma'i mtshan can byin gyis rlobs //
gnas nub dgon chos kyi gdan sa ru //
chos bka' gter gdams pa'i mdzod 'dzin pa //
yongs 'dod pa 'jo ba'i lhag bsam can //
rje gnyags ston pad+ma dbang rgyal gyis //
bdag mos pa'i bu la byin gyis rlobs //
gnas phyogs med dag pa'i zhing khams su //
chos theg pa chen po'i rnal 'byor pa //
lam rim pa gnyis kyi gnad la slob //
dpal gsang ba sngags kyi gdams pas phyug
/rje rat+na b+ha dras byin gyis rlobs //
gnas sbas pa pad+ma'i tshal nang du //
mgon yongs 'dzin du ma'i thugs kyi sras //
chos gsang chen snying po'i ring lugs 'dzin //
rgyud lhag bsam ldan pa'i bya bral ba //
rje rigs sngags 'chang des byin gyis rlobs //
gnas ri rgyal bkra bzang shar 'dabs su //
rje rig 'dzin mchog de'i thugs kyi sras //
chos bka' gter bdud rtsis thugs rgyud gang //
lam nyams su len pa'i mos 'dun can //
rje pad+ma dga' bas byin gyis rlobs //
gnas 'od gsal chos sku'i pho brang du //
rje pad+ma dga' ba'i thugs kyi sras //
chos zab dgus skal ldan thar lam 'god //
rgyud smin cing grol ba'i bka' drin can //
rje kun bzang 'gyur med kyis byin gyis rlobs /
kha skong ni /
gnas sgrol phug grub pa'i dga' tshal du //
chos snga 'gyur gdams ngag bdud rtsi'i bcud //
thugs rin chen bum par legs bltams nas //
yongs skal ldan gsos su stsol mdzad pa //
rje chos kyi rgyal mtshan gyis byin gyis rlobs //
gnas gar bzhugs chos kyi pho brang du //
dpal bka' gter rgya mtsho'i 'khor los sgyur //
don mkhas shing grub pa'i dge mtshan brnyes //
mkha' khyab kyi phrin las skyong ba'i mgon //
rje 'jam dbyangs bla mas byin gyis rlobs //
gnas spyi gtsug chu skyes nyi zla'i steng //
skyabs mchog gsum rtsa gsum kun 'dus pa //
mtshan dran pas dngos grub rnam gnyis stsol //
pha rigs brgya'i khyab bdag kun tu bzang //
rje drin can bla mas byin gyis rlobs //
blo bcos min dad dang gdung shugs kyis //
'phral slu brid dbang du ma shor bar //
tshul 'khor bar 'khyams la skyo ba skyes //
yong nges pa'i 'chi ba dran bzhin du //
skyabs bla ma bsten par byin gyis rlobs //
rang gces 'dzin spangs pa'i theg chen sems //
der 'jug pas nyer blang sgrub bya'i lam //
zab mthar thug bla ma'i rnal 'byor la //
yid the tshom med par nyams su len //
bdag 'bral ba med par byin gyis rlobs //
rab 'byams su snang ba dag pa'i zhing //
gnyis 'dzin dang bral bas bar chad med //
spang blang gis dben pas ci byed bde //
'gyur med kyi sid+d+hi lhun gyis grub //
a la la skal ldan gyi dgyes pa skong //
zhes snyan pa'i gdangs kyis byin dbab cing /
rjes thob nyams rtogs kyi rgyun bskyang ba dang /
bsngo ba dang smon lam bkra shis kyi mtha' rten dang bcas pa'i thugs dam gyi rim pas yun du 'tsho zhing dge bar mdzod cig
/yang dag man ngag lam mchog 'di lta bu //
sngon byon gong ma rnams kyi thugs kyi dbyig
/gzhan gyi ngo mtshar mchog tsam rtogs na yang //
skal ldan nyams su len la gnad kyis dben //
de'i phyir brgyud ldan bla ma'i gsung gi rgyun //
thabs mchog dbang bzhi'i rim pa la brten nas //
snying gi zhal gdams ngo mtshar don gsal ba //
brda' don lam zab dngos grub byin 'bebs 'di //
gsang chen rgyud sde'i mnga' bdag rig 'dzin rje //
rnam kun 'bral ba med par rtag bsten pa //
sngags 'chang bkra shis stobs rgyal dbang po'i sde //
ngag dbang blo mtshor 'phel ba'i dang por bkod //
bshad thabs ngag 'don kun tshang rgyas pa ste //
de las ser mas phye ba shin tu bsdus //
rgya tshos kyis phye ser mar bsnan pa 'bring //
nyams len skabs kyang de bzhin shes par bya //
shu b+haM///
/
