@#//
phyag rdor dmod pa drag sngags kyi tshe dbang drag sngags rdo rje'i btsan rdzong zhes bya ba bzhugs so //
mtshan tsam bzung bas gshis ngan 'chi ba sogs //
'jigs tshogs kun 'joms rdo rje'i ye shes skyed //
'chi med mchog stsol gsang ba'i bdag po la //
btud nas de sgrub smin byed gsal bkod bya //
rdo rje gtum po'i tshe dbang bskur ba la sbyor ba maN+Dal tshom bu gcig pa'i steng du khri'ur tshe bum bkod /
g.yas su rnam rgyal bum pa chings sngon bcud ldan /
g.yon du thod chang mngar gsum sbyar ba dang rig tsaka
/rgyab tu tshe gtor shes na thabs shes kha sbyor ltar dang /
mi shes na dpal gtor /
de dang mnyam du tshe ril chang /
mdun du dbang phreng /
sa bdag klu gnyan bsnol ba'i gdan /
gza' brgyad /
klu brgyad /
sgo ma bzhi bcas kyi tsakli bzhi /
snod gcig tu gtor chung nyer brgyad spungs pa rnams bzhag
/phyi mchod /
sman raka mchod gtor sogs spyi mthun bsham /
de nas las byang gi skyabs sems nas mchod pa byin rlabs bar btang /
tshe sgrub ltar lha bskyed spyan 'dren bcas bya /
mchod bstod spyi 'gro zhig gis chog
/bdag mdun dbyer med sgrub tshul yin 'dug kyang las dang po la rnam pa 'char bde ba'i phyir dzapa? khang phyes kyang chog la /
gang ltar bzlas dmigs bcas bzlas pa ci 'grub dang /
bum bzlas zur du spro na spyi ltar byas la mchod bstod 'bul /
tshogs byed na las byang ltar mchod bshags yan song nas /
las bum 'khyil pa'i sngags kyis byin brlabs la /
ting nge 'dzin gyis dbang blang /
dngos gzhi slob ma rnams la khrus dang bgegs bskrad srung 'khor /
sems bskyed gsal gdab sngon du 'gro bas /
de'ang rtsod bral gyi gter ston grub pa'i dbang phyug chen po rig 'dzin mi 'gyur rdo rje drag po nus ldan rtsal gyis lung bstan cing mthun rkyen bstsal nas gter ston du mnga' gsol pa /
chos rgyal tshangs pa lha'i me tog gi rnam 'phrul rnal 'byor gyi dbang phyug ngag gi rdo rjes thugs rje chen po'i gnas mchog ja pa brag dkar nas spyan drangs pa'i gsang bdag rdo rje gtum po drag sngags ma'i yang bcud /
tshe sgrub 'chi med btsan rdzong gi dbang bskur ba la sogs kyis mtshams sbyar nas maN+Dal 'bul du gzhug
/mtshams sbyor dang sngags spyi mthun gyis mig dar me tog sbyin /
slob dpon dang gsang ba'i bdag po'i dkyil 'khor rtsa gsum rgyal ba'i lha tshogs mkha' khyab tu bzhugs pa la /
bdag sogs sems can thams cad deng nas byang chub snying po la mchis kyi bar du rtse gcig gus pa chen pos skyabs su mchi ba'i blos rjes zlos /
hU~M:
rgyal ba rab 'byams sogs las byang ltar lan gsum /
pha mar gyur pa'i rigs drug gi 'gro ba mtha' dag dpal gsang ba'i bdag po'i go 'phang la 'god pa'i ched du rdo rje gtum po'i smin grol gyi sgor 'jug par bgyi'o snyam du byang chub mchog gi sems bskyed pa 'di'i rjes zlos /
hU~M:
bdag dang sems can sogs las byang ltar lan gsum /
rgyud dag par bya ba'i slad du /
zhing mchog de dag gi spyan sngar gsag sbyong spel gsum gyi gnad bsdus pa yan lag bcu pa tshul bzhin bya ba'i blos 'di'i rjes zlos /
rdo rje gtum po gshegs su gsol :
sogs las byang ltar /
dam chu sbyin la /
hU~M:
dam tshig rdo rje chen po'i chu :
rigs ldan slob mar sbyin par bya :
bsrungs na yon tan sna tshogs 'thob :
ma bsrungs dmyal ba'i gnas su skyel :
de bas dam tshig bsrung bar gyis :
oM badzra tsaN+Da ma hA ro Sha Na ma ma A yur+dz+nyA na puN+ye puSh+TiM ku ru tshe b+h+rU~M i dan na ra kan :
de nas ye shes pa dbab pa yin pas sgo gsum snyom las su ma gtang bar dmigs pa 'di rnams rtse gcig tu sgoms shig
/chos thams cad 'od gsal stong pa nyid kyi ngang las /
khyed rang rnams kyi go sar pad+ma nyi zla dregs pa ru tra'i gdan gyi steng du rig pa'i ngo bo hU~M yig mthing ga dang ya smug nag 'od zer 'bar ba las /
skad cig gis khyed rang rnams gsang bdag rdo rje gtum po mthing nag shin tu khros pa'i nyams can /
sbrul dang dur khrod kyi chas thams cad kyis brgyan pa /
phyag gnyis rdo rje dang dril bu bsnol bas yum dbyings phyug ma ljang dmar thod pa dang dril bu 'dzin pa la 'khyud pa /
zhabs gnyis phyed skyil 'gying bag tshul gyis ye shes kyi me 'bar ba'i klong na bzhugs pa /
de'i sku lus kyi nang du rtsa gsum 'khor lo lnga dang bcas pa lam gyis gsal ba'i spyi bor rnam snang yab yum dkar po /
mgrin par snang mtha' yab yum dmar po /
snying gar mi bskyod yab yum sngon po /
lte bar rin 'byung yab yum ser po /
gsang bar don grub yab yum ljang gu
/yab thams cad g.yas rang rtags dang g.yon dril bu bsnams pa /
yum rnams gri thod 'dzin cing dar dang rin po ches brgyan cing skyil mo krung gis bzhugs pa /
mi bskyod pa'i thugs kar hU~M sngon pos mtshan pa dang /
slob dpon dkyil 'khor pa'i thugs ka nas kyang 'od zer gyi snang ba bsam gyis mi khyab pa 'phros pas byang phyogs lcang lo can dang rigs lnga'i zhing khams nas ye shes pa dpag tu med pa spyan drangs te thim pas rgyud byin gyis brlabs par mos shig
/spos rol dbyangs bcas /
hU~M hrI:
chos dbyings ka dag lhun grub pho brang nas :
kun bzang rdo rje 'chang gis byin phob cig :
byang phyogs lcang lo can gyi pho brang nas :
gsang bdag phyag na rdo rjes byin phob cig :
zangs mdog dpal ri 'od kyi pho brang nas :
o rgyan rig 'dzin brgyad pos byin phob cig :
mkha' spyod dag pa'i zhing khams so so nas :
dpa' bo dpa' mo rgya mtshos byin phob cig :
dur khrod me rlung 'khrugs pa'i pho brang nas :
chos skyong gter bdag rnams kyis byin phob cig :
byin rlabs dngos grub char rgyun si li li :
nyams rtogs rig pa'i ye shes sa la la :
'dir tshogs bu slob rnams la byin phob cig :
snying po'i mthar /
A be sha ya a AH
btags pa brjod /
tiSh+Tha badzras brtan par bya /
sngar byin pa'i me tog rigs kyi lha la 'bul ba'i mos pas 'di'i rjes zlos dang bcas te 'dor bar zhu /
pra tIts+tsha badzra hoH
zhes tshom bu'i dkyil 'khor du dor /
me tog slar yang dbang rtags cod pan gyi tshul du spyi bor bcings par mos shig
/hU~M:
dar tshon cod pan rnam par dag :
ye shes lnga mtshon 'phur lce ldan :
ye shes spyan ldan dbang thob shog :
oM badzra tsaN+Da ma hA ro Sha Na ma ma A yur+dz+nyA na puN+ye puSh+TiM ku ru tshe b+h+rU~M:
zhes spyi bor bzhag
/ma rig pa'i sgrib g.yogs bsal bas ye shes kyi dkyil 'khor mjal bar mos shig
/tsak+Shu pra be sha ya hU~M phaT:
ces gdong g.yogs bsal /
de nas dbang dngos la thun mong tshe dbang /
khyad par dbang bzhi /
mtha' rten bka' gtad dang gtor dbang bcas rim par 'byung bas /
dang po tshe dbang gi slad du dmigs pa 'di ltar du mdzod /
tshe bum rin chen 'bar ba'i gzhal yas khang du bde gshegs rigs lnga yab yum gsal rdzogs su bzhugs pa'i sku las 'od zer phyogs bcur 'phros /
'byung ba'i bcud dang dwangs ma /
khyed rang rnams kyi tshe bla srog gsum 'khyams yar bros pa dang gdon bgegs 'byung pos brkus phrogs gzhom khyer du gyur pa rnams 'ub kyis bsdus te bum par zhugs /
byang sems bdud rtsi'i ngo bor zhu zhing khol ba bum pa'i kha nas lud /
khyed rang rnams kyi gnas so sor thim pas lus ngag yid gsum nad gdon sdig sgrib nyon mongs bag chags dang bcas pa sangs kyis dag
/sku gsung thugs rdo rje'i tshe dbang thob /
phrin las bzhi lhun gyis grub par mos shig
/tshe 'brang spyi bor bzhag la /
hU~M:
tshe bum rang bzhin gzhal yas khang :
nang na rigs lnga yab yum bzhugs :
'od zer dkar dmar sna tshogs 'phros :
sa chu me rlung nam mkha'i bcud :
bsdus shing bum pa'i nang du zhugs :
byang sems bdud rtsi'i ngo bor zhu :
phyir lud slob ma'i lus la thim :
nad gdon sdig sgrib zhi gyur nas :
'chi med rdo rje'i sku thob shog :
snying po'i mthar /
a b+hi Shiny+tsa oM:
tshe bum mgrin par bzhag la /
hU~M:
tshe bum rang bzhin gzhal yas khang :
nang na rigs lnga yab yum bzhugs :
'od zer dkar dmar sna tshogs 'phros :
dri za gshin rje klu gnod sbyin :
rnams kyis tshe srog brkus dang phrogs :
bsdus shing bum pa'i nang du zhugs :
byang sems bdud rtsi'i ngo bor zhu :
phyir lud slob ma'i ngag la thim :
ngag gi sgrib pa dag gyur nas :
'gag med tshangs dbyangs drug ldan shog :
snying po'i mthar /
a b+hi Shiny+tsa hrI:
snying gar bzhag
/hU~M:
tshe bum rang bzhin gzhal yas khang :
nang na rigs lnga yab yum bzhugs :
'od zer dkar dmar sna tshogs 'phros :
steng phyogs tshangs pa brgya byin gyis :
tshe bla srog gsum brkus phrogs rnams :
bsdus shing bum pa'i nang du zhugs :
byang sems bdud rtsi'i ngo bor zhu :
phyir lud slob ma'i yid la thim :
yid kyi rnam rtog dag gyur nas :
chos dbyings don dang ldan gyur cig :
snying po'i mthar /
a b+hi Shiny+tsa hU~M:
lte gsang du bzhag la /
hU~M:
tshe bum rang bzhin gzhal yas khang :
nang na rigs lnga yab yum bzhugs :
'od zer dkar dmar sna tshogs 'phros :
sde brgyad byad zor rig sngags kyis :
tshe bsod bcad bkug khyer ba sogs :
bsdus shing bum pa'i nang du zhugs :
byang sems bdud rtsi'i ngo bor zhu :
phyir lud slob ma'i gsang bar thim :
nyon mongs sdig sgrib dag nas kyang :
phrin las bzhi 'grub dbang thob shog :
snying po'i mthar /
a b+hi Shiny+tsa trAM:
gnyis pa khyad par dbang bzhi'i thog mar /
slob dpon gyi thugs ka'i 'od zer gyis dbang lha nam mkha' gang bar spyan drangs pa rnams kyis /
bkra shis pa'i rnam pa du ma dang ldan pas rin po che'i bum pa 'chi med bdud rtsi'i chu rgyun gyis gang bas spyi bo nas dbang bskur bstsal bar mos shig
/hU~M:
bum pa bzang po gzhal yas khang :
'chi med bdud rtsi'i bcud kyis bkang :
kun bzang rigs lnga rigs gsum mgon :
gsang bdag lha tshogs pad 'byung bcas :
phyogs bcu'i rgyal ba thams cad kyi :
ye shes bdud rtsis dbang bskur bas :
'chi med tshe yi dbang thob shog :
snying po brjod la bum chu sbyin /
des bum pa'i dbang thob /
lus sgrib dag
/bskyed rim bsgom pa la dbang /
sku rdo rje sprul pa'i sku 'grub pa'i skal pa can du byas pa yin no //
thod pa'i nang du rigs lnga yab yum snyoms par zhugs pa'i byang chub sems kyi rgyun bdud rtsi dang ro gcig pa mgrin par myangs pas rtsa khams bde bas khyab par mos shig
/thod chang sbyin la /
hU~M:
thod pa ma chags rtog bral nang :
'chi med rigs lnga yab yum bzhugs :
thabs shes rang byung bde ba'i bcud :
byang chub sems kyi bdud rtsis bkang :
skal ldan bu la sbyin par bya :
'gag med rdo rje'i dbang thob shog :
snying po'i mthar /
wA ka a b+hi Shiny+tsa hU~M:
des gsang ba'i dbang thob /
ngag gi sgrib pa dag
/rang lus thabs ldan bsgom pa la dbang /
gsung rdo rje longs sku 'grub pa'i skal pa can du byas pa yin no //
mtshan nyid dang ldan pa'i tshe lam gyi pho nya pad+ma can khyed rang rnams la gtad pa dang 'du shes gsum ldan gyis snyoms par zhugs pas dga' bzhi'i mthar son pa'i lhan skyes ye shes mngon du gyur par mos shig
/rig tsaka gtad la /
hU~M:
mtshan ldan phyag rgya bde ba skyed pa'i yum :
skal ldan khyod la gsang yum sbyin par bya :
gnyis med bde ba chen po'i ting 'dzin gyis :
thig le pad+ma'i nang du mnyam gnas pa :
zag med ye shes rang ngo shes par gyis :
snying po'i mthar /
mu dra a b+hi Shiny+tsa A:
des shes rab ye shes kyi dbang thob /
yid sgrib dag
/gzhan lus pho nya'i myur lam bsgom pa la dbang /
thugs rdo rje chos sku 'grub pa'i skal pa can du byas pa yin no //
dpe las skyes pa'i bde chen gyi ye shes dran par byas te de'i rang ngo la bltas pas ngo bo stong par rtogs pa'i zung 'jug gi gshis lugs la mnyam par zhog cig
/kye :
ltos shig rang gi sems la ltos :
spros bral thig le nyag gcig 'di :
cir yang ma grub ngo bo nyid kyis stong :
de ni skye med rig stong chos kyi sku :
cir yang gsal ba 'gag med longs spyod rdzogs :
gnyis med rang grol lhun grub sprul pa'i sku :
stong pa'i rol par ma 'das chos dbyings mkha' la khyab :
sangs rgyas rang gi rig pas shes par gyis :
g.yo med don la ma yengs mnyam par zhog :
ces dar gcig bzhag
/des dbang bzhi pa thob /
sgo gsum cha snyom gyi sgrib pa dag
/rdzogs pa chen po sgom pa la dbang /
ye shes rdo rje ngo bo nyid sku 'grub pa'i skal pa can du byas pa yin no //
de rnams kyi rjes 'brel du bzlas pa'i lung sbyin pa yin pas dmigs pa 'di ltar mdzod cig
/sngags phreng gtad la /
hU~M hU~M:
khyed rang gsang bdag yab yum du :
gsal ba'i ljags steng gnam lcags kyi :
rdo rje rtse lnga'i lte ba ru :
sngags phreng sngon po'i 'od zer 'phros :
gzungs sngags snying po'i drag sngags thim :
gsung dbyangs sngags kyi dbang thob shog :
ces phreng ba sbrel la snying po'i rjes zlos lan gsum byar gzhug
/tshe dbang rkyang pa'i skabs 'di nas gtor dbang la 'jug pas chog cing /
slob ma thun min la bka' gtad byed na /
gsum pa mtha' rten sbyin pa la /
khyed rang rnams la dbang bzhi yongs su rdzogs pas gsang ba'i bdag po dngos dang mnyam pa'i skal pa rgyud la bzhag pa yin pas /
de lta bu'i nges shes dang nga rgyal skyed la gdug pa can rnams zil gyis non par mnga' gsol cing bran tu khol ba'i bka' gnyer gtad par mos shig
/klu bsnol zhabs 'og tu bting pa'i tshul byas la /
hU~M:
zil gnon bgrad pa'i zhabs dkyil 'dir :
sa bdag klu gnyan bsnol ba'i dbang :
gdug pa can rnams thams cad kun :
zil gyis gnon pa'i dbang thob shog :
snying po'i mthar /
nA ga rA tsa sa ma ya nan a b+hi Shiny+tsa oM:
gza' brgyad gtad cing bting tshul byas la /
hU~M:
biSh+Nu dmag dpon drang srong dang :
ljang sngon rA tsa ro tri dang :
mig dmar ser skya la sogs te :
gza' brgyad slob ma khyod la gtad :
'gro kun gza' nad las grol shog :
sngags mthar /
gza' rA hu la sa ma ya nan a b+hi Shiny+tsa hrI:
klu brgyad gtad cing bting la /
hU~M:
mtha' yas dang ni 'jog po dang :
nor rgyas dang ni dung skyong dang :
pad+ma dang ni chu lha dang :
rigs ldan dang ni stobs kyi rgyu :
klu gnyan slob ma khyod la gtad :
'gro ba klu gdon nad kun las :
khyod kyis grol ba'i dbang thob shog :
sngags mthar /
nA ga rA tsa a b+hi Shiny+tsa hU~M:
gtor chung nyer brgyad gtad la /
hU~M:
dkyil 'khor lcags ri'i phyi rol na :
gza' dang rgyu skar sde brgyad tshogs :
slob ma khyod la gtad par bya :
bran dang g.yog bzhin byed par shog :
sngags mthar /
a ya ma du ru tsa sha na ha na ha na hU~M phaT:
sgo ma bzhi'i sku gtad la /
hU~M:
'bar ba'i dkyil 'khor sgo nang nas :
sgo ma bzhi yi dbang bskur bas :
phrin las rnam bzhi lhun gyis grub :
dbang mchog dus 'dir thob par shog :
sngags mthar /
dzaHhU~M baM ho :
a b+hi Shiny+tsa oM:
gtor ma ye shes 'bar ba'i pho brang du gsang bdag gtum po yab yum rigs lnga'i lha tshogs dang bcas pa gsal ba'i sku las bdud rtsi 'od zer gyi rgyun babs /
khyed rang rnams kyi lus kyi nang thams cad gang bas nad gdon sdig sgrib dag
/'chi med tshe dbang rdo rje'i sku brnyes par mos shig :
gtor ma spyi bor bzhag cing lag tu gtad la /
hU~M:
gtor ma bdud rtsi'i pho brang nas :
rdo rje tshe yi lha tshogs kyis :
'chi med tshe yi dbang mchog bskur :
nad med bde ba bstsal du gsol :
ces dang snying po brjod /
tshe ril chang yang sngags brjod la sbyin /
me tog 'thor cing shis pa brjod /
dam tshig khas blang man chad spyi ltar dang /
rjes kyi bya ba tshogs byas na tshogs lhag phyin chad las byang ltar la /
ma byas na mchod bstod /
nongs bshags /
gshegs bstim /
bdag bskyed bsdu ldang tshe sgrub gsham ltar /
bsngo smon shis brjod rnams spyi mthun bya'o //
gdod nas ma skyes lta ba'i gding chen thob //
'chi med rdo rje'i sgom pa'i rtsal rdzogs nas //
bde chen thig ler 'pho bcas mtshan ma thim //
gsang ba'i bdag de kun gyis 'grub gyur cig
/ces pa'ang pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang du bgyis pa dge legs 'phel ///
/
