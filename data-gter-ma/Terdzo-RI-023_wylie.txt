@#//
zab bdun rta mgrin dbang gi zab pa las /
smin byed snying po gtor ma'i dbang bskur gyi yi ge pad+ma'i zil thigs zhes bya ba bzhugs so //
na mo gu ru pad+mA ya /
rta skad thengs gsum dbang gi glus //
sa gsum mnga' mdzad dpal chen po //
bla mar snang de gtsug rgyan du //
bkod nas smin byed snying po 'god //
'di la bca' gzhi stegs gtsang mar zangs sogs rin po che dang ban+d+ha'i snod gang yang rung bar 'bru sna'i phye mar spod sna tshogs bsres shing chos sman btab pa khrag chang gis sbrus pa las /
dpal gtor rin chen 'bar ba rta zhal gyis mtshan pa la 'khor rang 'dra brgyad dang mtheb kyus bskor /
sku rten sngags byang me long gis brgyan cing dar gdugs dmar po phub la many+dzi la bkod /
g.yas g.yon du sman raka
/mdun du chu gnyis nyer spyod bsham /
las bum dang phrin las la dgos pa'i tshogs gtor sogs 'du bya'o //
dbang sgrub ni /
zab bdun rta mgrin las byang rgyas bsdus gnyis po gang gtang yang chog pas /
rgyas pa byed na phrin las sngon rjes spyi chings sbyar la yang phyung dmar po'i phrin las gtang /
bsdu na snying po don 'dus btang bas chog
/gang ltar phrin las kyi sngon 'gro rnams dang dngos gzhi'i lha bskyed kyis bdag nyid lhar bskyed pa grub nas /
raM yaM khaM gis stong par sbyang :
gtor snod zla gam gzhal yas khang :
gtor ma'i ngo bo lha tshogs rnams :
gtor rgyu mchod pa'i sprin du gyur :
ces pa tsam gyis gtor ma dbang chen dkyil 'khor rten brten par bcas pa bdag bskyed ji lta bar skad cig gis gsal 'debs /
spro na mngon rtogs kha bsgyur cung zad bcas tshar gcig bskyar nas gsal btab kyang legs /
gang ltar spyan 'dren nas bstod pa'i bar gtang /
bdag mdun gnyis kar bzlas dmigs dang 'phro 'du gsal btab la gzhung gsal bzlas pa ci 'grub stong tshigs bcas bya /
tshogs kyi byin rlabs nas bsgral bstab yan grub nas /
las bum rta sngags kyis byin brlab /
dbang bskur ba ni /
slob ma rnams khrus bya /
bgegs bskrad /
sems bskyed gsal btab nas /
de la 'dir rgyal ba kun gyi snying rje'i rang gzugs 'phags mchog 'jig rten dbang phyug nyid gdul bya zhi bas mi 'dul ba rnams la 'bar ba chen po dpal he ru ka rdo rje rta'i zhal can gyi phyag rgyar bzhengs te /
'khor 'das thams cad zil gyis gnon cing mi bsrun gdug pa can gyi dpung tshogs cham la 'beb par mdzad pa 'di nyid kyi rtsa bshad man ngag gi rgyud che chung mtha' yas pa 'phags bod kyi ljongs su byon cing /
de la brten nas dngos grub brnyes pa'i rdo rje slob dpon dang sgrub thabs man ngag gi bka' srol grangs med par byon pa las khyad par du 'phags pa /
dbang chen rta mchog nyid mthar lam rig 'dzin gyi skur bstan pa gu ru pad+mAka ras bod yul gyi gdul bya skal ldan rnams la bstsal pa'i /
rta mgrin gyi bka' srol mi 'dra ba du ma zhig shas cher zab mo gter gyi phyogs su byon pa las /
'dir lha sras rnam 'phrul 'gro 'dul sprul pa'i gter chen 7o rgyan mchog gyur gling pa'i gter byon thugs dam zab pa skor bdun las rta mgrin dbang gi zab pa la /
dbang zab dngos dang /
byin rlabs gtor ma'i dbang bskur gnyis su bzhugs pa las /
skabs su babs pa gtor dbang nyid bsgrub par bgyi ba la sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos /
bla ma dpal chen he ru ka :
dkyil 'khor gtso bo bdag la dgongs :
sangs rgyas kun gyi rjes zhugs phyir :
dpal chen rta mgrin deng bsgrub na :
dbang dang dam tshig ma lus pa :
mgon po dpa' bos bdag la stsol :
lan gsum /
bla ma dang dbyer med pa'i dbang chen rta mchog gi dkyil 'khor la mchog gsum rtsa gsum rgya mtshos bskor te bzhugs pa la /
bdag sogs sems can thams cad deng nas byang chub snying po'i bar skyabs su 'gro zhing byang chub mchog tu sems bskyed snyam pas 'di'i rjes zlos /
na mo :
bla ma rnams dang yi dam lha :
mkha' 'gro'i tshogs la skyabs su mchi :
mkha' mnyam sems can bsgral ba'i phyir :
byang chub thob par sems bskyed do :
lan gsum /
rgyud rnam par dag par bya ba'i slad du rgyun bshags yan lag brgyad pa tshul bzhin du bya ba'i blos 'di'i rjes zlos /
rdo rje slob dpon sangs rgyas dpal :
sogs /
dbang gi gzhi 'god pa'i phyir ye shes pa dbab pa yin pas khyed rang dam tshig pa'i lha sku 'di ltar du gsal thobs shig
/las sngags kyis bsang /
swa b+hA bas sbyang /
stong pa'i ngang las pad+ma nyi zla klu dbang pho mo bsnol ba'i steng du khyed rang rnams kyi sems nyid hrIHdmar po de las 'od zer 'phros /
rgyal ba mchod /
sems can gyi don byas /
tshur 'dus pa las rdo rje dmar po hrIHsa mtshan pa las 'od zer spro bsdus yongs su gyur pa las skad cig gis khyed rang dbang chen rta mgrin rgyal po sku mdog bye ru'i lhun po lta bu la rtsa ba'i zhal dmar po /
g.yas dkar /
g.yon mthing ba /
dbu gtsug rta mgo ljang zhur rta skad 'tsher ba /
zhal gdangs ljags 'dril mche gtsigs sma ra smin ma dbu skra dmar ser me ltar 'bar ba /
yang phyung ltar na /
phyag drug g.yas gsum ral gri kha T+wAM dbyug tho phyar zhing g.yon gsum b+han dmar dril bu lcags kyu bsnams pa /
thod skam rin po che'i rtse bran can lnga lngas dbu brgyan cing thod phreng tshar gsum mgul rgyan byas pa /
seng glang gi pags pa'i stod g.yogs /
zhing lpags rked dkris stag lpags sham thabs byas pa /
khrag zhags thal bas byugs shing sbrul rigs lnga dang rus pa'i rgyan drug gis spras pa /
khyung gis dbu brgyan cing dpal gyi gshog pa dar lwa'i 'phur dpyang rdo rje'i go khrab gsol ba /
yum pad+ma gzi ldan ma phyag rgya lngas brgyan cing kha T+wAM dang thod khrag 'dzin pas 'khyud pa /
gar gyi nyams dgu dang ldan zhing zhabs bzhi 'dor thabs su bgrad pa /
g.yas su byi la'i mgo can kha T+wAM dang thod khrag 'dzin pa /
g.yon du pu shud mgo can lcags kyu dang thod khrag 'dzin pa /
zhes dang /
snying po don 'dus ltar na gzhan 'dra ba la /
phyag drug g.yas gsum kha T+wAM sbrul gyis dkris pa dang ral gri phyar zhing g.yon gsum dril bu thod khrag lcags sgrog bsnams pa /
zhes bsgyur ba dang g.yas g.yon phra men gnyis bskyed chog dor /
gzhan snga ma dang 'dra /
ye shes kyi me phung 'bar ba'i klong na bzhugs pa'i gnas gsum du oM AHhU~M gis mtshan pa dang /
slob dpon dkyil 'khor pa dang bcas pa'i thugs ka nas kyang 'od zer dpag tu med pa 'phros /
'og min dbang chen rol pa'i dur khrod nas dpal chen rta mchog rgyal po'i lha tshogs rnams kyi thugs rgyud bskul te /
lha sngags phyag rgya 'od zer gyi rnam par mkha' dbyings gang bar spyan drangs te khyed rang rnams kyi sgo gsum la gnyis med du brtan pa'i mos pa mdzod cig
/snying po'i mthar /
dz+nyA na A be sha ya a AH
zhes btags pa bzla zhing spos dang rol mo bcas byin dbab /
ye shes pa brtan par byas pa'i mos pa mdzod /
tiSh+Tha badzra zhes rdo rje mgor bzhag
/dbang gtor thogs la /
dpal gyi gtor ma phyi snod dbang chen zla gam 'bar ba'i gzhal yas khang /
nang bcud dpal chen rta mchog rol pa'i dkyil 'khor sprul pa 'khor tshogs bka' sdod dang bcas pa byin rlabs gzi brjid 'bar zhing dbang gi rta skad lhang nger gsal ba'i dpral bar oM dkar po /
mgrin par AHdmar po /
thugs kar hU~M mthing ga rnams sangs rgyas thams cad kyi rdo rje gsum 'dus pa'i ngo bor bzhugs pa la /
mos gus byas pas dpral ba'i oM las 'od zer dkar po zla ba chu shel gyi mdangs can 'phros /
khyed rang gi dpral bar thim pas lus kyi sdig sgrib nad gdon bar du gcod pa thams cad bsal /
lus la sku rdo rje'i byin rlabs zhugs /
gzi brjid nyi ma ltar 'bar ba'i mos pa mdzod /
hU~M hrI:
gtor snod dbang chen zla gam 'bar ba'i dbyings :
gtor ma dpal chen he ru ka yi tshogs :
rta mgrin rgyal po'i lha tshogs ma lus pa'i :
sku gsung thugs las ye shes 'od zer 'phros :
sgo gsum sgrib sbyangs sku gsung thugs kyi dbang :
ma lus yongs su rdzogs pa'i bdag nyid gyur :
dpal chen rta mgrin dkyil 'khor kun gyi gtso :
ma gcig yum mchog e ka dzA Ti ma :
ye shes sems dpa' spyan ras gzigs dbang phyug :
tshe yi bdag mo gsang ba ye shes yum :
bka' nyan phra men byi la pu shud mgo :
dbang chen khro bo rigs bzhi yum dang bcas :
zil gnon khro bo brgyad dang khro mo brgyad :
dbang gi khro mo bzhi dang bka' srung tshogs :
pad+ma gsung gi lha tshogs thams cad kyis :
'dir 'tshogs skal ldan slob ma 'di rnams la :
'gyur med sku yi byin gyis brlab pa dang :
lus kyi nad gdon sdig sgrib bar chad dang :
mi mthun phyogs rnams ma lus zhi bar mdzod :
lus la gzi brjid sku yi dbang mchog skur :
lus snang thams cad lha ru 'char bar mdzod :
snying po'i mthar /
kA ya sid+d+hi pha la hU~M:
zhes gtor ma dpral bar bzhag
/des sku'i dbang dang byin rlabs thob /
dbang chen rta mchog rol pa'i sku bsgom pa la dbang /
'bras bu sprul pa'i sku thob pa'i skal pa can du byas pa 'o //
yang mgrin pa'i AHlas 'od zer 'char kha'i zer thag lta bu 'phros /
khyed rang gi mgrin par thim pas ngag gi sdig sgrib nad gdon bar du gcod pa thams cad bsal /
ngag la gsung rdo rje'i byin rlabs zhugs /
nus mthu me ltar 'bar ba'i mos pa mdzod /
hU~M hrI:
gtor snod dbang chen sogs gong ltar la /
'dir 'tshogs skal ldan slob ma 'di rnams la :
'gag med gsung gi byin gyis brlab pa dang :
ngag gi nad gdon sdig sgrib bar chad dang :
mi mthun phyogs rnams ma lus zhi bar mdzod :
ngag la tshangs dbyangs gsung gi dbang mchog skur :
rtsa rlung sgra skad sngags su 'gyur bar mdzod :
snying po'i mthar /
wA ka sid+d+hi pha la hU~M:
des gsung gi dbang dang byin rlabs thob /
bsnyen sgrub las sbyor gyi bzlas brjod la dbang /
'bras bu longs sku thob pa'i skal pa can du byas pa 'o //
yang thugs ka'i hU~M las 'od zer mthing kha gnam sngon zhun ma lta bu 'phros /
khyed rang gi snying gar thim pas yid kyi sdig sgrib nad gdon bar du gcod pa thams cad bsal /
yid la thugs rdo rje'i byin rlabs zhugs /
nam mkha' lta bu'i ye shes rgyud la skyes pa'i mos pa mdzod /
hU~M hrI:
gtor snod dbang chen sogs nas /
'dir 'tshogs skal ldan slob ma 'di rnams la :
'khrul med thugs kyi byin gyis brlab pa dang :
yid kyi nad gdon sdig sgrib bar chad dang :
mi mthun phyogs rnams ma lus zhi bar mdzod :
yid la bde stong ye shes dbang chen skur :
gang shar chos nyid klong du grol bar mdzod :
snying po'i mthar /
tsit+ta sid+d+hi pha la hU~M:
des thugs kyi dbang dang byin rlabs thob /
rdzogs pa'i rim pa'i rnal 'byor bsgom pa la dbang /
'bras bu chos sku thob pa'i skal pa can du byas pa 'o //
yang gnas gsum gyi yig 'bru las 'od zer dkar dmar mthing ba'i mdangs can 'phros /
khyed rang gi gnas gsum du thim pas sgo gsum gyi sdig sgrib nad gdon bar du gcod pa thams cad bsal /
sgo gsum la ye shes rdo rje'i byin rlabs zhugs /
bde chen zag pa med pa'i 'od gsal rgyud la skyes pa'i mos pa mdzod /
hU~M hrI:
gtor snod dbang chen sogs nas /
'dir 'tshogs skal ldan slob ma 'di rnams la :
sku gsung thugs kyi byin gyis brlab pa dang :
lus ngag yid kyi sdig sgrib bar chad dang :
mi mthun phyogs rnams ma lus zhi bar mdzod :
mchog dang thun mong dngos grub ma lus pa :
da lta nyid du 'di la bstsal du gsol :
spro na brgyud pa'i mtshan nas smros te bka' bsgo spyi ltar bya /
hrIHpad+mAn+ta kr-ita sogs chig dril mthar kA ya bA ka tsit+ta sarba sid+d+hi pha la hU~M:
zhes gtor ma gnas gsum du bzhag la ka dag gi lta ba'i klong du nyams skyong ngo //
yang gtor dbang tshar grangs gsag dgos na /
rdo rje gsum 'dus pa'i ngo bor bzhugs pa la yan chad gong ltar la /
mos gus byas pas gnas gsum nas 'od zer dkar dmar mthing ga sku dang sngags phreng phyag mtshan gyi tshogs dpag tu med pa 'phros /
khyed rang gi gnas gsum du thim pas lus ngag yid gsum gyi sdig sgrib nad gdon bar du gcod pa thams cad bsal /
sgo gsum la sku gsung thugs kyi byin rlabs zhugs /
gzi brjid nus mthu bde stong gi ye shes 'bar bar mos shig
/hU~M hrI:
gtor snod dbang chen zla gam 'bar ba'i dbyings :
gtor ma dpal chen he ru ka yi tshogs :
rta mgrin rgyal po'i lha tshogs ma lus pa'i :
sku gsung thugs las ye shes 'od zer 'phros :
sgo gsum sgrib sbyangs sku gsung thugs kyi dbang :
ma lus yongs su rdzogs pa'i bdag nyid gyur :
dpal chen rta mgrin dkyil 'khor kun gyi gtso :
ma gcig yum mchog e ka dzA Ti ma :
ye shes sems dpa' spyan ras gzigs dbang phyug :
tshe yi bdag mo gsang ba ye shes yum :
bka' nyan phra men byi la pu shud mgo :
dbang chen khro bo rigs bzhi yum dang bcas :
zil gnon khro bo brgyad dang khro mo brgyad :
dbang gi khro mo bzhi dang bka' srung tshogs :
pad+ma gsung gi lha tshogs thams cad kyis :
'dir 'tshogs skal ldan slob ma 'di rnams la :
sku gsung thugs kyi byin gyis brlab pa dang :
lus ngag yid kyi sdig sgrib bar chad dang :
mi mthun phyogs rnams ma lus zhi bar mdzod :
lus la gzi brjid sku yi dbang mchog skur :
lus snang thams cad lha ru 'char bar mdzod :
ngag la tshangs dbyangs gsung gi dbang mchog skur :
rtsa rlung sgra skad sngags su 'gyur bar mdzod :
yid la bde stong ye shes dbang chen skur :
gang shar chos nyid klong du grol bar mdzod :
mchog dang thun mong dngos grub ma lus pa :
da lta nyid du 'di la bstsal du gsol :
hrIHpad+mAn+ta kr-ita sogs chig dril mthar /
kA ya bA ka tsit+ta sarba sid+d+hi pha la hU~M:
zhe+es gtor ma gnas gsum du bzhag
/dmigs pa'i mtshams sbyor tshar gcig gis chog
/gter gzhung tshigs bcad nyid grangs gsog
/rgyas bsdus gnyis ka'i mthar /
des sku gsung thugs kyi dbang dang byin rlabs cig car du thob /
rim gnyis kyi rnal 'byor bsgom pa la dbang /
'bras bu sku gsum dbyer med ngo bo nyid kyi sku thob pa'i skal pa can du byas pa la shis pa brjod pas mnga' gsol bar mos shig
/me tog 'thor la shis brjod ci rigs bya /
de ltar dpal rta mgrin dbang gi zab pa'i byin rlabs kyi snying po gtor ma'i dbang bskur legs par grub pa ste /
rtsa ba rdo rje'i gsung las /
des ni lha bsgom sngags bzla ba :
ting 'dzin bsgom la dbang ba'i dbang :
lus ngag yid gsum smin par byed :
bar chad kun sel dngos grub thob :
yongs rdzogs dbang chen kho na 'o :
zhes gsungs pa ltar mthu byin che bas gnas skabs nad gdon bar chad sel ba la zab khyad che zhing /
mthar thug dngos grub rnam gnyis bde blag tu 'thob par byed pa dbang chen yongs rdzogs dang smin byed kyi tshul la khyad par ma mchis pa lags pas thugs la bcangs te dam tshig sdom pa mdor bsdus te 'dzin par khas blang ba 'di'i rjes zlos /
gtso bos ji ltar sogs kyis dam tshig khas blang sogs dbang gi rjes rim spyi ltar dang /
tshogs la rol zhing lhag ma gtong ba sogs las byang spyi chings ltar la /
rjes gtang rag mchod bstod nongs bshags bzod gsol grub nas /
gtor ma'i ye shes pa gshegs /
dam tshig pa 'od du zhu nas bdud rtsi'i rgya mtshor 'khyil pa longs spyad pas dngos grub rnam pa gnyis thob par gyur /
ces bsam la /
sngags mthar sarba sid+d+hi pha la ho :
zhes brjod cing gtor ma'i cha shas longs spyad /
bsdu ldang bsngo smon shis brjod bya'o //
'di 'brel pad+ma dbang chen gyi //
ye shes byin mthus rgyud smin te //
rta skad gsum gyis gzhi lam 'bras //
pad+ma'i mgon por sdom byed shog
/ces khyab bdag bla ma gter chen rin po che'i bka' yis rjes su gnang zhing sras yum zung gi dgongs bzhed sgrub pa'i slad du /
zab chos 'di dag gi lung thob pad+ma gar gyi dbang phyug rtsal gyis shrI de bI ko Ti'i sgrub gnas su bgyis pa dge legs 'phel ///
/
