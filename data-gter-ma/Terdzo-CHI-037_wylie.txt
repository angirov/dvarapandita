\u0f01\u0f83:
bla ma'i thugs sgrub bar chad kun sel las :
'phags ma sgrol ma'i sgrub thabs 'jigs pa kun sel zhes bya ba bzhugs so :
phyi 'jigs pa bcu drug gi bar chad sel ba /
\u0f88\u0f88\u0f88[ \u0f88 ]'phags ma sgrol ma la phyag 'tshal lo :
shin tu gsang ba'i gsang ba mchog :
gtso bo'i sbas yum kha T+wAM ga :
phyi ltar rje btsun sgrol ma ste :
nang ltar badzra b+ha ra hi :
gsang ba ye shes mtsho rgyal yum :
yang gsang 'chi med man+dA ra :
don dam shes rab pha rol phyin :
rnam pa rtags kyi phyag rgyar snang :
mchog tu mi 'gyur gsang ba'i lcam :
sras bcas rgyal kun skyed pa dang :
bde chen rol pa'i btsun mo ni :
myur ma dpa' mo'i sgrub pa'i thabs :
ma 'ongs rjes 'jug rnal 'byor rnams :
phyi yi bar chad kun sel phyir :
rang byung pad+ma bdag gis bstan :
sa ma ya :
skyabs sems tshogs gsag sngon song nas :
a :
stong gsal rang rig gnyug ma'i dbyings :
ye shes rol pa'i snang cha las :
pad dkar zla ba rgyas pa'i steng :
tAM yig ljang gu'i 'od zer gyis :
'phags mchod 'gro kun bar chad bsal :
tshur 'dus skad cig dran rdzogs su :
rdo rje srung ba'i gur chen dbus :
bdag nyid rje btsun sgrol ma ljang :
zhal gcig phyag gnyis zhi zhing 'dzum :
phyag g.yas mchog sbyin phyag rgya mdzad :
g.yon pas skyabs sbyin ut+pal bsnams :
dar dang rin chen rgyan gyis spras :
zla ba'i rgyab yol la brten nas :
snang stong 'od lnga 'khrigs pa'i klong :
zhabs gnyis phyed skyil rol pas bzhugs :
sku las rang 'dra'i rje btsun ma :
nam mkha' gang bar rab spro bas :
'gro rnams gnas skabs mthar thug gi :
'jigs pa kun las skyob mdzad pa'i :
gnas gsum rdo rje'i 'bru gsum mtshan :
rang 'dra'i ye shes spyan drangs bsam :
tAM:
skye med 'od gsal chos sku'i dbyings :
'gag med 'phags ma'i ye shes skur :
gang 'dul sgyu 'phrul drwa bar shar :
tshur gshegs Ar+Ya tA re dza :
dzaHhU~M baM ho :
nam mkha' gang ba'i dbang gi lhas :
dbang bskur snang mthas dbur brgyan bsam :
oM Ar+Ya tA re sa pa ri wA ra ar+g+haM sogs :
oM:
snang ba mtha' yas pad+ma'i rigs :
'jig rten dbang phyug zhal las byung :
sangs rgyas kun gyi phrin las rdzogs :
'phags ma sgrol mar phyag 'tshal bstod :
bdag cag 'khor dang bcas rnams kyi :
'jigs pa brgyad dang bcu drug sogs :
mi mthun phyogs kun zhi ba dang :
rtag tu thugs rjes bskyang mdzad gsol :
thugs kar pad+ma zla ba'i steng :
tAM yig ljang gu'i mtha' skor du :
rdo rje'i yi ge bcu pas bskor :
bzlas pas sngags rnams sgrar bcas 'khor :
'od zer dpag yas phyogs bcur 'phros :
'phags mchod byin rlabs rang la thim :
'gro kun 'jigs pa kun bsal nas :
'phags ma sgrol ma'i go 'phang bkod :
bdag gi lus ngag yid gsum dang :
rje btsun 'phags ma'i sku gsung thugs :
dbyer med srung ba chen por bsam :
oM AHhU~M zhes pas sgo gsum rdo rje gsum gyi ye shes su byin gyis brlabs te :
oM tA re tut+tA re tu re swA hA:
zhes smra ba bcad de 'bum phrag la sogs pa bzlas pas bcom ldan 'das mas byin gyis rlob par 'gyur ro :
'jigs pa thams cad zhi bar 'gyur ro :
bsam pa'i don thams cad 'grub par 'gyur ro :
rtag tu tshe rabs dran cing mi brjed pa'i gzungs thob par 'gyur ro :
bar dor yang rje btsun mas rjes su 'dzin cing 'jigs pa thams cad las grol bar 'gyur ro :
sangs rgyas kyi zhing nas sangs rgyas kyi zhing du 'gro bar 'gyur ro :
thun bsdu ba na lha sku 'od gsal du sbyangs te mnyam par 'jog :
thun mtshams su 'jug pa'i tshe slar yang lhar langs rten gsum la bskor ba dang :
yan lag bdun pa dang :
maN+Dal sogs la brtson par bya'o :
sa ma ya :
slob ma rjes su 'dzin 'dod na :
dkyil 'khor mtshan ma'i rdzas bshams te :
sgom bzlas bya ba sngon song nas :
slob mas gsol ba 'di skad gdab :
e ma sangs rgyas thams cad kyi :
phrin las bdag nyid 'phags ma dang :
dbyer med rdo rje slob dpon gyis :
bdag la byin gyis brlab tu gsol :
skyabs 'gro sems bskyed   dkon mchog gsum la bdag skyabs mchi /sogs dang /
rje btsun 'phags ma sgrol ma dang /sogs kyi yan lag bdun pa bya /
mchan /
tshogs bsags bya :
de nas bum pa'i bdud rtsis bkru :
oM:
bkra shis bum pa'i bdud rtsi'i chus :
skal ldan khyod la khrus bgyis pas :
bag chags dri ma kun byang nas :
'phags ma'i phyag rgya mngon gyur shog :
rtsa sngags dang :
oM sarba ta thA ga ta a b+hi She ka te sa ma ya shrI hU~M:
sarba pA paM A wa ra Na bi sho d+ha na swA hA:
zhes pas dbang bskur bdud rtsi'i chus :
lus ngag sgrib dag skad cig gis :
sgrol ma'i sku ru gyur pa la :
ye shes lha yi phyag rgya bstim :
oM:
snang stong dbyer med rdo rje'i sku :
rje btsun 'phags ma'i sku yi dbang :
de ring skal ldan khyod la bskur :
rdo rje'i sku ru 'grub par mdzod :
rtsa sngags dang kA ya a b+hi Shiny+tsa oM:
bzlas pa'i lung byin sngags phreng las :
'jigs pa'i tshogs kun skyob pa yi :
'phags ma sgrol ma mkha' khyab 'phros :
'gro 'dul mdzad pa yongs rdzogs bsam :
brtan phyir sngags phreng mgrin par bzhag :
A:
grags stong dbyer med rdo rje'i gsung :
rje btsun 'phags ma'i gsung gi dbang :
deng 'dir skal ldan khyod la bskur :
rdo rje'i gsung du 'grub par shog :
wA ka a b+hi Shiny+tsa A:
phyag mtshan ut+pal snying gar bstim :
thugs dang dbyer med mnyam par 'jog :
hU~M:
rig stong dbyer med rdo rje'i thugs :
rje btsun 'phags ma'i thugs kyi dbang :
deng 'dir skal ldan khyod la bskur :
rdo rje'i thugs su 'grub par shog :
tsit+ta a b+hi Shiny+tsa hU~M:
gtor ma lhar gsal spyi bor bzhag :
tAM:
gtor ma lha yi phyag rgyar rdzogs :
thugs rje'i 'od phung lams se lam :
rje btsun sgrol ma'i byin rlabs kyis :
skal ldan smin cing grol bar shog :
kA ya wA ka tsit+ta gu Na karma ba liM ta a b+hi Shiny+tsa oM AHhU~M hrI+i :
lha bstim shis brjod me tog 'thor :
rjes kyi bya ba spyi ltar bya :
'jigs pa so so zhi ba'i phyir :
sgrol ma so so'i dbang bskur na :
lha sngags bsgyur la gong ltar bskur :
byin rlabs rtags mtshan myur du 'byung :
sa ma ya :
de nas las kyi kha bsgyur la :
sa yi 'jigs pa zhi bya'i phyir :
rang nyid rdo rje sgrol ma mthing :
phyag g.yas mchog sbyin g.yon pa ni :
skyabs sbyin phyag rgyas ut+pa la :
rdo rje rtse lngas mtshan pa bsnams :
dar dang rin chen rgyan gyis brgyan :
gnas gsum byin rlabs ye shes bstim :
dbang bskur mchod bstod gsol ba gdab :
thugs kar zla steng tAM mthing ga :
mtha' skor sngags kyi phreng bas bskor :
'od zer rdo rje'i rang bzhin 'phros :
'phags mchod 'gro ba'i don kun byas :
khyad par nga rgyal las gyur pa'i :
sa yi 'jigs pa kun zhi bsam :
rtsa sngags yi ge bcu pa'i mthar :
ma ma sarba laM laM b+hA ya shAn+tiM ku ru :
zhes pa swA hA'i gong du spel :
gzhan yang rtsa ba'i sngags sham du :
sa ra tsakra hri daM pu ne ye laM tsa la satwaM b+hA ya nan :
zhes bris gur gum gi waM byug :
rin chen sna tshogs bsres pa yi :
sAts+tshar bcug la 'chang ba 'am :
gnod pa'i phyogs su bzhag pa yis :
sa g.yos ri rud thog brdib sogs :
sa yi 'jigs pa thams cad kun :
srung dang zhi dang phyir zlog 'gyur :
sa ma ya :
chu yi 'jigs skyob sgrol ma dmar :
phyag g.yon nor bu me shel gyis :
mtshan pa'i ut+pal bsnams par gsal :
sngags kyi phreng ba'i 'od zer gyis :
chu yi 'jigs pa zhi bar bsgom :
ma ma sarba baM baM dza la b+hA ya shIn+tiM ku ru :
zhes dang rtsa sngags spel la bzla :
seng ldeng phur pa sngags btab bcang :
chu chen gru dang shwa 'ud sogs :
'dod chags chu yi gnod pa sel :
sa ma ya :
me yi 'jigs skyob sgrol ma ser :
phyag g.yon nor bu chu shel ni :
chu rgyun 'beb pa bsnams par gsal :
rtsa sngags yi ge bcu pa'i khong :
ma ma sarba raM raM dz+wa la b+hA ya shAn+tiM ku ru :
zhes spel chu shing phur pa la :
sngags kyis btab pa 'chang ba yis :
zhe sdang me yi 'jigs pa zhi :
sa ma ya :
rlung gi 'jigs skyob sgrol ma dkar :
phyag g.yon 'khor los mtshan pa yi :
ri rab bsnams pa'i skur gsal la :
ma ma sarba yaM yaM tsa la b+hA ya shAn+tiM ku ru :
zhes dang rtsa sngags spel la bzla :
tsan+dan   dmar po /phur pa sngags btab bcang :
rlung chen 'khrugs dang g.yang lhung sogs :
phrag dog rlung gi 'jigs pa zhi :
sa ma ya :
rdo rje'i 'jigs skyob sgrol ma ljang :
phyag g.yon sna tshogs rdo rje yis :
mtshan pa'i ut+pal bsnams par gsal :
sngags 'di rtsa sngags spel la bzla :
ma ma sarba e e ma hA ha na b+hA ya shAn+tiM ku ru :
gri lcags ral gri sor bzhi par :
btab nas 'chang ba tsam gyis kyang :
gnam lcags thog ser 'jigs pa srung :
sa ma ya :
mtshon cha'i 'jigs skyob sgrol ma sngo :
phyag g.yon ral gri bsnams par gsal :
ma ma sarba tig tig tIk+Sh+Na rak+Sha rak+Sha ku ru :
zhes pa rtsa sngags spel la bzla :
longs su ma spyad rgya khab la :
sngags btab gong ba'i nang du 'chang :
mtshon cha'i 'jigs pa kun las srung :
sa ma ya :
rgyal po'i 'jigs skyob sgrol ma dmar :
phyag g.yon lcags kyu bsnams par gsal :
rtsa ba'i sngags la 'di spel bzla :
ma ma sarba rA dza duSh+TAn kro d+ha shAn+tiM ku ru :
me tog dmar por sngags 'di btab :
me la bsregs pas dbang du 'gyur :
sarba rA dza duSh+TAn ha ye mo ha ha ra ha ra dzaHdza :
rgyal po khros pas sdang ba dang :
btson ra'i 'jigs pa kun las skyob :
sa ma ya :
chom rkun 'jigs skyob sgrol ma nag :
phyag g.yon dgra satwa bsnams par gsal :
rtsa ba'i sngags la 'di spel bzla :
sarba tsaur b+han+d+ha b+han+d+ha trig thuM:
skud pa nag por mdud pa bor :
sngags 'di khri bzlas dpung par 'ching :
oM thar ni thar ni ma hA thar ni baM ha ye mo ha hU~M phaT:
dgra jag chom rkun 'jigs las skyob :
sa ma ya :
sha za'i 'jigs skyob sgrol ma nag :
phyag g.yon phur pa bsnams par gsal :
rtsa ba'i sngags la 'di spel bzla :
sarba duSh+TAn big+h+nAn baM phaT:
skud pa dmar por mdud pa bor :
oM ma ma bi bi ni ni zlog zlog :
sngags 'di mang du btab la bcing :
gza' klu rgyal 'gong bsen mo sogs :
sha za 'byung po'i gnod pa skyob :
sa ma ya :
glang chen 'jigs skyob sgrol ma ni :
dud ka phyag g.yon mdung thung bsnams :
gsal btab rtsa sngags 'di spel bzla :
sarba haM haM duSh+TAn ha na ha na tra sa ye phaT:
sa la bsngags nas gtor ba yis :
glang chen khros dang g.yag rgod sogs :
ma rung srog chags 'tshe ba skyob :
sa ma ya :
seng ge'i 'jigs skyob sgrol ma nag :
phyag g.yon me phung bsnams par gsal :
sarba he he tsa le tsa le b+han+d+ha phaT:
zhes 'di rtsa sngags spel la bzla :
ma ma be be zlog zlog :
seng ldeng byang bur bris la bcang :
seng ge stag gzig dom dred sogs :
gcan gzan kun gyi 'jigs las grol :
sa ma ya :
sbrul gyi 'jigs skyob sgrol ma dkar :
phyag g.yon chu shel las grub pa'i :
bdud rtsi'i bum pa bsnams par gsal :
rtsa ba'i sngags la 'di spel bzla :
sarba bi Sha tsa la ya ha ra ha ra phaT:
a ru gla rtsi tsha la'i chur :
ma ma truM truM zhi zhi phaT:
zhes btab btang bas sbrul la sogs :
brtan g.yo'i dug rigs thams cad 'joms :
sa ma ya :
nad kyi 'jigs skyob sgrol ma ni :
ljang ser phyag g.yon a ru bsnams :
bdud rtsi'i 'od zer spro bar gsal :
sarba dz+wa ra sarba duHkha pra sha ma na ya phaT:
zhes pa rtsa sngags spel la bzla :
yung ba shu dag spru nag la :
sngags btab 'chang bas yams rims sogs :
nad kyi 'jigs pa zhi zhing srung :
sa ma ya :
'chi ba'i 'jigs skyob sgrol ma dkar :
phyag g.yon tshe bum bsnams par gsal :
tshe bcud bsdu bstim rtsa sngags dang :
badzra A yu She spel bzla :
g.yu byang nr-iHmtshan dar dmar dril :
sngags kyis btab la mgul du 'chang :
dus min 'chi ba'i 'jigs pa zhi :
sa ma ya :
phongs pa'i 'jigs skyob sgrol ma ser :
phyag g.yon 'dod dgu'i char 'beb pa'i :
gter gyi bum bzang bsnams par gsal :
rtsa ba'i sngags la 'di spel bzla :
dzam+b+he mo he d+ha na me d+hi hrI:
me tog ser po bsngags byas te :
maN+Dal brgya stong khri 'bum phul :
dbul ba'i 'jigs pa kun zhi 'gyur :
sa ma ya :
don nyams 'jigs pa las skyob pa'i :
sgrol ma ljang ser 'od 'bar gsal :
phyag g.yon dpal be'u bsnams pa las :
nyi ma 'char ka'i 'od 'phro bsgom :
sarba ar+tha sid+d+hi sid+d+hi ku ru :
zhes dang rtsa sngags spel la bzla :
bris sku'i mdun du ci 'byor pa'i :
maN+Dal brgya phrag re re'i mtshams :
sngags 'di stong phrag spel la bzla :
oM uSh+Ni Sha d+ha ra d+ha ra d+hi ri d+hi ri swA hA:
ji ltar 'dod pa'i don grub cing :
don nyams 'jigs pa kun zhi 'gyur :
sa ma ya :
de ltar de dag thams cad kyang :
bsdu na rang nyid skad cig gis :
rtsa ba'i sgrol mar bsgoms byas la :
las lha so sor spro dang bcas :
rtsa sngags spel tshig bcas pa bzla :
rgyas par spro na bdag bskyed dang :
mdun bskyed so sor bsgoms byas la :
maN+Dal mchod bstod rgyas par bya :
srung ba 'dod na rak+Sha dang :
zhi bar shAn+tiM phyir zlog par :
zlog ces bya ba'i sngags sham bsgyur :
las kyi rim pa mtha' yas 'byung :
sa ma ya :
gtso 'khor yongs rdzogs la bsten pa'i :
srung ba chen po'i 'khor lo ni :
gro ga'am ni shog bu la :
tsakra rtsibs brgyad lte bar tAM:
de mthar oM dang hA yi bar :
ji ltar 'dod pa'i spel tshig bri :
rtsibs brgyad tA re la sogs brgyad :
rtsibs mchan bkra shis rtags brgyad dgod :
de yi phyi rim mu khyud la :
gzungs ring   na mo rat+na tra yA ya sogs /spel tshig bcas pa bri :
de rgyab pad 'dab bcu drug la :
las kyi sngags rnams so sor dgod :
de rgyab dbyangs gsal rten snying dang :
ut+pal rdor rwa me ris bskor :
gur gum gi waM tsan+dan dkar :
ut+pal shu dag gla rtsis byug :
lhar bskyed rab gnas legs par bya :
dar sna lnga yis dril byas te :
lus la drod dang ma bral 'chang :
spyi yi 'jigs pa thams cad la :
rdo rje'i mkhar du tshud dang 'dra :
sa ma ya :
so so'i tsakra bya 'dod na :
lte ba rtsibs bcas gong ltar la :
mu khyud dang por so so'i sngags :
las kyi spel tshig rgyas par 'bri :
gnyis par dbyangs gsal rten snying dang :
gsum par rang rang phyag mtshan te :
de rgyab rdor rwa me ris bskor :
rdzas byugs rab gnas mgul du gdags :
'jigs pa so so srung ba'i mchog :
sa ma ya :
rnal 'byor gtor ma la brtson na :
'phral rkyen bar chad ngang gis zhi :
rin chen snod du ci 'byor ba'i :
gtor ma bsang sbyang byin gyis brlab :
rang gi thugs nas 'od 'phros pas :
sgrol ma 'khor bcas spyan drangs nas :
mdun gyi nam mkhar bzhugs pa la :
mchod gtor phul bas mnyes par bsam :
na maHsarba bud+d+ha bo d+hi satwA nAM:
a pra ti ha ta shA sa nA nAM:
he he b+ha ga wa tI:
ma hA satwa sarba bud+d+ha a wa lo ki te :
mA bi lam+ba mA bi lam+ba :
i daM ba liM gr-ih+NA pa ya gr-ih+NA pa ya hU~M hU~M sarba bi sany+tsa re swA hA:
lan mang phul mthar mchod pas mchod :
oM:
sangs rgyas kun gyi phrin las bdag :
rje btsun myur ma dpa' mo dang :
'jigs pa thams cad sel mdzad ma :
'khor gyi tshogs dang bcas la bstod :
mchod sbyin gtor ma dam pa 'di :
ye shes chen pos rjes dgongs la :
bde ba chen por bzhes nas kyang :
dngos grub ma lus bstsal du gsol :
'byung bzhi 'khrugs dang gnam lcags ltung :
mtshon cha rgyal po'i chad pa dang :
chom rkun sha za glang chen khros :
gcan gzan khro bo gdug pa'i sbrul :
nad gdon dus min 'chi ba'i rkyen :
dbul phongs 'dod don nyams pa sogs :
mi bzad 'jigs pa'i tshogs rnams kun :
srung dang zhi dang zlog par mdzod :
'khor ba ngan song sdug bsngal sgrol :
tshe dang bsod nams ye shes sogs :
mchog thun phrin las rgyas par mdzod :
ces pas gsol btab lha tshogs rnams :
rang la bstim mam dbyings su gshegs :
rnal 'byor rgyun gyi bar chad zhi :
sa ma ya :
maN+Dal la brten tshogs rdzogs pas :
'dod pa'i don rnams thams cad 'grub :
de phyir phyi rabs dad ldan rnams :
'di la rtag tu brtson par bya :
gtsang ma'i gnas su bris sku'i mdun :
maN+Dal mchod gtor rgyas par bsham :
skyabs song byang chub sems gnyis bskyed :
mchod pa'i tshogs rnams byin brlabs la :
dkon mchog rgya mtsho mdun du dmigs :
maN+Dal 'bul zhing gsol ba gdab :
de nas mdun du rje btsun ma :
'khor bcas bskyed cing spyan drangs bstim :
dbang bskur mchod bstod khyad par du :
phyag 'tshal nyi shu rtsa gcig ni :
gnyis gsum bdun dang maN+Dal bskyar :
bzlas pa bya zhing thugs rgyud bskul :
gtor ma 'bul zhing 'dod don gsol :
mthar ni nongs bshags ye shes gshegs :
dam tshig rang bstim bsngo smon dang :
shis pa brjod cing me tog 'thor :
bar chad thams cad zhi ba dang :
'dod don yid bzhin 'grub par 'gyur :
bye brag so so'i las sgrub na :
las lha gtso bor bya ba 'am :
so so'i bzlas pa gtso bor bya :
'jigs pa'i tshogs rnams myur du zhi :
sa ma ya :
rang nyid 'phags mar gsal ba yi :
thugs nas zhi ba'i sgrol ma dkar :
skyabs sbyin ut+pal bsnams pa ni :
grangs med nam mkha' gang bar 'phros :
bar chad thams cad zhi bar bsam :
oM badzra tA re sarba big+h+nAn shAn+tiM ku ru swA hA:
bzlas pas bar chad thams cad zhi :
sa ma ya :
rang nyid 'phags mar gsal ba yi :
thugs nas rgyas pa'i sgrol ma ser :
rin chen lcags kyu 'dzin pa ni :
nam mkha' gang bar rab spros te :
phyogs bcu'i sangs rgyas byang chub sems :
nyan rang 'phags tshogs ye shes dang :
lha dang drang srong rig 'dzin gyi :
mngon par shes pa thams cad kun :
'od kyi rnam par rab bsdus te :
rang gi snying dbus thim pa yis :
mngon shes rtsal kha rgyas par bsam :
oM rat+na tA re sarba lo ka dz+nyA na bid+yA d+ha ra d+ha ra d+hi ri d+hi ri hrIng hrIng dza dz+nyA na puSh+TiM ku ru oM:
zhes bzlas dus gsum thams cad shes :
khyad par nyal ba'i dus kyi tshe :
ru rta gi waM ga pur dang :
shu dag chu la sngags 'di gdab :
oM mu tsi li swA hA:
mo ha ni swA hA:
dan ti li swA hA:
ma ma sarba tsit+ta sma ra sal sal phye phye swA hA:
'thor 'thung khrus byas 'dod pa'i don :
yid la bsam ste nyal ba yis :
mngon shes lta bu'i rmi lam 'byung :
sa ma ya :
rang nyid sgrol ma'i skur gsal ba'i :
thugs nas drag po'i sgrol ma nag :
phur pa thogs pa dpag med spros :
bzhad pa brgyad kyi sgra dang bcas :
byad phur rbod gtong tshar bcad bsam :
oM karma tA re sarba shA trUn big+h+nAn mA ra se na ha ha he he ho ho haM haM b+hin+d+ha b+hin+d+ha phaT:
bdud tshar gcad pa'i sngags kyang bzla :
byad phur rbod gtong bdud bgegs tshogs :
rlung ltar 'tshubs kyang nyam mi nga :
sa ma ya :
rang nyid 'phags mar gsal ba yi :
thugs nas dbang gi sgrol ma dmar :
pad+ma'i lcags kyu zhags pa 'dzin :
chags pa'i nyams ldan dpag med spros :
bsgrub bya lcags kyus snying nas bzung :
zhags pas drangs shing rlung dmar po'i :
dkyil 'khor la bzhag mdun du dgug :
rang gi gsang ba'i pad+mo nas :
bdud rtsi dmar po dpag med babs :
dmigs bya'i tshangs pa'i sgo nas zhugs :
lus kyi nang kun khyab pa yis :
khengs dregs ma gus sdang sems zhi :
chags shing zhen pa'i yid g.yos bsam :
oM pad+ma tA re san+tA ra hrIHming 'di zhes bya ba wA shaM ku ru ho :
mthar ni 'od dmar bde chen gyi :
thig le'i rnam par mer gyis zhu :
gsang ba'i lam nas snying gar drang /
rang gi thugs srog tAM yig dang :
dbyer med blo 'das ngang du bzhag :
me tog dmar po'i sbyin sreg bya :
dbang gi las kyi mthar thug go :
sa ma ya :
gzhan yang las kyi mtha' rgyas ni :
rtsa ba yan lag gang yin yang :
las de brtan par bya ba'i slad :
sAts+tsha so so'i sngags ldan pa :
kha dog bsgyur ba mang du gdab :
rab gnas byas shing mchod pas mchod :
chu sna mang du tshogs pa la :
rin chen sman 'bru me tog bsre :
gtor ma'i tshul du grangs mang dbul :
las gang yin yang rings su 'grub :
las rnams myur du 'grub pa'i phyir :
lha rdzas bud shing me spar te :
so so'i rigs kyi lhar bskyed la :
mchod bstod sreg rdzas spyi dang ni :
khyad par so so'i sku mdog dang :
mthun pa'i me tog gtsang ma la :
sngags mthar spel tshig bcas pa ni :
brgya stong khri la sogs pa 'bul :
las rnams rtsol med myur du 'grub :
las kyi nus pa bskyed pa'i phyir :
sngags rnams bris te rlung la bskor :
skabs su lhar bskyed mchod bstod dang :
bzlas pa bya zhing phrin las bcol :
ma bsgrub par yang las rnams kun :
'grub cing phun sum tshogs par 'gyur :
sa ma ya :[ \u0f88\u0f88\u0f88 ]man ngag gud du sbas pa ni :
bar chad skyob pa'i thabs kyi mchog :
gsum la skyabs su 'gro ba ste :
mdun mkhar bla ma rje btsun mar :
skyabs gnas rgya mtshos bskor bar bsgom :
phyag g.yas skyabs sbyin brkyangs pa'i 'og :
bdag dang 'gro ba thams cad tshud :
'khor ba dang ni ngan song gi :
'jigs pa kun las skyob par bsam :
na mo :
bla ma yi dam rje btsun ma :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
mthar ni skyabs yul rang la bstim :
byang chub sems gnyis ldan pa la :
bar chad kun gyis nye mi nus :
de phyir skyabs yul dpang byas te :
smon dang 'jug pa'i byang sems bskyed :
ho :
ma gyur sems can thams cad kun :
sangs rgyas go 'phang thob bya'i phyir :
nyes spyod kun bsdam dge chos sdud :
gzhan phan byang sems rtag tu bskyed :
thun mthar bde sdug gtong len bsgom :
'khor gsum dmigs pa bral bar bzhag :
sdig ltung la brten bar chad 'jug :
de phyir de nyid sbyong ba ni :
rang nyid tha mal spyi bo ru :
pad dkar zla ba'i gdan gyi steng :
bla ma don yod grub pa ljang :
ral gri dang ni dril bu 'dzin :
rang 'dra'i sgrol ma yum dang sbyor :
dar dang rin chen rus pas brgyan :
mtshan dpe'i gzi 'bar skyil krung bzhugs :
thugs kar zla steng hA yig mthar :
sngags kyi phreng bas bskor ba las :
'od 'phros 'phags mchod 'gro sgrib sbyangs :
tshur 'dus bdud rtsi'i rgyun babs pa :
rang gi tshangs pa'i sgo nas zhugs :
lus gang nad gdon sdig sgrib dag :
bde chen ye shes skyes par bsam :
oM AHhU~M ma hA gu ru hA pra dz+nyA d+h+r-ika? tAM badzra rA ti sarba pA paM A wa ra Na bi sho d+ha na swA hA:
sdig ltung 'gyod pas bshags shing bsdam :
tshogs rten 'od zhu rang la thim :
skye med gnyug ma'i ngang du bzhag :
bla mas byin brlabs tshogs rdzogs na :
bar chad thams cad rang sar grol :
dngos grub myur du thob par 'gyur :
de phyir rtse gcig 'di ltar bsgom :
a :
rang mdun nam mkhar 'od lnga'i klong :
pad dkar zla ba rgyas pa'i dbus :
bla ma rje btsun sgrol ma ljang :
mchog sbyin ut+pal phyag rgya can :
dar dang rin chen rgyan gyis brgyan :
zhi 'dzum mtshan dpe'i dpal 'bar ba :
mchog gsum 'dus pa'i ngo bo nyid :
rtsa gsum rgya mtsho'i sprin phung 'phro :
rang bzhin yongs grub ngang du gsal :
oM AHhU~M:
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Da la pU dza ho :
kye kye bla ma rje btsun mar :
snying nas gus pas gsol ba 'debs :
byin gyis rlobs shig bar chad sol :
dbang bzhi skur cig dngos grub stsol :
oM AHhU~M ma hA gu ru tA re swA hA:
zhes pas gsol btab dbang bzhi blang :
rang la bstims nas dbyer med ngang :
'od gsal chos sku'i rang zhal blta :
bskyed rdzogs zab mo'i gnad shes na :
bar chad kun kyang lam du 'gyur :
bskyed rim rang lus rje btsun ma :
chu zla 'ja' tshon lta bur gsal :
bsod nams tshogs rdzogs snang zhen 'jig :
de nyid rang bzhin med par bsgom :
ye shes tshogs rdzogs rtog tshogs sbyong :
dbyer med du ma ro gcig ngang :
bar chad rkyen snang ci shar yang :
'khu 'phrig mi bya rang ngor bzhag :
sbrul mdud nam mkhar grol ba bzhin :
bar chad 'jigs pa lam longs nas :
bla med mchog gi dngos grub thob :
sa ma ya :
de ltar rgyal ba kun gyi yum :
'phags ma'i rgyud dang man ngag tshogs :
rgyud sde bzhi dang rab sbyar nas :
rgyas par gzhan du bstan pa yin :
'dir ni zab cing 'dril ba'i don :
bya sla tshegs chung byin rlabs myur :
rig sngags 'chang bas don yod pa'i :
yang gsang snying gi dum bur bstan :
da lta'i mnga' bdag rje 'bangs kyi :
'jigs pa'i tshogs kun zhi ba dang :
ma 'ongs chos bdag skyes bu yi :
bar chad sna tshogs sel ba dang :
bod khams mtha' dbus thams cad kun :
phan dang bde la 'god pa'i slad :
chos nyid rdo rje'i rang sgrar shar :
mtsho rgyal mos pas yi ger thobs :
'gro phan phrin las mtha' rgyas 'gyur :
sa ma ya :
rgya rgya :[ \u0f88\u0f88 ]kha thaM:
gu h+ya sa ma ya :
rtsod bral dus babs kyi sprul pa'i gter ston chen po o rgyan mchog gyur bde chen gling pas mdo khams shar phyogs phrin las 'gro ba 'dul ba'i gnas chen brgyad kyi ya gyal /
ri bo dbang zhu'i brag nas spyan drangs pa'i shog ser gyi bu dpe phyag bris dngos las mtsho skyes bla ma dgyes pa'i 'bangs mkhyen brtse'i dbang pos zhal bshus pa dge legs su gyur cig //
/
