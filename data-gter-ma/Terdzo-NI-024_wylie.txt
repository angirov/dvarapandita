@#//
btags grol gyi rgyab yig yid bzhin lhun grub bzhugs so //

bla ma yang tig
/
btags grol gyi rgyab yig yid bzhin lhun grub ces bya ba /
dpal kun tu bzang po la phyag 'tshal lo //
gang gi rang bzhin gdod nas rab zhi yang //
thugs rje'i thabs tshul dpag gis mi lang bas //
'gro ba khams gsum zhi bar 'dren mdzad pa'i //
kun bzang rigs lnga bla ma'i tshogs la 'dud //
mngon sum gnad la goms pa'i cha rkyen du //
bstan pa'i snying po ye shes 'phel byed gnad //
'di dang bar dor rang snang zin byed pa //
bcangs shing bklags pas grub pa'i chos tshul bri //
de la thog ma'i mgon po gzhi thog tu byang chub ste /
rang snang ye shes kyi zhing na chos nyid kyi rang sgra bstan pa'i snying por ye shes lnga'i 'od 'bar bas 'dus ma byas par rang byung ba'i yi ge chen po ye shar du gnas pa nyid /
brgyud pa gsum nas de'i tshig don 'dus byas rkyen gyi yi ger bkod de rim pas brgyud cing /
skal ldan gyis nyams su len pa'i grogs su bstan pa 'di la don bdun te /
legs par bri ba /
rab tu gnas pa /
dbang bskur ba /
ji ltar bcang ba /
gang ltar klog pa /
nam zhig sreg pa /
phan yon bstan pa'o //
dang po ni /
mthing shog la gser gyis yi ge bri ba yang /
rnam pa gnyis te /
bsdus pa 'khor lor dgod pa dang /
rgyas pa glegs bam du bya ba'o //
dang po ni /
gru bzhi mtho gang pa'i dbus rtse sor bzhi bskor ba'i nang du rdo rje rtse lnga pa /
lte ba la A+o~M AHhU~M bris pa'o //
de'i mthar glan sor gnyis bskor ba'i nang du kun bzang yab yum gyi snying po'o //
de'i mthar glan sor gnyis bskor ba'i nang du ye shes nyi shu rtsa lnga'i thig le la snying po nyi shu rtsa lnga'o //
de nas sor re'i sar bskor te longs sku'i yi ge drug thig le drug tu'o //
de nas glan sor gnyis pa bskor te /
zhi khro rang gsal snying po bri'o //
de nas A li'o //
de nas kA li'o //
de nas ye d+harmA'o //
de nas las bzhi'i sham bu'o //
de'ang lte ba dang mtha' yi mu khyud gnyis la lnga ldan du bskor zhing /
gzhan rnams chig rkyang du byas la /
yig mgo phyir bstan la bri'o //
'di la thig le chen po zhes zer ro //
gnyis pa rgyas pa glegs bam du bya ba la'ang gnyis las /
glegs bam chen mo ni sor bzhi pa'i tshad la bstan bu dang 'das rjes thams cad bri'o //
chung ngu ni 'phred la glan sor bzhi /
srid du rtse sor bzhi yod pa la kha thig gru bzhir gdab pa'i nang du /
yig mgo phyogs gcig tu lta ba'i yi ge phreng ci mang du bri'o //
de yang sgo gsum sku gsung thugs su grol bar byed pa'i yi ge A+o~M AHhU~M thog mar bris pas rang snang sgra 'od zer gsum la brtan pa thob par byed cing rtags de dag 'byung ngo //
de nas kun tu bzang po yab kyi dgongs pa ni /
e ma ki ri ki ri /
mas ta b+ha li b+ha li /
sa mi ta su ru su ru /
kun d+ha li ma su ma su /
e ka ri su li b+ha ta yA+e /
tsa ki ra b+ha mi ta l+ye yA+e /
sa mun taHtsar+Ya su g+ha yA+e /
b+hi ti la sa na b+h+yaHgu li yA+e /
sa ki ri d+hU ka ni /
ma ta ri b+h+ya te na /
pa ra li he sa na /
ma kha ra te ke la na /
saM b+hu ra ta /
me ka tsa ra taM pa /
sur+Ya g+ha ta ra e sha sa sha na /
ra na b+hi ti sa g+hu ti pa yang /
g+hu ra g+hu ra pag kha ra na laM/
na ra na ra i tha san+da le /
sir na sir na b+he sa b+he sa ras pa laM/
b+hud+d+ha bud+d+ha /
b+hu da tshi Sha sa khye laM/
sa sA/
ri rI/
khe khA+e /
i I/
ma mA/
ri rI/
la ha aH
rdo rje lu gu rgyud du grol bar byed cing /
'ja' 'od 'khrugs pa'o //
kun tu bzang mo'i dgongs pa ni /
mas d+ha b+ha sa li /
sa mi ta su ru su ru /
kun d+ha li ma su /
e ke ri li b+ha ta ye /
tsa ka b+hu li ta lce ye /
sa mun+ta tsar+Ya su b+ha ye /
b+hi ti sa na b+ha gu ye /
ki ri Ta ki ni /
d+ha ka ma hA b+ho re ta na sa ra b+ha li d+hi /
sa naM kha ra ta ke la na /
saM b+hu da ra ta /
e ka tsa ra sa ba sa ta na /
ta sa sur+Ya g+ha ta ra a /
ma na sa ra li ho /
ting g+hu ra la /
ma smin sa g+hu ti la /
ta ya g+hu ra g+hu ra /
brlangs ga kha pa ra na laM/
na ra na ra laM/
i tha ra pa ta laM/
sirna sirna /
b+he sa ra pa sa laM/
sa ke laM/
sa sA/
ri rI/
li lI/
i I/
ma mA/
ra rA/
rig stong ka dag tu grol bar byed cing /
nam mkha' dwangs pa 'byung ba'o //
de nas ye shes chen po'i snying po ni //
dbang po'i zhen pa ldog pa'i phyir //
karmA rak+sha g+hi hang ti //
phung po'i zhen pa ldog pa'i phyir //
be ga ra na so gad gling //
yul kun zhen pa ldog pa'i phyir //
b+hu ga ri la b+ha d+hu dri //
sems kyi dngos po spur ba'i phyir //
ram pa ka la sa mi khye //
byung tshor gnas su gcad pa'i phyir //
ma tang pha pher ras mi ta //
'dus tshogs snang ba ngos gzung phyir /
kha Ta re k+Sha sa mig rlung //
rig pa btson rar gzhug pa'i phyir //
e ka ra na b+he tsaka sha //
'khrul pa'i rang rgyud khungs gcad phyir //
ya ri mu ta sa g+hu li //
rigs drug rim gyis bsgral ba'i phyir //
ya sing ra rlung pa la yA//
'khor ba dong nas 'don pa'i phyir //
ma mA ko ling sa man+ta //
chos can thur du gzhug pa'i phyir //
ga ri yaM pa ra mi ti //
rol pa'i byung khungs spur ba'i phyir //
b+hu ga seng ha pha g+ha la //
zhen pa'i phreng thag gcad pa'i phyir //
ra mi si pi khe ta pa //
lug rgyud ar la gtad pa'i phyir //
big khu ma la pa taM ki //
lha yi phyag rgya blta ba'i phyir //
sa ma nyi ba d+he ra pa //
lta sgom log pa dag bya'i phyir //
badzra satwa dr-i D+ho me //
sa lam dus gcig gcad pa'i phyir //
g+he ba su g+har rna ma ye //
yid dpyod lta ba khungs gcad phyir //
d+harmA pa ti sa g+hu li //
sku gsum lam du slong ba'i phyir //
ras mi sa ma khargad tse //
snang ba dngos su slong ba'i phyir //
ru pa sa mi mi ta laM//
sgra yi zhen pa mtha' gcad phyir //
nga tig pa yaM ka li sa //
bsam gtan chen po'i sa gnon phyir //
ga tsho pa yaM sa i ti //
phrin las mtha' ru dbyung ba'i phyir //
karmA e ka a nu sa //
sangs rgyas mngon zhen ldog pa'i phyir //
saM kri ma ma karmA ta //
rgyal sras rnams kyi gnas btsal phyir //
nga la khe pa ki li sa //
zhes pa ye shes lnga'i snang ba la spyod par byed pa dang /
'das dus gdung lnga dang /
'ja' tshon sna tshogs dang /
nam mkha' dwangs pa sprin sir bu med pa dang /
ring bsrel dang /
sa g.yo ba dang /
'od 'byung zhing /
mthong tshad rnam rtog ngan pa rgyun chad nas /
rang bzhin gyis bsam gtan la gnas pa 'byung bar 'gyur ro //
de nas longs sku'i snying po ni /
'a a ha sha sa ma rnams dang /
A+o~M hU~M trAM hrIHAH'o //
des ni rigs drug chos nyid du grol bar byed cing /
ring bsrel sra zhing mang ba dang 'od lnga'i snang ba 'byung ngo //
zhi khro rang gsal gyi snying po ni /
badzra b+ha dra sa man+ta A+o~M/
hU~M hU~M/
badzra tsit+ta AH
A+o~M dz+hi na dz+hig
/hU~M badzra d+h+r-ig
/swA rat+na d+h+r-ig
/AMHa ro lig
/hA pra dz+nyA d+h+r-ig
/mUM d+hA twI shwa rI/
lAM dwe Sha ra ti /
mAM mo ha ra ti /
pyAM rA gA ra ti /
tAM badzra ra ti /
k+Shi hi ra tsA ya /
trAM a gar b+hA ya /
hrIHpad+ma war+d+hA ya /
dzriM ku ru pA Ni /
hU~M la s+ye sa ma ya satwaM/
trAM mA le sa ma ya hoH
hrIHgI tI ra ho ya taM/
AHnIrti rA gA ya me /
mai d+ha ra Ni swA hA/[ \u0f9f]lhiM nis+sa raM pA ya swA hA/
hU~M swa rA tsA ya swA hA/
muM shrI rA gA ya swA hA/
dzaHd+hU pe pra be sha ya /
hU~M puSh+pe A be sha ya /
baM d+hi ba su ki ni /
hoHg+han+d+he tsit+ta /
hU~M ya mAn+ta kr-ita phaT/
hU~M pra dz+nyAn+ta kr-ita phaT/
hU~M pad+mAn+ta kr-ita phaT/
hU~M big+h+nAn ta kr-ita phaT/
A+o~M mu ne kreM swA hA/
A+o~M mu ne hU~M kruM swA hA/
A+o~M mu ne sruM swA hA/
A+o~M mu ne kruM swA hA/
A+o~M mu ne k+ShaM swA hA/
A+o~M mu ne ye swA hA/
A+o~M bud+d+ha he ru ka A+o~M/
A+o~M badzra he ru ka hU~M/
A+o~M rat+na he ru ka swA/
A+o~M pad+ma he ru ka hrIH
A+o~M karmA he ru ka AH
A+o~M bud+d+ha kro tI shwa rI A+o~M/
A+o~M badzra kro tI shwa rI hU~M/
A+o~M rat+na kro tI shwa rI swA/
A+o~M pad+ma kro tI shwa rI hrIH
A+o~M karmA kro tI shwa rI AH
ha ha ha ha ha ha ha ha /
he he he he he he he he /
hU~M hU~M hU~M hU~M/
b+h+yo b+h+yo b+h+yo b+h+yo b+h+yo b+h+yo b+h+yo /
b+h+yo b+h+yo b+h+yo b+h+yo b+h+yo b+h+yo b+h+yo /
b+h+yo b+h+yo b+h+yo b+h+yo b+h+yo b+h+yo b+h+yo /
b+h+yo b+h+yo b+h+yo b+h+yo b+h+yo b+h+yo b+h+yo /
zhi khro zung 'jug gi snang ba grol ba'i rtags su /
lha sku dang 'od zer gyi phung po zlum 'khrigs su 'byung ba /
gdung rigs lnga yang 'byung ngo //
de nas sprul sku'i snying po la yang gnyis las /
shes rab skye med du grol bar byed pa ni /
a A/
i I/
u U/
r-i r-I/
l-i l-I/
e ai /
o au /
aM aH
rnams te 'od mthing gar snang ba'o //
thabs rang gsal du grol bar byed pa ni /
ka kha ga g+ha nga /
ca cha ja \u0f96\u0fb6 nya /
Ta Tha Da D+ha Na /
ta tha da d+ha na /
pa pha ba b+ha ma /
ya ra la wa /
sha Sha sa ha k+ShaH
rnams kyis 'od lnga'i drwa ba ris su 'khrugs pa'o //
bstan pa spyi'i snying po ni /
A+o~M ye d+harmA he tu pra b+ha bA he tun+te ShAn+ta thA ga to h+ya ba datA te ShAny+tsa yo ni ro d+ha e baM bA dI ma hA shra ma NaH
'chang ba po'i dgongs pa thams cad puSh+TiM ku ru ye swA hA/
sa chen po g.yo bar byed pa'o //
de nas rang snang phrin las bzhir grol bar byed pa'i snying po ni /
rang gi ming spel la /
nad dang gdon dang 'jigs pa brgyad dang sgrib pa thams cad rig pa'i ngang du shAn+tiM ku ru ye swA hA/
tshe dang bsod nams dang zhing khams thams cad rig pa'i ngang du puSh+TiM ku ru ye swA hA/
sangs rgyas dang chos dang dge 'dun dang 'khor 'das thams cad rig pa'i ngang du pA shaM ku ru ye swA hA/
dgra bgegs dug lnga dug gsum thams cad rig pa'i ngang du mA ra ya phaTaH
ces pa phrin las mthar phyin pa'i rtags su dngos su grub cing /
'das dus rtags rnams kyi 'char tshul rgyas la bar chad med par dus kun la snang zhing don dang ldan par 'grub pa'o //
de ltar bris pa'i snga lto phyi lto nang ma gnyis la 'od lnga'i mu khyud bskor ba'i nang du /
tshom bu lnga lnga ye shes lnga'i kha dog gi tshon bkye la de dag gi dbus su snga ltor zhi ba'i sa bon dbus dang shar lho nub byang bzhir /
A+o~M hU~M swA AM hA dang /
phyi ltor khro bo'i sa bon A+o~M hU~M trAM hrIHAHrnams rim par bri bar bya'o //
de yang dus gnad nges pa las //
rang byung chen po'i yi ge las //
dpe ni rin po che las bri //
glegs bam sor bzhi pa yi tshad //
ces pa'i don no //
gnyis pa rab tu gnas pa ni /
gnas khang nyams dga' bar maN+Dal khru do pa la dri dang ba byung gis byugs pa la /
mu khyud 'od lngas bskor ba'i nang du /
tshom bu lnga ldan dbus mthing /
shar dkar /
lho ser /
nub dmar /
byang ljang /
mtshams bzhi sngon por byas pa'i dbus su many+dzi'i steng du /
rin po che'i snod 'bru snas bkang ba'i steng du /
dar tshon sna lnga'i na bza'i dbus su /
sngar bris pa'i btags grol gzhug cing /
maN+Dal gyi mtha' skor du phyi nang gi mchod pa dang /
tshogs kyi yo byad bshams nas /
bla mas skad cig gis kun bzang yab yum du bsgoms te /
bgegs bskrad nas /
skyabs su 'gro ba dang sems bskyed la /
stong pa'i ngang las btags grol de nyid rigs lnga yab yum 'od lnga'i ra bas bskor bar bsgoms la /
rang bzhin gyi gnas nas zhi khro dang phyogs bcu'i sangs rgyas dang byang chub sems dpa' yi dam dkyil 'khor gyi lha tshogs rig 'dzin mkha' 'gro dang bcas pa spyan drangs te /
yid kyis mchod nas /
dzaHhU~M baM hoHsa de la bstims shing /
thig le chen po'i snying po rnams brgya rtsa brgyad bzlas pas me tog gtor te /
mthong ba dang thos pa dang reg pa thams cad bla na med pa'i byang chub las phyir mi ldog par mdzad du gsol /
zhes pa la sogs pas gsol ba btab nas /
phyi nang gi mchod pas mchod de bkra shis brjod cing me tog 'thor ro //
gsum pa dbang bskur ba ni /
de nas rang gis len na /
bla mas dbang bskur bar bsams te byed la /
slob ma'i yin na /
bla ma la phyag dang maN+Dal phul nas /
spros med dbang gi skabs su bshad pa ltar /
sdom pa gzung ba lan gsum byed du gzhug go
/de nas bstan bu de la phyag brgya rtsa brgyad 'tshal du bcug nas /
rigs lngar mos pa la gser la sogs pa'i maN+Dal lnga tshan gcig rim gyis phul ba'i rjes la /
btags grol dar snas bteg la slob ma'i spyi bor bzhag dus rigs lngar bsams pa las 'od lnga byung bas /
snang srid thams cad la khyab /
sgrib pa thams cad dag cing dngos grub thams cad thob par dmigs la /
tshar gcig bklag ste /
sangs rgyas thams cad kyi sras gcig pos ming 'di zhes bgyi ba'i lus byin gyis brlab tu gsol /
smin par mdzad du gsol /
grol bar mdzad du gsol /
gang bar mdzad du gsol /
rgyas par mdzad du gsol /
cher 'phel bar mdzad du gsol /
sangs rgyas thams cad kyi sku rdo rje dang gnyis su med par mdzad du gsol lo //
g+ha dza nirma kA ya kA ya a b+hi Shiny+tsa A+o~M zhes pa gsum brjod do //
de nas mgrin par bzhag la /
snga ma'i tshig la ngag ces go brjes la /
g+ha dza sam+b+ho kA ya bA ka a b+hi Shiny+tsa AH
zhes pa nas /
gsung rdo rje dang gnyis su med par mdzad du gsol lo //
zhes pa'i bar lan gsum brjod do //
de nas snying gar bzhag cing /
yid ces pa nas /
g+ha dza d+harmA kA ya tsit+ta a b+hi Shiny+tsa hU~M/
thugs rdo rje'i bar du gsum brjod do //
de nas lte bar bzhag la lus ngag yid gsum thams cad /
ces pa nas /
kA ya bA ka tsit+ta gu Na karma dz+nyA na badzra a b+hi Shiny+tsa swA hA dang /
sku gsung thugs yon tan phrin las rdo rje thams cad dang gnyis su med par byin gyis brlab tu gsol /
zhes pa gsum brjod nas /
rgyud dar sna'i steng du bzhugs pa slob ma'i thal mo bkan pa'i steng du bzhugs la tshig 'di nyid lan gsum brjod /
phyogs bcu'i bla ma sangs rgyas rnams //
ma lus brtse bas dgongs su gsol //
bdag gis sems can don du ni //
btags grol 'di bcangs byin rlabs kyis //
bdag mthong thos dang dran pa dang //
mchod dang bstod dang smra yang rung //
reg par gyur pa'i sems can rnams //
myur du mngon par sangs rgyas shog
/ces so //
bzhi pa ji ltar bcang ba ni /
de nas dar tshon gyis gril la gwa'ur bcug ste /
'di dbugs la sleb dgos pas drod dang ma bral bar rtag tu chongs shig
/ces brjod nas /
spyi bo'am mgul lam mchan khung g.yon pa gang rung du gzhan gyis mi mthong bar gdags pa ni /
mchod pa'i dus gnad nges pa las /
sprul pa'i sku 'di 'di ltar bcang //
gang gi spyi bo'i gtsug gam ni //
mchan khung ngam ni mgul du yang //
rang byung chen po'i yi ge las //
dpe ni rin po che las bris //
glegs bam sor bzhi pa yi tshad //
sna tshogs dar gyis gril nas ni //
zhes so //
de'ang lus ngag yid gsum gyi gnas gsum du btags pas sku gsung thugs su grol bar byed la /
skyes pa'i mchan khung g.yon dang /
bud med kyi g.yas su gdags so //
de yang rtag tu 'chang bar /
de nyid las /
de yi phyir na 'di nyid dang //
'gro dang nyal dang 'dug pa dang //
'greng dang za dang 'chag pa dang //
phyag dang bskor ba byed pa dang //
ldang dang lag pa'i gar nyid dang //
rgyug dang khrus byed phyi sa dor //
de bzhin smra dang sngags zlos dang //
bsam spyod rnam pa sna tshogs pa'i //
sgo gsum bya ba gang byed kyang //
'di dang 'bral bar mi bya 'o //
zhes so //
de yang drod dang ma bral ba gal che'o //
lnga pa gang ltar klog pa ni /
dus tshigs rnam pa brgyad las /
dang po nyi zla gzas zin pa'i tshe /
phyi nang gi mchod pa bshams la /
rang nyid rnam snang yab yum mthing ga rdo rje skyil krung can /
'khor lo rtsibs brgyad pa byang chub mchog gi phyag rgya mdzad pa'i rtse mos bzung bar bsgoms pa'i lce steng du 'khor lo dkar po rtsibs bzhir A+o~M gyis mtshan pa bsgoms la byer ba'i dus su bklag ste /
drug gam dgu dag cing gsal bar brjod pa'i rang sgras 'jig rten thams cad khyab cing 'od zer gyis sems can thams cad 'khor ba las grol bar bsam mo //
nyin mtshan gang la zin dus kyi zug pa'i tshe /
dud 'gro'i rigs la de'i khams dang mthun pa'i ston mo dang /
snyoms pa'i cha la srog 'don dang /
'khrugs pa'i tshe chos nyid kyi don bsgom par bya ste /
de nyid las /
nyi zla gza' yis zin dus na //
'di ni lan drug dgu 'am ni //
'khor lo'i lce yis rab brjod na //
de yang sprul pa'i sku dang mnyam //
'di dus srog 'don dge ba bya //
dud 'gro'i rigs la ston mo bya //
chos nyid don la bsgom par bya //
bklag pa byer ba'i dus na yin //
srog 'don snyoms pa nyid la 'o //
dud 'gro zug pa'i dus na yin //
sgom pa 'khrugs pa'i dus na bya //
de lta bu yis byas pa yang //
sprul sku'i yon tan 'thob pa 'o //
zhes gsungs so //
gnyis pa sa g.yos 'byung ba'i tshe /
rang nyid mi bskyod pa yab yum dkar po bdud 'dul gyi phyag rgyas rdo rje 'dzin pa bsams pa'i ljags kyi steng na rdo rje rtse gsum pa hU~M gis mtshan par bsgoms nas /
drug gam bdun brjod pas rang sgra dang 'od zer gyis gnod pa dang 'tshe ba thams cad zhi nas rnam par grol bar bsam pa ni byer ba'i dus su bya zhing /
rnal 'byor pa dam tshig dang ldan pa la tshogs lo grangs snyoms pa'i dus su bya'o //
de yang rnal 'byor pho mo lo grangs gcig la tshogs byas pas tshogs lo grangs 'grub bo //
'khrugs pa'i dus su skye bo la ston mo dang /
zug pa'i tshe so so'i gnas nas spyan drang ba yang /
de nyid las /
gal te sa g.yos 'byung ba'i tshe //
'di nyid lan drug lan bdun nam //
yang na lan ni lnga 'am gsum //
rdo rje'i lce yis bklag par bya //
tshogs ni rnal 'byor lo yi grangs //
'di yi dus su rab tu gtang //
dam tshig mchog ldan rnal 'byor pas //
tshogs kyi ston mo 'di bzhin bya //
bklag pa 'byung ba byer dus su //
tshogs ni snyoms pa'i dus na bya //
ston mo de bzhin 'khrugs pa'i dus //
rnal 'byor pa ni zug pa yi //
dus na so so'i gnas nas 'bod //
'di ltar 'byung ba'i khyad par las //
rnal 'byor de ni thar lam du //
yang dag nges par 'jug pa yin //
rdo rje 'chang ba rnams dang ni //
skal pa yang dag mnyam pa 'o //
zhes so //
gsum pa 'od kyi snang ba byung ba'i tshe /
rang nyid rin chen 'byung ldan yab yum ser po mchog sbyin gyi phyag rgyas rin po che bzung bar bsgoms pa'i lce steng du dung bsams pa las /
lan lnga'am gsum mam gcig tu brjod pa'i rang sgra dang 'od kyis nam mkha'i dbyings kun khyab pas 'dod dgu 'grub cing grol bar bsam ste /
snyoms pa'i dus su bya'o //
byer ba'i dus rlung bsgom zhing /
'khrugs pa'i tshe rnal 'byor ma dgu'am bcu gcig la tshogs dang ston mo bya'o //
snga ma las /
'od kyi snang ba byung ba'i tshe //
lan lnga gsum mam lan gcig tu //
dung gi lce yis bklag par bya //
rnal 'byor ma ni dam tshig can //
dgu 'am bcu gcig man chad la //
bza' btung rtsub pa'i ston mo bya //
bklag pa snyoms pa'i dus na yin //
rlung ni byer ba'i dus na yin //
ston mo 'khrugs pa'i dus na 'o //
'di ltar byas pa'i rnal 'byor pa //
sprul pa'i sku dang yang mnyam mo //
zhes so //
bzhi pa sgra byung ba'i tshe /
rang nyid 'od dpag med yab yum dmar po mnyam gzhag gi steng na pad+ma 'dab ma brgyad pa 'dzin pa'i lce steng du pad+ma bsgoms te /
byer ba'i tshe lan lnga'am drug gam bdun du brjod pas snang srid 'khor 'das thams cad rig pa'i dbang du 'dus shing rang sgra dang 'od kyis sems can thams cad smin grol du bsam mo //
snyoms pa dkon mchog gi drung du mchod pa dang /
dge slong rnam dag la ston mo zug pa'i tshe bya ba ni /
de nyid las /
sgra ni byung ba'i dus na yang //
lan ni drug gam bdun dang lngar //
pad+ma'i lce yis bklag par bya //
'di dus lha la mchod pa 'bul //
dge slong tshul khrims ldan pa la //
chos dang ldan pa'i ston mo bya //
bklag pa byer ba'i dus na yin //
mchod pa de bzhin snyoms pa la //
dge slong zug pa'i dus na 'o //
'di ltar su yis byas pa de //
'di yang sprul pa'i sku dang mnyam //
zhes so //
lnga pa sad ser byung ba'i tshe /
rang nyid don yod grub pa yab yum ljang gu skyabs sbyin gyis rdo rje rgya gram bzung ba'i lce steng du ral gri bsams te /
zug pa'i dus su lan ci 'grub brjod pas rang sgra dang 'od kyis snang srid gang zhing bar chad zhi nas 'dod pa'i don 'grub par bsam mo //
snyoms pa'i tshe rol mo sil snyan gyis mchod pa dang /
rnal 'byor pa lnga'am bco lnga la byer dus bos te 'khrugs dus ston mo bya'o //
snga ma las /
sad kyis rgyal khams khyab pa'i tshe //
ral gri'i lce yis 'di brjod na //
sangs rgyas yon tan 'di yis thob //
'di dus sgra yis mchod par bya //
rnal 'byor lnga 'am bco lnga la //
tshogs kyi ston mo lan bdun bya //
bklag pa zug pa'i dus na yin //
mchod pa snyoms pa'i tshe na 'o //
byer ba la ni rnal 'byor 'bod //
'khrugs pa'i tshe na ston mo bya //
'di lta su yis byas pa la //
sprul pa'i sku yi yon tan 'thob //
ces so //
drug pa rims dang yams nad byung ba'i tshe /
don yod grub pa sngar bzhin bsgoms pa'i lce'i steng du lcags kyu bsams te /
de las 'od zer gyi tshogs tshad med pa bsams la /
'khrugs pa'i tsher dgu'am bcu gcig gam bcu dgur brjod pa'i rang sgra dang 'od zer gyis nad rims zhi nas sems can thams cad sangs rgyas par bsam mo //
snyoms pa'i dus su mi rtog pa bsgom zhing /
byer dus byis par ston mo bya ba yang /
de nyid las /
rims dang yams nad byung ba'i tshe //
dgu dang bcu gcig bcu dgu ni //
lcags kyu'i lce yis brjod par bya //
'di dus mi rtog bsgom par bya //
byis pa dgu 'am bco brgyad la //
ston mo bya bar rab tu bsngags //
bklag pa 'khrugs pa'i dus na yin //
sgom pa snyoms pa'i dus na 'o //
byis pa byer ba'i dus na 'o //
ston mo zug pa nyid la bya //
de ltar byas pa'i skyes mchog ni //
'di la sprul sku'i yon tan 'thob //
ces so //
bdun pa mu ge byung ba'i tshe /
rang nyid kun bzang yab yum mthing ga mnyam gzhag las 'od zer 'phros pa'i lce'i steng du zla phyed rdo rje rtse gsum pa gyes pa'i rnam par bsams te /
byer dus gnyis sam gsum mam lnga brjod pa'i 'od dang rang sgras 'tshe ba zhi zhing byang chub mchog gi go 'phang thob par bsam mo //
snyoms pa la dris mchod cing /
'khrugs pa la shan pa'am mu stegs bos te /
zug pa la ston mo bya ba ni /
de nyid las /
mu ge dag ni byung ba'i tshe /
kha T+wAM lce yis 'di brjod na //
sprul sku'i yon tan 'dzin pa yin //
lan ni lnga 'am gsum gnyis te //
'di dus dri yis mchod par bya //
shan pa 'am ni mu stegs la //
ston mo bya bar rab tu bsngags //
bklag pa byer ba'i dus na bya //
mchod pa snyoms pa nyid la 'o //
sdig can 'khrugs pa nyid la ste //
ston mo de bzhin zug pa la'o //
'dis kyang sprul sku'i sa bon 'jog
/ces so //
brgyad pa phyugs nad byung ba'i tshe /
kun tu bzang mo yab dang mtshungs par bsgoms la /
zug dus brgyad dam bcu drug tu brjod pas 'od dang rang sgras 'jig rten khams kyi phyugs nad la sogs pa zhi nas sangs rgyas thob par bsam mo //
byer dus mar mes mchod cing /
snyoms dus dgra bcom pa'am /
med na rtsa ba'i bla ma spyan drangs la 'khrugs dus ston mo bya ba ni /
de nyid las /
rgyal khams phyugs nad byung ba'i tshe //
rang byung chen po'i yi ge 'di //
lan brgyad dam ni bcu drug tu //
rtse gsum lce yis 'di brjod cing //
'di dus A lo kes mchod bya //
dgra bcom pa ni bdun la yang //
ston mo bya bar rab tu bsngags //
bklag pa zug pa nyid la yin //
mchod pa byer ba nyid la bya //
dgra bcom snyoms pa'i dus na 'bod //
'khrugs pa la ni ston mo bya //
'di ltar byas pa'i skyes bu ni //
sprul pa'i sa bon nges par 'jog
/'di la the tshom byar mi rung //
nges par 'bras bu dam pa 'thob //
ces so //
de yang byer ba dang zug pa la sogs pa'i dus ni /
skabs 'dir nyin mtshan phrug gcig gis brtsi ba yin te /
de'ang nyin dus kyi nam langs nas dros po che'i bar du byer ba'o //
de nas gung la ma sleb bar du zug pa'o //
gung mthil po ni snyoms pa'o //
grib bsil phebs nas nyi ma nub pa'i bar ni 'khrugs pa'o //
mtshan dus kyi srod byer ba /
srod yol zug pa /
nam phyed snyoms pa /
tho rangs 'khrugs pa'o //
de ltar nyin mtshan gyi cha gang la rtags de rnams 'byung ba'i byer zug gi rim pa dang sbyar la /
klog pa dang /
sgom pa dang /
'bod pa dang /
tshogs kyi ston mo rnams bya ba yin no //
'di dag gi go rim ni gnad yig las byung ba bzhin bkod do //
gzhan yang nya stong tshes brgyad dang tshes bcu nyi shu lnga'i nyin mtshan la tshogs dang gtor ma bshams te /
rnal 'byor pa dam tshig can rnams 'dus nas bklags te tshogs la rol pas snang ba'i 'phel tshad dang /
rtogs pa dang /
ting nge 'dzin skye zhing /
nyams chag thams cad skong ba dang /
bsam pa'i don thams cad 'grub pas dus bzang po la bklag par bya'o //
drug pa nam zhig sreg pa ni /
rnal 'byor pa 'das pa'i tshe snying gar sbyar la phung po dang lhan cig bsreg pa'o //
'di la gsum ste /
sngon du sbyong ba dang /
dngos gzhi sreg pa /
rjes grol tshad bstan pa'o //
dang po ni /
shi nas zhag phyed dang bzhir 'byung ba'i thim tshul mi rdzogs pas /
rig pa snying gar gnas pa'i phyir phung po la sgul skyod dang skyel sreg mi nyan pas /
de'i bar la sdig pa sbyong ba dang /
ngo sprad pa dang 'pho ba gdab pa la sogs pa'i gdams pa bya dgos te /
'di rdzogs pa rang byung nas gsungs pa ltar zhag drug tu /
'gro ba rigs drug gi bag chags sbyang ba'i phyir /
pad+ma 'dab ma bzhi pa'i maN+Dal drug rim pa bzhin bzhengs pa la /
a nr-i su tri pre duHbris te /
'gro drug gi gnas la bde ba med pa'i chos bshad /
der mi skye ba'i thabs gdams pa ngo sprod bshad nas /
A+o~M ma ma ko ling sa man+ta che ge mo'i las dang bag chags thams cad shAn+tiM ku ru ye swA hA/
zhes dzapa? tu bzlas nas /
zhag bdun la thig le chen po'i dkyil 'khor byas te /
bar do'i 'od gsal ma bu ngo sprod nas /
rang bzhin sprul pa'i zhing du lam sbyang bstan bya'o //
de nas skyel sreg bya bar gsungs so //
yang na gnad yig ltar ro'i rtsar rab gnas dus kyi maN+Dal lta bur bris pa'i dbus su /
bum pa mtshan nyid dang ldan pa bshams pa'i nang du /
kun bzang yab yum rigs lnga thub pa drug dang bcas par bskyed la ye shes pa bstims nas /
bum bzlas dang mchod bstod ci 'grub byas nas /
ro'i bgegs bskrad de /
rnam shes bkug nas de la gzungs sngags byin rlabs can gzhan dang bum chus bkrus shing ma ma ko ling bzlas pa'i bye mas kyang brab ste /
yang yang bkru zhing bzlas pa bya'o //
de nas bstan bu ci 'grub 'don zhing 'khor ba'i nyes pa /
thar pa'i phan yon /
bar do'i ngo sprod rnams brjod cing /
rigs drug gi maN+Dal snga ma ltar bshams pa zhag rim pas phyis la lam sbyang bstan bya zhing /
nub bdun pa la bsreg pa'am skyel bar bya zhing /
las kyi rjes bsdus la bkra shis brjod par bya'o //
des ni bar do'i rig pa rang ngo shes pas grol ba'am rang bzhin sprul skur mi skye mi srid do //
gnyis pa dngos gzhi sreg pa ni /
brkyangs nas bsreg na khru bzhi pa'i ring thab kyi zabs su khru do ba'i zam par shing gdung khru re lhag tsam re bkal ba'i steng du shing rtser ro kha sbubs nas /
steng du'ang shing bkab la bsreg go
/bskums nas bsreg na snying gar btags grol na bza' phud pa glan la /
pus brang sbyar ba'i sgyid khung dang gru mo bskums pa'i bar du the gus bsdams la 'khor lo gnyis bcings te /
gnas gsum du yi ge gsum bkod nas khang bu'i nang du khru gang ba'i sar shing bcer ba mkhyid gang gi gong du rdo'i sgyed po zur bzhi nas 'phred la btsugs pa man chad bud shing phra mos bkang la /
rtsig zlum mam gru bzhi de nyid kyi kha khru gang sgron par ro bcug nas /
de'i steng du bre ltar bsubs te phyi nas dres ma'i chings dang zhal zhal du ba mi 'chor bar bya'o //
de nas 'og gi shing khang gi bug pa nas me sgron steng gi yam shing la sbar bas shing steng nas tshig pa'o //
de yang rigs lnga yab yum du bskyed la mchod bstod byas te /
mar khu dang 'bru sna tshogs pa'i bsreg rdzas dbul zhing bstan bu bklags pas /
nam mkha' thams cad 'jas khengs pa la sogs pa 'ong ngo //
gsum pa grol tshad ni /
de nas sgra dang /
'od dang /
sku dang yi ge la sogs pa byung ba ni /
sku gsum gyi sa las phyir mi ldog pa'o //
de'ang rus pa la sku byung na sku'i snang ba la grol lo //
yi ge dang sgra byung na gsung gi snang ba ye shes bzhi sbyor la grol lo //
nam mkha' dwangs pa dang 'ja' 'od byung na thugs kyi snang ba 'od gsal la grol lo //
gdung byung na rigs lnga'i dkyil 'khor dang lhun grub la grol lo //
de yang ye shes gsang ba las /
sku yi snang ba gang shar ba //
nges par sku thob rtags yin no //
de bzhin sgra dang yi ge ni //
gsung gi rtags su yang dag bshad //
'ja' tshon nam mkha' dwangs gsal ba //
nges par thugs thob rtags yin no //
zhes so //
gzhan yang 'od gsal tshad du grol bas 'od dang tshom bu la grol bas thig le'i snang ba dang /
gdung lnga gang rung 'byung ba dang /
rlung lnga dbyings su dag pa ye shes lhun grub la grol ba'i sgra dang /
dbyings ka dag la grol bas sa g.yo ba dang /
sku la grol bas sku 'byung zhing 'od dang /
thig le dang /
rlung dang /
dbyings tshad du phyin nas grol bar yang /
tshad kyi yi ge las /
'od kyi tshad ni 'od du snang ba yin //
thig le'i tshad ni gdung ni yang dag yin //
rlung gi tshad ni phyi nas de bzhin sgra //
dbyings kyi tshad ni sa rnams g.yo ba yin //
sku yi tshad ni phyi nas de bzhin sku
/'di rnams kyang ni rig pa'i yon tan yin //
zhes so //
de yang sngar mngon sum bsgoms pa la ni dbugs chad dus rang gi lus la yod na ma bsregs kyang bar dor grol bas /
cho ga dang sreg pa dang klog pa ma byas kyang rung ste /
rdo rje 'chang gi mchod pa'i dus gnad nges pa las /
'di dang 'phrad pa'i skal ba can //
snying 'dra'i sems kyi bu gcig la //
rig pa dngos kyi rtags yod pas //
bklag cing bsreg par bya mi dgos //
'phrad pa tsam gyis 'grub pa yin //
zhes so //
'o na gang la cho ga dang sreg sbyong bya zhe na /
snying thig chos la dad pa'i gang zag gis /
ngo sprad kyang g.yengs nas sgom long ma byung ba dang /
khrid dang dbang gi dus su 'das pa dang /
dad pa can la sogs pa'i don du 'gyur ba dang /
gsang ba'i gnad phyam bsgrags su mi 'gro ba la bya'i chos dred log lta can gyi rigs la gtan nas mi bya'o //
su la byas kyang bar dor phan thogs mod kyi /
bka' rgya yod pas brtag pa gal che'o //
de yang sreg dus byol song gi skye sgo khegs nas grol ba'i rtags su me 'od dkar gsal la dud pa sngon po dang /
rus pa'ang dmar gsal du 'ong ste /
zla ba bcu gsum na dbyings la grol ba dang /
de bzhin du sngar gyi sgrib pa thams cad dag nas skye sgo khegs te /
zla ba dgu na grol ba'i rtags su me 'od ser gsal dang /
rus pa sngo nag na /
dud pa dkar por snang ba dang /
grub mtha'i yid dpyod gnas su dag nas /
zhag gsum nas grol ba'i rtags su me dkar gsar dud pa sngon po can /
rus pa dkar po gdung dang bcas pa 'ong zhing /
bstan bu'i yi ge rnams ma zhig par snang bar bshad de /

'di rnams ni sngar goms pa'i gnad med pa'i phung po la sreg sbyong byas pas grol ba'i rtags su bshad do //
dus de srid bar dor chos nyid sbyang ba la thogs par bshad do //
de nyid las /
byol song me 'od dkar gsal la //
dud pa sngon po shar phyogs su //
rus pa'i mdog kyang dmar gsal yin //
gser gyi yig 'bru ma zhig par //
de yi rus pa nyid la 'byar //
'di nas zla ba bcu gsum na //
sa rnams nges par g.yo ba yin //
de dus 'od kyang mog mog por //
snang ba nges par 'gyur ba yin //
sdig can me mdog ser la gsal //
dud pa nub phyogs kha dog dkar //
rus pa'i mdog ni sngo nag la //
yi ge zhig ste thig ler snang //
'di nas zla ba dgu na yang //
sgra ni shar gyi phyogs su 'byung //
'di la 'od ni mer mer po //
'di don nges par yang dag go
/yid dpyod grub pa'i mtha' 'dzin pa'i //
me mdog dkar gsal g.yo ba med //
dud pa sngon po gyen 'greng gsal //
rus mdog dkar po thig le can //
yi ge de nyid ma zhig bar /
kha dog dkar po 'od dang ldan //
skabs skabs rus pa'i dkyil na snang //
'di la sku dang gdung yang 'byung //
'di nas zhag ni gsum na yang //
sgra ni shar gyi phyogs su ste //
'od ni nub kyi phyogs su 'o //
'dis ni nges par sprul pa yi //
sku yi 'bras bu rnyed pa yin //
zhes so //
'di dag ni ring zhig na dbyings su grol ba'i rtags su bshad pa'o /

/bdun pa phan yon bshad pa ni /
lus la bcangs pa tsam gyis dge ba bye ba 'bum 'gyur du 'phel zhing nad dang gdon dang bar chad gang gis kyang mi tshugs pa dang /
gang du bzhugs tshad mchod rten du 'gyur bas 'gro ba de nyid la /
mkha' 'gro la sogs rnams kyis mchod cing dngos grub ster ba dang /
phas kyi rgol bas mi tshugs pa dang /
ye shes kyi snang ba gong du 'phel bas rig pa'i gtan srid zin pa dang /
bar dor rang ngo shes pa dang /
sangs rgyas kyi byang chub grub pa la sogs te /
sangs rgyas sras gcig las /
'di yod 'gro ba sangs rgyas yin //
zhes so //
dus gnad nges pa las /
'di nyid bcangs pa tsam gyis kyang //
sangs rgyas nyid du 'gyur ba la //
the tshom bya bar ci zhig dgos //
zhes so //
gzhan yang rnal 'byor pa las gzhan pas bcangs kyang grol nus te /
de nyid las /
byol song lus sam bud med dam //
skye ba dman pa'i sems can gyis //
'di dang 'bral bar ma byas na //
nges par sku gsum 'bras bu thob //
ces pa dang /
gal te byol song mgul du ni //
btags na de nyid kyang grol na //
'gro ba mi rnams smros ci dgos //
zhes so //
'di ni su la snang ba de nyid skal ldan grol ba'i rigs can yin te /
'ga' dang 'ga' las thams cad la mi snang ba yang bsod nams kyi bsags pa la mi shong bas mi snang ba yin par /
de nyid las /
de yi phyir na gsang tshig 'di //
thun mong nyid du 'phrad pa min //
rigs ldan skyes bu skal che ba //
'ga' la 'di nyid snang ba las //
kun gyis mthong ba ma yin no //
zhes so //
'di nyid dang 'phrad pa'i sems can de /
gzugs brnyan cir 'dug kyang re zhig las kyis de ltar gyur mod /
rig pa'i ngo bo la 'gro ba bzang ngan gang du yang ma grub pas las de 'di dang 'phrad pas grol nas rig pa gzhi la grol ba yin no //
blun po kha cig dud 'gro la btags pas grol ba ni mi 'thad de /
sems can thams cad la btags pas chog mod grol ba'i rtags ci yod /
lus ni ma 'gyur bar 'dug zer ba ni /
log lta bdud chos mkhan tshig tsam shes pa skal med rtog ge ba'i rigs yin te /
yang dag pa'i rgyud chen por nges pa'i don du gsungs la /
dkon mchog brtsegs pa las /
rig sngags dang sman dang mkhyud spyad dang rten cing 'brel bar 'byung ba'i mthu ni bsam gyis mi khyab bo //
sangs rgyas dang byang chub sems dpa' rnams kyi thabs dang ting nge 'dzin dang rdzu 'phrul gyi spyod yul ni bsam gyis mi khyab pa'o //
zhes gsungs pas /
rdo rje 'chang gi thabs khyad par can zab mo'i rten 'brel 'di nyid bla na med pa'i rig sngags su mdzad pas grol bar nges pa yin no /

/sangs rgyas kyi thabs ni tshad med de btags pas grol ba yang mkhyen dgos so //
ma mkhyen na sangs rgyas thams cad mkhyen pa ma yin pa'i skyon du 'gyur ro //
grol ba sems grol ba ste /
gshis rig pa'i ngang du phyin pa yin mod /
lus de sngar dang mi 'dra bar 'gro gar dgos /
dgra bcom pa rnams kyang grol ba yin mod /
lus 'gyur bar ma gsungs la /
rgyan yod med gnyis su gsungs pas grol ba la da lta rdzu 'phrul dngos su ston nus pas kyang ma khyab bo //
des na phyin ci log gi klan ka khyi zug pa ltar spang ba'i 'os yin yang /
skal ldan kha cig tshig des mgo 'khor nas the tshom za ba zlog pa'i dgos pa yod de /
nges pa'i don la yid ches na bsod nams tshad med pa'i phyir ro //
ye shes grub pa'i rgyud las /
chos la snang ba nges bsal ba //
bsod nams 'bras bu gting dpag med //
ces pa ltar yin no //
de'i phyir na 'di nyid 'chi dus lus la yod pa'i sems can de sdig can yin yang las zad nas /
'khor ba'i kha mi brgyud par grol te /
dus gnad nges pa las /
nam zhig 'chi ba'i dus kyi tshe //
'di nyid lus la gnas pa la //
rigs drug skye ba rnam bzhi yi //
grong khyer du ni 'jug mi srid //
ces so //
de yang gzhan la gsang nas bcangs pas phan yon chen po 'thob ste /
de nyid las /
gal te 'di nyid snang ba'i mis //
'di nyid yod par sus gzhan la //
smra bar byed pa'i mi de yis //
rang gi 'bras bu brlag par byed //
de yi phyir na rang byung gi
/yi ge 'di ni yod pa yi //
tshig ni zur tsam brjod mi bya //
ma gsang dngos grub mi 'byung la //
gsang bas dngos grub phun sum tshogs //
zhes so //
de ltar yang zab bcangs pas grol ba'i gnad //
'bras bu mngon 'byin rtags rnams yongs kyis mthong //
de 'dra'i zab chos bkod pa'i bsod nams kyis //
'gro kun phyam gcig rnam grol thob par shog
/btags grol gyi rgyab yig yid bzhin lhun grub ces bya ba /
theg pa mchog gi rnal 'byor pa klong chen rab 'byams kyis bstan pa bu gcig dang /
de'i 'grel ba dang /
bcang thabs gnad yig la sogs pa thams cad kyi don phyogs gcig tu zhib mor bkod pa rdzogs so //
dge'o //
dge'o //
dge'o //
sarba dA mang+ga laM///
/
