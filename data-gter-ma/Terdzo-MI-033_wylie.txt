@#//
mkha' 'gro bdud 'dul drag mo'i cha lag khyung sgrub bdud 'dul nag mo'i sgrub thabs dbang chog dang bcas pa gdug pa kun 'joms zhes bya ba bzhugs so //
ye shes las dang 'jig rten khro bo'i rgyal //
kun gyi mthu stobs gcig bsdus log 'dren gshed //
rdo rje mkha' lding 'bar ba la btud nas //
sgrub thabs smin byed dang bcas khrigs su 'god //
gter byon gyi khyung sgrub ji snyed pa las kha tshang don 'dril zab cing byin rlabs kyi tshan khas khyad par du 'phags par yongs su grags pa ma ti rat+na'i gter byon 'di nyid nyams su bstar ba la gnyis /
nus stobs kyi dngos grub sgrub pa dang /
grub nas las kyi rim pa la 'jug pa'o //
dang po ni /
sgrub pa'i gnas brag ri dmar po'am nag po bya khyung 'dra ba dang /
khyung gshog brgyangs pa 'dra ba'i brag phug gam /
mtsho 'gram sogs gzhung mthun gyi gnas sam ji ltar 'os par gtsang ma'i stegs la zangs lcags thod pa'i snod du /
gtor ma zur gsum dmar po rtser me ri dang rtswa bar mtheb kyus mtshan pa'i g.yas g.yon du sman raka
/mdun du chu gnyis nyer spyod phreng tshar du bsham /
sgrub pa dngos la thun dang thun mtshams kyi bya ba gnyis las /
dang po la skyabs su 'gro ba ni /
hU~M:
byin rlabs gter mdzod bla ma dang :
dngos grub gter mdzod yi dam lha :
bsnyen sgrub las sbyor mkha' 'gro mar :
byang chub bar du skyabs su mchi :
sems bskyed ni /
rtsa ba gsum la skyabs song nas :
'gro drug sems can thams cad la :
byang chub ma thob bar du ni :
'gro don byed par sems bskyed do :
mchod pa byin rlabs ni /
oM badzra a mr-itas bsang /
swa b+hA bas sbyang /
stong pa'i ngang las rin po che'i snod dang thod pa'i zhal bu rnams su /
phyi nang gi mchod pa thams cad gtsang zhing yid du 'ong ba dam tshig mchog gi rdzas kyi dngos po nam mkha'i khams kun yongs su gang bar gyur /
oM badzra puSh+pe nas /
shab+da a mr-ita ma hA rak+ta ba liM ta oM AHhU~M/
dngos gzhi ting 'dzin bsgom pa gter gzhung gi tshig lhug gtang na legs mod kyi /
gyer sgom sla ba'i phyir tshigs bcad du bsdebs pa ltar na /
oM swa b+hA bas sbyang /
dag pa ye shes dbyings su stong par sbyangs //
stong pa'i ngang las rgya mtsho chen po'i dbus //
ri rab nag po'i steng du pad nyi la //
klu gnyan sa bdag bgegs tshogs bsnol ba'i steng //
'od zer lnga ldan lcags kyi sgo nga ni //
me 'od 'phro ba khroM yig gis mtshan las //
'od 'phros rgyal mchod byin rlabs dngos grub bsdus //
'gro rnams gdug pa klu yi nad bsal te //
steng 'og gdon dang 'byung po tshar bcad nas //
tshur 'dus yongs gyur bdag nyid dus gsum gyi //
rgyal ba yongs kyi mthu stobs nus pa'i gzugs //
ye shes khro rgyal khyung chen 'bar ba ni //
sku mdog dmar nag khro chu zhun ma'i lus //
rno ngar ral gri'i gshog pa me 'bar bas //
srid gsum khyab pa'i nyi zla thang 'phen zhing //
sa gzhi gdar sha gcod cing ri rab bsnyil //
sgro phran spu gris 'byung po srog rtsa gcod //
mjug sgro gnam lcags rdo rjes sa srin 'joms //
spyan gsum sdang mig gser chu dngul chu yi //
rba rlabs dmar nag 'khrugs pas rgyal bsen 'dul //
zangs kyi rwa g.yas bskal pa'i me chen 'bar //
lcags kyi rwa g.yon bskal pa'i chu chen 'brub //
rwa bar nor bus dgos 'dod char du 'beb //
yan lag sbrul rigs rnam lnga'i rgyan gyis spras //
mchu sder gnam lcags ur mos gnod byed kyi //
sa bdag klu gnyan snying rtsa 'dren byed cing //
phyag gnyis klu rigs rnam lnga'i chun po ni //
sbrul chen rigs lnga'i rnam pas zhal du bcug
/spu gri'i mche gtsigs sha rus kruM kruM gsol //
zhal nas khyung skad krang kring tang tang sgras //
klu gnyan sa bdag sde brgyad snying rtsa 'dar //
shangs nas glog 'khyug snyan nas 'brug stong ldir //
ba spu sprugs pas grangs med sprul pa'i khyung //
gnam lcags rdo rje'i thog ser drag tu 'beb //
me yi tshwa tshwa drag po skar ltar 'khrugs //
sde brgyad zil gyis gnon pa'i stobs ldan pa'i //
dung khang zla dkyil bde gshegs sku'i rang gzugs //
rgyal rigs 'dul ba'i khyung chen dkar zhing brjid //
mgrin par pad+mar rgyal ba'i gsung gi dngos //
bram ze 'dul ba'i khyung chen dmar la 'tsher //
thugs kar nyi dkyil rgyal kun thugs rje'i rtsal //
dmangs rigs 'dul ba'i khyung chen mthing la khro //
lte bar rgyal rnams yon tan phung po'i dpal //
rje rigs 'dul ba'i khyung chen ser la mdzes //
gsang bar sangs rgyas kun gyi phrin las bdag
/gdol pa 'dul ba'i khyung chen ljang nag gtum //
kun kyang 'jigs tshul cha byad gtso bo ltar //
ye shes lnga yi rang 'od 'phro bzhin pa'i //
so so'i gnas lngar khroM yig kha dog lnga //
oM dkar AHdmar hU~M mthing swA ser dang //
hA ljang 'bru lngas mtshan las 'od 'phros pas //
phyogs dus rgyal ba zhi khro'i mthu byin kun //
ye shes khyung chen rigs lnga'i rnam pa ru //
sprin phung gtibs ltar thogs med spyan drangs gyur //
zhes gsal btab nas /
spyan 'dren pa ni /
hU~M:
'byung ba lnga yi ri rab rtse mo nas :
sa bdag klu gnyan gdon bgegs bsnol ba'i khri :
nyi zla pad+ma 'bar ba'i gdan steng du :
rang bzhin 'od zer 'bar ba'i gzhal yas nas :
gang 'dul khro rgyal sprul pa ga ru Na :
bdag gis dad pa dam tshig spyan 'dren no :
tshur gshegs tshur gshegs bya khyung stobs ldan rje :
bya khyung rgyal po skur bzhengs spyan 'dren no :
ye shes khyung chen 'bar ba gshegs su gsol :
gdon 'dul khyung chen skur bzhengs spyan 'dren no :
'byung po 'dul phyir khyung chen gshegs\u0f8e
klu 'dul khyung chen skur bzhengs spyan 'dren no :
klu gdon sa bdag 'dul phyir gshegs\u0f8e
dregs pa 'dul phyir khyung chen spyan\u0f8e
sde brgyad 'dul phyir khyung chen gshegs\u0f8e
srog bdag 'dul phyir khyung chen spyan\u0f8e
rgyal bsen 'dul phyir khyung chen gshegs\u0f8e
gnyan rigs 'dul phyir khyung chen spyan\u0f8e
sa srin 'dul phyir khyung chen gshegs\u0f8e
bgegs 'dul khyung chen skur bzhengs spyan\u0f8e
gnod byed 'byung po 'dul phyir gshegs su gsol :
dz+nyA na ga ru DaHbadzra sa mA dza :
dzaHhU~M baM ho :
bzhugs su gsol ba ni /
hU~M:
klu gnyan nyi zla pad+ma'i gdan steng du :
ye shes khro rgyal khyung chen bzhugs su gsol :
gnod byed gdon bgegs bsnol ba'i gdan steng du :
stobs ldan khyung chen 'bar ba bzhugs su gsol :
klu gdon sa bdag bsnol ba'i gdan steng du :
dgra gshed bya khyung rgyal po bzhugs su gsol :
dz+nyA na ga ru DaHtiSh+Tha sa ma ya lhan :
dam tshig pa dang ye shes pa dbyer med du gyur pa'i gnas gsum du oM AHhU~M gis mtshan pas rdo rje gsum gyi rgyas gdab /
spyi bor oM hU~M trAM hrIHAHye shes lnga yis dbang bskur bar gyur /
phyag 'tshal ba ni /
hU~M:
dus gsum bde gshegs zhi khro'i yon tan sprul :
ye shes khro rgyal khyung chen 'bar ba la :
bdag nyid dad pa dam tshig mos gus kyis :
lus ngag yid gsum gus pas phyag 'tshal lo :
dz+nyA na ga ru Da a ti pU ho :
pra ti dza ho :
mchod pa 'bul ba ni /
hU~M:
dus gsum bde gshegs khro rgyal khyung chen la :
phyi nang gsang ba'i mchod pa 'bul ba ni :
dngos su 'byor dang yid sprul mchod pa'i tshogs :
rnam lnga la sogs bdud rtsi'i mchod pa 'bul :
dkar gsum mngar gsum sman gyi mchod pa 'bul :
sha khrag dmar gyi gtor ma'i mchod pa 'bul :
gnod byed 'byung po'i sha khrag mchod pa 'bul :
sa bdag klu gnyan don snying sha khrag mchod pa 'bul :
thugs rjes dgongs la mchod pa bzhes su gsol :
rnal 'byor phrin las sgrub phyir bzhes su gsol :
rnal 'byor bdag la 'dod pa'i dngos grub stsol :
dz+nyA na ga ru DaHbadzra puSh+pe nas /
shab+da sarba pU dza khA hi :
ma hA pany+tsa a mr-ita khA hi :
ma hA rak+ta khA hi :
ma hA ba liM ta khA hi :
zhes gtor ma gnod byed kyi sha khrag tu dmigs la 'bul /
gnod byed kyi sha khrag rus gsum la khA hi khA hi :
bshags pa ni /
hU~M:
dus gsum bder gshegs sprul pa khyung chen tshogs :
bdag ni dus gsum ma rig dbang gyur pas :
nyes ltung dri mas thugs dang 'gal pa rnams :
ye shes khyung chen tshogs la mthol lo bshags :
dz+nyA na ga ru DaHsa ma ya shud+d+he a :
bstod pa ni /
hU~M:
dus gsum bde gshegs zhi khro'i yon tan sprul :
dbang bskur byin brlabs yon tan rab bsngags pa :
gang 'dul thabs kyi phyag rgya'i sku ru sprul :
ye shes bya khyung rgyal po ga ru Na :
khro rgyal dag dang dgongs pa mnyam par bzhugs :
sku mdog dmar nag khro zhun lus po la :
me yi tshwa tshwas gnod byed gzhob tu sreg :
gshog pa ral gri rno dbal me 'bar bas :
sa bdag klu gnyan 'byung po bsregs cing gtub :
sgro phran spu gri rno ngar ldan pa yis :
gnod byed gdon bgegs thams cad srog rtsa gcod :
gshog g.yas brdabs pas nyi zla thang la 'phen :
gshog g.yon brdabs pas ri rab sa gzhir snyil :
spyan g.yas gser chu khol mas rgyal po 'dul :
spyan g.yon dngul chu 'khrugs pas srin mo 'dul :
rwa g.yas me dpung 'bar bas gza' klu sreg :
rwa g.yon bskal pa'i chu 'brub rgyu skar 'dul :
rwa bar nor bu 'bar bas dgongs 'dod 'byung :
yan lag sbrul gyis brgyan pas klu rnams 'dul :
spu gseb rdo rje'i mtshon cha'i khyung tshogs 'beb :
phyag gnyis sbrul chun khar bcug klu gnyan 'dul :
krang kring sgra sgrog klu rnams zil gyis gnon :
mjug sgro g.yu yi rdo rjes sa srin 'dul :
khyung skad tang tang klu rnams snying rtsa 'dar :
sder mo lcags kyus gnod byed snying rtsa drang :
mchu sder gnam lcags ur mos 'byung po gzir :
khro chu'i ral pas rdo rje'i thog ser 'beb :
shangs nas bskal pa las kyi rlung dmar 'gyu :
snying nas thug chom 'brug sgra stong bzhin ldir :
spyan rtsa khrag gi rba rlabs gyen du gzigs :
steng gi tshangs pa brgya byin sngangs shing 'dar :
gshog pa g.yas g.yon bar snang brlabs pa yis :
lha srin sde brgyad ma lus dbang du sdud :
yon tan khro rgyal mthu stobs rtsal dang ldan :
khyung chen 'bar ba'i sku la phyag 'tshal bstod :
ces bstod /
bzlas pa bya ba ni /
thugs kyi khyung chen thugs kar nyi dkyil dbus :
hU~M mthar sngags phreng g.yas skor 'od zer 'phros :
bde gshegs sras bcas mnyes pa'i mchod pa 'bul :
sangs rgyas byang sems rtsa brgyud bla ma dang :
yi dam zhi khro khro bo khro mo yi :
mthu nus byin rlabs grangs med khyung gi tshul :
bu yug 'tshubs ltar sngags kyi phreng bar thim :
'od zer mar 'phros 'gro ba'i sdig sgrib dang :
gti mug gdug pa klu yi gdon kun bsal :
slar yang thugs srog sngags kyi phreng ba dang :
spu sprug gshog sgro brdabs pas khyung gi tshogs :
sprul pa yang sprul nying sprul stong gsum gang :
klu gnyan sa bdag srog snying chem chem gsol :
gnam lcags rdo rje'i thog ser me'i tshwa tshwa :
shugs drag bskal pa'i las kyi 'thor rlung bcas :
'ur 'ur chem chem drag tu phab pa yis :
sa bdag klu gnyan 'byung po'i grong khyer 'bum :
rtswa phung me sbar ji bzhin lhag med du :
bsreg cing gtor nas ma dag 'khrul snang kun :
rang grol bde ba chen po'i ngo bor gyur :
oM AHhU~M:
oM badzra khroM ga ru DaHtsa le tsa le hU~M phaT:
ces sgra che ba sogs bzlas pa'i skyon spangs shing dam tshig la gnas pas rtse gcig tu bzla /
grangs tshad ni 'bum phrag gcig ste bzhi 'gyur du bzlas na nus pa mchog tu 'gyur ro //
rtsa bsnyen grangs su thems nas las sbyor gyi bzlas pa ni /
oM pra dz+nyA hasta :   sa bdag klu'i gnyen po /
oM khroM ga ru Na hU~M:   'byung po'i gnyen po /
rma bya khyung khyung :   dug gi gnyen po /
ha la ha la :   'brum bu /
phyung phyung :   mdze /
shig shig :   'bras /
sarba satwam+b+ha ya nan :   srin 'brum bu gnyan /
oM si li si li nan :   gag pa dang phol mig
/badzra ti shi nan :   phol mig
/bar zhum ha ri nan :   lba ba /
tsi li tsi li   skya bshal /yaM yaM nan :   dmu chu /
laM laM:   skran /
sad sad :   bas ldag
/sod sod :   srin /
hab phyung   glo /hub phyung :   hon /
nan   rgya 'dre /nan sodaH   chang 'dre /
phug phug sod :   chu byi sha thuM/
phaT phaT sod :   sbrul /
phaT phaT swA hAH   dug
/khrol khrol swA hA:   thab /
zhes 'bum tsho gcig bsnyen na nus pa thog dang 'dra bar gsungs pas zhor sgrub byed na rtsa bsnyen gyi bzhi cha dang /
nus pa kho na dmigs su 'dod na 'di'ang rtsa bsnyen cha mnyam par bzla dgos pa gzhung las gsal /
thun mthar dbyangs gsal yig brgya rten snying lan gsum gsum bzla zhing /
stong tshigs kyi mchod bstod bya /
nyer bsdu dang lhar ldang ni /
snod bcud 'od zhu lhar thim zhing //
rim bzhin thugs srog nA dar yal //
brjod bral stong nyid ngo bor gyur /

/slar yang bya khyung sku ru gsal //
dge bsngo ni /
dge ba 'di yis myur du bdag
/ye shes bya khyung 'grub gyur sogs brjod la thun mtshams kyi bya bar 'jug go
/gnyis pa thun mtshams kyi bya ba ni /
gtor ma 'bul na /
raM yaM khaM/
stong pa'i ngang las a las byung ba'i ka pA la yangs shing rgya che ba'i nang du klu gnyan sa bdag gnod byed 'byung po thams cad bkug ste bsgral pa'i sha khrag rus pa'i rnam pa la /
ngo bo bdud rtsi ro mchog brgya dang ldan pa nam mkha' gang bar gyur /
oM AHhU~M lan gsum gyis byin brlab /
rang gi thugs ka nas 'od zer 'phros /
bdud 'dul ye shes kyi khyung chen rigs lnga sprul pa'i khro tshogs dpag tu med pa dang bcas te spyan drangs /
mdun gyi nam mkhar bzhugs par gyur /
lha rnams kyi ljags hU~M las gyur pa'i rdo rje'i sbu gu can gyis gtor ma'i bcud drangs te gsol bar gyur /
dz+nyA na ga ru DaHi daM ba liM ta klu gnyan sa bdag gnod byed dgra bgegs kyi sha khrag rus pa la kha kha khA hi khA hi /
zhes gsum mam bdun gyis phul /
dz+nyA na ga ru DaHbadzra puSh+pe nas /
shab+da sarba pU dza khA hi :
ma hA a mr-ita rak+ta pU dza khA hi /
zhes mchod la bstod pa ni /
hU~M/
dus gsum bde gshegs zhi khro ma lus pa'i //
dbang bskur byin brlabs yon tan rab bsngags pa /
khro rgyal dag dang dgongs pa mnyam par bzhugs //
ye shes khyung chen nyid la phyag 'tshal bstod //
ces bstod nas skul zhing phrin las bcol ba ni /
hU~M:
ye shes bya khyung rigs lnga'i lha tshogs rnams :
dam rdzas sha khrag gtor ma 'di bzhes la :
khyed kyi phrin las drag po'i dus la bab :
sngon gyi thugs dam dam bca' ma g.yel bar :
sa bdag klu gnyan 'dul ba'i dus la bab :
gag lhog gzer gsum 'dul ba'i dus\u0f8e
smyo 'bog mdze nad 'dul ba'i dus\u0f8e
byad dang rbod gtong 'dul ba'i dus\u0f8e
gdug pa klu nad 'dul ba'i dus\u0f8e
dreg dang grum bu 'dul ba'i dus\u0f8e
'bras dang phol mig 'dul ba'i dus\u0f8e
gnyan dang lba ba 'dul ba'i dus\u0f8e
lhog pa sa srin 'dul ba'i dus\u0f8e
klu gdon sa bdag 'dul ba'i dus\u0f8e
steng gi gza' gdon 'dul ba'i dus\u0f8e
glo hon god sri 'dul\u0f8e
skran dang dmu chu 'dul\u0f8e
srin bu mgo dgu 'dul\u0f8e
sa srin mgo dgu 'dul\u0f8e
nad rims 'gos rims 'dul\u0f8e
bgegs rigs stong phrag 'dul\u0f8e
pho gdon 'byung po 'dul\u0f8e
mo gdon srin mo 'dul\u0f8e
dam sri the'u rang 'dul\u0f8e
ser ba kha char zlog pa'i dus\u0f8e
mthu stobs khyung chen 'bar ba'i dus la bab :
bar chad gdon bgegs 'byung po rnams :
khyung chen 'bar ba khyed kyis sgrol :
gzhan yang byad kha rbod gtong rnams :
khyed kyi thugs rjes zlog tu gsol :
zhi dang rgyas dang dbang la sogs :
mngon spyod drag po'i phrin las 'grub par mdzod :
ces bskul /
ma rnyed yongs su sogs dang yig brgya brjod la nongs pa bshags /
gtor mgron rten yod na brtan bzhugs dang /
med na gshegs su gsol la shis brjod bya'o //
!
gnyis pa las kyi sbyor ba sgrub pa la /
'di nyid kyi las sbyor kun gyi rtsa ba khro chu rdzas sbyor gyi ril bu sgrub na /
gzhung gsal rdzas sna bzhi bcu zhe gsum po ril bu byed na zangs bum du blugs /
phye ma byed na glang rwa khyung sku bris pa'i nang du sbyar ba dkyil 'khor pad+ma 'dab bzhi'i dbus su bzhag pa'i mdun du mchod gtor bshams la /
thun bzhir bcad pa'i thun 'go rnams su bdag bskyed bzlas pa bsdu ldang bcas grub pa dang /
mchod pa byin rlabs /
mngon rtogs mdun bskyed du bsgyur ba btang la rtsa bsnyen 'bum /
las sngags ma mtha' yang stong phrag las mi nyung ba bzlas /
thun mtshams rnams su gtor 'bul phrin bcol bya zhing /
grub pa'i tshe mdun bskyed rdzas la brtan par bzhugs /
khyad par klu 'dul gyi rdzas sgrub na rdzas sngags brje ba ma gtogs sgrub tshul de ltar bya /
gdon khrol dang drag po'i me mchod sogs la'ang phrin las 'di nyid sbyar bas 'grub bo ///
/
@#//
der skabs su babs pa'i nyer mkho gzhan la dbang bskur ba'i tshul ni /
stegs bur pad+ma 'dab bzhi bris pa'i dbus su many+dzi la zangs bum nang du dri bzang gi chu la sngags kyis btab pa'i yungs dkar blugs /
rma skrangs chu ser sogs klu sa bdag gi nad can dag la bskur na rab gzhung 'di'i khro chu rdzas sbyor gyi ril bu dang dri chu sbyar bas bkang /
ma 'byor na bya khyung lnga pa'i ril bu btab cing rma bya'i mdongs kyis kha brgyan la sku tsag btsugs /
gzungs thag rdo rje dang ldan par bya khyung rigs lnga'i tsaka li yod na bzhag
/med na'ang mi 'gal /
mdun du gtor mchod sgrub dus ltar bshams la /
skyabs sems nas gzung bdag bskyed bzlas pa yan grub pa dang /
bum pa bsang sbyang /
dag pa ye shes dbyings su stong par gyur //
stong pa'i ngang las b+h+rU~M las byung ba yi //
rin chen bum pa mtshan nyid kun ldan nang //
bum bcud rgya mtsho chen por 'khyil ba'i dbus //
ri rab nag po'i steng du zhes pa nas /
bdag nyid ces par bum lha dus gsum gyi //
zhes kha bsgyur ba las bstod pa'i mthar thug gi bar ji ltar bar gtang /
spyan 'dren tshigs bcad thams cad ma lcogs na /
ye shes khyung chen 'bar ba gshegs su gsol :
zhes pa'i 'phros /
sngags man chad brjod /
bstod pa'ang ma lcogs na /
khro rgyal dag dang dgongs pa mnyam par bzhugs :
zhes pa'i 'phros su /
khyung chen 'bar ba'i sku la phyag 'tshal bstod :
ces sbrel /
bum bzlas ni /
bdag nyid lha yi thugs srog sngags phreng las 'od zer dmar po glog gi zhags pa lta bu gzungs thag la brgyud de song nas bum lha'i thugs kar zhugs /
thugs dam gyi rgyud bskul bas thugs srog sngags phreng dang /
sgro chen sgro phran the chen the'u chung ba spu'i bu ga thams cad nas byang chub sems kyi rang bzhin ye shes kyi bdud rtsi'i rgyun khro chu zhun ma ltar nus ldan du babs pa bum chu dang dbyer med du gyur /
ces pa'i dmigs pa rtse gcig pas rtsa ba'i sngags ci 'grub dang /
las sngags kyang do gal dang bstun te bzla /
mthar gtor 'bul mchod bstod phrin las bcol ba ni sngar bshad thun mtshams kyi bya ba'i skabs ltar 'dir blang /
'on kyang gtor mgron spyan 'dren mi dgos pas gtor ma byin rlabs 'phros su /
lha rnams kyi ljags sogs la 'jug pas chog
/oM AHhU~M gis dung chos phul la /
bum lha 'od du zhu bas bdud rtsi'i chur gyur /
ces mos /
las bum bdud rtsi 'khyil pa'i sngags kyis byin brlabs la bzhag go
/de nas slob ma rnams 'dus la khrus bya /
bgegs gtor bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du bgegs rnams tshim par byed pa'i gtor ma 'dod pa'i yon tan lnga'i dngos po nam mkha'i mtha' klas par gang bar gyur /
oM AHhU~M hoHsa byin gyis brlab /
oM sarba b+hU ta A kar+Sha ya dzaHsa gnod byed bkug
/oM sarba big+h+nAn na maHsogs tshims par bsngos la /
na mo dkon mchog gsum la phyag 'tshal lo //
dkon mchog gsum gyi bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
yi dam dkyil 'khor gyi lha tshogs rnams kyi bden pa dang /
khyad par du rgyal ba yongs kyi mthu stobs gcig tu bsdus pa'i ye shes kyi khro bo mkha' lding rdo rje khyung chen nag po klu 'dul bya khyung rigs lnga'i tshogs dang bcas pa rnams kyi bden pa dang /
bden pa chen po'i mthu la brten nas bsgrub bya rdo rje slob ma 'di'i lus ngag yid gsum la gnod cing 'tshe bar byed pa'i log 'dren 'byung po spyi dang /
khyad par klu gnyan sa bdag gi rigs su gyur pa thams cad mchod sbyin gyi gtor ma 'dis tshims par gyis la gnod cing 'tshe ba'i bsam pa spangs nas 'dir ma gnas par gzhan du 'gro bar gyis shig
/gal te mi 'gro zhing gnod cing 'tshe bar byed na bdag nyid ye shes kyi khyung chen 'bar bas sprul pa yang sprul gnam lcags rdo rje'i khro mtshon me dpung gi tshogs drag tu spros pas /
gnod byed 'byung po thams cad bya sgro mes bsregs pa ltar gzhob thul gyis brlag par 'gyur bas 'di ru ma gnas par gzhan du 'gro bar gyis shig
/oM AHhU~M:
oM badzra khroM ga ru DaHtsa le tsa le hU~M phaT:
nA ga ra tsa u tsa ta ya hU~M phaT:
su ma rA tsa u tsa\u0f8e
su ni rA tsa u tsa\u0f8e
ma tsa ma tsa u tsa\u0f8e
za za trig shag tri :
kring kring dung dung :
ma ma rak+mo sarba big+h+nAn u tsa ta ya hU~M phaT:
ces drag sngags yungs thun gu gul gyi dud pas bdug la mtshams bcad /
'byor na khro chu'i rdzas sbyor bdug la srung 'khor bsgom zhing /
oM badzra rak+Sha rak+Sha hU~M/
zhes brjod /
de nas sems bskyed gsal btab la /
de'ang chos kyi dbyings rgya chad phyogs lhung spros pa'i mtha' thams cad dang bral ba'i ye shes nang gsal gyi ngo bo ci yang 'dus ma byas shing 'pho 'gyur dang bral ba'i dbyings su /
rgyal ba thams cad thugs kyi dgongs pa dbyer med ro gcig pa'i ngo bor bzhugs pa las so so tha mi dad cing /
ye shes de'i rang rtsal 'gag pa med par cir yang 'char ba'i phyir /
gdul bya sems can gyi shes rgyud dang 'tsham pa'i /
'dul byed kyi lha'i ngo bo zhi ba dang khro bo'i rnam 'gyur ji snyed pa'i rab 'byams dkyil 'khor rgya mtshor sprul pa mdzad pa las /
gdug pa can rnams 'dul ba la /
khro bo yongs kyi spyi dpal che mchog he ru ka dang ye shes lnga so so'i rang rtsal sku gsung thugs yon tan phrin las lnga'i bdag nyid rigs lnga'i khro bo so so ru sprul pa las /
lha de dag gi rang rtsal so so'i rigs dang dgongs pa tha mi dad pa'i klu gnyan sa bdag gi gnyen po mkha' lding dbang po'i skur bzhengs pa ni ye shes kyi bya khyung /
mtsho ma dros pa'i byang phyogs na shing shal mA li'i sdong po rtse mo shin tu mtho ba na bya khyung rnam pa bzhi'i tshang 'cha' ba dang /
ri rab rtse mo'i kha khyer sum cu rtsa gsum lha'i yul gyi dpag bsam gyi shing ljon pa rnams dang /
ri rab kyi bang rim dang gser gyi ri bdun gyi rtse mo rnams su gnas shing rgya mtsho la gnas pa'i klu gnyan sa bdag thams cad zas su za zhing skom du 'thung ba'i srog gcod du byed pa'i srog gi gshed mar gyur pa /
'jig rten gyi 'gro ba 'dab chags thams cad kyi rje bo bya yi rgyal po 'dab bzang khyung chen nam /
mkha' lding dbang po dang /
nam mkha' lding sogs su grags pa ni sngon gyi las dang smon lam gyi mthu las grub pa 'jig rten gyi bya khyung ste /
'dir ni snyigs dus kyi 'gro ba nyon mongs shin tu rags pas las spyod nyes pa la brten /
mi bzad pa'i nad gdon drag pos nyam thag pa'i sdug bsngal las skyob pa'i phyir ngo bo ye shes kyi khro bo'i rgyal po nyid rnam pa klu gshed bya khyung gi tshul du bzhengs pas tshan che la 'grub thag nye ba /
klu gnyan sa bdag kho na'i gnyen por ma zad /
ban bon sngags pa'i byad phur gtad khrom rbad 'dre rbod gtong thams cad zlog pa'i nus stobs lhag par che ba dang /
dal yams g.yul 'khrug lha 'dre'i g.yos chen 'byung po'i cho 'phrul than dang ltas ngan sogs chag che nyam nga thams cad tshar gcod pa'i drag rtsal stobs shugs dang ldan pa'i lha khyad par can 'di sgrub pa'i thabs gsar rnying kun la yod pa las 'dir rnying ma /
de la'ang bka' gter dag snang gsum las gter ma /
sgrub thabs las tshogs dang bcas pa gter kha rnams su byung ba las /
zab cing rgyas pa khyad par du gyur pa 'di ni /
rang gzhung las /
bdag 'dra pad+ma rgyal po yis :
gdug pa klu 'dul mang sbas kyang :
zab pa'i mthar thug 'di nyid ni :
'di las sbas pa gzhan na med :
'di nyid khong gi snying ltar gces :
las 'phro'i bu dang 'phrad par shog :
ces gdams nas mdo khams mkha' 'gro'i gsang phug ba thang shing rgyal ba'i dben gnas sin+d+hu ra chu'i gter du sbas /
nus pa'i mnga' bdag mkhar chen dpal gyi dbang phyug gi skye ba gter ston chen po ma ti rat+nas spyan drangs pa'i seng gdong bdud 'dul drag mo'i chos sde las byung ba'i /
khyung sgrub bdud 'dul nag mor grags pa byin rlabs kyi tshan kha shin tu che ba'i dbang bskur zab mo sgrub par byed pa la /
thog mar bla ma dang dkyil 'khor gyi gtso bo rgyal ba thams cad kyi yon tan gyi bdag nyid mkha' lding rdo rje khyung chen dbyer mi phyed pa'i drung du dbang bskur zab mo zhu ba'i yon du maN+Dal phul /
zhes brda sbyar /
de ltar maN+Dal phul ba song nas gsol ba 'debs pa 'di'i rjes zlos mdzod /
e ma bla ma he ru ka :
yon tan byin rlabs rmad po che :
sa bdag klu gnyan 'dul ba'i phyir :
khro rgyal stobs ldan khyung chen gyi :
byin gyis brlab par mdzad du gsol :
lan gsum brjod /
de nas bla mas /
e ma skal ldan dam tshig can :
dam la gnas shing sgrub nus sam :
dam med log lta g.yeng ba can :
gnyis rtog can rnams phyir dengs shig :
zhes dris pa'i lan du 'di'i rjes zlos /
e ma bla ma he ru ka :
bdag ni dam ldan snying rus can :
ci gsung bzhin du bdag sgrub bgyi :
dbang bskur zab mo bstsal du gsol :
zhes zhu /
mdun gyi nam mkhar ye shes khyung chen rigs lnga la rgyal ba sras dang bcas pas bskor ba'i spyan sngar skyabs su 'gro ba dang sems bskyed pa 'di'i rjes zlos /
hU~M:
byin rlabs gter mdzod bla ma dang :
dngos grub gter mdzod yi dam lha :
bsnyen sgrub las sbyor mkha' 'gro mar :
byang chub bar du skyabs su mchi :
lan gsum /
rtsa ba gsum la skyabs song nas :
'gro drug sems can thams cad la :
byang chub ma thob bar du ni :
'gro don byed par sems bskyed do :
lan gsum /
tshogs gsag yan lag bdun pa 'di'i rjes zlos /
ye shes khyung chen rigs lnga dang :
rtsa gsum rgyal ba sras bcas la :
spyan 'dren bzhugs gsol phyag mchod 'bul :
sdig bshags dge bskul rjes yi rang :
chos 'khor bskor zhing gsol ba 'debs :
dge rtsa 'khor gsum yong dag bsngo :
'gro kun sangs rgyas thob par shog :
ces brjod du gzhug
/de nas dbang gi gzhi ye shes pa dbab pa ni /
khyod rang gis slob dpon la mos gus dung ba gcig byas pas slob dpon gyi thugs ka nas 'od zer 'phros /
khyod rang la phog pas rnam smin sdig sgrib sdug bsngal thams cad sbyang /
las bum chu dang /
badzra a mr-itas bsang /
swa b+hA bas sbyang /
stong pa'i ngang las slob ma rig pa'i ngo bo ye shes kyi bya khyung sku mdog dmar nag khro chu zhun ma'i lus la me'i tshwa tshwa 'phro ba /
rdo rje ral gri'i gshog pa rno ba'i ngar dang ldan pa g.yas pas nyi zla tshog por 'phen pa /
gshog pa g.yon pas ri rab bsnyil zhing sa gzhi gdar sha gcod pa /
sgro phran spu gri ngar ma la me 'bar bas gnod byed srog rtsa gcod cing gzhob tu btang ba /
mjug sgro g.yu yi rdo rjes sa srin 'joms pa /
spyan g.yas gser chu khol ma dmar kyi li li 'khor ba /
spyan g.yon dngul chu khol ma dmar nag tu 'khrugs pa /
zangs kyi rwa g.yas pa las bskal pa'i me 'bar ba /
lcags kyi rwa g.yon pa las bskal pa'i chu chen 'brub pa /
rwa bar du yid bzhin nor bu las dgos 'dod kyi char 'beb pa /
yan lag thams cad sbrul rigs lngas brgyan pa /
mchu sder lcags kyu rnon pos klu brgyad gzir ba /
spu sprugs pas khyung dang rdo rje dang mtshon cha'i char 'beb pa /
phyag gnyis kyis klu rigs lnga'i ngo bo sbrul rigs lnga'i rnam pa zhal du bcug nas gsol ba /
zhal nas me 'bar zhing krang kring gi sgra sgrog pas klu gnyan sde brgyad zil gyis gnon pa /
de yi spyi mgrin snying lte gsang bar bya khyung rigs lnga dkar dmar mthing ser ljang ba'i so so'i thugs kar oM AHhU~M swA hA lnga dang khroM yig lnga rnams so so'i rang 'od spro ba las 'od zer dpag med 'phros pas /
phyogs bcu dus gsum gyi bde gshegs sras dang bcas pa thams cad ye shes bya khyung rigs lnga'i rnam pa bsam gyis mi khyab pa kha char bu yug 'tshubs pa ltar slob ma ye shes khyung chen du gsal ba la sib sib thim par mos zhes dmigs pa phog la /
rtsa sngags mthar /
badzra dz+nyA na A be sha ya a AH
zhes bzla zhing spos dang rol mo'i sgra bya'o //
spros pa la dga' na spyan 'dren dbyangs dang bcas pa bya /
bsdu na mi dgos /
mthar /
ye shes pa rnams ji srid byang chub bar du brtan par gyur /
tiSh+Tha badzra zhes rdo rje spyi bor rgya gram du bzhag
/dngos gzhi sku gsung thugs kyi byin rlabs bya ba la dmigs pa 'di ltar du sgoms shig
/bum pa rang byung gi gzhal yas khang gi nang du bum bcud ye shes khyung chen rigs lnga'i ngo bo khyed rang gi spyi bo nas dbang bskur bas sde brgyad 'byung po klu gnyan sa bdag gi gnyen po khro rgyal khyung gi skur gyur pa'i mos pa gyis /
zhes brjod nas bum pa spyi bor bzhag la /
hU~M:
bum pa lha yi gzhal yas khang :
bum chu rigs lnga'i ngo bo ni :
yon tan bya khyung tshogs su gyur :
klu gnyan sa bdag gnyen po dang :
gza' bdud 'byung po sde brgyad kyi :
gnyen por khyod la dbang bskur pas :
khro rgyal khyung gi skur gyur nas :
ye shes khyung chen dbang thob shog :
rtsa sngags sham du /
kA ya a b+hi Shiny+tsa oM:
'o skal ldan rigs kyi bu /
bum pa bdud rtsi bya khyung gi ngo bos dbang bskur pas /
lus ngag yid gsum gyi sgrib pa dag nas phyi nang thams cad bdud rtsi bya khyung gis gang nas klu gdon 'byung po'i gnyen po rgyal ba thams cad kyi yon tan kyi ngo bo bya khyung gi sku dngos su gyur pa'i nga rgyal sgoms shig
/bum pa khro rgyal khyung gi lha tshogs mgrin par bzhag cing bum chu'i bdud rtsi byin pas stobs ldan khyung gi gsung dang nus pa mnyam par mos shig
/hU~M:
bum pa lha yi sogs tshigs bcad gong bzhin dang /
sngags mthar /
wA ka a b+hi Shiny+tsa A:
zhes bum pa mgrin par bzhag cing bum chu blud /
ngag tu bdud rtsi blud pas krang kring gi sgra sgrog pas sde brgyad kyi gnyen por gyur par sgoms la sngags kyi rjes zlos lan gsum mdzod /
oM AHhU~M:
oM badzra khroM ga ru DaHtsa le tsa le hU~M phaT:
ces lan gsum /
bum pa khro rgyal khyung gi lha tshogs snying gar bzhag pas ye shes khyung chen 'bar ba'i thugs kyi dbang dang byin rlabs thams cad thob pa'i mos pa mdzod /
hU~M:
bum pa lha yi sogs tshigs bcad dang /
sngags mthar /
tsit+ta a b+hi Shiny+tsa hU~M:
zhes snying gar bzhag
/thugs kar nyi dkyil la khroM hU~M mthing gi mthar sngags phreng g.yas skor du 'khor ba las 'od zer 'phros /
rgyal ba mchod /
mthu dbang byin rlabs 'od zer gyi rnam par bstim /
thugs srog sngags phreng las bya khyung dang thog ser me'i tshwa tshwa 'phros pas 'byung gdon dang klu gnyan thams cad brlags /
sems skye 'chi med pa rgyal ba thams cad kyi thugs dang dbyer med par sgoms shig
/ces brjod /
de dag ni rtsa ba'i dbang gsum mo //
grangs gsog na 'di kho na gsag dgos pas nus na smros ma thag ltar dang /
mi nus na /
tshigs bcad tshar gcig gi mjug tu sngags gsum sbrel /
tshigs lhug brda sprod rnams kyang sbrel /
sngags kyi rjes zlos mjug tu bya'o //
de nas yan lag dbang lnga ni /
klu gdon 'grol ba'i rjes gcod ltar bskur te /
'dzom na khyung lnga so so'i tsakli dang bum pa sbrag
/tsakli med kyang bum pa gcig pus chog pas de thogs la /
hU~M:
dus gsum sangs rgyas thams cad kyi :
sku yi yon tan rab bsngags pa :
ye shes bya khyung sku yi dbang :
rgyal rigs 'dul ba'i gnyen por dbang bskur ro :
rgyal rigs dkar po 'dul ba'i dbang thob shog :
rtsa sngags mthar /
kA ya a b+hi Shiny+tsa oM:
zhes khyung dkar dang bum pa spyi bor bzhag
/bum chu spyi bor blugs la /
khyod rang ye shes khyung chen du gsal ba'i dung khang zla ba'i steng du sku'i bya khyung dkar po'i rnam pas 'khod par gyur /
des klu rgyal rigs 'dul ba'i gnyen por mnga' gsol ba yin no //
hU~M:
dus gsum sangs rgyas thams cad kyi :
gsung gi yon tan rab bsngags pa :
ye shes bya khyung gsung gi dbang :
bram ze 'dul ba'i gnyen por dbang bskur ro :
bram ze dmar po 'dul ba'i dbang thob shog :
rtsa sngags mthar /
wA ka a b+hi Shiny+tsa A:
zhes khyung dmar dang bum pa mgrin par bzhag
/bum chu ngag tu blud nas /
khyod rang ye shes khyung chen du gsal ba'i mgrin par pad+ma'i dbus su gsung gi bya khyung dmar po'i rnam pas 'khod par gyur /
des bram ze 'dul ba'i gnyen por mnga' gsol ba yin no //
hU~M:
dus gsum sangs rgyas thams cad kyi :
thugs kyi yon tan rab bsngags pa :
ye shes bya khyung thugs kyi dbang :
gdol pa 'dul ba'i gnyen por dbang bskur ro :
gdol pa nag po 'dul ba'i dbang thob shog :
rtsa sngags mthar /
tsit+ta a b+hi Shiny+tsa hU~M:
zhes khyung nag dang bum pa snying gar bzhag
/bum chus snying gar thig le bya /
khyod rang ye shes khyung chen du gsal ba'i thugs kar nyi dkyil du thugs kyi bya khyung mthing nag gi rnam pas 'khod par gyur /
des klu gdol pa nag po 'dul ba'i gnyen por mnga' gsol ba yin no //
hU~M:
dus gsum sangs rgyas thams cad kyi :
yon tan bya khyung rab bsngags pa :
ye shes bya khyung yon tan dbang :
rje rigs 'dul ba'i gnyen por dbang bskur ro :
rje rigs ser po 'dul ba'i dbang thob shog :
rtsa sngags mthar /
gu Na a b+hi Shiny+tsa swA:
zhes khyung ser sku dang bum pa lte bar bzhag
/khyed rang rnams ye shes khyung chen du gsal ba'i lte bar yon tan khyung chen ser po'i rnam pas 'khod par gyur /
des klu rje'u'i rigs 'dul ba'i gnyen por mnga' gsol ba yin no //
hU~M:
dus gsum sangs rgyas thams cad kyi :
phrin las yon tan rab bsngags pa :
ye shes bya khyung phrin las dbang :
dmangs rigs 'dul ba'i gnyen por dbang bskur ro :
dmangs rigs ljang gu 'dul ba'i dbang thob shog :
rtsa sngags mthar /
karma a b+hi Shiny+tsa hA:
zhes khyung ljang gu dang bum pa gsang bar bzhag
/khyed rang ye shes khyung chen du gsal ba'i gsang gnas su phrin las kyi khyung chen ljang gu'i rnam pas 'khod par gyur /
des klu dmangs rigs 'dul ba'i gnyen por mnga' gsol ba yin no //
de ltar rgyal ba thams cad kyi spyi gzugs ye shes khro bo khyung chen 'bar ba klu 'dul bya khyung rigs lnga'i tshogs dang bcas pa /
gza' klu sa bdag log 'dren 'byung po'i gshed ma nyid du gzhom bral rdo rje'i ngo bor lhun gyis grub par gyur pa la shis pa brjod pa'i tshig gis mnga' gsol bar mos shig
/dus gsum rgyal ba ma lus pa'i //
ye shes lnga las sprul pa'i sku
/gdug pa ma lus 'joms mdzad pa //
ye shes khyung gi bkra shis shog
/gzhan yang shis brjod ji ltar rigs pa brjod la me tog 'thor ro //
de ltar ye shes khyung chen 'bar ba'i dbang bskur zab mo byin rlabs kyi tshan kha can de nyid bskur grub zin pas rtsa ba dang yan lag gi dam tshig rnams tshul bzhin du bsrung snyam pas 'di'i rjes zlos mdzod /
gtso bos ji ltar sogs dang /
gtang rag maN+Dal sogs spyi ltar bya'o //
rjes kyi bya ba mchod pa kha gsos byin brlabs la /
hU~M/
mchod yon me tog bdug spos snang gsal dang //
dri chab zhal zas rol mo 'dod yon lnga //
sman gtor rak+ta klu gnyan sha khrag sogs //
phyi nang gsang ba'i mchod pa bzhes su gsol //
badzra dz+nyA na ga ru Na ma hA sarba pU dza khA hi /
hU~M/
rgyal kun mthu stobs nus pa'i spyi gzugs che //
klu gnyan sde brgyad 'byung po'i gshed ma ste //
byad phur rbod gtong zlog pa'i dbang phyug che //
ye shes khyung chen rgyal la phyag 'tshal bstod //
ma rnyed yongs su sogs kyis nongs pa bshags shing yig brgya bzla /
badzra muHsa bum pa'i ye shes pa gshegs /
bdag bskyed bsdu ldang dge bsngo gang mos ltar bya zhing shis pa brjod do //
las ngan rnam par smin pa snyigs ma'i lus //
sdug bsngal brgya yis gtses rnams skyob pa la //
mthu ldan rdo rje mkha' lding sgrub pa'i thabs //
dal bar sdod tshe nyams su blang bar rigs //
nad gdon bgegs kyi mun pa dwangs nas su //
mtho ris 'byor pa'i nyin byed khor yug shar //
ye shes mkha' la lding ba'i sku 'grub cing //
rigs lnga'i khro rgyal rnams dang dgongs mnyam shog
/ces pa 'di'ang rtsa ba'i gzhung dang /
chos 'dir rang byan chud pa'i rig pa 'dzin pa dag gi yig cha'i bcud blangs te pad+ma gar dbang blo gros mtha' yas pa'i sdes dpal spungs yang khrod tsa 'dra rin chen brag gi sgrub gnas su sbyar ba dge legs 'phel ///
/
