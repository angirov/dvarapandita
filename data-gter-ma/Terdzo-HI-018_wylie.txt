\u0f01\u0f83:
zab mo rdzogs chen sde gsum gyi cha lag :
rigs gsum 'dus pa'i las tho bzhugs :
\u0f88\u0f88\u0f88\u0f88
rigs gsum 'dus pa'i bdag nyid can :
gu ru rje la phyag 'tshal lo :
gdams pa zab mo snying gi bcud :
nyams su len thabs kho mos gdams :
sa ma ya :
theg dgu'i lam la rab zhugs shing :
nges par gding dang ldan pa yis :
bla ma dam pas slob ma bskyang :
dad dang nges 'byung brtson 'grus ldan :
dam tshig phyir mi ldog pa yi :
slob ma rnams kyi rgyud sbyang ba :
theg pa 'og ma rdzogs pa 'am :
yang na slob ma rang nyid kyis :
dus bzhir mtshams gcad byed pa'i gnas :
gu ru'i thugs tig   rdzogs chen gser zhun /las bstan pa'i :
gnas ni rab tu brten par bya :
de tshe 'dus pa'i slob ma rnams :
theg pa 'og mas rgyud sbyong ngo :
gal te mos pa tsam gyis ni :
sa yi cho ga rdzogs pa dang :
sta gon dkyil 'khor 'bri ba'i skabs :
theg pa 'og ma'i dkyil 'khor rnams :
logs su bshams shing tshogs bsags la :
slob ma 'jug pa'i phyi bshags bya :
rten dang rgyan rnams legs dgram ste :
mos dang nges par rdzogs pa yi :
sgrub pa gang dang gang byed kyang :
bsnyen pa'i dkyil 'khor la brten nas :
gzugs brnyan dkyil 'khor legs par bsgom :
dmigs rten dag la mi ltos pa'i :
gang gi ting 'dzin gang zhig bsgom :
ji ltar yid kyi yul gsal ba :
sgrub pa'i dkyil 'khor phyi ltar dang :
dbang po'i yul gyur nang ltar bsgom :
zhen pa'i yul gsal sgrub pa che :
ting 'dzin lhag pa'i ting 'dzin bsgom :
mos pa de yi rjes su 'brang :
ting 'dzin rim pa de ltar bsgom :
sa ma ya :
rgyal po dag la sa rin gzhal :
dkar gsum dkor chas brtan ma mchod :
seng ldeng phur pas dbang du bya :
lcags sam drag po'i shing dag gi :
phur pa phyogs bcur gdab pa 'am :
yang na byang shar ram sgo la gdab :
tho ni bzhi 'am gcig dag la :
'jig rten skyong ba chen po bzhi'i :
sku 'am sngags byang gang bde nyid :
rten du byas nas rigs mthun pa'i :
gtor ma ji ltar 'byor pa phul :
sku 'am seng ldeng dbyug pa la :
sngags dang ldan pa bskyed cing mchod :
ro ras dug shog gang 'dzom la :
bris pa'i ling+ga bsregs shing mnan :
kham sa dag la ru dra'i gzugs :
phyag rgyas bsnun la mtshon gyis gtub :
stegs bu ba byung lnga yis byugs :
pad+ma'i skud pas thig gdab la :
tshon sna lnga yis legs par bri :
yang na nyi shu rtsa lnga 'o :
sa la sogs pa phyag rgya'i sku :
legs par bzhengs la gnas su dgod :
rtsa brgyad stong sbyar a mr-i ta :
phyi nang gsang sbyar rak+ta dang :
bza' bca' thams cad gtor mar sbyar :
bkra shis gtsang ma las byung ba'i :
nang dang gsang ba'i mchod pa dang :
dag cing gtsang ma'i phyi mchod bsham :
gdugs 'phan rgyal mtshan bla bre sogs :
rgyan gyi bye brag thams cad dang :
phreng ba za 'og gser g.yu dang :
ral gri me long mda' dang dar :
phur pa dag gis dkyil 'khor bskor :
pho rnams hasta mos phreng ba :
g.yab cing 'bud brdung dkrol ba yi :
rol mo'i tshogs kyis gzi byin bskyed :
lnga brtsegs   rdo rje rgyal po /khri dang   rdo rje rgyal thebs sogs /rdo rje dang :
rin chen pad+ma rgya gram dang :
zla ba   mched /pad+ma'i   gzungs ma /gdan bshams la :
las rnams so sor bsko bar bya :
rigs gsum nges phyir rtags gdab nas :
sgrub pa dag la rtse gcig gnas :
dga' ston tshogs kyi yo byad du :
ma da na dang mAM sa dang :
zla rgyas zla phrom khur ba'i rigs :
shing tog rnam pa sna tshogs dang :
tshe gal dngos grub rdzas de bzhin :
rig ma mtshan ldan snang gsal dang :
khyad par bkra shis gtsang ma'i rdzas :
gtor mchod gsar du 'du byas la :
sngags dang phyag rgyas 'bul ba 'o :
yo byad cha gsum bgos pa yis :
tshogs gsag sgrub pa'i cha rkyen du :
dga' ston dag gi rdzas su gsag :
yang na spogs pa'i cho ga yis :
kun kyang cha bzhir bgo ba 'o :
dgra zlog mtshon dang dpa' bo dang :
nad zlog sman dang sman pa dang :
bdud zlog nyul le skrod pa'i rdzas :
khyad par can gyi dbyug pa dang :
brab dang bdug dang skrod pa'i rdzas :
mthun rkyen sgrub pa'i zhal zas dang :
lha dang mnyam pa'i sgrub pa po :
gsang ba spyod pa'i rdzas rnams dang :
tshogs kyi bde ba spel byed pa :
mdzes pa'i dpa' bo dpa' mo dang :
dgug sgrol stob pa'i las byed ging :
mthong zhing zlog par nus pa'i mtshams :
ji ltar nus tshad bsags pa yis :
dngos grub myur du thob par 'gyur :
snying nas sgrub pa byed pa la :
phan phyir ma sbas rab gsal ba'i :
yi ge mtsho rgyal bdag gis bris :
sa ma ya :[ \u0f01\u0f83]:
na mo gu ru :
stag lo sprel zla'i tshes bcu la :
sbas yul chen po zab bu gangs kyi ra ba dpal gyi nags khrod tshogs khang chen por gu ru pad+ma 'byung gnas kyis :
zab mo rdzogs pa chen po'i chos kyi 'khor lo bskor ba'i tshe :
dam chos sku gsung thugs ye shes yongs su 'dus pa'i thig le 'di nyid gsungs pa'i skabs su :
tshes bcu'i nub mor o rgyan yab yum gsang phug gong ma na bzhugs pa'i dus lha sras bdag gis tshogs kyi 'khor lo rgya chen po phul nas zhus pa :
dus gsum sangs rgyas thams cad kyi bdag nyid gu ru pad+ma 'byung gnas nyid dus gsum gyi sangs rgyas gzhan las lhag pa'i thugs rje mkhyen rab mthu stobs thogs pa med pa mnga' bas :
bdag cag dang ma 'ongs pa'i sems can la brtse bar dgongs te :
rgyal ba kun gyi zhe phugs :
dgongs pa kun 'dus zab pa dang rgya che ba'i chos kyi 'khor lo du ma bskor ba'i nang nas :
kha tshang don 'dril sku gsung thugs kyi ye shes 'dus pa'i thig le rgya cher gsungs pa'i don nyung ngur bsdus pa :
'dir gcig sems gcig la las pa :
bdag cag mched lcam lnga la lkog chos su bstsal bar mdzad du gsol :
zhes gsol pas :
gu rus dgyes bzhin du :
'o na lha sras snying gi bu :
de la 'dun pa'i mched lcam bzhi :
kun kyang shin tu dam tshig dag :
sku gsum ye shes thig le nyid :
bsdus te 'di ru bstan par bya :
yal bar ma dor nyams su longs :
sgrub pa tshe dang mnyam par gyis :
'gro drug sems can thams cad las :
dal 'byor thob pa shin tu nyung :
'di yang mi rtag myur du 'jig :
las 'bras bslu ba med pa'i phyir :
'khor ba'i sdug bsngal bzod med pa :
dar drags yun ring myong bas na :
nges par skyo shas nges 'byung bskyed :
dkon mchog gsum la skyabs su 'gro :
sgo gsum mi dge bcu spangs nas :
byang chub mchog tu sems cher bskyed :
bla ma dam pa legs bsten nas :
bskyed rdzogs gdams pa ma lus zhu :
sangs rgyas dngos kyi 'du shes kyis :
mos gus brtan po gzung bar bya :
de nas gzhung nas bshad pa yi :
man ngag thams cad gnad du bsnun :
brtson 'grus drag pos nyams blangs na :
myur du dgongs pa'i btsan sa zin :
de nas theg pa sna tshogs kyis :
'gro ba'i don la brtson par bya :
zhes gsungs te man ngag zab mo snying gi thig ler gdams nas bdag cag rnams kyis nyams su blangs shing yi ger btab cing gter du sbas pa'o :
sa ma ya :[  \u0f01\u0f83]:
bla med gsang ba'i lam rim ni :
nges 'byung bsam pa ldan pa yis :
so thar byang sems nyams su blang :
shes rab brtson 'grus ldan pa yis :
phyi rgyud sde gsum nyams su blang :
blo chen brtul zhugs ldan pa yis :
nang rgyud sde gsum nyams su blang :
mtshan ma'i sku dang dkyil 'khor la :
dmigs gtad de nas yid kyis bsgom :
dang po phyag rgya gcig pa ni :
a :
ma bcos stong pa nyid kyi ngang :
ma rtogs 'gro la snying rje'i rtsal :
sa bon phyag mtshan 'od 'bar ba :
de las 'jam dpal rdo rje'i sku :
gser mdog mtshan dang dpe byad rdzogs :
ral gri dang ni pusti 'dzin :
dar dang rin chen rgyan gyis spras :
skyil krung pad zla'i gdan la bzhugs :
'od zer bye ba bsam yas 'phro :
gnas gsum oM AHhU~M gis mtshan :
thugs kar pad+ma zla ba'i steng :
ral gri d+hIHyig sngags kyis bskor :
de la legs par sems bzung nas :
gsal ba'i bar du bslab par bya :
de nas mdun du rigs gsum dang :
bdag mdun rigs lnga la sogs pa :
spros bcas tshom bu bsgrub par bya :
sa brtag slong zhing sbyong zhing bsrung :
dkyil 'khor sta gon stegs bu brtsigs :
thig gdab lha yi sta gon bya :
gsol ba gdab la dkyil 'khor bri :
phyi nang gsang ba'i mtshams bcad de :
ma TaM lho nub dag tu gnan :
rten dang mchod pa rgyan rnams dgram :
las su bsko zhing rtags gdab la :
dkyil 'khor gsum bsres byin chen dbab :
nangs par sgo dbye brda phyag 'tshal :
ting 'dzin chu bo'i rgyun bzhin bsgom :
dus drug bzlas pa'i 'phro 'du bya :
de bzhin phyi nang gsang ba'i tshogs :
sbyin sreg sman raka gtor ma 'bul :
bstod cing phrin las yang yang gsol :
dus drug dbang blangs tshe dbang bskur :
gzhan yang rnal 'byor spyi khrus sogs :
phrin las mtha' rgyas gang dgos sbyar :
bar chad byung na bro chen brdung :
dus drug nyul le bskrad pa dang :
de ma thag tu byin chen dbab :
dngos grub blang ba'i cho ga bya :
mkha' 'gro dang ni bka' srung la :
gtor ma phul zhing phrin las bcol :
mnyam pa'i ting 'dzin chen po yis :
bar chad bgegs chen zil gyis gnan :
sbyor sgrol gnyis kyi grogs dgug la :
lha dang mched la nyams chag bshags :
skong zhing dngos grub chen po blang :
dbang bskur glu dang bro la sogs :
'gro don bya zhing gtor ma bskyang :
mtshams grol rgyun gyi spyod lam bya :
dkyil 'khor bsdu zhing gter sbas la :
klu rnams kun gyi sgrib pa sbyong :
smon lam bkra shis dga' ston spel :
de ltar sgo gsum legs bsgrims pas :
dngos grub sgrub la 'bad par bya :
sa ma ya :
rdo rje 'chang gis sngags rgyud las :
bla med theg pa'i lam bstan pa :
bsnyen pa dang ni nye bsnyen dang :
sgrub pa dang ni sgrub chen gyis :
rnam par smin dang tshe la dbang :
phyag rgya che dang lhun gyis grub :
rig 'dzin grub pa la brten nas :
ye shes sku ni rmad byung ba :
bde ba chen po'i sa la sbyor :
de nyid rigs gsum bdag po yi :
phyag rgya sngags dang ye shes la :
sbyar nas nyams su blang ba'i tshul :
kha tshang don 'dril dmar byang 'di :
ma 'ongs skal ldan don du bkod :
rin chen gsang ba'i gter du sbas :
tshul bzhin spyod pa lta ci smros :
mos pa tsam zhig bsgoms pas kyang :
sgrib gnyis zhi zhing mkhyen rab rgyas :
snying rje ye shes dbang du 'gyur :
phyi nang bar chad thams cad thul :
mthong thos dran reg thams cad kyang :
'phags pa gsum gyi thugs rje yis :
phyir mi ldog par nges lung bstan :
de phyir gser zhun snying po'i bcud :
yal bar ma dor nyams su longs :
dngos grub rnam gnyis lhun gyis 'grub :
sa ma ya :
rgya rgya rgya :
sprul pa'i gter chen mchog gyur bde chen gling pas yel phug nam mkha' mdzod nas spyan drangs pa'i mthong grol bdud rtsi lnga shog las /
rang gnas bsam gtan gyi khang bu bkra shis 'chi med grub pa'i dga' tshal du gtan la phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge //
/
