rdzogs chen ma rgyud mkha' 'gro gsang ba lam khyer las :
nga rgyal rdo rje'i shog dril bzhugs so :
na mo gu ru rat+na DA ki nI:
dpal rin chen mkha' 'gro la phyag 'tshal lo :
nga rgyal lam du khyer ba'i gdams pa 'di la don gnyis te :
dang po gzhi rang rgyud kyi nga rgyal dang :
rkyen yul snang la brten pa'i nga rgyal gnyis so :
de la dang po gzhi rang rgyud la brten pa'i nga rgyal rtsad gcad pa ni :
ye gdod ma nas gzhi bde bar gshegs pa'i snying po :
glo bur gyi dri ma dang bral ba gcig yin pa la :
yin par ngo ma shes pas :
nga rgyal skyes te :
gzhi rang rgyud kyi nga rgyal byung ngo :
rkyen yul snang la brten pa'i nga rgyal ni :
gzhi rang rgyud kyi nga rgyal ngo ma shes pas rkyen yul snang la chags nas 'khrul pa ma rig pa'i nga rgyal byung ngo :
da rang rgyud kyi nga rgyal tsha khad pa skyes pa'i dus su :
de la ngo bo ci 'dug :
kha dog dang gzugs ci 'dug :
dbyibs ci 'dug legs par thag bcad do :
de la dbyibs kha dog gzugs ma rnyed na :
de'i ngang la dar cig bzhag :
yang nga rgyal de rang yin nam :
gzhan yin :
phyi nas byung ngam :
nang nas byung thag bcad do :
byung khungs kyang ma rnyed :
kha dog dang gzugs kyang ma rnyed na :
'o na ci yang med pa'i stong pa gcig yin nam :
thag legs par bcad do :
de nas yang nga rgyal de la ngo bo ma rnyed na :
ma rnyed pa'i ngang nas kha nang du log la :
dar cig rang sar bzhag go :
'o na yod nas ma rnyed pa gcig yin nam :
med pa rang gcig yin ltos dang :
med pa yang ma yin :
med na nga rgyal skye ba'i don med :
yod pa yang ma yin :
yod na gzugs kha dog dngos po ci 'dug :
med bzhin du cir yang ma 'gags par nga rgyal skye ba de yod pa ma yin mod :
yod pa la ngo bo ma rnyed pa de stong pa yin mod :
de bas na nga rgyal skyes tshad stong pa yin :
stong pa'i rang bzhin chos sku yin :
stong nyid chos kyi sku ru ngo ma shes pas :
sems rig stong 'di la nga med la ngar bzung :
bdag med la bdag tu bzung bas nga rgyal du song ba yin mod :
da nga rgyal gyi ngo bo la bltas pas :
ngo bo ma rnyed pa de stong pa yin mod :
stong pa'i ngo bo chos nyid yin :
chos nyid kyi ngo bo cir yang ma 'gags par sal le :
sing nge :
ngos gzung med pa la rang bzhin gsal ba de :
dus gsum sangs rgyas kyi dgongs pa lags mod :
'di rang la yod pa la ngo ma shes pas lan pa yin :
da nga rgyal stong nyid chos kyi sku ru ngo shes tsa na :
nga rgyal ri ltar du spungs kyang skyon med de :
nga rgyal gyi rang bzhin stong pa yin :
stong pa'i rang bzhin chos nyid yin :
nga rgyal spang mi dgos :
spang rgyu gcig kyang med :
spong ba'i yul med :
gnyis ka dbyer med du rtogs tsa na :
nga rgyal gyi mkhan po rtsad chod pa yin no :
gzhi rang rgyud kyi nga rgyal ngo shes pa yin no :
dpe ci dang 'dra na :
nor bdag gis rkun ma rtsad chod pa dang 'dra'o :
nga rgyal skyes tshad rang sems su ngo shes pas chog go :
da ni yul rkyen la brten pa 'khrul pa ma rig pa'i nga rgyal rtsad gcod pa yang gong dang 'dra ste :
phyi nas dgra'am :
rkyen gang rung gcig gis rang la brnyas pa'am :
tshig ngan pa gcig la brten nas nga rgyal thug rum pa gcig byung tsa na :
de ka'i ngo bo la gcer gyis ltos dang :
sngar mkhan po rtsad chod pa'i stobs kyis :
'dir yang nga rgyal gyi rang bzhin stong par ngo 'phrod :
stong pa'i rang bzhin chos nyid du ngo 'phrod :
rang gi nga rgyal stong par ngo shes tsa na :
phyi yul rkyen gyi sgra snyan mi snyan :
legs nyes thams cad kyang stong par shes te :
spang rgyu skad cig kyang med do :
de tsa na nga rgyal mkhan po stong :
nga rgyal gyi rgyu stong :
nga rgyal gyi rkyen stong :
nga rgyal gyi yul stong :
rgyu dang rkyen thams cad gcig tu shes tsa na :
nga rgyal lam du gyur pa yin no :
sems nyid bde chen du 'char ba yin no :
sangs rgyas kyi dgongs pa shes pa yin no :
nga rgyal gyi sdong po sbom na chos nyid kyi lo 'dab rgyas pa yin no :
nga rgyal rags na chos sku rags so :
nga rgyal lam du gyur pa'i tshad yin no :
dug lnga'i nang nas nga rgyal 'di 'byung ba lnga'i nang nas sa'i khams yin no :
stong pa lnga'i nang nas bde stong yin no :
sku lnga'i nang nas rin chen 'byung ldan yin no :
ye shes lnga'i nang nas mnyam nyid ye shes yin no :
'od lnga'i nang nas ser po yin no :
zhing khams lnga'i nang nas dpal dang ldan pa yin no :
nga rgyal lam du khyer ba'i gdams pa thos pa dang grol ba dus mnyam pa :
ma bsgom par sangs rgya ba'i gdams pa 'di :
yum rdo rje phag mos dur khrod so sa'i gling du :
ye shes mtsho rgyal la gnang :
mtsho rgyal gyis sgrags yang rdzong shel gyi 'od gsal phug tu gter du sbas so :
skal ldan las can gcig dang 'phrad par shog :
gter rgya :
gtad rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
de nas slob dpon ma kun dga' 'bum gyis gter nas spyan drangs pa'i shog ser gyi yang tsha las zhal bshus pa'o //
mkha' 'gro'i tshogs la bzod par gsol /
