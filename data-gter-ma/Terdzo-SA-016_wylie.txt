phyag rdor gtum po me lce phreng ba'i rgyun khyer bzhugs so //
na mo gu ru badzra pA Na ye /
mnga' bdag chos kyi dbang phyug gi gter byon bla ma gsang ba 'dus pa'i them med gu ru seng ge sgra sgrog gi sgos sgrub dpal phyag na rdo rje gtum po me lce phreng ba'i rgyun gyi rnal 'byor las /
skyabs sems ni /
na mo /
bla ma mchog gsum yi dam lhar //
gus pas skyabs mchi mkha' mnyam 'gro
/bla med byang chub mchog thob phyir //
rdo rje gtum po bsgom par bgyi //
lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
dngos bzhi bskyed rim ni /
skad cig ma yi ting 'dzin gyis :
bdag nyid rdo rje gtum po'i sku :
sngon po zhal gcig phyag gnyis pa :
phyag g.yas rdo rje rtse lnga gdengs :
g.yon pa sdigs mdzub thugs kar brten :
pad+ma nyi zla mi ro'i steng :
g.yas bskum g.yon brkyang tshul gyis 'gying :
stag gi pags pas sham thabs byas :
zhal gdangs mche ba rab tu gtsigs :
spyan gsum spyan rtsa shin tu dmar :
snyan cha dang ni do shal dang :
phyag dang zhabs kyi gdu bu rnams :
zhe sdang sbrul gyis rab tu brgyan :
bskal pa'i me phung dbus na bzhugs :
zhes gsal btab la bzlas pa bya ba ni /
thugs kar nyi steng hU~M mthing mthar :
sngags phreng g.yas su 'khor ba las :
'od zer sngags sgra me 'od 'phro :
phar 'phros gnod byed dgra bgegs bsregs :
tshur 'dus nyon mongs dug lnga bcom :
dpal chen sku gsung thugs kyi ngang :
phrin las rnam bzhi lhun grub gyur :
oM badzra tsaN+Da ma hA ro Sha Na hU~M phaT:
ces ci nus bzlas mthar /
phyag g.yon sdigs mdzub kyi rtse las khyung chen rigs lnga'i tshogs khra thabs su spros pas gdon bgegs 'byung po thams cad tshar bcad /
tshur 'dus rang la thim pas nus pa bskyed par bsam la /
rtsa sngags kyi mthar /
ga ru Da tsa le tsa le hU~M phaTa?:
zhes btags pa'ang cung zad bzla zhes bla ma'i zhal nas gsungs so //
sngon du bsnyen pa song ba yin na sgrub pa'i sngags ring /
oM nyi ma pA la nan :
klad pa nan :
gu na zhing :
tsit+ta gu ling nan :
yak+sha tsit+ta mu tra gnod byed gza' klu sa bdag rbod gtong zlog byer :
nA ga shig :
nA ga zlog :
nA ga byer :
nA ga'i snying la nan :
nA ga'i mgo la nan :
ga ru Da tsa le tsa le hU~M phaT:
nA ga rA tsa mA ra ya b+ha ri sha ya phaT:
ces pa'ang lan bdun sogs ji ltar rigs pa bzla /
nyer bsdu'i rdzogs rim ni /
snod bcud 'od zhu rang nyid dang //
rang yang thugs srog hU~M la thim //
de yang mi dmigs spros bral ngang /
khro rgyal gsal stong chen por shar //
dge ba 'di yis myur du bdag
/rdo rje gtum po 'grub gyur nas //
zhes sogs bsngo smon shis brjod bya'o //
'di'i bsnyen pa byed na /
rtsa sngags 'bru 'bum dang /
khyung gi sngags sham 'dogs can rtags thon /
las sgrub pa'i sngags ring nyi ma pA la zhag gsum sogs gang 'grub bzla zhing /
de yang byad phur rbod gtong zlog pa gtso bor byed na /
sngags ring gi nyi zhes pa ni dang /
gu ku dang /
nA ga'i gnas su rbod gtong zhes bcug la bzla /
spyir rgyun khyer dang dbang sgrub sogs kyi skabs khyung khra thabs kyi 'phro 'du dang /
sngags khyung gi 'dogs can nges par dgos zhes spang ston brgyud pa'i zhal lung ma nyams pa kho bo'i bla ma'i gsung las thos so //
zhes pa'ang sgrol ston 'jam pa'i dbyangs chos kyi rgyal mtshan las tshul 'di'i bka' drin thob pa'i bya bral ba 'jam dbyangs mkhyen brtse'i dbang pos /
gter gzhung rtsa ba'i dgongs pa bla ma'i man ngag gis phye ba'i rjes su 'brangs te nyung gsal snying por dril ba'i tshul gyis sbyar ba'i dge bas 'gro kun dpal gsang ba'i bdag po'i go 'phang la myur du reg pa'i rgyur gyur cig
/mang+ga laM///
/rjes su smon lam gdab pa ni :
ho :
gsang bdag dkyil 'khor bsgrubs pa'i mthus :
sgo gsum dri ma'i rgyu dag nas :
bsnyen sgrub las sbyor mthar phyin te :
rang gzhan sangs rgyas myur thob shog :
chos sku'i bkra shis mkha' dbyings dag pa'i klong :
longs sku'i bkra shis mtshan dpe'i 'od 'bar ba :
sprul sku'i bkra shis gzhan phan mtha' yas shing :
sku gsum lhun grub bkra shis deng 'dir stsol :
ces brjod do :
