bka' brgyad bde gshegs 'dus pa las :
khyad par gnad kyi rdzogs rim lnga bzhugs so :
:
lha la bsten nas bskyed pa'i rim pa'i rdzogs rim bzhugs :[   \u0f88   ]bde gshegs 'dus pa'i lha la phyag 'tshal lo :
lha la bsten pa bskyed pa'i rim pa'i rdzogs rim zhes :
gsang sngags kyi dngos grub ni lha'i dkyil 'khor la bsten nas bsgrub dgos pas :
dang po chos thams cad stong pa bdag med pa :
shes pa dang brjod pa'i mtha' las 'das pa ni de bzhin nyid de :
de kho na nyid thob par bya ba yin pas :
de la bde bar gshegs pa'i thugs kyi rgyud la gnas pa'i de bzhin nyid dang :
las dang po pas bsgom par bya ba'i de bzhin nyid gnyis so :
bde bar gshegs pa'i thugs kyi rgyud la gnas pa'i de bzhin nyid ni :
spros pa'i mtha' brgyad dang bral ba'o :
rnal 'byor pa las dang po pas bsgom par bya ba 'di lta ste :
chos nyid ma bcos pa thob par bya ba yin te :
phyi dang nang du snang ba'i chos thams cad ye nas ma bcos pa stong pa chen po'i rang bzhin par :
blos brtags kyang mngon du ma gyur te :
spyi'i rnam pa tsam la dmigs pa'o :
rnal 'byor pas dmigs pa dang bcas pa'i shes pa de la ni :
yul dmigs pa'i ye shes pa zhes bya ba'o :
ting nge 'dzin gyi stobs des sa dang po non no :
de nas kun tu snang gi ting nge 'dzin la'ang gnyis te :
bde bar gshegs pa'i rgyud la gnas pa'i kun tu snang ba ni :
khams gsum gyi sems can rnams kyis chos nyid kyi don ma rtogs shing :
khams gsum rgyud drug tu 'khyams pa rnams la khyab pa'i snying rje chen po bskyed de :
chos sku las gzugs sku rnam gnyis 'byung bar mdzad pa la ni :
kun tu snang ba ste sems can gyi don la g.yo ba'o :
rnal 'byor pa las dang po pas bsgom par bya ba'i kun tu snang gi ting nge 'dzin 'di lta ste :
khams gsum gyi sems can thams cad de bzhin nyid kyi don ma rtogs par gzung 'dzin gyi rnam par rtog pas khams gsum du 'khyams :
rgyud drug du 'khor ba la snying rje bskyed pas yul la g.yo ba'i shes pa gang yin pa de la ni kun tu snang gi ting nge 'dzin te :
shes pa de la ni rjes su 'brangs pa'i ye shes zhes bya'o :
ting nge 'dzin de'i stobs kyis sa gnyis pa non to :
de nas 'bras bu'i ting nge 'dzin la gnyis te :
bde bar gshegs pa'i thugs kyi rgyud la gnas pa'i 'bras bu'i ting nge 'dzin ni :
sku rnam pa gnyis byung nas sems can gyi don mdzad pa'o :
rnal 'byor pa las dang po pas bsgom par bya ba ni :
yo ga'i ting nge 'dzin gang yin pa des rkyen byas nas :
kun gzhi'i rnam par shes pa rten dang brten can du bcas pa :
yi ge hU~M gi rang bzhin du gsal bar gyur pa ni 'bras bu'i ting nge 'dzin no :
rnal 'byor pa'i shes pa de la gzugs brnyan ltar snang ba'i ye shes zhes bya ste :
ting nge 'dzin de'i stobs kyis ni sa gsum pa non to :
de ltar ting nge 'dzin gyi bye brag gsungs pa de'ang don rnam pa gnyis su gsungs te :
bde bar gshegs pa'i thugs kyi rgyud la gnas pa'i ting nge 'dzin gsum gyis gzhan don mdzad do :
rnal 'byor pa las dang po pas bsam par bya ba'i ting nge 'dzin rnam pa gsum ni bdag don no :
sems can gyi rgyud la gnas pa'i ting nge 'dzin gsum yang gsungs te :
snying dkar nag mtshams na chos kyi 'khor lo gnas te :
'khor lo'i lte ba na yi ge aHgnas te :
yi ge aHde ni ye phyi mo nyid nas grub ste gdod ma nas gnas pa'o :
yi ge de'i mtshan nyid spros pa dang bral te sems can gyi rang rgyud la ye nas grub pa'i de bzhin nyid do :
yi ge aH'i dbus na ye phyi mo nas grub pa'i hU~M gcig gnas te :
hU~M de ni shes pa dang dran rtog thams cad 'byung bar byed pa'i rkyen te kun tu snang gi ting nge 'dzin no :
hU~M de'i rnam pa des bskyed nas :
thabs dang shes rab kyi yi ge A li kA li ltar byung nas shes pa dang brjod pa thams cad 'byung ba ni 'bras bu'i ting nge 'dzin no :
de ltar sems can gyi rgyud la gnas pa'i ting nge 'dzin rnam gsum gyis ni bsgrub pa'i bsgom pa chud mi za ba'i sa bon no :
de ltar ting nge 'dzin rnam pa dgur bstan nas :
da ni rten rang bzhin gyis sems sbyong ba bstan te :
phyi dang nang du bstan pa'i yul rang bzhin can 'di ni rten gyi dal du snang ba ste :
de'ang ji ltar snang zhe na yi ge hU~M gi 'od zer las yi ge e byung :
e yongs su gyur pa las chos 'byung ba'i phyag rgyar gsal te :
dbyibs gru gsum pa gsal te :
'byung ba nam mkha'i rang bzhin yum kun tu bzang mo'i mkha' 'o :
hU~M las yaM 'phros pas rlung gi dal gzhu'i dbyibs ba dan gyis mtshan pa'o :
'byung ba rlung gi rang bzhin yum dam tshig sgrol ma'i mkha' 'o :
de'i steng du hU~M las raM dmar ser 'phros pas de yongs su gyur pa las me'i dkyil 'khor gru gsum pa rdo rjes mtshan pa :
'byung ba me'i rang bzhin yum gos dkar mo'i mkha' 'o :
de'i steng du hU~M las khaM dkar po zhig 'phros pas chu'i dkyil 'khor zlum po bum pas mtshan pa :
'byung ba chu'i rang bzhin yum mA ma ki'i mkha' 'o :
de'i steng du suM ser po 'phros pas gser gyi sa bzhi gru gzhi ser po gra re rer rdo rjes mtshan pa :
'byung ba sa'i rang bzhin yum sangs rgyas spyan gyi mkha' 'o :
de ltar mkha' rnam pa lnga ni gzhal yas khang gi ngo bo ste :
de'i steng du rin po che sna bzhi las grub pa'i gzhal yas khang :
phyi nas bltas pas nang gsal ba :
nang nas bltas pas phyi gsal bar gyur pa de la ni snang ba dag pa'i ye shes zhes bya'o :
ting nge 'dzin de'i stobs kyis sa bzhi pa non te :
de la gzhal yas khang gru bzhi'i dbus su :
rdo rje'i cho ga rnam pa gsum gyi rten can lha'i sku bsgom ste :
gzhal yas khang gi dbus su lha brgyad bsnol ba'i steng du :
nyi zla pad+ma brtsegs pa'i steng du rang gi kun gzhi'i rnam par shes pa de yi ge hU~M nam mkha' nas thigs pa'i tshul du babs pa ni :
cho ga gcig ste :
hU~M las 'od zer 'phros slar 'dus pa las hU~M ltem gyis zhu ste :
rnal 'byor pa'i shes pa de la ni :
chos kyi dbyings kyi ye shes rjes su 'brangs pa'i sems zhes bya'o :
ting nge 'dzin de'i stobs kyis sa lnga pa non to :
de nas hU~M de 'od du zhu ba las rdo rje rtse dgu pa zhig tu gyur :
rnal 'byor pa'i shes pa de la ni :
ye shes lnga'i gzugs brnyan ltar snang ba'i ye shes zhes bya'o :
ting nge 'dzin de'i stobs kyis sa drug pa non to :
de nas rdo rje las 'od 'phros slar 'dus pa las rdo rje 'od du zhu bar gyur te :
rnal 'byor pa'i shes pa de la ni :
chos kyi sku la bzhugs pa'i ye shes zhes bya'o :
ting nge 'dzin de'i stobs kyis sa bdun pa non to :
de nas 'od kyi gong bu de las dpal chen po'i skur gyur te :
de'ang ye shes bye brag las mngon du grub ste :
rnal 'byor pa'i shes pa de la ni :
'bras bu mthar phyin pa'i ye shes zhes bya ste :
ting nge 'dzin de'i stobs kyis sa brgyad pa non to :
de'ang sku de gdos pa can ma yin te :
yid kyi spyod yul du snang ba ste :
de la rang bzhin yod pa ma yin no :
rnal 'byor pa'i shes pa de la ni :
me long ltar snang gi ye shes zhes bya ste :
ting nge 'dzin de'i stobs kyis sa dgu pa non to :
de ltar bskyed pa'i rim pa mthar phyin par bstan kyang :
rnal 'byor pa las dang po pa rnams la skyon gsum 'byung ste :
de'ang rgod pa dang :
bying ba dang :
rnam par g.yeng ba'o :
de la rgod pa ni :
dang po ting nge 'dzin la zhugs pas bskyed pa'i rim pa yid la gsal snyam byas la :
de dang der mi gnas te :
yul sngar byas pa dang :
phyis byed pa dran pa'i yul la 'phro ba'o :
de bsal ba'i thabs ni :
de ltar yul sngar dran pa phyis skyes pa ci ltar dran cing gsal ba de nyid bor la :
gong ma'i ting nge 'dzin de nyid la bslab par bya ba yin te :
ji ltar yid kyi yul du gsal ba de nyid rten dang rten can gyi yul du gsal bar bya zhing :
de las gzhan du mi g.yo bar sems brtan par btag pa ni rgod pa bsal thabs so :
de la bying ba ni 'di ltar ste :
dang po ting nge 'dzin gsal tsam na :
gsal ba snyam byed cing de nas cung zad na mar je bying je bying la 'gro :
rgyus med pas mun pa'i nang nas rdzas 'tshol ba dang 'dra :
gsal ba tsug byas kyang rten dang rten can du gsal rgyu med par mog mog por gyur pa ni bying ba zhes bya ste :
de bsal ba'i thabs ni ting nge 'dzin btang te :
bde bar gshegs pa'i sku dngos su 'byor na rab :
ma 'byor na'ang yid kyis mdun du dmigs la :
de la dngos sam yid kyis mchod pa 'bul :
de la bskor ba lan gsum mam bdun bya :
de'i rjes la chus bdag gi gdong sogs bkrus la :
sngon gyi las ji lta ba dang :
phyis bya ba'i lugs ji lta ba la sems yan du bcug la :
de nas gdod ting nge 'dzin la sems gnas par bya'o :
de ni bying ba bsal thabs yin no :
de nas g.yeng ba ji ltar zhe na :
dang po ting nge 'dzin brtsam pa'i dus na :
sngon la rim pa dang po dang gnyis pa la sogs pa gsal ba snyam byed kyang :
de'i 'phro la gnas par mi byed par :
yul gyi dngos po la rmi lam gyi tshul ji bzhin du yul la yan pa ni g.yeng ba'o :
de bsal ba'i thabs ni :
shes pa de la sems cung zad brtag pa bcug pas :
de nas gdod ting nge 'dzin la gnas par bya'o :
de nas ngan song gsum gyi sdug bsngal dang :
khams gsum gyi sems can gyi sdug bsngal dran par byas la 'di rnams snying rje bar bsams la :
snying rje dung gis bskyed la gdod ting nge 'dzin la gnas par bya'o :
de ltar ting nge 'dzin gyi skyon bsal yang nang la 'byung ba'i skyon 'byung ste ting nge 'dzin la gnas pa'i dus na :
yid la bdag nyid 'phred la nyal snyam byed pa dang :
lha'i skur yid kyi dbang po nyid du brtags pa la sku mdog dang phyag mtshan mi 'dra ba 'gyur ba snyam byed pa dang :
dkyil 'khor gyi lha nyid mi 'dra bar bdag nyid kyis mthong ba dang :
bdag gi mig sngar mi mthun pa nyid kyi gzugs mthong ba ni rlung g.yos pa'i dgra ru blta'o :
ting nge 'dzin 'phro bcad la rlung gzhil ba'i cho ga bya'o :
de ltar ting nge 'dzin gyi skyon bsal nas bsgom pa'i dus na :
bskyed pa'i rim pa mthu brtas pa'i drod ni :
khams gsum gyi sems can la snying rje ma skyed par dung gis skye'o :
de la yang nas yang du goms tsa na :
gdong mchi ma phrugs ge 'dug pa zhig 'byung ngo :
de la yang nas yang du goms tsa na :
dga' ba ma skyed par shin tu dga' ba skye ste de lta bu'i rtags la'ang brod skyed par mi byed :
de las kyang goms pa'i dus na :
'khor gcig ting nge 'dzin mi gsal ba snyam byed pa zhig 'byung ste de la yi chad par mi bya :
de la yang nas yang du brtson 'grus bskyed cing goms pa'i dus na :
dal gyi lha ji ltar rtogs pa bzhin du gsal zhing dod par blta ste :
de la yang nas yang du goms pa'i dus na :
gnyid log kyang rung :
'gro yang rung :
ji ltar 'dug kyang rung ste :
lha'i dkyil 'khor 'ba' zhig gsal ba ma gtogs pa gzhan snang rgyu med par mthong ba dang yi dam lha'i zhal mthong ba zhes bya ste :
bskyed pa'i rim pa mthar phyin pa zhes bya'o :
de ni bskyed pa'i rim pa yin kyang yang dag pa'i don la reg pa ma yin te zhi ba'i lam pa zhes bya'o :
de nas gdod rdzogs pa'i rim pa la 'jug par bya ste :
de la rdzogs pa'i rim pa la 'jug par bya ba ni :
rten gzhal yas khang dang :
brten pa lha ru snang ba 'di ni kun rdzob kyi mtshan nyid tsam du bden par snang yang :
don la bden pa ma yin te sems kyi cho 'phrul du blta'o :
sems nyid lha'i dkyil 'khor du ye nas gnas te :
sems nyid lhar sna tshogs su snang ba yang rang gi rig pa yin te :
rang gi rig pa ni rang byung gi ye shes chen por rtogs par bya'o :
de'i dus su phyi nang gi rtags 'byung ste :
phyi rtags ni ye shes kyi stobs rnyed cing mngon du 'gyur ba'i dus ni :
thal lcag brgyab kyang rung :
sbrang bus zos kyang rung :
rnga bo che la sogs pa'i sgra grags kyang rung ste :
ting nge 'dzin mi 'phrog par gnas so :
nang rtags ni phyi yul gyi dngos po la mi gnas shing :
skad cig ma gcig la dbang po'i mngon sum par chos nyid lhag gis mthong ste :
rnal 'byor pa'i shes pa de la ni :
rnam par snang mdzad ces brjod do :
de'i dus su phyi nang du snang ba thams cad chos nyid kyi ngang du gsal bas rin chen 'byung ldan zhes bya'o :
dus de nyid du chos nyid las dpag cing gzhal ba las 'das pas snang ba mtha' yas zhes brjod do :
dus de nyid du brjod pa thams cad las 'das pa'i ye shes lhun gyis grub pas don yod grub pa zhes bya'o :
dus de nyid du brjod pa thams cad las 'das zhes bya bar gdags su med cing tshig dang dngos po gang gis kyang gzhig tu med pas :
stong pa chen po nam mkha' dang 'dra ba de la ni rdo rje sems dpa' zhes bya'o :
rnal 'byor pa'i shes pa de la ni :
'bras bu mthar phyin pa'i ye shes zhes bya ste :
bskyed pa'i rdzogs pa chen po zhes mthar phyin pa zhes bya ste :
sa bcu gcig non pa'o :
de'ang rnal 'byor pa la la ni :
skye ba snga ma la bskyed pa'i rim pa la sbyangs nas skye ba 'di la rdzogs pa la gnas pa'ang yod do :
de'i mtshan nyid bskyed pa'i rim pa bstan ma thag tu gsal zhing shes nas :
de la yid gnas su mi 'dod par rdzogs pa'i rim pa la gnas pa'i rnal 'byor de ni skye ba snga ma la bskyed pa'i rim pa la sbyangs pa yin par shes par bya'o :
bskyed rim la brten pa lha'i rdzogs rim rdzogs so :[   \u0f88   ]!
g.yo ba rlung gi rdzogs rim bzhugs :[   \u0f88   ]bde gshegs 'dus pa'i lha la phyag 'tshal lo :
g.yo ba rlung gi rdzogs rim la :
dang po lus ni 'byung ba bzhi la brten nas blangs :
pha ma gnyis kyi khu khrag dang :
rig pa yid kyi kun gzhi las kyis ded nas mngal du zhugs :
de nas mi lus 'dom gang gru bzhi la :
rtsa stong rtsa gnyis gnas :
rtsa stong rtsa gnyis kyi rtsa'i rgyal po srog rtsar rig pa'i sems rlung gis ded nas a wa d+hU tir tshud nas dran pa snyed de rlung nyi khri chig stong du rgyas so :
rlung nyi khri chig stong yang :
rtsa ba rlung bcu drug tu 'dus so :
rlung bcu drug las me tog nyi khri chig stong du shar :
me tog nyi khri chig stong las :
'bras bu brgyad khri bzhi stong du shar :
'bras bu brgyad khri bzhi stong las :
nyon mongs brgyad khri bzhi stong du shar ba'o :
de la rlung thams cad bsdus pas :
phyi'i rlung :
nang gi rlung :
gsang ba'i rlung dang gsum du 'dus so :
de la phyi'i rlung la brgyad de :
'degs par byed pa'i rlung :
snyoms pa'i rlung :
'jig pa'i rlung :
gcod pa'i rlung :
byangs pa'i rlung :
las byed pa'i rlung :
'big pa'i rlung :
kun tu khyab pa'i rlung ngo :
nang gi rlung ni brgyad de :
gyen du rgyu ba'i rlung :
mthur du rgyu ba'i rlung :
pho ba dwangs snyigs 'byed pa'i rlung :
bkrag dang gzi mdangs skyed pa'i rlung :
snying rje med pa las kyi rlung :
thugs rje med pa mnyam pa'i rlung :
'byung ba dwangs snyigs 'byed pa'i rlung :
shes rab chos sku dang mnyam pa'i rlung ngo :
gsang ba'i rlung ni :
kun gzhi byang chub kyi sems ma bcos pa de la bya'o :
de la rlung ngos bzung ba la :
zhag gcig la rlung nyi khri chig stong rgyu :
de'ang ye shes kyi rlung dang :
nyon mongs pa'i rlung gnyis su 'du :
ye shes kyi rlung zhag gcig la khri tsho gcig dang lnga brgya rgyu :
nyon mongs pa'i rlung zhag gcig la khri tsho gcig dang lnga brgya rgyu :
rlung de la zhon nas yid kyi 'gyu ba 'byung ste :
'khor bar 'khyams pa ni skyed byed kyi rlung ngo :
de'ang 'gro ba rigs drug gzhan nas btsal du med de :
mi lus 'dom gang gru bzhi la tshang ngo :
rig pa byang chub sems de snying rje med pa'i las kyi rlung la zhon nas rkang mthil nas thon nas dmyal khams bcu drug du brgyud pa'o :
mthur du rgyu ba'i rlung la zhon nas gsang gnas nas mar thon pas yi dwags su 'khrul lo :
bkrag dang gzi mdangs skyed pa'i rlung la zhon nas mig nas thon pas lha'i gnas su 'khrul :
pho ba dwangs snyigs 'byed pa'i rlung la zhon nas sna bug nas thon pas mir 'khrul :
snying rje med pa me dang mnyam pa'i rlung la zhon nas lte ba nas thon nas byol song du 'khrul lo :
sangs rgyas su 'gro ba yang rlung yin te :
gyen du rgyu ba'i rlung la rig pa byang chub kyi sems zhon nas spyi gtsug nas yar thon nas bcu gsum yi ge 'khor lo tshogs chen gyi sa non par 'gyur ro :
shes rab chos sku dang mnyam pa'i rlung la rig pa byang chub sems de zhon nas snying tsit+ta'i dbus su sad pas thams cad ye shes kyi rtsal du shes pas thams cad rang byung gi ye shes su shes par 'gyur ro :
rlung 'dzin pa'i man ngag la bzhi ste :
rlung mda' ltar 'phang ba :
rlung gzhu ltar dgug pa :
rlung bum pa ltar bskyil ba :
rlung 'khor lo ltar bskor ba'o :
rlung mda' ltar 'phang ba ni rlung phyir 'don pa ste oM la sbyang :
rlung gzhu ltar dgug pa ni bar du rngub pa ste AHla sbyang :
rlung bum pa ltar bskyil ba ni nang du bzung ba ste hU~M la sbyang :
rlung 'khor lo ltar bskor ba ni :
spyi gtsug bde ba chen po'i 'khor lo la yi ge yaM gis kha bcad :
mgrin pa longs spyod 'khor lo la yi ge oM gyis kha bcad :
snying ga chos kyi 'khor lo la yi ge AHyis kha bcad :
glo ba kun byed 'khor lo la yi ge ni yis kha bcad :
lte ba sprul pa'i 'khor lo la yi ge hU~M gis kha bcad :
mchu so chu'i 'khor lo la yi ge e yis kha bcad :
rkang pa rlung gi 'khor lo la yi ge yaM gis kha bcad nas gnas so :
de rnams su sems gtad cing gzung bar bya'o :
der sems gtad pas rtsa'i mdud pa grol te :
rlung a wa d+hU tir tshud pas skyed byed kyi rlung gis 'gul bskyod dang bral nas snying tsit+ta'i dbus su sad de :
chos thams cad ma bcos pa byang chub sems su rtogs shing mi 'gul ba la nyon mongs pa skad cig kyang mi 'gyu ste :
de ltar gsang ba'i rlung ngos zin pa zhes bya'o :
de la rtags ni phyi nang gsang gsum 'byung ste :
phyi rtags ni lus 'phar ba dang :
drod skye ba dang :
'gro ba mgyogs pa dang :
gos mi dgos pa dang :
g.yang la mi 'jigs pa 'byung ngo :
nang rtags ni :
dbugs mi rgyu ba dang :
nyon mongs pa mi rgyu ba dang :
rtsa mi rgyu ba dang :
snang ba 'di sgyu ma lta bu 'byung ngo :
gsang ba'i rtags ni :
sems nyid ma bcos pa'i don bde gsal chen po las skad cig kyang mi 'gyur te :
de la ni rdo rje lta bu'i ting nge 'dzin zhes kyang bya'o :
de'ang rlung gi ro 'don ma shes na :
rlung sha lpags mtshams su song nas mdzer 'gro ba 'am :
rlung srog rtsar 'khyil nas smyo nas 'gro ba'am :
rlung mthur du log nas phyi sa mi thub pa dang :
rlung log 'ong bas bsgom pa'i tshe skabs su ha drag po bstud de rlung gi ro 'don gal che'o :
rlung la dbang thob na rig pa la dbang thob :
tshe la dbang thob pa yin no :
slob dpon pad+ma 'byung gnas kyi gdams pa :
g.yo ba rlung gi rdzogs rim rdzogs so :[   \u0f88   ]!
bkod pa byang chub sems kyi rdzogs rim bzhugs :[   \u0f88   ]bde gshegs 'dus pa'i lha la phyag 'tshal lo :
bkod pa byang chub sems kyi rdzogs rim :
de la don rnam pa bzhi :
byang chub kyi sems rtogs par bya ba'i lta ba :
byang chub kyi sems bsgom par bya ba'i sgom pa :
byang chub sems kyi grogs bya ba'i spyod pa :
byang chub kyi sems mthar phyin pa'i 'bras bu'o :
de la byang chub sems rtogs par bya ba'i lta ba ni :
rig pa byang chub kyi sems 'di dang po rgyu las ma skyes :
bar du rkyen las ma byung :
tha ma 'di ltar gnas pa'i yul med :
dbyibs dang kha dog tu ma grub :
bltas pas mthong ba med :
chos nyid gnyug ma rang gsal :
'dzin med :
rten bral :
sku lnga lhun grub yin no :
chos nyid de rig pa gang ltar yang ma 'gags pas na sprul sku :
rig pa 'gag med kyi don skye ba med pas na longs sku :
de blo yi spyod yul las 'das pas na chos sku :
ngo bo la de gsum dbyer med pas na ngo bo nyid kyi sku :
de la nyes pas ma gos pas na bde ba chen po'i sku'o :
sgom pa blo yi bzhag thabs ni :
gnyug ma rang gsal rten med du rtogs pa'i so ma shes pa ma bcos par rang lugs su bzhag :
yul dang yul can du mi dmigs pa la bzhag :
rten mi bca' bar bzhag :
sems yod med gang du'ang ma grub par dgag sgrub med par lhug par bzhag go :
de ltar yengs su skad cig kyang med la :
bsgom du rdul tsam yang med par :
gsal la mi rtog pa mar me rlung gis ma bskyod pa lta bur bzhag go :
de la mi gnas par rtog pa 'phro na :
skyon bying rgod gnyis yin pas :
bying ba la :
gnas tshad khungs dang :
zas sha chang dang :
gos lag mang bas don mi gsal te :
de bcos na khrus bya :
bcag :
gseng :
rgod na snga phyi gnyis te :
rtogs pa'i so la snyags pa dang :
rang byung rang zhi'i bcos thabs so :
de la nyams bzhi ste :
snang ba ni yod pa dngos por rtog pa med pa dang :
ting nge 'dzin gsal la dngos po gzung 'dzin med pa dang :
sgo lnga gsal la zhen pa med pa yid gar yang mi 'gyu ba dang :
rig pa gsal la 'pho 'gyur med pa'i nyams bsgom na rang shugs las 'byung ngo :
spyod pa ni :
chos nyid des zin pa'i sgo nas spyod lam 'gro 'dug za nyal bzhir lus kyi spyod pa ci byas chu zla lta bu :
ngag gis ci smras brag ca lta bu :
yid kyis ci byas sgyu ma lta bur bya ste zhen pa med par bya'o :
'bras bu la :
grol lugs gsum ste :
rab ye shes kyi bar do nas grol ba :
'bring srid pa'i bar do nas grol ba :
tha ma skye ba gcig gis grol lo :
rab ye shes kyi bar do nas grol ba ni :
'chi khar 'byung ba 'gag pa'i dus su :
tshogs drug po sa la thim pas dbang po mi gsal :
sa chu la thim pas lus lci :
ris non pa lta bu 'byung :
chu me la thim pas bshang gci mal du 'byung :
me rlung la thim pas rkang mthil nas drod chad :
rlung rnam par shes pa la thim pas phyi dbugs chad :
der sgo lnga'i snang ba nub :
spyi bo nas byang chub sems dkar po mar babs pa de snang ba :
lte ba nas byang chub sems dmar po yar babs pa de snang ba mched pa :
snying ga chos kyi 'khor lor yas kyi haM dang :
mas kyi a gnyis 'phrad nas bde bas brgyal ba de snang ba thob pa :
de zhag phyed dang bzhir bde bas brgyal nang dbugs la gnas so :
zhag phyed dang bzhi na rmugs pa gnyid sad pa ltar lus dang shes pa bral nas :
nang dbugs chad nas lus sbrul lpags rnying pa bor ba bzhin du bzhag nas sems rlung la zhon nas nam mkha' la dag ste :
de'i dus su 'od gsal 'char te der gdams ngag ngo shes par byas nas de'i ngang la gnas pas thun gcig gis sangs rgyas te sku lngar mngon du grol nas 'gro'o :
'bring gis srid pa'i bar do nas grol ba ni :
de'ang gdams pas zin nas mnyam par bzhag nas thun gcig bsgom pas grol ba ste sngar nas sbyangs pa zhes bya'o :
de ltar ma grol na tha ma ma'i mngal du zhugs nas skye ba de nyid la sngar sbyangs pa'i stobs dang :
mos pa'i stobs kyis rkyen byas nas :
gong gi gnas lugs dang 'phrad nas tshe des mya ngan las 'das pa'i 'bras bu thob bo :
sems nyid la brten pa byang chub sems kyi rdzogs rim rdzogs so :[   \u0f88   ]!
lus la brten pa rtsa'i rdzogs rim bzhugs so :
:[  \u0f88   ]bde gshegs 'dus pa'i lha la phyag 'tshal lo :
lus la brten pa rtsa'i rdzogs rim la :
rnal 'byor pa lha'i skur bsgom pa de la pho brang rnam pa drug yod de :
de'ang gang zhe na :
spyi bo bde ba chen po'i pho brang dang :
mgrin pa longs spyod kyi pho brang dang :
snying ga chos kyi pho brang dang :
lte ba sprul pa'i pho brang dang :
gsang ba rdo rje sems dpa' gsang ba rjes su 'jug pa'i pho brang dang :
rdo rje gsang ba snyoms pa'i pho brang dang drug go :
de la bde ba chen po'i pho brang ni :
rtsa'i rnam pa 'khor lo'i dbyibs can :
'dab ma sum cu rtsa gnyis kyi dbus na ston pa'i ngo bo haM gi rnam pa kha ba lta bur gnas so :
de las byung ba dang :
'ong ba dang :
gshegs pa'i sgo drug yod do :
longs spyod kyi 'khor lo rtsa'i rnam pa pad+ma'i dbyibs :
rtsa'i 'dab ma bcu drug gi dbus na ston pa'i ngo bo oM gyi ngo bor gnas so :
ro yi dngos po la spyod cing chags pa'i gzhi dag par mdzad do :
de la ni chags par byed pa'i sgo bzhi yod do :
chos kyi pho brang gi gnas ni :
rtsa'i rnam pa bum pa'i dbyibs can pad 'dab brgyad pa'i dbus na ston pa'i ngo bo hU~M gi ngo bor snang ste :
de la chos thams cad ma 'dres par gsal bar ston to :
de smra bar byed pa'i sgo dgu yod do :
sprul pa'i pho brang ni :
rtsa'i rnam pa pad+ma'i rtsa ba lta bu'i dbyibs can :
'dab ma drug cu rtsa bzhi'i dbus na ston pa'i rang bzhin aH'i rnam par gnas te :
rgyu mi mthun par 'byed pa'i sgo brgyad yod do :
rdo rje sems dpa' gsang ba rjes su 'jug pa'i pho brang ni :
rtsa'i rnam pa glang po che'i dbyibs can :
'dab ma gsum gyi dbus na ston pa'i rang bzhin 'od kyi gang bur gnas te yang dag pa'i bde ba myong ba'i rgyu ston pa'i sgo gnyis dang 'dra ba'o :
rdo rje sems dpa' gsang ba snyoms par 'jug pa'i pho brang ni :
rtsa'i rnam pa rin po che'i myu gu'i dbyibs can :
de'i dbus na ston pa'i rang bzhin brjod dang bral ba'i ngo bor bzhugs te :
des sems can gyi don mdzad pa'o :
sems can gyi don mdzad pa de'ang gang gis mdzad ce na :
sku gsung thugs yon tan phrin las lnga'i sgo nas mdzad de :
pho brang de la ni brjod dang bral ba'i sgo gcig dang ldan no :
pho brang drug char la sku gsung thugs kyi rtsa gsum dang ldan pa'o :
chos kyi pho brang rtsa'i rnam pa ni :
rtsa'i dwangs ma chen po brgyad de :
de'ang gsum chos nyid kyi rtsa :
gsum ye shes kyi rtsa :
gcig rang rgyud kyi rtsa'o :
gcig ni yon tan gyi rtsa ste rtsa phra mo brgyad yod do :
chos nyid kyi rtsa la ni 'od ser po gcig tu gnas so :
dbyibs ci 'dra na zlum po :
tshul ci 'dra na :
dngul chu zhun ma la gzhon mar zol song ba lta bu'o :
snying po ni oM mo :
sa bon ni tri dang su 'o :
de gsum gyi kha dog ni za 'og gur phub pa dang 'dra'o :
ye shes kyi rtsa la ni 'od mthing ga gcig tu gnas te :
dbyibs sbrul dkyud pa 'dra'o :
tshul dar skud la do shal brgyus pa lta bu'o :
snying po ni hU~M ngo :
sa bon ni AHdang nra \u0f80'o :
rang rgyud kyi rtsa la ni 'od dmar po gcig tu gnas so :
dbyibs ni zla gam dmar po lta bu'o :
tshul ni sos ka'i chu la smig 'gyus pa lta bu'o :
rtsa skya'i kha la zil pa chags pa lta bu'o :
kha dog ni zangs zhun ma la ra gan gyi zol song ba lta bu'o :
snying po ni A'o :
sa bon ni pre dang duH'o :
de'ang ma rtogs pa'i dus na 'khor ba'i rgyu yin te :
bag chags ngan pa rnams ni AHnr-i la sogs pa'i yi ge rnams la sog go :
rtogs pa'i dus na bag chags bzang po kun ye shes te oM AHsogs la sog go :
de'ang ji ltar sog ce na :
'od ser po la kun gzhi'i rnam par shes pa gnas pa dang :
'od mthing ga la yid kyi rnam par shes pa gnas pa dang :
'od dmar po la nyon mongs pa can gyi yid gnas pa dang :
'od dmar nag la sgo lnga'i rnam par shes pa gnas pa'o :
de'ang lha dang lha ma yin gnyis su skye ba'i kha zin ni yid kyi rnam par shes pas byas nas :
sa bon AHdang nr-i la sog :
lha ma yin du skye ba'i kha zin ni kun gzhi'i rnam par shes pas byas nas :
sa bon ni su dang tri gnyis la sog go :
yi dwags dang dmyal bar skye ba'i kha zin ni sgo lnga'i rnam par shes pa dang nyon mongs pa'i yid kyis byas te :
sa bon pre dang duHla sog go :
rtsa de rnams kyi dbus na rtsa gsum yod do :
g.yas kyi rtsa dang :
g.yon gyi rtsa dang :
dbus kyi rtsa dang gsum bstan te :
dbus kyi rtsa ni yang dag ye shes kyi rtsa ste yi ge A:
g.yas kyi rtsa ni thabs kyi rtsa ste yi ge oM:
g.yon gyi rtsa ni shes rab kyi rtsa ste yi ge yaM:
rtsa'i dwangs ma 'di dag ni 'gro ba rigs drug gi sems can la rang chas su yod pa'i dwangs ma ste :
dbyibs dar dkar gyi skud pa lta bu la :
thag pa khug pa drangs pa 'dra ba zhig yod do :
de'i sbom phra ni rta rnga bcu ru bshags pa tsam gyi sbom phra thams cad sbrel lo :
dar dkar gyi skud pa lta bu de la :
dbugs kyi dwangs ma gser sa 'og na gnas pa'i rlangs pa tsam zhig rgyu'o :
dbugs kyi dwangs ma de la kha dog rnam pa sna tshogs pa gnas so :
de'i dkyil na byang chub kyi sems thig le chen po bzhugs so :
de'i dpe ji lta bu zhe na :
gser zhun ma ji lta bu'i nang du :
nor bu rin po che ke ke ru bcug pa lta bu'o :
kha dog ni nyi ma 'char ka'i dkyil 'dra'o :
de ni chos kyi dbyings so :
rtsa'i yang dwangs ma dar dkar gyi skud pa lta bu de la gdod ma nas phung po'i rten byed pas sa ltar sra ba'ang yod do :
de ni stong pa chen po'i ye shes te :
khams gsum thams cad dbyings rnam par dag pa'i ngang du ma gyur pa med pa'i rten byed pa'o :
de la khrag gi dwangs ma mtshal lcog la lta bu gnas pa la ni :
gdod ma nas phung po gdos pa can 'byung ba'i dngos po chu ltar snang ngo :
de ni mnyam pa nyid kyi ye shes te :
thams cad bkol ba med pa'i dbyings gcig tu 'dug pa'i :
de nyid la dbugs kyi dwangs ma gser sa 'og na 'dug pa'i rlangs pa tsam zhig 'dug pa ni :
gdod ma nas phung po yang zhing g.yo bar byed pa'i rgyu rlung ltar gnas so :
de ni bya ba grub pa'i ye shes te :
bya ba thams cad la g.yo ba'o :
de las drod kyi dwangs ma me long nyi ma la bzhag pa'i drod kyi dwangs ma tsam zhig gnas te :
de ni thog ma med pa nas 'byung ba smin par byed pa'i rang bzhin 'byung ba me'i rang bzhin no :
de ni so sor rtog pa'i ye shes te :
thams cad bde ba chen po'i dbyings su rtogs pa'i sgron ma'o :
'od de'i dkyil na rtog pa med pa'i yi ge byang chub kyi sems bzhag pa de ni dwangs ma chen mo'o :
de gdod ma nas phung po gsal bar byed pa'i rten yin pas :
'byung ba'i dwangs ma de rtsa sbubs rnams kyang nam mkha' ltar snang ba'o :
de ni khyab pa chen po'i ye shes zhes :
thams cad la khyab pa'i ye shes te :
thams cad yang dag pa'i dbyings su gsal ba'i skabs 'byed pa'o :
de ltar gsal bar shes pa ni :
rdzogs pa'i bskyed pa mthar phyin pa'o :
da ni rdzogs pa'i rdzogs rim ston te :
bshang sgo gang yin de rlung gi dkyil 'khor :
rlung gi dkyil 'khor de la ba dan bzhi yod de :
rtsa rnam bzhi'i ngo bo de bskyod de lte ba sprul pa'i 'og na me'i dkyil 'khor gnas te :
rtsa rnam gsum gyi rang bzhin de'i drod kyis sprul pa'i yi ge oM gyi gzugs bzhu :
rtsa g.yas pa nas 'od du 'phros pas chos kyi pho brang du phyin :
ston pa'i rang bzhin hU~M gi gzugs bzhu bas rtsa g.yas pa nas zhugs :
longs spyod kyi pho brang du phyin :
ston pa'i rang bzhin yi ge oM gyi rnam par bzhu :
g.yas kyi rtsa sgo nas byung :
g.yas nas 'khul nas gser gyi sgo nas phyir thon nas phyogs bcur 'phros nas phyogs bcu'i bde bar gshegs pa'i byang chub kyi rang bzhin drangs bkug ste :
g.yon pa'i sna sgo nas zhugs te :
de nas g.yon gyi sgo nas 'khul te gnad kyi sgo nas phar phyung ste :
steng gi sgo nas zhugs pas ston pa'i rang bzhin hU~M gi gzugs gsal bar byas nas rtsa g.yon pa nas zhugs :
longs spyod kyi pho brang du phyin :
bskor ba lan gsum byas :
oM gyis gzugs po gsos :
rtsa g.yon nas zhugs :
chos kyi pho brang du phyin :
bskor ba lan gsum byas :
hU~M gi gzugs gsal bar byas :
rtsa g.yon nas zhugs :
sprul pa'i yi ge oM gsos :
rtsa dbu ma nas zhugs te gyen du 'bar bar gyur pa dang :
bde ba chen po'i haM las kyang bdud rtsi byang chub sems kyi rang bzhin du 'dzag pa gnyis chos kyi pho brang du 'dom ste :
'od kyi gong bu byang chub sems kyi rang bzhin de :
yid kyi mi g.yo ba chos kyi pho brang gi dbus na shin tu cha phra bar brtag go :
rnal 'byor pa der gnas su ma 'dod na :
sprul pa'i pho brang du drangs la gzung zhing brtan par bya'o :
de ltar gzung ba'i shes pa de la ni lus rnam par zhig pa'i ye shes zhes bya ste ting nge 'dzin de'i stobs kyis kun tu rgyu ba'i nyon mongs pa 'jil pas sa dang po non to :
de la rdzogs pa'i rdzogs pa zhes bya'o :
de ltar ting nge 'dzin de yang nas yang du brtag pa dang ye shes skye ste :
de la'ang rtags rnam pa gnyis te :
phyi rtags dang nang rtags gnyis so :
de la phyi rtags ni lus g.yo ba dang :
'phags pa dang :
sprug pa sogs 'ong ngo :
de la sprug pa ha cang rang rgyun ring na dngos por bzung ba'i skyon no :
bdud kyi byin gyis brlab pa zhes kyang bya :
tha mar smyon par 'gro ba'ang yod de :
de'i bcos thabs ni :
'od kyi rang bzhin de'ang yi ge'i dngos por brtags la :
yi ge de mgo bcad pas :
rtsa dbu ma de'i nang gi yi ge'i mgo'i 'og nas 'od 'bar ba rgyun ma chad par brtag go :
des kyang ma zhi na :
'od kyi dngos po de rang bzhin med par brtag par bya'o :
des mi zhi mi srid do :
de la'ang nang gi rtags ni :
shes pa gang la'ang mi 'jug par :
brtag pa'i dngos po las gzhan ma g.yos pa'o :
de las yang nas yang du goms tsa na :
phyi nang gi dngos po 'di la rang bzhin mi snang ste :
stong pa chen po'i ye shes skye ste :
de'i tshe phyi nang gnyis kyi drod 'byung ste :
phyi'i drod ni :
gang la'ang shes pa mi 'jug pa dang :
bslu ba'i tshig mang pos mtha' bskor kyang de bden par nges pa'i sems mi skye :
de nas thun gcig tu skye'o :
nang gi drod ni :
de nas nyin par dang bcas par sems skye ste :
rnal 'byor pa'i shes pa de la ni :
yang dag pa phyin ci ma log pa chos kyi dbyings kyi ye shes zhes bya'o :
ting nge 'dzin de'i stobs kyis sa bcu pa yan non to :
de las gsal ba mthar phyin pa sangs rgyas te :
rdzogs pa'i rdzogs pa mthar phyin pa yin no :
lus la brten te rtsa'i rdzogs rim rdzogs so :[   \u0f88   ]!
bcud la brten pa thig le'i rdzogs rim bzhugs :[   \u0f88   ]bde gshegs 'dus pa'i lha la phyag 'tshal lo :
bcud la brten pa thig le'i rdzogs rim la :
de'ang gsang ba rdo rje bum pa'i nang na yi ge lnga gnas pa 'byung bzhi'i rang bzhin te :
de'ang gang zhe na :
yi ge oM ni sa'i rang bzhin te g.yas na gnas pa dang :
AMHni chu'i rang bzhin te g.yon na gnas pa dang :
hU~M ni me'i rang bzhin te dbus na gnas pa dang :
phaT ni rlung gi rang bzhin te rtsa gsum 'dus pa'i dbus na gnas pa'o :
yaM ni rin po che'i gnas nyid nam mkha'i rang bzhin no :
de ltar 'byung ba lngas byang chub kyi sems bskyed do :
de'ang ji ltar bskyed na :
yi ge phaT kyi ngo bo de la dbugs kyi dwangs ma gser sa 'og na gnas pa'i rlangs pa tsam zhig gnas te :
des 'og ma rnams skyed pa'i rkyen no :
yi ge oM gyi ngo bo de la ni khrag gi dwangs ma :
mtshal lcog la lta bu gnas so :
yi ge oMHlas byung ba'i dwangs ma sa ltar gnas pa yang yod do :
yi ge hU~M las me long nyi ma la bzhag pa tsam gyi drod kyi dwangs ma tsam zhig gnas te :
des byang chub kyi sems smin par byed do :
rin po che'i gnas nam mkha'i rang bzhin te :
de'i dbus na dwangs ma de las bskyed pas :
drod kyi dwangs ma de blang ste rtsa g.yas pa nas zhugs te song ba dang :
yi ge rnams kyi gzugs zhu :
'og mas bzhu ba'i rim pa kun gong dang 'dra'o :
phyir 'byung ba ni gser gyi sgo nas 'byung :
phyogs bcu'i rgyal ba rnams kyis bdud rtsi drangs nas steng sgo nas zhugs te :
yi ge haM g.yon pa la sogs pa kun kyang gong ma bzhin byas te :
mar babs pa'i dus su rtsa g.yon du 'gro ba'i dus su sems bzung bar bya'o :
der ma zin na longs spyod kyi g.yon du 'drong pa'i dus su yang sbar ro :
de gnas su ma 'dod na chos kyi pho brang du gzung bar bya'o :
bde bar gyur na g.yon pa'i gnas su'ang gzung ngo :
der yang gnas su ma 'dod na sprul pa'i gnas su sbar ro :
der yang gnas su ma 'dod na dbus rtsa nas zhugs te gyen du 'bar ba hU~M gi rnam pa las thur du 'dzag pa gnyis chos kyi pho brang du 'dom ste :
chos kyi pho brang gi rtsa rnams kyang byang chub sems kyis rgyas par byas :
de ltar chu lud pa bzhin du rtsa thams cad byang chub sems kyis rgyas pa'i dus na :
rnam par rtog pa gang yang skye bar mi 'gyur te :
spros pa thams cad bcad pas na'o :
de'i dus su chos kyi pho brang gi dbus na :
thabs shes rab snyoms par 'jug pa'ang yod de :
thig le gser zhun ma lta bu la ni shes rab bo :
gser zhun ma lta bu'i nang du rin po che ke ke ru bcug pa lta bu ni thabs kyi rgyal po'o :
de ltar shes rab gang yin pa de ni thabs yin la :
thabs gang yin pa de ni shes rab bo :
'od kyi gong bu thig le byang chub sems de tha dad med par mthong ngo :
de las yang nas yang du goms sam 'dris tsa na :
dwangs ma chen po'i thig le nyid kyang rang bzhin med par 'ong ste dmigs pa'i yul dang bral ba'o :
rnal 'byor pa'i shes pa de la ni lhun gyis grub pa'i ye shes zhes bya'o :
de las yang nas yang du goms pa sa'i drod rnams kyang :
sa'i rim pa ji ltar non pa'i bye brag 'og nas ston no :
'o na sa'i khyad par drod skye ba dang :
thig le la dmigs pa kun 'dra na :
phyi nang cis 'byed ce na :
mi 'dra ba yang sa drod skye ba sla ba dang :
lus rgyas pa dang :
thig le'i mtshan nyid kun gsal bar shes pas dang ye shes skye bar 'gyur ba'i phyir na nang zhes so :
gsang ba'i rim pa ni :
shes rab ma mtshan nyid dang ldan pa gang yin pa de la dbab ste :
de la yang nas yang du pad+ma rgyas su bcug la dbab pa dang :
'on kyang shes rab ye shes kyi dus su nyams su len pa'o :
de ltar ma yin na 'di ltar nyams su blang bar bya ste :
shes rab ma gang yin pa de la blo gtad :
pad+ma rgyas su gzhug pa'i thabs byas la :
de pad+ma rgyas pa dang sbyor ba bya'o :
sbyor ba byas pas ci byed ce na :
byang sems dbab ste :
don dam pa byang chub sems dang :
kun rdzob byang chub sems so :
kun rdzob byang chub sems kyis don dam pa'i byang chub sems mtshon par byed pas sbyor ba brtsam mo :
de'ang 'byung ba bzhi'i rnam pas dbab dgos pas dang po pad+ma dang rdo rje 'phrad pa'i dus su sra ba zhig 'byung ste :
de ni sa'i rang bzhin no :
de la dal bus bskyod pa ni rlung gi rang bzhin no :
de las drod bslang nas thabs dang shes rab gnyis la drod skye ste :
'byung ba me'i rang bzhin no :
des 'phros pa dang gsher ba dang :
brlan gsher 'byung ste :
'byung ba chu'i rang bzhin no :
des brlan par byas shing byang chub kyi sems bde ba chen po'i gnas nas yi ge haM gi rnam pa kha ba lta bur gnas te :
rlan gyis dros pas :
kha ba lta bu'i rnam pa zhu nas :
'khor lo rnam pa bzhi ru rim pa bzhin du babs pa las sprul pa'i 'khor lo'i gnas su phyin pa dang dga' ba zhes brjod do :
rnal 'byor pa'i yud tsam pa'i shes pa de la ni :
mtshon pa'i byang chub sems zhes bya'o :
rdo rje'i dbus su phyin tsam na :
mchog tu dga' ba zhes bya'o :
skad cig ma'i shes pa de la ni snang ba mched pa'i ye shes zhes bya'o :
rdo rje b+ha ga'i nang na rin po che'i gnas yod do :
der phyin pa'i ye shes pa de la ni :
khu ba dang lhan cig skyes pa'i ye shes zhes bya'o :
rang bzhin lhan cig skyes pa'i dga' bdes mtshon par byed do :
de las 'das nas bum pa las lhung na ni :
dga' bral gyi dga' ba'o :
de ni chad pa'i mtha' gnyis pa'o :
'das nas chad par lhung ba de la dga' ba ci yod ce na :
de rang la dga' ba med kyang :
gong ma'i rjes su dran par byed pas dga' ba'o :
mchog tu dga' ba ni rtog pa'i mtha' gcig pa'o :
de gnyis kyi dbus ni rang bzhin gyi dga' ba ste :
de nyams su blang bar bya ba kho na'o :
'o na de ltar nyams su blangs pa yin na :
gzung ba ji ltar gzung zhe na :
de'ang 'di lta ste :
rdo rje b+ha ga'i nang na rtsa gsum rin po che'i dbyibs 'dra bar gnas te :
g.yas kyi rtsa la ni oM dkar po :
g.yon gyi rtsa la AHdmar po :
dbus kyi rtsa la hU~M mthing ga'o :
de nas mar tsam sor gcig la rtsa gsum 'dom nas gnas te :
'dom pa'i gnas de na phaT ser po gnas so :
de ltar yi ge las ni 'das :
phaT la ni ma slebs pa'i bar der gzung bar bya'o :
de'ang rkyen gang gis gzung na :
oM AHhU~M zhes brjod la :
b+ha ga'i nang nas yar rngubs la gzung bar bya'o :
de ltar gzung ba'i dus na rnam par rtog pa thams cad 'gags nas chos nyid yul ji lta ba bzhin mthong nas sa dang po bgrod pa ste :
rdzogs pa'i bskyed pa mthar phyin pa'o :
de nas de'i ngang la yun ring du gnas nas :
phyi rtags dang nang rtags gnyis 'byung ste :
nang rtags ni :
sems dang po ji ltar bzhag pa bzhin du gnas shing :
bag chags kyi rang bzhin dri ma med par gnas so :
phyi rtags ni :
yul rags pa'i dngos po 'di la :
rags par mi rtog cing sgyu ma yin par shes pa skye ste :
rnal 'byor pa'i shes pa de la ni :
dri ma med pa'i ye shes zhes bya ste :
sa gnyis pa bgrod pa'o :
de las yang nas yang du goms pa'i dus na :
phyi rtags dang nang rtags gnyis 'byung ste :
nang rtags ni dang po'i shes pa yud tsam dang :
de nas bag tsam dang :
de nas cung zad skye ste :
ji ltar bzhag pa la brtag pa snyam byed cing :
gsal rgyu med par yid la gsal snyam byed do :
phyi rtags ni :
khams gsum gyi sems can la snying rje'i bsam pa ma skyed par dung gis skye'o :
'di lta bu'i chos las lhag pa gang na med bsam pa skye ste :
rnal 'byor pa'i shes pa de la ni yongs su brtag pa'i ye shes zhes bya ste :
des sa gsum pa bgrod pa'o :
de las kyang shin tu goms pa'i dus na :
rtags la rnam pa gnyis 'byung ste :
nang rtags ni :
dang po ji ltar gnas pa las :
gzhan du mi g.yo bar thun phyed bar du gnas pa 'byung ngo :
phyi rtags ni :
dga' ba ma skyed par dga' ba gting nas skyes nas :
gal med par gad mo mi thub par rgod bro ba 'byung zhing :
sems shin tu gsal ba 'byung ngo :
rnal 'byor pa'i shes pa de la ni :
'dzin pa med pa'i ye shes zhes bya ste :
sa bzhi pa bgrod pa'o :
de las kyang shin tu goms pa'i dus na :
ye shes lhag par 'phel te :
shin tu mthu brtas nas gnas te :
de tsam na nyon mongs pa'i sgrib pa dag :
shes bya'i sgrib pa sbyang dgos te :
de tsam gyi dus na'ang rtags rnam pa gnyis 'byung ste :
nang rtags ni :
sems dang po ji ltar bzhag pa las :
shes pa mi 'dra ba rnam par gzhag pa ji lta bu yang mi 'phro bar gnas shing :
thun gcig bar du gnas so :
phyi rtags ni :
yul gyi rnam pa 'di la yul gyi dngos po 'di ltar so sor mi mthong zhing smig rgyu bzhin mthong ngo :
rnal 'byor pa'i shes pa de ni :
rgyu tha dad pa'i ye shes zhes bya ste :
sa lnga pa bgrod do :
de las yang nas yang du goms tsa na :
ye shes stobs bskyed cing ting nge 'dzin la gnas pa'i dus na yang :
rtags rnam pa gnyis 'byung ste :
nang rtags ni :
ting nge 'dzin la gnas pa'i dus na'ang chos nyid kyi dngos po yid kyi spyod yul du lhag par yang gsal zhing :
ji ltar gnas pa bzhin du thun gnyis kyi bar du'ang gnas par 'gyur ro :
phyi rtags ni :
phyi'i spyod yul la :
smig rgyu tsam du 'ang mi snang zhing :
rgya yongs su ma chad pa'i du ba tsam du mthong ste :
bag la nyal gyi sgrib pa dang :
shes bya'i sgrib pa gnyis ka bsal ba'i shes pa 'byung ste :
de gnyis ka shes rab zab mos mi gnas par brtag ste :
rnal 'byor pa'i shes pa de la ni :
shes rab mngon du gyur pa'i ye shes zhes bya ste :
sa drug pa bgrod do :
de las kyang ting nge 'dzin yongs su brtan na :
yang nas yang du mthu brtas pa'i dus na :
lhag par yang stobs shin tu che ste :
de'i dus na'ang rtags rnam pa gnyis te :
nang rtags ni :
dang po ji ltar gnas pa nas thun bzhi pa'i bar du gnas shing :
nyon mongs pa'i rgyu til 'bru tsam yang mi gnas par 'gyur ro :
phyi rtags ni :
yul gyi dngos po 'di la du ba'i dngos po tsam du'ang mi gnas par srin bu me khyer ba'i rnam pa tsam du mthong zhing :
ston pa'i zhal nas gsungs pa'i mdo'am :
zag pa zad pa'i gang zag dge ba'i bshes gnyen gyis mdzad do 'tshal gyi yi ge tha dad pa la brtags kyang rgyu shas cher gsungs pa dang :
'bras bu shas cher gsungs pa la'ang tha dad med cing :
'bras bu 'ba' zhig pa'i shes pa skye'o :
rnal 'byor pa'i shes pa de la ni :
'bras bu tha dad med pa'i ye shes zhes bya ste :
sa bdun pa bgrod do :
de las kyang stobs bskyed pa'i dus na :
ting nge 'dzin ji ltar gnas pa'i rang bzhin :
nyin par gnyis kyi bar du 'dug cing :
'di las lhag pa'i ting nge 'dzin gzhan na med do snyam pa dang :
ting nge 'dzin la ye shes bgrod pa'i gnas ga la yod :
'di lta bu la gnas pa'i dus na :
'bras bu ngan pa 'byung ba'i gnas ga la ci yod snyam pa'i shes pa 'byung ste :
nang rtags so :
phyi rtags ni :
srin bu me khyer ba 'dra ba'i rnam pa las kyang gsal bar 'gyur te :
mar me bzhin mthong ngo :
rnal 'byor pa'i shes pa de la ni :
mi skye ba'i chos la bzod pa thob pa'i ye shes zhes bya ste :
des sa brgyad pa bgrod pa'o :
de las yang nas yang du goms pa'i dus na :
lhag pa'i ting nge 'dzin stobs su gyur te :
rtags rnam pa gnyis 'byung ste :
nang rtags ni :
ting nge 'dzin la bzhag pa'i dus na :
phyi nang gi chos thams cad yang dag pa'i dbyings su gsal zhing :
ji ltar bzhag pa las zla ba gcig gi bar du 'dug kyang :
ltog pa dang 'khyag pa'i shes pa mi 'byung :
phyi rtags su brtags pa'i yul 'di yul gyi dngos por ma mthong ste :
sprin med pa'i nam mkha' bzhin gsal bar mthong ngo :
rnal 'byor pa'i shes pa de la ni dri ma rnam par dag pa'i ye shes zhes bya'o :
sa dgu pa bgrod do :
de las kyang brtan cing ye shes stobs su gyur pa'i dus na :
rtags gnyis 'byung ste :
phyi rtags ni :
ting nge 'dzin la gnas pa'i dus na :
zla ba drug gi bar du ltog cing 'khyag pa'i shes pa mi skye'o :
nang rtags ni :
nor bu kuN+Da'i kha dog bzhin du :
'di ltar snang ba thams cad gsal te :
khams gsum pa'i sems can 'di lta bu'i don ma rtogs pas snying re rje :
'di lta bu'i don ngas bstan pa la shes par bya na ci ma rung snyam pa'i shes pa skye ste :
rnal 'byor pa'i shes pa de la ni :
yongs su stong pa'i ye shes zhes bya'o :
des sa bcu pa bgrod do :
de las yang nas yang du ye shes kyi stobs rnyed cing mngon du gyur pa'i dus na :
thal lcag brgyab kyang rung :
sbrang bus zos kyang rung :
rnga bo che dang :
dung dang :
cha lang dang :
rdza rnga dang :
'brug sgra chen po bsgrags kyang rung ste :
ting nge 'dzin mi 'phrog par gnas pa ni nang rtags so :
phyi rtags ni :
phyi'i yul gyi dngos po la mi gnas shing :
skad cig ma la dbang po mngon sum par chos nyid lhag gis mthong ba ni :
rnal 'byor pa'i shes pa de la ni :
'bras bu mthar phyin pa'i ye shes zhes bya ste :
sangs rgyas kyi sar phyin pa ste :
rdzogs pa'i rdzogs pa mthar phyin pa'o :
de lta bu'i rnal 'byor pa'i sa la gnas pa'i rtags ni :
de rnams kyang shes pa'i rgyud gcig gi dbang du byas pa yin gyi :
gang zag la la ni sa dang po'i rtags byung nas sangs rgyas kyi sa la gnas pa'ang yod do :
la la ni brgyad pa'i mtshan ma byung nas :
sangs rgyas kyi sa la gnas pa'ang yod do :
la la ni thog ma nyid nas sangs rgyas kyi sa la gnas pa'ang yod do :
gang zag gi las 'phro dang :
shes rab che chung dang :
brtson 'grus che chung gi bye brag go :
de la ting nge 'dzin gyi skyon ni :
snang ba thams cad kha dog dkar dmar la sogs pa lnga'am sna tshogs su snang ba'am :
kha dog mi gsal ba'i rnam par snang ba'am :
de rnams ni khams 'khrugs pa'i rtags sam rlung mkhris gzhil ba'i cho ga bya'o :
rnal 'byor pa de ltar bsgom na :
rnal 'byor mas bsgom na ji ltar bsgom zhe na :
byang chub kyi sems dbab pa dang gzung ba ji ltar bya zhe na :
de la thabs med pa ni ma yin te :
shes rab gang yin pa de la'ang thabs yod do :
de gzung ba'i gnas kyang yod do :
skye gnas kyi rtsa g.yon nas khu ba 'byung ba'i rtsa yang yod do :
g.yas nas khrag 'byung ba'i rtsa yang yod do :
rnal 'byor mas kyang mo'i gzugs spangs la :
dpal chen po'i skur gsal bar byas la :
pad+ma'i rang bzhin mi gnas te :
rdo rje'i rang bzhin gsal bar byas la bsgom par bya'o :
de ltar bsgoms pas ye shes gong ltar skye'o :
bcud la brten pa thig le'i rdzogs rim rdzogs so :




mkhas pa mi bzhi'i khyad par chos :
sgrub pa bka' brgyad bsdus pa las :
'bras bu bde gshegs 'dus pa byung :
de yi bcud phyung nying khu ni :
khyad par rdzogs rim rnam lnga byung :
spel ba'i gnas med gter du sbas :
las 'phro can dang 'phrad par shog :
sa ma ya :
rgya rgya rgya :




mnga' bdag nyang nyi ma 'od zer gyis gter nas gdan drangs pa'o ///
/
