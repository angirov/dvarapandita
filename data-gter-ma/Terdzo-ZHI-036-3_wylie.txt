





kyi le'u ste bzhi pa'o :

de nas gsang ba'i bdag po phyag na rdo rje yis :
nor bu sngags kyi phreng ba de nyi ma'i 'od zer ltar 'khyil zhing 'phro ba las :
thugs kyi rgya 'di ltar du btab ste :[ \u0f88\u0f88\u0f88\u0f88 \u0f88\u0f88\u0f88\u0f88 \u0f88\u0f88\u0f88\u0f88 \u0f88\u0f88\u0f88\u0f88 \u0f88\u0f88\u0f88\u0f88 \u0f88\u0f88\u0f88\u0f88\u0f88 ]sum cu rtsa gnyis yi ge 'dis :
'thor ba bsdus te rno ngar blud :
rin chen mthing gi ka li la :
bai DUr+Ya yi yi ge bkod :
nam mkha'i klong ltar zlum por bskor :
ri rgyal byang du bzhag pa las :
gnod sbyin longs spyod rgyas pa de :
nor bu 'di las byung ba yin :
phyag na rdo rje'i thugs rje yis :
srid pa'i 'jig rten thams cad du :
'gro 'dul bstan pa'i don du phab :
'khor los sgyur ba'i rgyal po dang :
chos skyong rgyal po re re 'byung :
nor bu 'di nyid su 'chang ba :
bsod nams longs spyod mtha' rgyas shing :
ci bsam lhun gyis grub par 'gyur :
rin chen gwa 'ur bcug nas kyang :
spyi bor bzhag na mnga' dbang che :
bang mdzod dbus su 'di bcug nas :
mchod pa phul na bsod nams rgyas :
zangs kyi gwa 'ur bcug nas kyang :
ming srog gtems na dbang du 'du :
phyag na rdo rje'i sku bzhengs la :
de yi 'og tu ming srog gzhug :
thugs kar nor bu 'di nyid gzhug :
dgra bo dbang sdud dmangs su 'beb :
rang nyid gnas pa'i pho brang du :
mchod pa 'bul zhing bzhugs su gsol :
yid la ci 'dod dngos grub thob :
srid gsum mnga' dbang srog gi bdag :
lha klu mi dang sde brgyad dang :
'byung bzhi rin chen lnga yi bcud :
kun bsdus yi ge'i rnam par shar :
sna tshogs brda yi yi ge 'di :
gang na gnas pa'i sa phyogs su :
bkra shis yon tan phun sum tshogs :
nor bu dbang gi rgyal po ltar :
dgos pa kun 'byung srid pa 'dzin :
yon tan brjod las 'das pa 'di :
kun gyis 'chang bar ga la nus :
skal med 'di dang 'phrad mi srid :
lan gcig 'dzam bu gling du 'beb :
skal ldan rnams dang 'phrad par 'gyur :
dus kyi tha ma shar ba'i tshe :
snod ngan rnams dang 'phrad pa na :
yid ches mi 'chang zong du khyer :
phrag dog can gyis man ngag slong :
the tshom byas pas byin rlabs nyams :
de phyir 'di la bka' rgya btab :
'gro don rgya chen spyod nus pa'i :
skyes bu de la bka' rgya yod :
sprul pa'i skyes bu khyod kyis zungs :
'gro 'dul rgyal por mnga' gsol lo :
rat+na pha la sid+d+hi hU~M hU~M hU~M:
zhes nam mkha' la sgra 'brug ltar grags pa dang :
lag na rdo rjes rgyal bu thor cog can la glegs bam mtho gang ba gtad do :
srog gi snying po bsdus pa 'byung po 'dul byed kyi rgyud las :
gtad rgya'i le'u ste lnga pa'o :

de nas o rgyan rgyal po ngas :
'jig rten gdul bya dbang du bsdus :
thams cad dge ba'i chos la bkod :
sngon gyi las kyi 'phro mthud nas :
khri srong lde'u btsan bsam pa bsgrubs :
snyigs ma'i sems can don bya'i phyir :
'dzam gling srog gi bcud bsdus pa :
bod na gces pa'i man ngag 'di :
rin chen gter du sbas te bzhag :
lan gcig bstan pa skyong nus pa'i :
skyes bu gcig dang 'phrad par shog :
gnyan chen thang lhas gter 'di srungs :
las can byung tshe gtad par gyis :
man ngag zab mo 'di 'chang ba'i :
bka' yi bya ra legs par gyis :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 \u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 ]brag ri dug sbrul spungs 'dra'i rked nas /
rig 'dzin rgod kyi ldem 'phru can gyis bton pa'o ///
/

@#:
mnga' dbang rin chen 'bar ba bzhugs :
zangs mdzod /
rgya gar skad du :
ma hA rA dza a b+hi Shiny+tsa nA ma :
bod skad du :
rgyal po chen po la mnga' gsol ba'i man ngag ces bya ba :
dpal phyag na rdo rje la phyag 'tshal lo :
'di la rnam pa gsum ste :
dang po phun sum tshogs pa'i rgyu btsal ba dang :
rten cing 'brel ba rdzas kyi yo byad gsag pa dang :
mnga' gsol dngos so :
dang po ni :
stong 'khor los sgyur ba'i rgyal po'am :
sa la dbang ba'i byang chub sems dpa' 'am :
mnga' thang chos bzhin skyong ba'i rgyal po zhig la bskur du rung :
mnga' 'di gsol phyin chad :
de'i mnga' thang bsod nams thams cad zla ba yar gyi ngo bzhin rgyas nas :
'gro ba mang po'i don rgya chen po 'byung bar 'gyur ro :
bdud dang mu stegs sdig spyod dmangs kyi rigs rnams la bskur bar mi bya ste :
de'i mnga' thang rgyas nas sangs rgyas kyi bstan pa snub par byed pas shin tu yang mi rung ngo :
gnyis pa rten cing 'brel ba'i rdzas gsag pa ni :
dus dang :
tshes dang :
gza' skar bzang po la bkra shis pa'i gnas su :
sman dang rin po ches 'byung ba lnga'i dbyibs dang sa bon bris te :
lha klu mi dang sde brgyad dregs pa can gyi srog gi yi ge gro ga'am shog shog shing shun la bris te :
de'i steng du gding :
rat+na'i khri dang :
bkra shis par byed pa'i gdan rim pa gsum dang :
bdun dang :
bcu gsum skabs dang sbyar te gding ngo :
phyogs bzhir rdo rje rgya gram gyi rgya btab :
dbus su rdo rje'i gdan bkra shis pa'i rdzas bzhi la :
dung dang rgyal mtshan :
dar dang rnga bo che :
rgyal po'i rtags drug la :
rin po che'i gtsug tor :
dar man sna lnga'i thod :
dar dkar gyi la'u :
zab chen gyi ber :
gser gyi ska rags :
zhabs l+h+wam rdo rje rgya gram gyis mtshan pa :
ci 'dod longs spyod kyi dbang bskur ba'i rdzas la :
tshangs pa'i 'jig rten dang :
srog gi yi ge rang gnas su bskor ba mthing shog la rin po ches bris pa :
gzhan yang bkra shis pa'i rdzas mang po dang bcas pa gsag go :
gsum pa /   mnga' gsol dngos ni :
byang chub sems dpa' chos skyong ba'i rgyal bu de gtsang ma'i khrus kyis dag par sbyangs te :
slob dpon phyag na rdo rje'i ting nge 'dzin du gsal bas :
bgegs bskrad :
snod bcud thams cad sgyu mar sbyang :
rgyal po yig 'bru a la nr-i yig 'bru brgyad kyis bskor ba bkrag mdangs dang ldan par bsam :
de las 'od 'phros pas rgyal po rang gi cha byad la spyi bor 'phags pa 'jam dpal :
mgrin par thugs rje chen po :
thugs kar phyag na rdo rje :
byang chub sems dpa' gsum gyi pho brang gnas par sgoms :
zhabs la mnga' gsol ba ni :
hU~M:
'jig rten g.yo ba 'byung ba'i dkyil 'khor la :
mi g.yo brtan par byed pa'i rgya gram mtshan :
chos skyong rgyal po'i zhabs la 'di gsol bas :
khams gsum zil gyis gnon pa'i dbang thob shog :
oM badzra gar+b+he laM a b+hi Shiny+tsa hU~M:
hU~M:
dar dkar lha yi pany+tsa li ka 'di :
thugs rje chen po'i sku yi na bzar gsol :
rtag tu byang chub sems dang ldan pa yis :
dge bcu dkar po'i chos la spyod par shog :
dz+nyA na bi shud+d+he a b+hi Shiny+tsa hU~M:
hU~M:
tshad med bzhi yis 'gro ba'i don mdzad cing :
'gro drug thugs rjes bzung zhing gzhan don mdzad :
brda don mtshon pa'i gser gyi sku rags 'di :
thugs rjes nan gyis chings la gzhan don mdzod :
d+harma tsakra a b+hi Shiny+tsa hU~M:
hU~M:
bkra shis longs spyod sna tshogs mtshon pa'i brda :
zab chen ber 'di sku la gsol ba yis :
ci 'dod phun sum tshogs pa'i gter 'dzoms nas :
'gro rnams dbul phongs sdug bsngal sel bar shog :
nA ga a b+h+ya li a b+hi Shiny+tsa hU~M:
de nas smon lam rnam par dag pa gdab :
rol mo'i sgra sgrog bkra shis brjod :
rgyal po rat+na'i khri la bzhugs :
hU~M:
khams gsum zil gyis gnon pa'i rat+na'i gdan :
dbang chen 'byung ba lnga yi dkyil 'khor 'dir :
chos skyong rgyal pos mtha' dang dbus non te :
srid pa cha snyoms bde skyid ldan par shog :
e yaM baM suM laM rat+na maN+Da la nan a b+hi Shiny+tsa hU~M:
de nas rgyal po'i dbu la thod gsol te :
hU~M:
'byung ba lnga yi dwangs ma kha dog lnga :
rang gsal 'od kyi dwangs ma dar gyi thod :
rin chen 'bar ba'i dbyibs su gsol ba yis :
kun gyis thod bzhin bkur zhing bka' nyan shog :
oM AHhU~M a b+hi Shiny+tsa hU~M:
hU~M:
nor bu rin chen dbang gi rgyal po 'di :
chos skyong rgyal po'i spyi bor bzhugs pa yis :
sems can thams cad bsam pa'i don grub nas :
rgyal pos kun la ci 'dod sbyin par shog :
d+ha naMHrat+na a b+hi Shiny+tsa hU~M:
hU~M:
tshangs pa'i 'jig rten srog gi yi ges bskor :
chos skyong rgyal po'i phyag tu phul ba yis :
bsod nams longs spyod mnga' thang rgyas par 'gyur :
stong gsum zil gnon rgyal por dbang bskur ro :
rat+na sid+d+hi dzaHdzaHa b+hi Shiny+tsa hU~M:
de nas bkra shis pa'i rdzas kyis mnga' dbul ba ni :
hU~M:
nor bu dung chen g.yas su 'khyil ba 'dis :
chos skyong rgyal po khyed la mnga' gsol bas :
khams gsum thams cad chos kyi sgra yis gang :
sems can thams cad dge bcu spyod par shog :
hU~M:
rnga chen rol mo snyan pa'i sgra chen 'dis :
chos skyong rgyal po khyed la mnga' gsol bas :
'jig rten chos kyi sgra yis gang nas kyang :
snyan grags nam mkha'i 'brug ltar sgrog par shog :
hU~M:
mi nub rgyal mtshan bstan pa'i srog shing 'dis :
chos skyong rgyal po khyed la mnga' gsol bas :
sangs rgyas bstan pa dar zhing rgyas pa dang :
bla med chos kyi rgyal mtshan sgreng bar shog :
hU~M:
khams gsum dbang sdud dar gyi 'phan phran 'dis :
chos skyong rgyal po khyed la mnga' gsol bas :
rgyal po'i mnga' thang bsod nams dar zhing rgyas :
sems can thams cad bde skyid ldan par shog :
ces brjod do :
de nas bkra shis par byed pa'i rdzas dang tshigs su bcad pa gzhan yang brjod :
sems bskyed dang kha brda bzang zhing rgya che ba mang du bsgrig :
rig pa ngar skyed :
rten 'brel gnad yin te :
brtul zhugs dang sems kyi dpa' skyed do :
de'i dus su rgyal po theg pa chen po'i dbang gis smin par bya ste :
rnal 'byor phyi'i dbang bskur na rgyal khams su rgyu'i chos dar bar 'gyur :
gsang sngags nang gi dbang bskur na :
yang dag 'bras bu'i chos dar bar 'gyur ro :
mjug gi bya ba ni :
rgyal po'i bka' rtags kyi nor bu drug :

rin po che srog gi snying po :
rin po che'i phreng ba dang bcas te rgyal po'i pho brang du bzhugs te :
chos skyong rgyal po ma yin pa dmangs kyis longs spyad par mi bya :
dus rgyun mchod pa 'bul :
mnga' dbang rin po che 'bar ba 'dis rgyal gyi zla ba shar ba'i tshe :
lo re bzhin rgyal po la mnga' gsol lo :
rgyal po la mnga' gsol pa'i mnga' dbang rin po che 'bar ba 'di :
o rgyan gyi mkhan po pad+ma 'byung gnas kyis 'byung po 'dul byed kyi rgyud nas btus nas :
gung thang rgyal po'i don du brag ri dug sbrul spungs 'dra'i rked nub zangs mdzod dmar por sbas te bzhag go :
gter bdag gnyan chen thang lha la bcol lo :
brag ri dug sbrul spungs 'dra'i rked bse sgrom smug po'i nub zangs mdzod dmar po nas rig 'dzin rgod kyi ldem 'phru can gyis gter nas bton pa'o ///
/

@#:
man ngag gsang ba'i 'phyang drug bzhugs so :
zangs mdzod /[ \u0f88\u0f88\u0f88\u0f88\u0f88\u0f88\u0f88\u0f88 ]dpal bsam yas lhun gyis grub pa'i gtsug lag khang bzhengs :
rab gnas mnga' gsol mdzad pa'i dus su :
slob dpon pad+ma 'byung gnas kyis :
mnga' bdag la 'di skad ces gsungs so :
rgyal po chen po dus nyin zhig la dus ring po'i bde sdug 'byung bas :
rgyan dang bka' rtags sku la legs par gsol :
bod kyi rgyal khams bde skyid ldan pa'i thugs dgongs bzang po mdzod cig gsungs so :
rgyal pos dbu la dar sna lnga'i thod bcings :
sku la dar dkar gyi la'u la gser gyi ska rags bcings :
phyi na zab chen gyi ber g.yang lugs su gsol :
zhabs l+h+wam gser gyi rdo rje rgya gram gyis mtshan pa bsnams :
phyag tu gser gyi bum pa rat+na lngas bkang ba zhig bsnams byon pas :
mkhan po bo d+hi satwa dang :
slob dpon pad+ma 'byung gnas gnyis bkra shis gsol ba la phebs pas :
slob dpon pad+ma 'byung gnas kyi zhal nas :
rgyal po chen po :
phyi'i rten cing 'brel ba shin tu legs :
da nang thugs kyi dgongs pa ji ltar lags :
gsungs so :
mnga' bdag gis 'di skad ces zhus so :
kye slob dpon chen po lags :
bdag chos skyong ba'i rgyal po lags :
bod kyi rgyal khams su chos kyi srol 'dzugs par zhu :
zhes zhus pas :
bka' bstsal pa :
nyon cig mnga' bdag bod kyi rje :
rgyal po'i bar chad bsrung ba'i phyir :
man ngag gsang ba'i 'phyangs drug bstan :
bsod nams tshogs gnyis bsags pa yis :
chos skyong rgyal por skye ba blangs :
zab mo'i man ngag drug bsten nas :
khyed kyi rgyal srid skyong bar 'gyur :
las kyi rgyu 'bras ma shes na :
chos skyong rgyal po ma lags so :
de phyir rgyu 'bras 'dor len bya :
bar chad bgegs rnams ma bsgral na :
mnga' thang yun du mi 'byung bas :
de phyir rdo rje phur bu bsgrub :
mnga' gsol byin dbab ma shes na :
mnga' dbang mtha' nas mi rgyas pas :
de phyir dbang gi rgyal po gsol :
chos khrims legs par ma byas na :
'chol bur spyad pas rgyal khams phung :
de phyir shAkya'i bstan pa gzung :
blon po thabs la mi mkhas na :
phyi nang gnyis kyi srid la gnod :
de phyir blon po'i bskos la gzab :
legs gros rang gis ma btab na :
phyogs 'dzin grogs kyis chab srid bshig :
de phyir 'dun ma rang gis spyad :
rgyal po khyed kyi rtags drug la :
bdag gi man ngag drug ldan na :
bkra shis bde legs yun du 'byung :
zhes gsungs so :
gu ru'i zhal nas :
rje rgyal po lags :
nyid kyi cha lugs dang rtags 'di rnams :
sngon gyi yab mes rnams kyis gsungs lags sam :
slar rten 'brel la dgongs pa lags gsungs so :
mnga' bdag gis zhus pa :
kye slob dpon chen po lags :
bdag gi yab khri lde gtsug brtan pho brang brag dmar na bzhugs pa'i mnal lam du :
khye'u dar dkar gyi la'u gon pa :
rin po che'i rgyan sna tshogs kyis brgyan pa zhig byung nas :
kye bdag ni lha dbang brgya byin lags :
phyi ma'i lo yi dus tshod na :
rgyal po khyed la sras gcig btsa':
byang chub sems dpa'i sprul pa yin :
sngon yang 'od gsal lha yi rgyud :
nor bu 'di ni spyi bor zhog :
sems can sdug bsngal sel ba'i rtags :
sna tshogs dag pa'i thod 'di gsol :
kun gyis spyi bor 'khur ba'i rtags :
pany+tsa li ka sku la gsol :
chos skyong rgyal po yin pa'i rtags :
lha yi bka' rtags gsum bcangs pas :
khyod kyi mnga' thang rgyas par 'gyur :
zhes rin po che kha dog lnga 'bar ba gcig dang :
dar sna lnga'i thod rgya gsum btab pa de yang rin po che 'bar ba'i dbyibs su yod pa :
dar dkar gyi la'u dang bcas pa gtad nas :
bar snang 'ja' tshon du khad de 'dug pa'i sna la 'chibs te bzhud do :
yum gyim shang ong jo'i mnal lam du :
khye'u chung rin po che'i rgyan dang :
sbrul gyi ral pa shig ge yod pa zhig byung nas :
bdag ni klu rgyal mgrin bzang lags :
phyi ma'i lo yi dus tshod na :
byang chub sems dpa'i sprul pa 'khrungs :
nA ga dzA li zhes bya ba :
sku la na bza' 'di gsol cig :
rat+na'i khang bu kha phye ltar :
ci 'dod dngos grub 'byung ba'i rtags :
zhabs la sa non rtags 'di chongs :
rgyal khams mtha' dbus non pa'i rtags :
rtags 'di chongs shig ci bsam 'grub :
ces za 'og lta bu'i ber gcig dang :
zab l+h+wam gser gyi rdo rje rgya gram gyis rtsa ba mtshan pa zhig gtad pa rmis so :
bdag phyi ma'i lo dus na bltams pas yab yum gyi mnal lam dang mthun pa'i rtags rnams lo bcu gsum lon pa'i tshe rgyal sar bton nas gtad pa lags :
bdag lo nyi shu lon pa'i tshe rgya gar du gnyags dz+nyA na ku mA ra la gser phye bre gang dang bcas pa bskur btang bas :
rgya gar rgyal pos bdag la gser gyi ska rags 'di dang :
bod kyi rgyal po thugs dge ba kho na la 'gyur ba ngo mtshar che :
sku rags 'di chings la 'gro don la brtson par mdzod :
bya ba'i yi ge byung ba lags :
bum pa rdzas dang bcas pa 'di ni bdag gis bkra shis kyi rten 'brel lags so :
zhes zhus pas shin tu dgyes te rgyal po'i rtags drug dang 'byung po 'dul byed kyi rgyud mthun par byung nas :
chos skyong rgyal po mnga' bskyed pa'i mnga' dbang rin po che 'bar ba mdzad nas rgyal po la dbang bskur ro :
de nas bsam yas su lo paN mang po spyan drangs :
dam pa'i chos mang po bsgyur :
mnga' bdag gi thugs dgongs rdzogs nas :
slob dpon pad+ma 'byung gnas dang :
mkhan po bo d+hi satwa gshegs par byas pa la :
rgyal pos gser gyi maN+Dal phul phyag dang bskor ba byas te zhus pa ni :
kye slob dpon chen po lags :
bde bar gshegs pa'i thugs kyi sras :
dus gsum ma 'gags sa ler gzigs :
shAkya'i gdung gsob bstan pa 'dzin :
bod kyi mun sel bka' drin can :
khyed la gus pas phyag 'tshal lo :
slob dpon chen po :
bdag cag mnga' ris bod kyi rgyal khams 'dir :
bdag gi rgyal rgyud dang bod 'bangs yongs la :
dus 'di nas lnga brgya tha ma'i bar :
bde sdug ji ltar mchis lags :
bdag gis bsgyur ba'i phyi nang zab mo'i chos 'di rnams kyis 'gro don ji tsam nus lags sam :
zhes zhus pas :
bka' bstsal pa :
mnga' bdag lags :
nyid kyi thugs dgongs bzang pos bod mun pa dang 'dra ba dkar por byas pa'i phyir :
dpal bsam yas lhun gyis grub pa'i gtsug lag khang bzhengs :
rgya bod kyi lo paN mang po spyan drangs :
theg pa rim pa dgu'i chos dar zhing rgyas par mdzad :
chos kyi 'khor lo rgya chen po bskor :
smon lam rnam par dag pas bod khams thams cad bde zhing skyid do :
nyid nas gdung rabs bzhi'i bar du sangs rgyas kyi bstan pa dang rgyal po'i mnga' thang gnyis dar zhing rgyas par 'gyur ro :
bod 'di mtha' 'khob kyi mi shin tu col chung :
gsar 'grogs che :
bsam pa 'pho 'gyur shin tu mang :
de'i dbang gis bde ba bas sdug bsngal shas che la spyod par 'gyur ro :
da ste gdung rabs bzhi song ba dang :
nyid kyi rgyal rgyud la bdud kyi sprul pa gcig 'byung ste :
bstan pa thams cad bsnub par 'gyur ro :
nyid kyi thugs dam chos zab mo 'di rnams bod las can 'ga' dang 'ga' yis spyad nas 'gro ba mang po byang chub thob par 'gyur :
nyid kyi gdung rgyud rnams kyang cha lugs dang spyod pa 'gyur te :
phal cher dmangs su bab :
'on kyang mnga' thang bag tsam skyong ba'i rgyal phran mnga' ris stod du dar bar 'gyur :
zhes gsungs so :
yang zhus pa :
kye slob dpon chen po lags :
nyid dus gsum mkhyen pa'i thugs rje mnga' ba lags pas :
dus snyigs ma'i dus su :
bdag gi rgyal rgyud rnams la zab mo'i chos 'di dang 'phrad nas rgyal srid skyong zhing :
sangs rgyas kyi bstan pa rgyas par byed nus pa :
bod 'bangs thams cad bde skyid dang ldan pa'i smon lam dang :
rten 'brel zab mos ma 'ongs pa'i sems can thugs rjes gzigs nas bdag la zhal chems su gnang bar zhu zhus pas :
bka' bstsal pa :
nyon cig mnga' bdag rgyal po rje :
dus ngan snyigs ma shar tsa na :
bod khams 'gong pos dbang bsgyur bas :
nga yi bka' bzhin byed pa nyung :
'on kyang mang yul gung thang du :
chos skyong rgyal po'i gdung rgyud 'byung :
rgyal po'i mnga' thang rgyas pa'i phyir :
mnga' dbang rin chen 'bar ba bzhag :
rgyal po'i sku tshe bsring ba'i phyir :
tshe sgrub lcags kyi sdong po bzhag :
rgyal pos dgra bgegs 'dul ba'i phyir :
drag po sngags kyi phreng ba yod :
sangs rgyas bstan pa dar bya'i phyir :
chos khrims bstan pa'i sgron me yod :
rgyal po'i sdug bsngal bsal ba'i phyir :
dug lnga rang grol man ngag yod :
nam zhig bod kyi bstan pa 'di :
du ruSh+ka yi dmag gis 'jig :
de phyir sbas yul btsal thabs yod :
nga yi man ngag 'di rnams kyang :
nam zhig bod la dgos pa'i phyir :
nyi ma nub byang mtshams shed na :
brag ri dug sbrul spungs 'dra yod :
drag po'i gnas brgyad gter du sbed :
'o skol 'dir tshogs thams cad kyis :
smon lam rnam dag re re thobs :
snying thig zhal chems re re zhog :
las dang smon lam 'phro mthud nas :
thugs rje'i gdul bya mtha' rgyas 'gyur :
lan gcig bod khams bde zhing skyid :
gter bdag mthu chen sde bzhi yis :
nga yi bka' 'di legs par srungs :
las can byung tshe gtad par gyis :
zhes gsungs so :[ \u0f88\u0f88\u0f88 ]rgya :rgya :rgya :
byang zang zang lha brag gi rked nub zangs mdzod dmar po nas rig 'dzin rgod kyi ldem 'phru can gyis bton pa'o ///
/
@#:
chos khrims bstan pa'i sgron me bzhugs :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]e ma ho :
bod kha ba can gyi rgyal khams 'dir chos skyong ba'i rgyal po khri srong lde btsan sku 'khrungs nas lo bcu gsum lon nas rgyal sa bzung :
lo bco brgyad pa la thugs dgongs bzang po 'khrungs :
dgung lo nyer gcig lon nas dpal bsam yas bzhengs :
nyer lnga lon nas chos kyi 'khor lo bskor ba'i dus su :
tho rangs rmi lam du khye'u dar dkar la'u gyon :
rin po che'i rgyan mang pos brgyan pa zhig 'ongs nas :
a ho bsod nams ldan pa'i skyes bu nyon :
mun pa'i nang du nyi ma shar :
bod 'bangs byol song rigs yin pas :
khyed kyis chos la gzud pa legs :
byol nyog gang dga' btang snyoms 'di :
kun gyi bar chad 'khor ba'i gzhi :
chos khrims btsugs na dge ba dar :
khyod kyis bod kyi mun pa phye :
nga yis lha yi le lo bskul :
'og min gnas su mjal bar smon :
zhes bar snang 'ja' tshon du shig ge 'dug pa'i gseb tu thim song ba dang :
mnal sad nas nyams dga' yal le 'dug pas :
da chos khrims 'dzugs dgos dgongs te thams cad dge ba spyod du btsud na legs te :
skye bo las ngan bsags pa chos la blo mi 'jug :
blo mal du nyal na mtha'i dgra mi thul ji ltar bya dgongs pa dang chos khrims rgya gar na dar ba yin :
nga la rgya bod mkhas pa lo paN 'di tsam bla mchod du yod pas :
legs par bka' gros zhu dgongs te :
gtsug lag khang na lo paN bzhugs pa'i spyan sngar gshegs te :
gser gyi maN+Dal re phul nas zhus pa :
kye rgya bod mkhas pa'i lo paN rnams :
bod yul dkar por bsgyur ba'i phyir :
chos kyi 'khor lo bskor bar zhu :
mtha' 'khob bod 'di chos la gnag :
sngon la bdag gis chos khrims 'dzugs :
rgya gar chos khrims dar sa na :
khrims kyi dpe srol ji ltar bdog :
khrims 'das nyes pa ji ltar dbab :
chos byed dgra byung 'dul ba'i thabs :
bdag la legs par gsung bar zhu :
zhes zhus so :
chos khrims bstan pa'i sgron me las :
gleng gzhi'i le'u ste dang po 'o :

de nas bo d+hi satwa dang :
pad+ma 'byung gnas kyis dbu mdzad pa'i rgya bod kyi lo paN thams cad bka' bgros te :
rgyal po 'di ngo mtshar che ste :
blon po chos la gnag pas :
rgya gar za hor kha che o rgyan li yul thams cad na :
chos khrims bca' lugs dpe 'dra ba la :
rang rang gi mi'i rigs dang sbyar ba re 'dug :
bod 'dir mtha' 'khob byol song gi bag chags shas che ba 'dug pas rtsa ba rgya gar gyi khrims la :
klad gnon o rgyan gyi khrims dang mthun pa mdzad na legs pas :
gtsug gi rgyan phyi nang gi don la mkhas pa slob dpon rnam pa gnyis gsung bar zhu zhes gros phul lo :
chos khrims rtsa ba'i srol thams cad bo d+hi satwas mdzad par zhal gyis bzhes :
tshar gcod klad gnon pad+ma 'byung gnas kyis mdzad par zhal gyis bzhes :
rgyal po la mnga' thang bskyed pa'i mnga' dbang rin po che :   'byung po 'dul byed kyi rgyud nas btus /
phyi nang dus kyi gnad brtsi ba'i rten 'brel nyi zla 'od 'bar ni slob dpon gnyis kyis bka' bgros te mdzad do :
chos khrims bstan pa'i sgron me las :
bka' mol pa'i le'u ste gnyis pa'o :[  \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]de nas slob dpon pad+ma 'byung gnas kyis rgyal po la gsung pa :
kye mgo nag spyi rje rgyal po chen po lags :
skye bo so nams dang thabs la mkhas pas bu tsha dang 'khor g.yog snying brtses skyong ste :
de yang chos kyi phyogs su nye :
rang phyogs su bkol ba'i sems bskyed snying rje dang byams pa yod :
chos skyong rgyal po khrims la mkhas pa zhig gis :
rang gi mnga' thang bde skyid ldan par skyong ste :
bdag gzhan dge ba'i las la spyod bsod nams tshad med pa rgyas par 'gyur ro :
skye bo ngo tsha dang bral ba 'ga' zhig :
pha ma rdung :
grogs dang bu tsha gsod :
gnyen nye ba 'joms te :
de la tshe 'dir yul mis ya ga 'debs :
rang sems rgyud 'khrug cing sdug :
phyi ma dmyal bar skye'o :
de bzhin du mtha' 'khob sdig spyod kyi rgyal po rnams kyis rang sde dregs pas rang dbang med par bkol :
gzhan sde rngams pa'i jag chom gyis gsod cing 'joms :
chags sdang me ltar 'bar ba'i bsam ngan gyis :
rang gzhan thams cad sdig pa'i las la sbyor :
tshe 'phos pa'i dus su ri gzar las rbab lhung ba ltar :
bskal pa grangs med par dmyal bar lhung ste duHkha bzod glags med pa la spyad dgos par gsungs so :
mnga' bdag lags :
bod srin po gdong dmar gyi yul 'di :
chos khrims kyis 'dul ba ngo mtshar che lags :
rgyal po'i bka' bod kyi rgyal khams thams cad du khyab par thongs :
des 'khor 'dus pa dang rten 'brel shin tu bzang bas :
mnga' dbang bskur lags kyi gsung ngo :
der rgyal pos bod kha ba can gyi yul yig 'phrin gyis khyab par bkye nas :
bod 'bangs kun 'dus pa dang :
khams gsum zangs khang gling du rat+na dbang gi dkyil 'khor zhal phye nas rgyal po la mnga' dbang bskur ro :
chos khrims bstan pa'i sgron me las :
mnga' dbang rin po che'i le'u ste gsum pa'o :[  \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]de nas slob dpon bo d+hi satwas rgyal po la gsung pa :
kye mnga' bdag chos skyong rgyal po lags :
chos kyi khrims la rtsa ba lnga ru 'dus :
de yang bzhi bzhir phye bas nyi shu 'byung :
so so skye bo tha mal dmangs kyi khrims :
rtsa ba khrel yod ngo tsha khrims kyi gzhi :
dus chen dgu la sems can bsad pa na :
sdig pa 'bum 'gyur 'phel nas dmyal bar skye :
de phyir dus chen srog gcod rgyal pos srungs :
dkon mchog dkor dang ma nus pa yi rdzas :
brkus shing phrogs na sdig pa 'bum 'gyur 'phel :
de phyir lci ba'i rdzas bzhi rgyal pos srungs :
rgyal rigs ma dang sring mo bu mo dang :
rab byung bdag po can gyi bud med la :
mi tshangs spyad na sdig pa 'bum 'gyur 'phel :
skye ba phyi ma ro myag 'dam du skye :
de phyir rgyal pos bud med drug po srungs :
rje 'bangs dpon slob nang gnyen sde pa dang :
pha tshan nang 'khrug sbyor ba'i rdzun smras na :
skye ba phyi ma thig nag dmyal bar skye :
de phyir lci ba'i rdzun lnga rgyal pos srungs :
kun gyis thos par rgyal po'i bka' sgrogs la :
thams cad kham po che la spyod pa srungs :
khrims kyi dpang tshugs 'gal na tshar gcod mdzod :
de ltar bsrungs pas yul phyogs bkra shis 'gyur :
rgyal po bsod nams mnga' thang mtha' nas rgyas :
zhes gsungs so :
chos khrims bstan pa'i sgron me las :
so so skye bo tha mal pa'i khrims kyi le'u ste bzhi pa'o :

de nas yang slob dpon bo d+hi satwas mi chen ya rabs zhang blon rnams kyi khrims gsung pa :
kye mnga' bdag chos skyong rgyal po lags :
ya rabs mi yi khrims ni rnam pa brgyad :
tha mal khrims bzhi'i steng du 'di bzhi srungs :
ya rabs mi chen ming du 'dogs pa de :
ngo tsha khrel yod dge ba spyod na zer :
mdor na khyim la brten pa'i dge bsnyen yin :
rgyal ba'i bka' la 'bri klog nyan pa dang :
dkon mchog gsum la dad cing gus pa dang :
ma nus snying rjes skyong na mi chen lags :
ngo tsha khrel yod khrims la gnas par mdzod :
srog gcod las dang gros la ma gtogs shig :
skye ba phyi mar dmyal bar skyes pa'i tshe :
skad cig tsam yang bzod glags mi bdog go :
tshe 'dir bde skyid byas pas ci la phan :
de phyir srog gcod las 'di rgyal pos srungs :
dkor la 'bags dang rku 'phrog sdig pa'i nor :
ngan sems ser sna ma gsogs ma spel cig :
skye ba phyi ma yi dwags las myong na :
bkres skom sdug bsngal bzod glags mi bdog go :
tshe 'dir nor rdzas phyug pas ci la phan :
de phyir lci ba'i nor sogs rgyal pos srungs :
kun dang gros mthun rang gis dbang byas pa'i :
bud med ma gtogs bag med ma spyod cig :
ngan song gsum gyi sdug bsngal thams cad kun :
rtsa ba 'dod chags tshim med 'di yis bskyed :
phyi ma ro myag 'dam du skyes pa'i tshe :
sha rus zag pa'i sdug bsngal bzod glags med :
tshe 'dir bde ba myong bas ci la phan :
de phyir 'dod log spyod pa rgyal pos srungs :
khro gtum khengs pa kham po che yi rdzun :
gzhan sde brlag par byed pa'i rdzun ma smra :
las kyi gshin rjes lce la zhing rmod tshe :
dus 'dir g.yo sgyu mkhas pas ci la phan :
nyes chen rdzun gyi las 'di rgyal pos srungs :
kun gyis thos par rgyal pos bka' sgrogs la :
ya rabs dman spyod byed pa rgyal pos srungs :
khrims kyi dpang tshugs 'gal na tshar gcod mdzod :
de ltar bsrungs pas yul phyogs bkra shis bde :
rgyal po'i bsod nams mnga' thang mtha' nas rgyas :
zhes gsungs so :
chos khrims bstan pa'i sgron me las :
ya rabs zhang blon gyi khrims kyi le'u ste lnga pa'o :

de nas rab byung btsun pa'i khrims 'di gsungs so :
kye mnga' bdag rgyal po legs par nyon :
grong khyim spangs nas rab tu byung ba 'di :
shAkya thub pa'i bstan pa'i rtsa ba yin :
kun gyis thod bzhin bkur ba'i gnas yin pas :
'di yi khrims las 'das na bstan pa bshigs :
khrims ni rtsa ba bzhi dang yan lag drug :
srog gcod las ni nam yang bya ba min :
btsun pa thabs kyis srog gcod byed pa srungs :
ma byin len pa nam yang bya ba min :
btsun pa rku dang khe spogs byed pa srungs :
'dod log g.yem pa nam yang bya ba min :
btsun pa bud med grong gseb nyul ba srungs :
rdzun ni nam yang smra bar ma gsungs pas :
btsun pa kha smras gleng gzhi'i las byed srungs :
chang ni nam yang btung bar ma gsungs pas :
btsun pa myos byed chang la spyod na srungs :
sha khrag sgog pa bza' bar ma gsungs pas :
sdig pa'i zas la spyod na rgyal pos srungs :
dus min zas dang rgyan 'gyed glu gar rtse :
tshul khrims bslab pa khas blangs mi srung na :
rgyal pos legs par rtogs la tshar chod cig :
kun gyis thos par rgyal pos bka' sgrogs shig :
btsun pas bstan pa bshigs pa'i las byed srungs :
khrims kyi dpang tshugs 'gal byed tshar bcad mdzod :
de ltar bsrungs pas bstan pa dar zhing rgyas :
yul khams bkra shis rgyal po mnga' thang dar :
zhes gsungs so :
chos khrims bstan pa'i sgron me las :
rab byung btsun pa'i khrims kyi le'u ste drug pa'o :

de nas yang theg pa chen po gsang sngags spyod pa'i skyes bu rnams la khrims 'di gsungs so :
kye rgyal po khyod kyi bod kyi rgyal khams 'dir :
gsang sngags 'bras bu'i bstan pa dar bar 'gyur :
de ni sangs rgyas thugs kyi gdul bya yin :
mthong thos reg pas yon tan dpag tu med :
bka' bzhin bsgrubs na tshe 'dir sangs rgyas thob :
tho co ras gcod can dang 'phrad pa na :
dug lnga rang gar spyod pas chos skur go :
blo chung nyan thos spyod pa'i blor mi shong :
'bras bu'i chos la smad na dmyal bar skye :
de las 'gal ba byas na mnar med ltung :
de phyir chos khrims legs pa'i gzhi 'di tshugs :
gsang sngags spyod pa zhib la lta ba yangs :
de yi mtshan nyid ma rtogs tho co can :
mi nag skye bo'i gseb tu bab chol byed :
rang gzhan rdo rje dmyal bar skye bas spongs :
gsang sngags pa la khrims gzhi gzug pa ni :
gsang sngags nges tshig gsang dgos yin pa la :
khrom gseb gang dgar gsang sngags chos 'chad srungs :
dam rdzas spang blang med pa'i spyod pa la :
'dod sred sha khrag chang la rngams pa srungs :
ma mo mkha' 'gro dam rdzas mchod pa'i rdzas :
phyir na sgeg chos ngoms na rgyal pos srungs :
gsang ba'i ta na ga Na'i dam tshig de :
kun la cha yod spyod ngan rgyal pos srungs :
mdor na khrom gseb mi nag sdig spyod sar :
gsang ba'i dbang bskur dam rdzas dngos su ston :
dam med rnams la gsang ba'i chos bshad srungs :
gsang sngags tshul bzhin mi spyod 'chol ba kun :
rgyal pos legs par rtogs la tshar chod cig :
kun gyis thos par rgyal pos bka' sgrogs la :
gsang sngags dam nyams 'chol bar spyod pa srungs :
khrims kyi dpang tshugs 'gal byed tshar chod cig :
de ltar bsrungs pas bstan pa dar zhing rgyas :
yul khams mkha' 'gro chos skyong gnyan pos skyong :
rgyal po'i mnga' thang mtha' nas rgyas par 'gyur :
zhes gsungs so :
chos khrims bstan pa'i sgron me las :
theg pa chen po'i gnang bkag gi khrims kyi le'u ste bdun pa'o :

de nas chos skyong rgyal po rang gis dam bca' ba'i khrims rin po che 'od 'bar zhes bya ba 'di gsungs so :
kye rgyal po chen po legs par gson :
rgyal po dbang che gros la mi mkhas na :
mtshon cha'i 'khor lo g.yang la lhung ba 'dra :
rang chag gzhan bsad phyis nas nor mi nyan :
de phyir sdig spyod rgyal po dbang po che :
de yi 'khor du nye tshad dmyal bar skye :
rgyal po rang yang thar med btson khang snyog :
de phyir chos skyong rgyal pos khrims bzhi srungs :
bsod nams ldan pa chos skyong rgyal po lags :
gtsug lag khang dang glegs bam dge 'dun la :
mos gus dad pa rgyun chad med par mdzod :
blon po thugs ches blo brtan spyi tshis mkhas :
yang yang rtogs la rgyal srid bya ba bskos :
khong yangs spyi snyoms mdzod la snying rjes gzigs :
phra ma mi gsan snyan khung 'thug par mdzod :
zhe 'dod skyungs la rang sde bu bzhin skyongs :
gzhan sde byams pas thul la dmag 'khrugs spongs :
gzhan la rgol dang bkyon dbab dgos pa'i tshe :
phyed tsam rang la dpe blangs bsam pa yis :
drag thal kham po che yi las mi gsog :
yang yang bsam gyin bya ba thams cad mdzod :
de ltar mdzad pas chab srid rgyas par 'gyur :
sdig spyod las ngan mi gsog dge bar 'gyur :
bka' yi chos khrims tshugs la bya ra bskos :
'gal ba tshar bcad drag po ma byas na :
rgyal po'i khrims las 'das nas rgyal khrims 'jig :
chos khrims zhig na rgyal po gya ba yin :
de phyir chos khrims tshugs la mnga' thang skyongs :
zhes gsungs so :
chos khrims bstan pa'i sgron me las :
rgyal po la dgos pa'i khrims bstan pa'i le'u ste brgyad pa'o :

de nas nan tan gyi zhal chems 'di gsungs so :
bod kyi rje 'bangs thams cad legs par gson :
rigs drug 'khor ba'i g.yang sa chen po nas :
lha mi'i lus thob bde skyid ldan pa 'di :
sngon tshe bsod nams rgya chen bsags pas thob :
'di la rtag par ma 'dzin dge ba sgrubs :
khrims med 'chol po byol song dud 'gro yin :
ngo tsha khrel yod sdom pa dam tshig rnams :
rtsa ba gcig tu 'dus pas khrims srungs shig :
lus ngag yid gsum dge ba'i las la sbyor :
de la khrims kyi rtsa ba 'dus pa yin :
srog gcod ma byin len dang mi tshangs spyod :
rdzun du smra ba spangs pa khrims kyi gzhi :
rtsa bzhi'i khrims 'di bsrungs na bde skyid 'byung :
rgyal ba'i bka' dang rgyal po'i khrims 'di las :
tshig gcig tsam yang 'da' bar ma byed cig :
rgyal ba'i gsung yang legs par mnyan pa las :
nyes pa mi srid dge legs bkra shis 'byung :
ci bsam lhun gyis 'grub bo rje 'bangs rnams :
zhes gsungs so :
slob dpon bo d+hi satwas nan tan zhal chems gsungs pa'i le'u ste dgu pa'o :[  \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]slob dpon pad+ma 'byung gnas kyis chos khrims 'gal ba tshar gcad pa dang :
gnang bkag dbye ba 'di rgyal po la gsungs so :
kye mnga' bdag chos skyong rgyal po lags :
bka' rgyud lung dang man ngag sna tshogs pa :
rgyal bas 'gro ba'i don du gsungs pa rnams :
rtsa ba nyon mongs dug lnga'i gnyen po yin :
de yang hril gyis bsdu na rtsa ba bzhi :
de phyir rgyal po'i thugs dgongs bzang po 'di :
nyid kyi bka' nyan 'bangs rnams kun la ston :
dang po pho nya'i tshul du legs par shod :
bar du slob dpon yin pas dam bca' sdoms :
rgyal po yin pas 'gal byed tshar chod cig :
rgyal po chen po 'jig rten gyi khams 'di dang :
dag pa'i zhing khams bzhi ma yin pa :
phyogs bcu'i 'jig rten gyi zhing khams thams cad na dam pa'i chos tshig gcig med do :
sprul pa'i sku shAkya thub pa'i gdul bya lho 'dzam bu gling 'di nyid na :
sangs rgyas kyi gdul byar ma gyur pa'i yul dpag cing bgrang bar mi nus so :
bod kha ba can gyi yul 'di :
bo d+hi satwa pad+ma 'byung gnas khri srong lde btsan dang gsum gyi gdul bya yin pas thams cad chos la gzud :
chos kyi bka' khrims tshugs :
lan gcig chos dar bar 'gyur ro :
de yang sems can thams cad nyon mongs pa lnga'i rba la brgal bas :
sngon bskal pa grangs med pa'i snga rol nas :
dus 'di'i bar du 'khor bar 'khyams pa yin :
da yang nyon mongs pa'i gnyen po ma shes na :
ngan song gsum du thar ba med par 'khyams pa yin pas :
rgyal po nyid kyi mnga' 'og tu 'du ba'i sems can thams cad la dam pa chos kyi char dbab par bgyi'o :
dang po rgyu 'bras kyi chos legs par bshad nas legs par go ba dang :
khrims kyi bya ra rtsa ba bzhi'i chos rang bsrung nges pa re re dpang du gzug :
sems can rab 'bring tha ma gsum la dam pa chos kyi khrims bca' lugs gsum bstan te :
so so skye bo tha mal pa dman pa'i rigs bud med dang bcas pa rnams la dus chen dgu'i khrims bca' 'o :
tshes gcig brgyad dang bcu bzhi dang :
bco lnga bco brgyad nyer gsum dang :
nyer bzhi nyer brgyad gnam stong la :
sdig pa ci byas 'bum 'gyur 'phel :
tshe 'phos dmyal bar skye bas 'dzem :
dus chen dgu la srog bcad na :
sems can de yi rin thang gcig :
dkon mchog gsum la mchod par phul :
mtshams med las dang mi bsad na :
mtha' yi yul du spyugs pa dang :
drag pos tshar gcod byas pa dang :
yang na ci ri'i stong glud bcol :
dus chen dgu la rku 'phrog dang :
dkor dang snying rje'i rdzas blangs na :
rgyal po'i dkor la brgya 'gyur blang :
dkon mchog dkor la brgyad cu 'gyur :
snying rje'i nor la lnga bcu 'gyur :
phrogs pa'i nor la sum cu 'gyur :
brkus pa'i nor la bcu 'gyur blang :
de rnams sum cha sdig sbyong phyir :
dkon mchog gsum gyi rdzas su dbul :
bud med drug la spyad pa rnams :
bu+ud med re la 'bum grangs re :
bdag po med pa ma sring dang :
bu mo'i glud de rgyal pos blang :
bdag yod gsum ni bdag pos blang :
lci ba'i rdzun lnga smras pa las :
nyes pa byung na mtha' la spyugs :
smras ma thag ni rgyal po dang :
bya ra pha rol gsum bsags la :
bshags shing bzod pa gsol bar bya :
zhes gsungs so :
chos khrims bstan pa'i sgron me las :
'bangs tha mal pa'i khrims srung ba'i thabs 'gal ba tshar gcad pa'i le'u ste bcu pa'o :

de nas ya rabs zhang blon pho mo rnams kyi khrims la gnang bkag gsung pa :
bod kyi mi chen zhang blon thams cad la :
legs pa'i khrims 'di ston la gces par srungs :
khrims med ngo tsha bor ba'i mi rnams la :
mi chen ya rabs bya ba'i yul min no :
legs nyes rtsi ba shes na mi chen yin :
gros mkhas gzhung bzang 'dzangs pa mi chen yin :
sha tsha 'dun ma spyi tshis che ba dang :
dgra bo thabs kyis 'dul na ya rabs yin :
mtho khur dma' skyong rang sa 'dzin pa dang :
thabs kyis sdig las spong ba mi chen yin :
rang gzhan sdig pa'i las la sbyor ba yi :
rgyud gyong khro skyen phra ma zong du khyer :
chags sdang che la chos la gnag pa rnams :
ma rabs than ngan tshang ba'i mi yin pas :
pha ma bzang zhing zas nor ldan gyur kyang :
rgyal khrims bshig pa'i las byed mi ngan yin :
de ltar ma yin ya rabs tshul 'dzin rnams :
'dir skyid phyi ma bde ba'i gros 'di nyon :
rgyal srid bshig dang rang gi srog la rgol :
lam 'phrang 'joms pa'i tso ra jag pa rnams :
gal la thug na spyi ched yin pas thul :
de ltar ma gtogs srog gcod las mi bya :
gsod pa'i g.yo dang gros la ma gtogs shig :
gal te bsad na tshar gcad gong ltar mdzod :
so nams zhing dang tshong dang sdig med gyis :
'phrog 'joms brku ba dkor la ma spyod cig :
gal te spyad na nyes pa gong ltar gcad :
rang gis dbang byas ma gtogs bud med la :
'dod log g.yem pa nam yang ma byed cig :
gal te spyad na nyes pa gong ltar gcad :
phra ma rdzun ni nam yang ma smra zhig :
gal te smras na nyes pa gong ltar gcad :
ya rabs dman spyod byed pa thams cad ni :
rgyal pos legs par khrims la ma sbyar na :
nyon mongs rang dgar shor nas kun phung bas :
de phyir khrims la sbyor cig mnga' bdag rje :
zhes gsungs so :
chos khrims bstan pa'i sgron me las :
ya rabs zhang blon khrims la 'gal ba tshar gcod pa'i le'u ste bcu gcig pa'o :

de nas rab byung btsun pa'i khrims kyi 'gal ba tshar gcad pa 'di gsungs so :
kye rgyal po chen po legs pa'i khrims la gzab :
dang po rab byung byed 'dod skye bo rnams :
nges par dad pas 'jug pa yin min rtogs :
ma rabs mtho snyegs byed pa zhugs pa ni :
shAka thub bstan pa dmod pa'i dgra yin no :
de phyir rab byung rgyu la nges par rtogs :
rab tu byung nas khrims la gnas pa rnams :
shAkya'i bstan 'dzin yin pas spyi bor khur :
rgyal po che mnyam mang na rgyal khams phung :
rab byung sde sder chad na nang 'khrug dar :
chos med co bregs mang na bstan pa bshig :
de phyir chos skyong rgyal po'i mnga' 'og tu :
rab byung gnas dgon khri dang 'bum dar yang :
thabs kyis dbu sde gcig gi 'og tu bsdu :
rten 'brel yin pas rgyal khams bde skyid ldan :
khrims med gos ser gon pa'i sde gcig bas :
'dul khrims legs par srung ba'i skyes bu gces :
