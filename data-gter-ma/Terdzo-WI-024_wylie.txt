\u0f01\u0f83:
lha'i dge bsnyen chen po gnyan rgyal rdo rje rigs byed rtsal zhes bya ba'i gsol kha phrin bcol 'dod don lhun grub bzhugs :
chos rgyal rdo rje'i dzaM dkar gter srung mchod thabs /
dkar gtor phud rgod gang 'byor bshams /
a ka ros byin gyis brlabs /
hU~M hrI:
rang sems ka dag spros bral klong :
rig rtsal rdzus skyes pad+ma 'byung :
gsal ba'i mdun du gnas srung ni :
gnyan rgyal rdo rje rigs byed rtsal :
mi dkar dung gi thor tshugs can :
sku la ber chen sum brtsegs gsol :
rin po che yi rna cha dang :
mgul rgyan do shal phyag zhabs gdub :
dbang rtags rdo rje dbu la brgyan :
phyag g.yas gser gyi rdo rje dang :
g.yon pas yid bzhin nor bu 'dzin :
dgos 'dod dngos grub char ltar 'beb :
chibs su g.yag dkar g.yu ru 'chib :
res 'ga' rta dkar 'phur shes 'chib :
khrab rmog 'khor gsum dgra bla'i chas :
sprul pa ma nges cir yang ston :
'khor du lha klu sde brgyad tshogs :
yum ni klu mo'i 'od ldan ma :
mda' dar nor bu phyag na bsnams :
klu g.yang dngos grub myur stsol ma :
de ltar 'khor dang bcas pa rnams :
bdag gi thugs ka'i 'od zer gyis :
gnas 'dir spyan drangs sa mA dza :
hU~M hrI:
gnas bdag 'khor dang bcas pa rnams :
bzhugs pa'i sku mkhar dbus nas bzhengs :
sprin dang na bun mtshams nas spyon :
rdzu 'phrul thogs med gnas 'dir gshegs :
khyod la mchod pa 'bul ba ni :
'bru sna dkar gtor rgya ja'i phud :
dkor nor go mtshon spyan gzigs tshogs :
dngos 'byor yid sprul mchod pa 'bul :
khyod la phrin las bcol ba ni :
bdag cag dam ldan sgrub pa po :
dgra jag chom rkun 'jigs pa skyobs :
zhi rgyas dbang drag dngos grub stsol :
theg chen chos kyi dngos grub stsol :
zab mo gter gyi dngos grub stsol :
'chi med tshe yi dngos grub stsol :
snyan grags mthu yi dngos grub stsol :
rkang bzhi phyugs kyi dngos grub stsol :
bang mdzod 'bru yi dngos grub stsol :
rma g.yang zas kyi dngos grub stsol :
rgyan gos longs spyod dngos grub stsol :
gser dngul ja dar dngos grub stsol :
ci bsam 'grub pa'i dngos grub stsol :
snang gsal pra yi dngos grub stsol :
gang bcol phrin las thogs med sgrubs :
phyi ltar yul lha mthu rtsal can :
nang ltar sems dpa' sa yi snying :
gsang ba sngags kyi srung ma mchog :
srid gsum dbang bsgyur khyod la bstod :
bdag gis gnas 'dir gsang sngags bsgrub :
ji srid byang chub ma thob bar :
khyed kyis sgrub pa'i mthun rkyen sbyor :
mi mthun rkyen ngan bar chad sol :
mgron po mtha' rgyas sdongs grogs mdzod :
khams gsum yid 'gugs dbang du sdus :
mnga' 'bangs bran du khyod kyis bcol :
bdag la brnyas shing ngan smras sgrog :
sangs rgyas bstan gshed 'gro la 'tshe :
dben gnas 'di ru do bsdo ba'i :
dam nyams dgra bo'i bla tshe longs :
srog rtsa chod la snying khrag thungs :
'gugs chings sdoms la myos su chug :
rnam shes rten dang phrol bar mdzod :
lus ngag rdul phran bzhin du rlogs :
gzhan g.yang yul 'dir bkra shis shing :
char chu dus babs lo phyugs legs :
'gro rnams theg chen chos la spyod :
tshe ring longs spyod phun sum tshogs :
mtha' dmag dus 'khrugs 'jigs las skyobs :
nad mtshon mu ge zhi bar mdzod :
srid sde mnga' thang rgyas par mdzod :
sangs rgyas bstan pa spyi bye brag :
khyad par don brgyud snying po'i bstan :
mi nub bstan pa'i rgyal mtshan sgrengs :
sngon tshe thub pa chen po'i bka':
bar du rig 'dzin pad 'byung lung :
tha mar grub thob brgyud pa'i dam :
da lta rnal 'byor bdag gi tshig :
dam bcas bzhin du phrin las mdzod :
sngon gyi tha tshig rjes dgongs la :
zab chos spel la zab gter skyongs :
bcol pa'i phrin las 'grub par mdzod :
ces pa'ang gnas bdag nyid kyis rtag par lung bstan yang nas yang du byung bas bri bar sems kyang rang re'i snyoms las su lus /
de nas rje btsun tai lo pa yin zer ba'i grub chen tshul 'dzin pa zhig gis lung bstan nas /
sngags 'chang d+harma'i ming gis bris pa'o ///
/
@#:
gu rgyar rna kha che la phyag 'tshal lo :
dge bsnyen chen po'i bsang gsol byed par 'dod na :
rang gi mdun du mchod rdzas rgyas par bsham pa'am :
yang na dkar gtor 'bru sna phud rgod gang 'byor bsham :
spro sems ldan cing ting nge 'dzin gsal ba'i ngang nas 'di skad do :
hU~M:
rang rig gdod nas spros bral klong :
rang mdangs cha las pad+ma 'byung :
gsal ba'i mdun du gnas bdag ni :
dge bsnyen rdo rje dgra 'dul rtsal :
mi sngon lus la gzi mdangs can :
dar sngon na bza'i rgyan gyis mdzes :
dbu skra ral pa'i zur phud la :
dbang rtags gser gyi rdo rjes spras :
mgul rgyan nor bu'i phreng bas brgyan :
gser gwa g.yu yi phra tshom can :
nang na lha klu mi kun gyi :
snying gter yid bzhin nor bu sba :
dar dmar rin chen gser rked bcings :
chibs su chu rta sngon po la :
gser sga g.yus spras rgyan dang ldan :
gser srab g.yu mthur dar ljang gi :
srab skyogs g.yon pa'i phyag gis sgyur :
phyag mthil nor bu dbang gi rgyal :
phyag g.yas gser gyi 'khor lo dang :
changs par sbrul gyi zhags pa bsnams :
'khor du sku gsung thugs sprul pa :
yang 'khor lha srin sde brgyad dang :
gzhan yang 'khor du gtogs so 'tshal :
ma lus 'khor dang bcas pa rnams :
gnas 'dir spyan drangs sa mA dza :
hU~M:
yul ni bzhugs pa'i yul brgyad nas :
gnas ni pho brang rnam brgyad sogs :
khyad par thugs kyi bltams gnas ni :
sngon ga g.yu mtsho'i gnas nas bzhengs :
zab gter gnyan gyi srung ma khyod :
yang gsang thugs kyi gnas nas bzhengs :
gnas mchog skyid 'byams gnas nas bzhengs :
zab mo gter gyi khrod nas bzhengs :
rdzu 'phrul thogs med ngang nas spyon :
dgyes 'dzum ldan pas gnas 'dir byon :
sgrub pa'i gnas 'dir gshegs su gsol :
hU~M:
khyod la bzhugs pa'i gdan khri bshams :
khyod la mchod pa'i dam rdzas dang :
rten rdzas sgrub rdzas yo byad rnams :
dkar gtor 'bru sna phud rgod sogs :
dngos 'byor yid sprul mchod sprin rnams :
kun bzang smon lam mthu bzhin grub :
dgyes par rol la mnyes par bzhes :
hU~M:
sngon tshe pad+ma 'byung gnas dang :
bar du rdo rje gro lod rtsal :
tha ma mi 'gyur rdo rje dang :
rig 'dzin grub thob mang po dang :
bka' bsgos dam bzhag gnyer gtad las :
dran mdzod tshul bzhin 'grub par mdzod :
hU~M:
rnal 'byor dam ldan sgrub pa po'i :
khyod la bstod cing gus pa bsgrub :
lus dang grib ma ji bzhin du :
mi 'bral 'grogs pa'i srung skyob mdzod :
yid la 'dod pa'i phrin las ni :
re ba'i sems kyis bcol ba ni :
theg chen chos dang rma g.yang nor :
'chi med tshe dang bsod nams dpal :
mnga' thang longs spyod 'bru bcud zas :
rgyan gos mnga' thang bu rta'i g.yang :
zab mo gter dang snang gsal pra :
mi dpa' rta hrag go mtshon g.yang :
gser dngul nor dbyig sna tshogs kyi :
g.yang dang dngos grub char ltar phob :
gling chen bzhi dang gling phran brgyad :
lha klu mi yi longs spyod dang :
gzugs can gzugs med tshe bsod dpal :
g.yang dang dngos grub thams cad ni :
bdag la sarba sid+d+hi ho :
tshe dang bsod nams dpal 'byor dang :
don dam rtogs pa'i ye shes ni :
rgyas par mdzod cig puSh+TiM b+h+rU~M:
kun gyi sa bcud bsod nams g.yang :
bdag gi yul mkhar mi nor zhing :
dbyer med thim zhig brtan par bzhugs :
gnyis med dzaHhU~M baM hoHa :
khams gsum skye 'gro'i lus ngag yid :
bsod nams longs spyod thams cad kun :
bdag gi wA shaM ku ru hrI:
rkyen ngan bar chad mi mthun phyogs :
myur du shAn+tiM ku ru hU~M:
byang chub bsgrub la bar chad bgegs :
dgra bgegs byad ma'i lus ngag yid :
myur du sgrol cig mA ra ya :
bstan dgra ru dra dam nyams dang :
spyi dgra sgos dgra bla ma'i dgra :
gsang sngags chos la snying nas smod :
bdag la shin tu sdang ba'i dgra :
srog dbugs bla tshe snying khrag bcas :
zhal du kha raM khA hi raM:
las bzhi'i phrin las thams cad ni :
thogs med myur sgrubs sa ma ya :
bdag dang rig 'dzin bla ma yi :
bu slob 'khor 'bangs dam ldan rnams :
sku tshe mdzad phrin chos srid spel :
rta nor phyugs dang sa gzhi dang :
nor rdzas khang khyim thams cad la :
gzhi byes lam gsum dus rtag par :
kha 'dzin rgyab rten mel tshe mdzod :
nyin mtshan dbyer med srung skyob mdzod :
rtag par badzra rak+Sha b+h+rU~M:
phywa g.yang dngos grub thams cad ni :
khu ye khu ye g.yang khu ye :
bcol pa'i phrin las 'grub par mdzod :
bla ma yi dam mkha' 'gro dang :
chos skyong nor lha gter srung gis :
bdag la dge ba'i bkra shis stsol :
mgron rnams rang rang gnas su gshegs :
rang sems smra bsam brjod med a :
zhes pa 'di yang /
rig 'dzin pad+ma mi shigs rtsal gyis snga sor bka' yis bskul ba dang /
slar yang dam pa bstan 'dzin rab bzang nas bskul ba'i ngor /
mi ring bar chos kyi dred po d+harma rA dza badzra gyis bris pa dge bar gyur cig //
/
!
gter mdzod nang chos rgyal rdo rje'i dzaM dkar gter gzhung yod rung /
gter srung 'di de gras su bzhag rgyu mdzad mi 'dug pas /
dzaM dkar 'don dus 'di yang 'don srol phyag rgyun la yod dar zhes dam pa rnams kyis gsungs pa ltar /
de la phan phyir gter mdzod chos gras su spar gsar du bsgrubs pa'o //
sarba mang+galaM///
/
