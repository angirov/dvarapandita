@#//
zab bdun rtsa gsum tshe zab las /
pad+ma mkha' 'gro'i bka' srung lha chen gyi dbang chog sin+d+hu ba ra'i chu rgyun zhes bya ba bka' rgya can bzhugs so //
na mo gu ru ma hA de ba ya /
'jig rten dbang phyug gdul bya'i ngor //
chags chen dpa' bo'i skur bzhengs pas //
snang sems dbang mdzad dngos grub kyis //
'di dang gtan du shis pa stsol //
lha chen po'i sgrub thabs yang zab snying por gyur pa 'di'i dbang bskur thun mong ma yin pa dam tshig dang ldan pa'i slob ma la gcig brgyud kyi tshul du sbyin pa la /
stegs bu dmar po'i steng du dkyil 'khor zla gam sgo gcig pa'i nang du pad+ma 'dab bzhi'i ze'u 'brur nyi gdan la lcags kyu dang zhags pa dmar po rtags kyis mtshan par bris pa'i dbus su /
many+dzi'i khar bum pa bcud ldan mgul chings dmar pos spras pa'i steng thod pa mtshan ldan myos byed dang mngar gsum sbyar bas bkang ba'i khar /
me long chang gis byugs shing sin+d+hu ra brdal ba la hriM yig bris pas bkab la dar dmar gyi gur phub /
zangs snod du gtor ma shing tog lta bu dmar po rgyan ldan spod kyis bran cing srid pa'i ling+ga'i rtags kyis spras pa'i rtser sku tsaka dar dmar gyi cod pan can me long gi steng du brtsegs pa'am mi bde na mdun phyogs su bkod /
rgyab ngos su pad+ma mkha' 'gro'i mchod gtor dang 'bul gtor dmar zlum gyi g.yas g.yon sman raka
/chu gnyis nyer spyod g.yas skor du bsham /
phrin las la dgos pa'i gtor mchod tshogs kyi yo byad sogs tshang bar bsdog go
/de nas pad+ma mkha' 'gro'i phrin las bzlas pa dang bcas pa grub nas /
slar yang mchod pa kha gsos la byin rlabs bya /
mdun du lha yi zhing khams dbus :
sogs 'di nyid kyi las byang gtang la bzlas pa ci 'grub mthar /
pad+ma mkha' 'gro'i gtor 'bul bya /
'di nyid kyi gtor ma byin rlabs dang sngags bsngos lan gsum gyis phul la gzhung ltar phrin las bcol /
tshogs yod na byin rlabs nas bsgral bstab kyi bar du gtang /
las bum rta sngags kyis byin brlab /
slob ma gzhug par gnang ba nod do //
de nas dbang dngos la slob ma khrus nas dbyung /
bgegs gtor bsngos la bskrad /
srung ba'i 'khor los mtshams gcad /
sems bskyed gsal btab la mtshams sbyor gyi khyad par /
'dir dgos pa khyad par can dang 'brel ba'i 'chad par bya ba /
khams gsum dbang du sdud pa la mthu stobs gzi brjid thogs pa med cing nus pa'i rtsal chen glog ltar myur ba lha chen pad+ma gar gyi dbang phyug 'di nyid /
'phags pa spyan ras gzigs dbang snying rje chen pos 'gro la phyogs med du dgongs pa'i rtsal las /
phyi pa mu stegs byed dang nang pa sangs rgyas pa gnyis ka la gang 'dul sprul pa'i rol gar 'dod rgur sgyur bar mdzad pas /
phrin las phyogs med du khyab cing brdal pa gang 'di'i sgrub thabs kyi bka' srol byang gter dang las 'brel rtsal gtso bor gyur pa'i gter kha gsar rnying rnams su rgyas bsdus kyi rim pa mtha' yas pa byon pa las /
'dir sprul pa'i gter ston chen po 7o rgyan mchog gyur gling pas mdo khams gnas chen nyer lnga'i bye brag 'og min karma'i gnas nas spyan drangs pa'i dam chos zab pa skor bdun gyi bye brag
/rtsa gsum tshe'i zab pa'i cha lag dbang gi las mdzad pad+ma mkha' 'gro'i bka' sdod lha chen lcam dral gyi dbang bskur sgrub pa la sogs kyis mtshams sbyar nas gser gyi maN+Dal 'bul du gzhug
/slob dpon pad+ma mkha' 'gror gsal ba la mos gus drag pos gsol ba 'debs pa 'di'i rjes zlos mdzod /
bla ma sangs rgyas dgongs su gsol :
bdag la lha chen lcam dral gyi :
sku gsung thugs kyi rjes gnang stsol :
gsang ba gsum du 'grub par mdzod :
lan gsum /
rgyud dag par bya ba'i slad du slob dpon dbang mdzad pad+ma mkha' 'gro dngos su gsal ba la /
rtsa gsum dam can srung ma'i tshogs dang bcas te bzhugs pa'i spyan sngar gsag sbyong yan lag brgyad pa'i bsgom don gsal 'debs bzhin pas 'di'i rjes zlos /
rdo rje slob dpon sangs rgyas dpal :
sogs lan gsum /
dbang gi gzhi dgod cing ye shes pa dbab pa'i slad du dmigs pa 'di rtse gcig tu mdzad 'tshal /
rta sngags kyis bsang /
swa b+hA bas sbyang /
dngos 'dzin gyi snang ba mi dmigs stong par gyur pa'i ngang las /
sa phyogs kun lha gnas kyi bkod pa phun sum tshogs pa'i dbus su pad+ma dmar po 'dab ma bzhi pa'i lte bar nyi ma'i dkyil 'khor gyi gdan la /
khyed rang gi rig pa hriM yig dmar po 'od zer rab tu 'bar bas khams gsum gyi snod bcud la khyab cing dbang du bsdus /
tshur 'dus te thim pas khyed rang skad cig gis lha chen dbang phyug chen po zhal gcig zhi 'dzum chags pa'i nyams rgyas pa /
phyag gnyis kyis g.yas khams gsum 'gugs pa'i lcags kyu dang g.yon srid gsum 'ching bar byed pa'i rlung zhags bsnams pa /
ut+pal dmar po dang dar dmar gyi cod pan lhab lhub g.yo ba /
rin po che dang rus pa'i rgyan gyis brgyan cing ral pa'i thor tshugs kyi ngos su sna tshogs rdo rje dang zla tshes kyis spras pa /
gsang rtags 'od 'bar ba gyen du sgreng zhing zhabs bzhengs thabs 'od dmar 'bar ba'i klong na 'gying ba'i gnas gsum 'bru gsum dang /
thugs kar hriM yig dmar pos mtshan pa dang /
slob dpon gyi thugs ka nas kyang lcags kyu lta bu'i 'od zer 'phros pas rtsa gsum lha'i gnas /
gangs can ti se /
rgya mtsho chen po'i 'gram la sogs pa nas dbang phyug lcam dral 'khor dang bcas pa nam mkha' gang ba tsam du byon nas khyed rang la thim par mos shig
/sbyar ba'i spos bdug
/rol mo 'khrol la snying po'i sngags brjod /
slar yang spog pa'i slad du dmigs pa 'di bzhin du sgoms shig
khyed rang rnams ma hA de bar dngos su gsal ba dang /
yum u mAHde bI dang mnyam par sbyor ba'i bde ba'i sgra dang chags pa'i 'od zer gyis 'khor 'das thams cad la khyab cing dbang du sdud /
thams cad kyang 'od dmar po'i rnam par zhu nas rang nyid la thim pas bde ba bzod med du 'bar bar sgoms shig
/sngags sogs sngar ltar bya /
ye shes pa brtan par gyur cig
/ces brjod rdo rje mgor bzhag
/bum pa zla gam dbang gi pho brang 'od dmar 'khrigs pa'i klong du dbang phyug lha chen yab yum snyoms par zhugs pa'i bdud rtsi'i rgyun khyed rang rnams kyi spyi bo nas zhugs /
lus kyi nang gang /
gzugs snang lha ru shar /
srid pa gsum gyi lus dang khyad par 'dod pa'i khams la dbang sgyur ba'i mthu rtsal rdzogs par mos shig
/rnam bum gyis dbang bskur la /
hrI:
don dam mi g.yo ngang nyid las :
sna tshogs snang ba sprul pa'i sku :
lus snang lha ru 'gyur ba'i phyir :
sku yi nus dbang yongs rdzogs shog :
rtsa sngags dang /
kA ya a b+hi Shiny+tsa oM:
b+hany+dza zla gam dbang gi pho brang 'od dmar 'khrigs pa'i klong du dbang phyug ma hA de ba u mAHde bI dang mnyam par sbyar pa'i byang sems dkar dmar gyi rgyun khyed rang gi mgrin par myang bas lus thams cad byang sems kyis gang /
sgra skad sngags su dag
/srid pa gsum gyi ngag dang khyad par gzugs kyi khams la dbang sgyur ba'i nus rtsal rdzogs par mos shig
/thod pa'i bdud rtsi sbyin la /
hrI:
don dam mi g.yo ngang nyid las :
ma 'gags longs spyod rdzogs pa'i gsung :
sngags rlung nus pa bskyed pa'i phyir :
gsung gi nus dbang yongs rdzogs shog :
rtsa sngags /
wA ka a b+hi Shiny+tsa A:
de'i rjes 'brel du bzlas pa'i lung 'bogs pa las /
slob dpon la mos gus byas pas thugs ka nas 'od zer 'phros pas mdun bskyed bskul /
dbang phyug chen po'i thugs srog hriM yig sngags phreng gis bskor ba las sngags phreng gnyis pa pad+ma rA ga'i phreng ba lta bu 'phros /
zhal nas thon te khyed rang lhar gsal ba'i zhal du zhugs /
thugs kar nyi steng hriM yig dmar po'i mthar 'khod pa las 'od dmar pos 'khor 'das dbang du byas par mos la rjes zlos /
snying po lan gsum brjod /
sin+d+hu ra'i dkyil 'khor gyi steng du lha chen yab yum dmar phung nger bzhugs pa de nyid khyed rang la thim pas bde ba cher skyes /
yum dang snyoms par zhugs pa'i sbyor mtshams nas bde ba'i sgra dang 'od zer gyis 'khor 'das gnyis kyi bcud dang dwangs ma thams cad 'od zer dmar po'i rnam par 'ubs kyis bsdus /
sbyor mtshams nas zhugs /
lus kyi nang thams cad gang ba'i dwangs bcud kyi snying po smin mtshams su thig le dmar por 'khyil te 'khor /
kun rtog ye shes su thim /
srid pa gsum gyi yid dang khyad par gzugs med khams dbang du byed pa'i nus rtsal rdzogs par mos shig
/sin+d+hu ra'i me long mgor bzhag
/dpral bar thig le byas la /
hrI:
don dam mi g.yo spros dang bral :
lhun gyis grub pa chos kyi sku :
sems nyid ka dag rtogs pa'i phyir :
thugs dbang sems la yongs rdzogs shog :
rtsa sngags tsit+ta a b+hi Shiny+tsa hU~M:
gtor snod zla gam dbang gi pho brang 'od dmar 'bar ba'i klong du gtor ma lha chen lcam dral 'khor mkha' 'gro sde bzhi dang bcas pa dngos su gsal ba khyed rang gi spyi bor byon sku gsung thugs las bdud rtsi'i 'od zer sna lnga'i rgyun babs /
lus ngag yid gsum la thim /
zhu bde 'gyur med du brtan /
rlung sems snang ba thams cad la rang dbang sgyur ba'i nus stobs rtsal chen phyogs med du rgyas par gyur pa'i mos pa mdzod /
gtor ma mgor bzhag la /
hrI:
don dam mi g.yo chos kyi sku :
rang bzhin lhun grub longs spyod rdzogs :
cir yang snang ba sprul pa'i sku :
thams cad dbyer med ngo bo nyid :
sku bzhi lhun grub dbang bskur bas :
lha chen lcam dral go 'phang thob :
mchog thun dngos grub 'grub par shog :
rtsa sngags /
sarba a b+hi Shiny+tsa hrI:
shis pa brjod cing me tog 'thor /
des dbang mdzad pad+ma mkha' 'gro'i bka' sdod lha chen lcam dral gyi dbang bskur thun mong ma yin pa'i bka' rgya can legs par thob pa yin pas sogs kyis mtshams sbyar nas /
dam tshig khas len /
gtang rag maN+Dal sogs dbang gi rjes bya dang /
slob dpon gyis tshogs yod na rol zhing lhag ma gtang ba sogs dang /
med na gtang rag mchod bstod phyin chad pad+ma mkha' 'gro'i rjes chog ltar bya zhing /
mdun bskyed sku rten la brtan bzhugs sam gshegs su gsol ba gang 'thad bya'o //
snang ba ma hA de ba dang //
stong nyid u mAHsnyoms zhugs pa'i //
phyag rgyas 'khor 'das kun thebs nas //
rang rig dbyings su dbang sgyur shog
/ces pa'ang gter chen nyid kyis ji ltar gnang ba'i phyag bzhes la bcos bslad nor 'khrul med par pad+ma gar dbang phrin las 'gro 'dul rtsal gyis tsa 'dra rin chen brag gi sgrub gnas su bkod pa 'di la bka' rgya dam po yod pas 'chad spel mkhan rnams kyis gal chung mi mdzad par 'di rigs kun la nges dgos so //
dge legs 'phel ///
/
