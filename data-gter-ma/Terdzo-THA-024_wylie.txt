@#//
bla ma'i thugs sgrub bar chad kun sel gyi sngon 'gro'i ngag 'don byang chub mchog gi sa bon zhes bya ba bzhugs so //
na mo gu ru pad+mA ka ra ya /
'dir dpal dus gsum mkhyen pa o rgyan chen po'i thugs bcud /
bod yul sa 'og kun gyi gter gcig
/bla ma'i thugs sgrub bar chad kun sel gyi rim gnyis zab mo'i lam la brten nas zung 'jug gi 'bras bu myur du thob par 'dod pas /
thog ma kho nar thun mong du nges 'byung dang /
dad pa dang /
snying rje chen po'i shugs drag tu bskyed pas blo rgyud kyi zhing sa legs par sbyangs pa la /
thun mong ma yin pa'i sngon du 'gro ba'i sa bon gdab pa la brtson par bya ste /
'di la lnga /
thar pa'i lam gyi rtsa ba skyabs su 'gro ba /
thams cad mkhyen pa'i lam gyi snying po byang chub tu sems bskyed pa /
'gal rkyen sdig sgrib sbyong ba rdo rje sems dpa'i bsgom bzlas /
mthun rkyen tshogs rdzogs par byed pa'i maN+Dal /
rdo rje theg pa'i lam gyi mthar thug byin rlabs bla ma'i rnal 'byor bsgom pa'o //
dang po ni /
mdun gyi nam mkhar skyabs yul rnams mngon sum du gsal btab pa'i spyan sngar bdag dang sems can thams cad sgo gsum 'jug pa gcig pas skyabs su 'gro bar mos te /
na mo :
bdag dang mkha' mnyam sems can ma lus kun :
bla ma sangs rgyas chos dang dge 'dun dang :
yi dam dpa' bo mkha' 'gro chos skyong tshogs :
thugs rje che ldan rnams la skyabs su mchi :
zhes ci nus mthar skyabs yul rnams kyi 'od zer gyis bdag gzhan gyi sdig sgrib thams cad sbyong bar bsam /
gnyis pa sems bskyed pa la gsum /
smon sems bskyed pa /
tshogs gsag pa /
'jug pa byang chub kyi sems la blo sbyong ba'o //
dang po ni /
tshogs zhing rnams dpang po'i tshul du byas te don yid la dran bzhin pas /
ho :
sngon gyi rgyal ba sras dang bcas rnams kyis :
bla med byang chub mchog tu thugs bskyed ltar :
bdag kyang mar gyur mkha' mnyam 'gro kun la :
phan gdag slad du sangs rgyas bsgrub par bgyi :
gnyis pa ni /
rang gzhan sems can thams cad sgo gsum gus pas phyag 'tshal zhing /
mchod pa'i sprin rab 'byams spro ba sogs dmigs 'don zung du chud pas /
oM AHhU~M hrI:
rig 'dzin pad+ma 'byung gnas la sogs pa'i :
phyogs bcu'i skyabs yul rnams la phyag 'tshal lo :
dngos su 'byor dang yid las byung ba yi :
kun bzang mchod sprin nam mkha' gang bas mchod :
so thar byang chub sems dpa'i bslab pa dang :
rig 'dzin sngags kyi dam tshig nyams chag bshags :
'phags dang so so skye bo'i tshogs rnams kyis :
rgyal sras spyod pa spyad la rjes yi rang :
mtha' yas 'gro ba sdug bsngal gyur pa la :
phan pa ji ltar 'tsham pa'i chos 'khor bskor :
bskal pa bye ba bsam yas ji snyed du :
'gro ba'i don phyir mya ngan mi 'da' bzhugs :
bdag gi dus gsum bsags pa'i dge ba rnams :
'gro kun byang chub snying po thob phyir bsngo :
gsum pa ni /
bdag gi bde ba gzhan la gtong ba'i byams pa /
gzhan gyi sdug bsngal rang gis blangs pa'i snying rje /
de dag dang mi 'bral bar smon pa'i dga' ba /
thams cad mnyam nyid du btang snyoms pa'i blo phyogs ris dang bral bas rgyal sras kyi spyod pa brlab po che la bslab pa'i 'dun pa dang bcas /
bsod nams 'di yis 'gro kun bde dang ldan :
sdug bsngal kun bral bdag la smin gyur cig :
sdug bsngal med pa'i bde dang mi 'bral zhing :
chos kun mnyam nyid btang snyoms la gnas shog :
ces brjod /
gsum pa rdo rje sems dpa'i bsgom bzlas la /
thog mar rten gyi stobs lha gsal gdab pa ni /
a :
bdag gi spyi bor pad nyi'i steng :
sangs rgyas kun gyi ye shes sku :
rdo rje sems dpa' bde ba che :
dri med ston ka'i zla ba'i mdangs :
phyag gnyis rdo rje dril bu bsnams :
rang 'od snyems ma dgyes par 'khril :
dar dang rin chen rgyan gyis mdzes :
zhabs zung rdo rje skyil krung gis :
'ja' zer thig le'i klong na bzhugs :
zhes gsal gdab ste /
rnam par sun 'byin pa'i stobs sdig ltung la gnong 'gyod drag po sngon du 'gro bas gnyen po kun tu spyod pa'i stobs sngags bzla ba'i dmigs pa yid la bya ba ni /
thugs kar zla ba'i dkyil 'khor dbus :
bde gshegs kun gyi thugs srog hU~M:
yi ge brgya pa'i sngags kyis bskor :
bzlas pas 'od 'phros don gnyis byas :
tshur 'dus bdud rtsi'i chu rgyun bab :
rang gi tshangs pa'i sgo nas zhugs :
sdig sgrib nyams chag kun byang nas :
dag cing dri ma med par gyur :
ces brjod cing bsam la /
oM badzra satwa sa ma ya :
sogs\u0f8e
A:
zhes ci nus dang /
oM badzra satwa A:
zhes pa'ang ci rigs par bzlas mthar spro zhing nus na /
ho :
thugs rje chen po bcom ldan rdo rje sems :
zhes sogs smre bshags bya zhing /
mi nus na /
mgon po bdag ni mi shes sogs kyis gsol ba btab pas sdig sgrib dag pa'i gnang ba byin zhing 'od du zhu nas rang la thim pas sdig sgrib thams cad byang zhing dam tshig nyams chag sor chud par bsam /
bzhi pa maN+Dal ni /
rin po che'i maN+Dal dri bzang gi chu tshom bu'i chu sogs sta gon byas la /
lus kyi tshom bu 'god pa dang bstun nas ngag tu /
oM AHhU~M:
bdag dang mtha' yas sems can gyi :
lus dang longs spyod dge tshogs kun :
gling bzhi ri rab nyi zlar bcas :
lha mi'i longs spyod bsam mi khyab :
kun bzang mchod pa'i sprin phung che :
rgyun mi chad par sprul byas te :
dkon mchog rin chen rtsa ba gsum :
chos srung nor lha rgya mtsho la :
gus pas rtag tu 'bul bar bgyi :
bsod nams tshogs chen rab rdzogs nas :
ye shes snang ba rgyas par shog :
oM gu ru de ba DA ki ni sarba rat+na maN+Da la pU dza me g+ha AHhU~M:
zhes sam /
bsdu na /
oM AHhU~M:
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Da la pU dzaHho :
zhes brjod cing yid kyis ri rab gling bzhi lha mi'i longs spyod zhing rdul gyi grangs dang mnyam par sprul te phul ba phyi'i maN+Dal /
rang rang gi phung khams skye mched gces par bzung ba'i bdog dgu'i tshogs dang bcas te phul ba nang gi maN+Dal /
de thams cad 'khor gsum mi dmigs pa'i lta bas rgyas thebs pa gsang ba'i maN+Dal te /
gsum ka phrug gcig la lan mang du 'bul zhing mthar tshogs zhing rnams rang la bstim /
lnga pa bla ma'i rnal 'byor la gsum ste /
dang po phyi gsol 'debs kyi tshul du bsgrub pa ni /
mos gus rtse gcig pas /
rang mdun nam mkhar mchod sprin rgya mtsho'i dbus :
seng khri pad+ma nyi zla brtsegs pa'i steng :
skyabs gnas kun 'dus o rgyan thod phreng rtsal :
zhal gcig phyag gnyis khro 'dzum gzi 'od 'bar :
pad zhwa gsang phod chos gos zab ber gsol :
phyag g.yas rdo rje g.yon pas thod bum bsnams :
gsang ba'i phyag rgya sbas tshul kha T+wAM 'khyud :
zhabs gnyis rol stabs 'ja' tshon 'od lnga'i klong :
rab 'byams rtsa ba gsum gyi sprin phung 'phro :
snang srid dpal ldan bla ma'i ngo bor gyur :
ces gsal gdab la /
de nas byin rlabs 'jug pa'i phyir mos gus gdung shugs drag pos gsol 'debs bar chad lam sel dang /
khyad par /
dus gsum sangs rgyas gu ru rin po che :sogs\u0f8e
brgya stong sogs mang du brjod cing /
spro zhing nus na brgyud pa'i gsol 'debs sogs kyang bya'o //
gnyis pa nang bsnyen pa'i tshul du bsgrub pa dbang blang ba dang bcas pa ni /
de ltar gsol ba btab pas lha tshogs rnams kyi gnas gsum nas 'ja' 'od thig le sku dang yig 'bru phyag mtshan gyi rnam pa grangs med pa nyi zer gyi rdul ltar byung nas rang la thim pas dbang dang byin rlabs dngos grub ma lus pa thob par bsam la /
oM AHhU~M badzra gu ru pad+ma sid+d+hi hU~M:
zhes bzla /
thun bsdu ba na 'khor gyi rtsa ba gsum skyabs gnas kun 'dus bla ma o rgyan chen po la thim /
de'i gnas bzhi nas 'od zer dkar dmar sna tshogs pa'i mdog can byung /
rang gi gnas bzhir thim pas dbang bzhi thob par bsam la /
dpal ldan bla ma'i sku yi gnas bzhi nas :
'od zer byung ba bdag gi gnas bzhir thim :
sku gsung thugs dang ye shes rdo rje yis :
byin gyis brlabs nas dbang bzhi thob par gyur :
ces brjod /
gsum pa gsang ba las sbyor gyi tshul du spros med don gyi bla ma'i rnal 'byor ni /
bla ma o rgyan chen po nyid :
dgyes pa chen pos rang la thim :
rang yang kun gzhi ma bcos pa'i :
ngang la yid ni 'dzin pa bral :
rnam dag spros bral chos kyi sku :
zhes brjod cing bsam la /
dus gsum gyi spros pa dang bral ba'i rig stong gnyug ma'i rang zhal blta bas mtshams sbyar te /
dngos gzhi'i bskyed rdzogs kyi lam la bslab pa'am /
spyod lam la 'jug pa'i skabs yin na /
ho :
chos dbyings rol pa chen po'i dkyil 'khor du :
theg chen gsang sngags spyod pa'i dge ba dang :
dus gsum bsags pa'i dge tshogs kun bsdoms te :
bla med byang chub chen por bsngo bar bgyi :
bsod nams 'di yis mtha' yas 'gro ba kun :
phyi nang gsang ba'i bar chad kun zhi zhing :
rim gnyis lam gyi bgrod pa mthar phyin nas :
pad+ma rgyal po'i go 'phang myur thob shog :
rtsa brgyud bla ma'i byin brlab snying la zhugs :
yi dam mkha' 'gro lus dang grib bzhin 'grogs :
chos skyong srung mas bar chad kun bsal nas :
mchog thun dngos grub 'grub pa'i bkra shis shog :
dge ba'i rtsa ba byang chub snying por yongs su bsngo zhing smon lam rnam par dag pas rgyas gdab pa dang /
thun mtshams thams cad du chos dang mthun pa'i spyod pas dus 'da' ba la bslab par bya'o //
zhes pa'ang dpal dus gsum mkhyen pa o rgyan chos kyi rgyal po yab sras kyi thugs bskyed dang phrin las bsam gyis mi khyab pa la brten nas /
gnas dus kyi rten 'brel phun sum tshogs pas mtshams sbyar te grub mtha' ris med pa'i skyes chen dam pa dang /
dge ba'i bshes gnyen mang du tshogs par /
lam 'di'i smin grol bshad bka' lung dang bcas pa yongs su rdzogs pa maN+Dal gyi tshul du dang por phul ba'i skabs /
gter chen bla ma o rgyan mchog gyur bde chen gling pa'i bka' drin las zab gter gyi gsang ba rdzogs par thob pa'i skal bzang can mtsho skyes bla ma dgyes pa'i 'bangs mkhyen brtse'i dbang pos gter gzhung rdo rje'i tshig rkang ji lta ba bzhin du ngag 'don bklag chog tu bsdebs pa'i dge bas zab chos 'di nyid kyi phrin las phyogs mthar khyab pa dang /
'gro kun phan bde'i 'dod rgu yid bzhin du 'grub pa'i rgyur gyur cig
/sarba dA mang+ga laM sid+d+hi rastu ///
/[ \u0f01\u0f83]:
e ma ho :
chos sku kun bzang drug pa rdo rje 'chang :
ston pa rdor sems bcom ldan shAkya'i rgyal :
mgon po tshe dpag med dang spyan ras gzigs :
dbyer med pad+ma de la gsol ba 'debs :
sku yi bdag nyid 'jam dpal gshin rje'i gshed :
gsung gi bdag nyid dbang chen rta skad 'tsher :
thugs kyi bdag nyid yang dag he ru ka :
gu ru yid bzhin nor bu la gsol ba 'debs :
yon tan zil gnon che mchog he ru ka :
phrin las bdag nyid rdo rje gzhon nu'i sku :
ma mo mkha' 'gro'i gtso bo mngon rdzogs rgyal :
dpal chen thod phreng rtsal la gsol ba 'debs :
sku yi dbyings su sgyu 'phrul zhi khro'i ngang :
gsung gi gdangs skad yan lag bcu gnyis ldan :
thugs kyi dgongs pa zang thal yongs la khyab :
mkha' 'gro'i gtso bo rje la gsol ba 'debs :
sku tshab lung bstan gsung tshab gter du sbas :
thugs kyi dgongs pa las can bu la gtad :
brtse ba'i zhal chems bod 'bangs yongs la bzhag :
drin chen sprul pa'i sku la gsol ba 'debs :
bka' drin dran no gu ru rin po che :
thugs dam zhal bzhes dgongs pas bzung du gsol :
dus ngan 'di la re ltos gzhan ma mchis :
thugs rjes gzigs shig o rgyan sprul pa'i sku :
mthu rtsal nus pas dus ngan g.yo 'khrugs zlog :
byin rlabs ye shes dbang chen bskur du gsol :
nyams dang rtogs pa'i rtsal shugs rgyas pa dang :
bstan 'gror phan pa'i mthu rtsal rab ldan zhing :
tshe gcig sangs rgyas 'grub par mdzad du gsol :
zhes sprul pa'i gter chen o rgyan mchog gyur bde chen gling pas karma'i dam can brag nas spyan drangs pa'i o rgyan rin po che'i rnam thar dpag bsam ljon shing las byung ba'i zhal chems gsol 'debs byin rlabs can no //
\u0f01\u0f83:
dus gsum sangs rgyas gu ru rin po che :
dngos grub kun bdag bde ba chen po'i zhabs :
bar chad kun sel bdud 'dul drag po rtsal :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
gter chen mchog gyur bde chen gling pas seng chen gnam brag gi g.yas zur brag ri rin chen brtsegs pa nas spyan drangs pa dus babs kyi gsol 'debs 'di nyid byin rlabs shin tu che bas kun gyis kha 'don du gces par zungs shig /

//
