@#//
rten la nang gzhug 'bul ba'i lag len lugs srol kun gsal dri bral nor bu chu shel gyi me long zhes bya ba bzhugs so //
na mo rat+na tra yA ya /
dkon mchog gsum dang de 'brel rmad byung rten //
'jig rten gsum gyi mun pa rab 'joms shing //
lhar bcas skye dgu'i gtsug gi nor bu ste //
tshe rabs kun tu bsod nams zhing du len //
rten mchog ring bsrel snying por sgrub pa'i tshul //
rgyud gzhung dgongs pa gangs can mkhas mang gis //
gsal bar mdzad mod rang 'dra'i blo dman rnams //
mi 'khrug bde blag 'jug pa'i sgo 'di dbye //
de'ang sangs rgyas kyi phrin las 'byung zhing dkon mchog gi zhal skyin du gyur pa'i rten rnams ring bsrel gyi snying po can du sgrub pa'i tshul la lnga //
gang la bya ba'i rten /
gang gis byed pa'i mkhan po /
gang las bshad pa'i khungs /
ji ltar bya ba'i tshul /
de ltar byas pa'i phan yon no //
dang po ni /
dpal mar me mdzad kyis /
sku gzugs glegs bam mchod rten sogs //
sangs rgyas rnam 'phrul byin rlabs las //
byung ste min na mi 'byung bas //
rtogs te shin tu dad ldan na //
rab tu gnas pa mi dgos so //
zhes gsungs pa ltar rten gsum las skabs su babs pa sku gzugs dang mchod rten yin zhing /
de'ang rgyu sbyin bdag grags 'dod ser sna sogs kyi dri mas ma bslad cing /
rkyen bzo bo nyon mongs che ba'i skyon med pas rgya bod kyi gzhung lugs khungs ma nas bshad pa'i chags tshad dang ldan pa ni rten che chung gang la'ang gces so ///
/gnyis pa gang gis byed pa'i mkhan po ni /
gzungs 'bul ba po rab dge slong rdo rje 'dzin pa de nyid bcu ldan /
'bring dge tshul /
tha ma dge bsnyen nam khyim pa yin yang gso sbyong blangs pa ste /
gang ltar sdom pa dang ldan la lag len mkhas shing zhib pa /
sha chang sgog tsong sogs spang zhing gtsang sbra'i spyod lam la gnas pa /
blo rtsing por ma song ba ngang ring brtson 'grus dang ldan pa gal che 'o ///
/gsum pa gang las bshad pa'i khungs ni /
the tshom med pa'i dad mos can la gong gi lung don ltar dkon mchog gi rten du grub pa tsam nas nang gzhug dang rab gnas la mi ltos par de dag gi byin rlabs 'jug pa'ang yod mod /
skye dgu spyi mthun gyi bsod nams zhing du sgrub pa la ring bsrel gyi snying po can du bya dgos pa'i tshul mdo las /
ring bsrel yungs 'bru tsam mchod rten skyu ru ra'i 'bru tsam gyi nang du bcug ste srog shing khab tsam gzug cing gdugs rgya shug gi lo ma tsam gyis 'gebs pa'i dpes mtshon pa dang /
sngags rgyud las /
ring bsrel can gyi mchod rten drung //
bde bar gshegs pa'i sngags pas 'grub //
ces sogs mang du 'byung ba dang /
dpung bzang gis zhus pa'i rgyud las kyang /
bde gshegs mchod rten rten 'brel snying po can //
sdig pa sbyang ba'i phyir ni rtag tu gdab //
ring bsrel can gyi gzugs sam mchod rten la //
bstod cing phreng ba dri dang mar me 'bul //
zhes sogs gsungs te /
de la mchod rten ni mchod par 'os pa'i rten zhes sam /
tsait+ya'i sgra gsag bya'am dran bya la 'jug pas dkon mchog gi rten spyi la'ang 'jug tu rung ste /
ji skad du /
dkar po'i chos rnams bsags pa dang //
sdig pa ma lus spangs pa'i phyir //
sangs rgyas bcom ldan 'das la ni //
mchod rten zhes ni nges par brjod //
ces so //
lung de'i don ni /
tse ya gsag bya dang /
t+yaka? dor ba'i sgra bsdus pa'i dbang du mdzad pa'o //
'dir gzugs sam zhes pas sku gzugs kyang dngos su bstan cing /
mi la rnam shes zhugs pa bzhin bem por gyur pa'i sku gzugs dang mchod rten la ring bsrel bcug pas de dag kyang bsod nams kyi zhing khyad par can du grub pa yin no //
ring bsrel ni chos sku'i ring bsrel /
sku gdung gi ring bsrel /
sku bal gyi ring bsrel /
yungs 'bru lta bu'i ring bsrel te rnam pa bzhir bod du sngar grags shing de dag rim bzhin gzungs sngags /
gang zag mchog gi gdung rus /
dbu skra sen mo sogs cha shas /
sangs rgyas gtso bor gyur pa'i sha rI raM 'phel gdung du grags pa rnams la ngos 'dzin /
rgya nag gsar 'gyur byang chub snying po rgyan gyi gzungs kyi cho ga zhib mo las /
chos kyi sku'i ring bsrel dang /
de bzhin gshegs pa'i sku gdung gi ring bsrel dang /
sku bal gyi ring bsrel dang /
chos kyi ring bsrel dang /
yungs 'bru tsam gyi ring bsrel te lngar bshad pa'i chos sku'i ring bsrel sAts+tsha mchod rten gyis mtshon pa rnams dang /
chos kyi ring bsrel gzungs sngags dang glegs bam la ngos 'dzin /
gzhan gsum snga ma dang 'dra /
tshul 'di don thob dang tha snyad gnyis kar legs te lung rig gi sgrub byed 'thad ldan 'byung ba'i phyir ro //
de dag la brten nas slob dpon chen po 'jigs med 'byung gnas dang paN chen nags rin la sogs pas kyang sku gzugs dang mchod rten la gzungs gzhug pa'i tshul gsal bar bshad pa ltar rgya bal gyi slob dpon rnams kyis phyag bzhes su mdzad pa la rtsa bar byas nas /
bod du khungs yod med kyi phyag len rgyas bsdus mang po da lta'i bar du byung ngo ///
/bzhi pa ji ltar bya ba'i tshul la gnyis /
spyir shes par bya ba dang /
bye brag lag tu blang ba'i rim pa'o //
dang po ni /
rten che chung gang yin yang nang gzhug gtso bo ring bsrel lnga tshang bar dgos shing /
de las kyang yungs 'bru lta bu dang chos kyi ring bsrel gnyis ka'am gang rung med du mi rung zhing gzhan gsum po gang 'byor bya chog
/gzhan rnams ni spros pa'i yan lag yin pas mkhos 'byor dang bstun pa las mtha' gcig tu nges gzung mi dgos /
de la yungs 'bru lta bu dngos sangs rgyas kyi ring bsrel dang rjes mthun gang zag 'phags pa'i sa la bzhugs nges pa rnams las byon pa'i 'phel gdung la byed /
gang zag phal pa las byung ba la nor 'khrul yod par bshad pas mi 'jug
/rgyal ba'i ring bsrel rnyed na so skye'i rten yang sangs rgyas kyi gdung rnam pa thams cad par 'gyur bas shin tu gal che /
gzungs sngags rgyal ba nyid kyis ched du bsngags pa gtsug tor rnam rgyal /
gtsug tor dri med /
gsang ba ring bsrel /
byang chub rgyan 'bum /
rten 'brel snying po ste gzungs chen sde lnga ni rten che chung gang la'ang 'jog rgyu'i rtsa ba yin pas rten che na gzungs yongs rdzogs /
chung ba la'ang de dag gi snying po tsam gal che bas /
mchod rten la ni de rnams dang 'od zer dri med gzungs tsam las gzhan ma 'dzom yang chog
/sku gzugs la sde lnga dang so so'i gzungs snying po nye snying rnams gtsor bya /
bla brgyud brgyud pa gong ma dang 'phags yul gyi mkhas grub rnams smros ma dgos /
bod du rang rang lugs kyi dam sel med pa'i mtshan sngags kho na dang /
chos skyong yang brgyud pa gong mas bsten cing grags che ba gtso bo dang ye shes pa gzhan zhar byung bya /
'jig rten pa'i rigs sna tshogs gtan nas mi bsre /
bka' gdams mchod rten rnying ma dang smr-i ti dang jo bo rje'i phyag tsha lta bu ni ches 'phags shing /
de'i rjes mthun sku rnying byin rlabs can rnams kyang 'jog pa'i phyag srol yod pa ltar bzhag na rten la bgegs mi 'jug cing rab gnas tshul bzhin ma grub kyang byin rlabs chags par tshad mas grub /
sku gdung dang sku bal ni /
sangs rgyas byang sems /
rgyal bal gyi mkhas grub /
bod snga rabs pa grub mtha' gang la'ang spyi khyab 'gro ba rnams kyi byin rlabs rten gtsor bya /
phyis byon rnams dus dbang gis phan tshun dam sel du 'gro ba mang bas 'di 'dra'i skabs su dag snang phyogs med ches na nyes dmigs kyi gzhir 'gyur bas /
rang rang gi chos brgyud dam sel med nges pa'i byin rten kho na 'jog
/khyad par yi dam chos skyong dmigs su gsal ba'i rten gyi rigs la rang dang lha de'i brgyud pa la dam sel yod na gang zag de ji ltar bzang yang 'jug par mi bya /
bla ma zhal bzhugs kyi dbu skra sogs rten la bcug na mnan par 'gro bas mi rung zhes grags pa bshad khungs gzhan med kyang rten 'brel mkhyen pa'i dam pa 'ga' zhig gi gsung sgros tsam yin la /
de ltar 'byung min gang zag de nyid kyi rtogs dgongs la rags las pas mtha' gcig tu kha tshon gcod du med /
tha mal pa'i rus pa ni rten la nam yang 'jog mi rung ba 'od srung rdzogs byed kyi gtam rgyud las gsal /
lam zhugs so skye bslab pa gsum ldan gyi rus bu mchod rten la bcug tu rung yang de nyid so skye'i mchod rten du 'gyur bas de las rgyud tshod mtho ba'i gang zag gis phyag mchod mdzad na bya ba'i yul la gnod par bshad /
'on kyang gsang sngags thabs che bas rus pa de dag kyang tshul bzhin byin gyis brlabs na rten la 'jog rung bar gsungs te /
sbyong rgyud las /
de nas rnal 'byor can gyis ni //
sngags dang phyag rgyas de dbang bskur //
lha yi gzugs su brtags nas kyang //
mchod rten dbus su gzhag par bya //
zhes so //
des na rus chog tshul bzhin byas nas cho ga dang ldan pa'i sAts+tsha mang du btab pa ni /
chos sku'i rten mang du bzhengs pa'i phyir tshogs rgya chen por 'gyur ba'i phan yon yod pas de nyid rten la gzhug pa na'ang sngags rang lugs kyi mchod rten du 'gyur ba mkhas pa dag bzhed do //
des mtshon bla ma zhal bzhugs kyi tshems dang dbu skra lta bu yang rus chog dang skra chog tshad ldan byas nas sAts+tsha'am sku brnyan 'debs pa'i rgyur byas na dgag bya chung zhing dgos pa dang ldan par mthong ngo //
!
//gnyis pa bye brag lag tu blang ba'i rim pa la gnyis /
rten chen po la ji ltar bya ba dang //
'bring dang chung ngu la ji ltar bya ba'o //
dang po la gnyis /
thog mar yo byad sta gon du bya ba dang /
de nyid rten la 'bul ba'i lag len dngos bshad pa'o //
dang po la'ang bzhi /
srog shing /
gzungs sngags /
de dag las gzhan pa /
rab gnas sogs so //
dang po srog shing ni /
mchod rten che chung gang yin yang srog shing gtso bo yin pas med du mi rung /
sku gzugs la dmigs bsal bshad khungs med pas yod med gang byas rung mod /
mchod rten zhes pa'i sgra spyi la khyab pa'i dbang du mdzad nas gong ma rnams kyi phyag len ltar phul ba ni phun sum tshogs pa'i yan lag yin /
chos skyong gi sku brnyan la drag po'i shing gi srog shing nges par dgos pa 'phags pa rin po che'i gsung las gsal lo //
de la srog shing gi rgyu rab tsan+dan dkar dmar dang a ga ru lta bu /
tha ma'ang shug pa'am 'bras bu can gyi shing khong rul gas chag 'bus zos sogs kyi skyon med pa /
gnas ri bzang por skyes pa byung na legs shing /
der gnas kyi mi la dngos su bslang mi ma yin la mchod gtor phul nas gnang ba zhus te yar ngo lta bu'i gza' skar 'phrod sbyor shis pa'i nyin mor shar phyogs mi nor ba'i mtshan ma btab ste bcad la skam bcug
/dbyibs gru bzhi rtsa rtse'i rnam pa'i phra sbom can du bya /
phyag len kha cig tu mchod rten la bre'i steng gi gdugs 'degs kyi thad yan chad zlum po dang man chad gru bzhir byed pa dang /
srog shing rtse mor rnam rgyal mchod rten dang rtsa bar rdo rje phyed pa bri brkos gang rung byed par snang ba /
mchod rten ni rnam par rgyal ma'i rtogs pa las gsungs pa'i don zhor sgrub dang /
rdo rje ni srog shing rtsa dbu ma'i mtshon don byed pa rnams kyis byang chub chen po'i dag sbyar ram /
'phags bal gyi slob dpon rnams kyis rtsa bar rdo rje sogs mchog gi rin po che 'jog par bshad pa las 'phros par snang bas de dag ma byas ka med ni min /
ring thung ni /
sku gzugs la skyil krung nas gtsug tor bar sleb pa dang /
mchod rten la rmang dge'am gdung chen nas rtse mo'i bar ram bum gdan nas nyi zla'i bar sleb par bya /
kha dog ni /
tsan+dan dmar po lta bu yin na tshon mi byug
/gzhan la mtshal byug pa gtsor byed kyang gzungs ring sogs gser dngul gyis 'bri ba'i gzhi la ni mtshal 'jam por byug pa nyid ches legs shing /
spyi tsam du dri bzang mthug por byug pa'ang legs te 'di thams cad rgyas pa'i rten 'brel gtsor byed pas so //
gang ltar yang gas chag yo 'khyog med pa shin tu gal che bas srubs lta bu byung na'ang brje ba'am sman 'dam dang tshon gyis srubs /
'bri rdzas ni rab gser dngul /
'bring rgya mtshal /
tha ma rgya snag gis la\u0f85 war ram /
dbu can bris srubs chad lhag med pa'i dag por 'bri /
'bri bya ni /
sku gzugs kyi spyi bor haM/
sku gzugs kyi dpral ba dang mchod rten gyi bre'i thad du oM/
de bzhin du /
mgrin pa dang bre mgul la AH
thugs ka dang bum dbus hU~M/
lte ba dang bum smad la swA/
gsang gnas dang bum gdan nam bang rim thad du hA/
yang dus 'khor lugs su byed na /
gtsug tor gyi thad du haM/
dpral bar oM/
mgrin par AH
thugs kar hU~M/
lte bar hoH
gsang bar k+ShaH
zhes bri ba ni khyad par ba yin la /
yang srog shing gi rtse mo dang de'i 'og gi phyogs bzhir /
rtse mor hU~M/
shar du oM/
lhor trAM/
nub tu hrIH
byang du AHrnams bri /
rtser mchod rten yod na bum ngos dang /
med na srog shing rtse mo'i ngos la rnam rgyal gyi snying po /
oM b+h+rU~M swA hA/
oM a mr-ita A yurda de swA hA/
zhes bri /
sku rten gyi dbu'i thad dang /
mchod rten gyi bre'i thad tsam du /
oM sarba bid+yA swA hA/
zhes rig pa chen po'i sngags dang /
mgrin pa dang bre mgul la dbyangs gsal /
thugs ka dang bum pa'i thad du /
oM badzra A yu She swA hA/
zhes pa dang /
lha rang rang gi gzungs dang snying po bri /
de 'og ngos bzhir gtsug tor rnam rgyal /
dri med /
gsang ba ring bsrel /
byang chub rgyan 'bum bzhi'i gzungs ring thung rnams dang /
bzhi ka'i gsham du rten snying rgya skad ye d+harmA dang /
bod skad /
chos rnams thams cad rgyu las byung //
de rgyu de bzhin gshegs pas gsungs //
de la 'gog pa gang yin pa //
dge sbyong chen pos 'di skad gsungs //
zhes pa'i tshigs gcad bri /
shong na sangs rgyas rab bdun gyi gso sbyong gi tshigs su gcad pa tshang ba dang ma shong na rnam gzigs kyi gso sbyong /
bzod pa dka' thub dam pa sogs rgya bod kyi skad gang rung dag par bri /
rtsa bar /
oM su pra tiSh+Tha badzrA ya swA hA/
zhes bri /
mchod rten la khyad par du /
tshon ma gtang ba'i snga rol nas rtse mo dang rtsa ba'i mdun ngos swA yig 'bri ba'i thad tsam gyi phyogs bzhi rnams su gzungs khung 'jam por brus la /
rtse mor rnam par rgyal ma'i gzungs dang 'od zer dri med kyi mdo gzungs tshang ma shog dril lam /
shog bu gru bzhi sor bzhi pa'i glegs bam du bris la dril te bcug
/ngos bzhi'i gzungs khung du srog shing gi sngags dang sgrib sel gyi gzungs gnyis ka dgu bcu rtsa dgu re bris la bcug
/rtsa bar 'od zer dri med kyi snying po dang rten 'brel snying po bcug pa rnams kyi sgo'ang srog shing gi rgyu de nyid kyis bkag
/srubs mi mngon par byas pa'i steng du tshon byug la yi ge rnams bri dgos so //
skabs 'dir phyag bzhes rnying pa kha cig tu /
srog shing rtsa dbu ma'i mtshon byed du byas nas g.yas g.yon ro rkyang mtshon byed dUrba dang ku sha bcing bar bshad kyang /
de lta'i phyag len rgya bal gyi rdo rje slob dpon rnams la ma grags shing /
srog shing shes bcu'i dag par gsal bar bshad pa las dbu ma dang sbyar ba'i bshad khungs med cing /
sbyor du rung yang ro rkyang gzung 'dzin zla nyi'i rgyu ba nyid sgrib gsum spangs pa'i sku gsum la sbyor ba mi legs par bzhed pa'i phyogs nyid 'brel chags pa yin no ///
/gnyis pa gzungs sngags ni /
sdom pa gsum gyi bla brgyud /
rgyud sde rnams kyi gzungs dang snying po /
mdo gzungs /
gzungs chen sde lnga /
chos skyong nor lha'i sngags /
shis brjod 'dod gsol /
stod smad spyi 'gro'i dbyangs gsal la sogs pa dang /
sku brnyan la rgyud sde nas gsungs pa'i skye mched byin rlabs rnams te 'byor ldan yin na mthing shog la gser dngul gyis dag par bri /
lhag chad sogs kyi nyes pa mi 'byung bar spar btab pa rang legs kyang de'ang khungs dag byung na ma gtogs spar phal cher ma dag pa rgyun 'byams can du snang /
gang ltar yang rgya shog la mtshal gyis btab /
gur gum sogs dri bzang gi chus yig 'bru non nges par byug
/gzungs ring thams cad phreng re la rdzogs dgos pas ldeb grangs ring mthud chog pa'am /
phreng re re bzhin dra mthud dgos pa gang yin yang snga ma'i yig 'bru dang phyi ma'i 'bru gnyis 'grigs nges pa las bar mtshams ka tho grangs yig thig sogs kyis bar chod pa dang /
mtshams bye ba dang /
snga phyi gcig gis gcig mnan pa sogs mi rung bas mthud lugs zhib mo dang /
sbyar spyad kyang dbang lag gam gro skyo gtsang mas bya /
bsgril lugs mkhas mchog bu ston zhabs kyis mjug nas sgril bar gsungs pa ltar zhwa lu'i rjes 'brang rnams dang /
rgyal dbang mi bskyod rdo rje /
chos kyi 'byung gnas rjes 'brang bcas pas de ltar mdzad /
ngor chen rdo rje 'chang gis dbu nas dril bar gsungs pa ltar de'i rjes 'brang rnams dang /
rgyal dbang lnga pa slob tshogs bcas /
rdor smin gyi phyag bzhes 'dzin pa po thams cad kyis de ltar mdzad /
de gnyis ka'ang zhal ni nang bstan du bsgril ba mtshungs /
gang ltar shin tu dam por bsgril /
phyi la dar ras sam skud pa ser pos dkri ba phyag len gtsor byed pa rgyas pa'i las kyi rten 'brel yin la /
lha so so'i mdog mtshungs kyi na bza' 'am /
las bzhi lhun grub kyi mtshon byed la dar ras skud pa sna tshogs kyis klub pa'ang snang ngo //
mdo sngags kyi glegs bam rnams la'ang dri bzang byugs pa'am bar mtshams dri'i phur mas gtams /
dbu ldeb zhal yar blta dang na bza' ser po'am gang 'byor dar ras kyis dril /
thams cad la'ang gang yin shes pa'i kha byang dang /
dbu zhabs mi nor ba'i mtshan ma btab /
gzungs dang glegs bam rnams rten chen rnams la ji tsam mang bzhin legs /
de'ang thub sku la de bzhin gshegs pa'i yig brgya /
thub pa'i mtshan brgya /
mu ni sogs 'bum phrag mang du bya bas mtshon lha so so la so so'i sngags dang snying po gtsor bya /
bla sku la de nyid kyi mtshan sngags dang thugs dam gyi lha'i snying po gtsor bya bas mtshon zhing /
mchod rten la ni gzungs chen sde lnga kho na gal che 'o ///
/gsum pa de dag las gzhan pa ni /
sangs rgyas kyi ring bsrel ni 'dzom na gser dngul sogs rin po che'i gwa'ur dar zab dang dri bzang bcas gzhug
/sku gdung dang sku bal ring bsrel rnams kyang rab dar gos kyi thum bya /
ma 'dzom na dug rigs ma yin pa'i shog bur dril ba'i rgyab tu dar ling gis dril /
ril bu sogs byin rten sel med kyi rigs rnams dar ser po dang dmar ser lta bus bstum /
li ma sogs sku brnyan shin tu rtsa chen rigs dar gyi na bza' dang bcas rin po che'i gwa'u dang za ma tog tu gzhag
/snod ma 'byor na na bza' dang thams cad la dri bzang gi phur mas lcibs /
snam bu'i rigs la 'bu 'jug nyen che ba dang /
na bza' skyi chags pa'i rigs /
bzhugs gdan /
zhabs chags rnams mi gzhug par bshad kyang /
mnabs gzan lta bu tshal bu chung ngu dang dar ras la ni bkag pa med /
zhabs chags sogs kyang sngon byon skyes chen yongs grags ni 'jug tu rung ngo //
bar stong bkang ba dang mtshams rnams bcer ba'i rdzas shug phye dang ba lu'i phur ma sogs bzang shing dri ldan dang sman phye bungs mang po /
ra gan 'khar ba zha nye rnams min pa'i gser dngul /
bye ru /
mu tig
/mu men /
g.yu /
dung /
shel sogs rin po che sna tshogs /
dug rigs dang bshal skyug min pa'i 'bras bu gsum /
bzang po drug
/rtsa ba lnga la sogs pa sman sna /
bra sran 'bru nag min pa'i nas 'bras gro til khre tsi tsi yungs dkar sogs 'bru sna /
sha chang sgog tsong la phug sogs min pa'i dkar gsum mngar gsum sogs zas sna /
rul ba dang rlan can min pa'i a mra rgun 'brum star kha sogs shing tog gi rigs /
dar sna gos sna ras sna rnams thal rdul mi gtsang ba'i dris ma gos pa gtsang dag bya zhing /
khyad par sman lnga /
'bru lnga /
dri lnga /
rin po che lnga /
snying po lnga ste lnga tshan lnga yongs su grags pa ltar khrol bur gsag
/thams cad kyang 'dzom du rung na snam bu'i rigs min pa'i gos dar ser po'i thum mam sgye'u che chung mang por blugs la kha btsem /
de dag ni spyir med du mi rung ba rnams yin la /
!
bye brag tu gnod sbyin bang mdzod kyi bcas ni bod du 'brel bsgrigs kyi tha snyad gsar du bzhag pa las rgyud gzhung dang 'phags yul gyi phyag len du rten gyi nang gzhug bya ba'i gsal kha med kyang /
rgyud las bang mdzod du 'jog par gsungs pa la brten /
rten la bkur sti dang sbyin bdag longs spyod rgyas pa'i rten 'brel du de ltar mdzad pa'i phyag len brgyud mar byung bar snang la /
de'ang rtsa ba bya rgyud dpa' bo gcig grub dang /
de'i 'grel pa dge ba'i 'dod 'jo sogs las gsungs pa'i gnod sbyin lha mang gi 'phrul 'khor bca' ba nyid gtsor mdzad /
de la rje btsun grags pa rgyal mtshan gyis pad+ma 'dab brgyad la sngags byang spel tshig can kho na 'bri bar gsungs /
phyi ma rnams kyis 'khor lo spyi'i rigs pas de steng dbyangs gsal rten snying rdor ra me ris bskor ba'i mu khyud drug pa mdzad /
rgyal dbang lnga pa sogs kyis rgyas par pad+ma la sku gzugs rnams kyi thugs kar sngags byang bkod /
'bring po sngags tsam dang /
mu khyud gsum par rdor ra /
bzhi par me ri 'bri bar gsung /
rje mi bskyod zhabs bar ma ltar bzhed /
mkhas dbang kun khyab kyis jo nang rje btsun chen po'i rjes su 'brang /
rgyud dang 'grel pa'i dgongs pa bstun nas yab rkyang /
yum rkyang /
yab yum sbrags pa'i 'phrul 'khor gsum du bshad /
bsdus pa jo bo rje'i dbu zhwa'i nang nas rnyed par grags pa dzaM dgu baM dgu ni yongs su grags /
de las sa skya rje btsun sogs tshad mar gyur pa'i skyes bu yin zhing kun khyab kyi legs bshad kyang man ngag tshad ma las byung ba dang /
lung rig rnam dag gis grub pas gang byed kyang don grub pa yin mod /
gtso bor so so'i rang lugs nyid tshad mar gzung dgos /
gang ltar 'phrul 'khor de dag rab gser dngul gyi byang bur gzong ris bya /
'bring dar gos la gser dngul gyis bri /
tha ma'ang bzang shing gi byang bu la bri ba'am spar du btab pa cha grangs gang thon bya /
de dag bzhugs snod zangs dkar gsar pa longs ma spyad pa byung na rab /
rnying pa yin na bkru phyi gad bdar gtsang mar byas pa dang /
ma 'byor na'ang zangs sogs rin po che'i snod chag gas sogs kyi skyon med pa /
phyi la bkra shis kyi ri mo yod pa'i nang mar khus bkang ba dang /
'byor pa dang bstun pa'i dar gos nor sna dkor cha yo byad rnams rnying pa yin na bkru phyi dang gsar pa yin yang mi gtsang ba'i rdul gyis ma gos shing shubs dang lcibs sogs legs par bya /
gzhan yang blo gros dang 'byor pa ldan pa rnams kyis des rigs 'grer sbyar te 'byor drug rgyas pa dang dbang gi las sgrub pa'i tsakra dang bcas kyi rim pa ji snyed pa'ang mdzad par snang bas phyogs mtshon tsam smros na /
gsar ma'i phyogs la rdo rje 'jigs byed kyi gnod sbyin gyi 'phrul 'khor la brten nas dpal 'byor longs spyod rgyas par byed pa dang /
btsun mo'i 'phrul 'khor la brten nas skye 'gro dbang du sdud par byed pa sogs rwa lo dang rgya ston sogs kyi phyag len /
sa lugs gser chos kyi nang tshan thun mong sgrub pa dmar po skor gsum las rig byed ma'i rang nyid nus ldan du bya ba'i tsakra /
nang 'jug dang lha mi spyi dril dang don kun 'grub pa'i 'khor lo /
tshogs bdag 'khor lo /
kag chol 'dod pa'i rgyal po'i nyi zla 'khor lo sogs /
mkhas grub khyung po'i gser chos mgon dkar yid bzhin nor bu'i bum gter dang tsakra /
dngul chu bai ro nas brgyud pa mgon dkar dur khrod bdag po'i sku rten bla rdo tsakra /
mgon po dngos grub 'byung rgyud las gsungs pa jo bo rje'i man ngag dzaM dkar lha lnga'i gwa'u /
klu sgrub nas brgyud pa'i nor lha dbyu gu mched gsum gyi sku rten bla rdo 'khor lo rnams gtso bo dang /
bum pa bca' sgrub bya tshul spyi 'gro la brten rnam sras ser chen dang dzaM ser nag ljang gsum /
lha mo dpal chen mo dang nor rgyun ma /
tshogs bdag dkar dmar gyi gter bum /
sa 'dzin du 'jog rgyu klu dbang rgyal po dang /
seng+ge sgra'i klu chen dgu'i bum pa sa lugs phyag bzhes ltar dang /
nag rtsis lugs sa bdag snying gter /
spyi 'gro'i sa bdag bum pa rnams /
rnying lugs gter kha gsar rnying gi rnam sras rten dang srog 'khor /
gra mngon lugs kyi dzaM dmar nang sgrub srog 'khor thod pa'i bcas /
rat+na'i rta gsang las tshogs dzaM nag rin chen srog gzungs kyi bcas dang phur pa'i las tshogs klu nor rgyas kyi bum pa /
gter kha gsum 'dus glang chen bcas chog
/bsod nams glang po stobs skyed tsakra /
lha chen dbang phyug yab yum gyi bla rdo srog 'khor /
klong gsal dzaM ser nag
/gter gsar thugs rje chen po yid bzhin 'khor lo'i las tshogs yid mthun pa /
nad zhi ba /
tshe ring ba /
nor spel ba /
chos mthun grol ba bzhi ldan gyi bum pa lnga po dang /
thugs sgrub las tshogs bkra shis gter bum gtso 'khor dgu pa /
sa 'dzin du klong gsal gter byon brtan bzhugs bod khams bde byed /
nyes sel dbang bum /
rdzas kyi las mjug
/ri dbang spyi bcos /
nA ga spyi bcos /
stag sham bdud 'dul drag mo'i las tshogs sa lha gtso 'khor gyi bum pa /
skyi grong thugs mchog rdo rje'i bkra shis gter sgrub chen mo rnams ni zab cing gnad du 'dril la med thabs med par snang bas gtsor smros kyi /
gsar rnying so so'i phyag len can dang gter ma rnams las ni mtha' yas pa 'byung bas lag tu len mi nus shing dgos pa'ang chung /
gtsug lag khang lta bur dge 'dun 'du ba dang mthun pa'i 'khor lo gar dbang chos kyi dbang phyug dang gnam chos lugs su 'byung ba dag dang /
thog dang sa g.yos srung ba sam+bu Ti'i dgongs pa bu ston lugs kyi tsakra dang /
yul khams spyir srung ba'i ched du rdor 'bum chos grags kyi rdo rje khrab ring /
skal ldan byis pa'i gu ge chig dril rnams kyang 'jog pa gong ma 'ga' zhig gis phyag len du mdzad cing /
rnying lugs la khyad par gu ru chos dbang gi bcas chog srog shing brtan pa'i tsakra nyid byung na gal shin tu che bar snang ngo ///
/bzhi pa rab gnas sogs ni /
bcas thams cad tshogs pa dang slob dpon gyis bsnyen pa sngon du song ba'i yi dam gang yin gyi bdag bskyed bzlas pa dang bcas pa bya /
rnam 'joms dang sme brtsegs kyi bskyed bzlas byas la khrus bum bsgrub /
sbyong chas 'du byas la zhi drag gi sbyong ba /
bgegs bskrad /
til sbyong /
khrus gsol rgyas pa sngon du 'gro bas /
sku rten bris 'bur rnam snang /
gsung rten gzungs bsgril dang glegs bam 'od dpag med /
thugs rten sAts+tsha dang phyag mtshan mi bskyod pa /
yon tan nor lha'i rten dar gos rin chen sogs rin 'byung /
phrin las rol mo go cha sogs don grub tu bskyed pa'i rab gnas cho ga spyan dbye rten sgyur brtan bzhugs mnga' dbul mdor bsdus shis brjod bcas spyir grub par bya /
de nas gzungs sgril la gzungs sgrub bya ba dat+paN a tsar+Yas bya btus su phyogs tsam bstan pa ltar dge phyogs su shin tu rgyas par mdzad pa'i phyag srol byung ba ltar grub na legs pas /
de'ang skyabs sems sogs cho ga spyi 'gro zhig gis khog phub /
bskyed chog skabs gzungs thams cad rigs lngar ma 'dus pa med pas dbus su seng khri pad+ma nyi zlar bud+d+ha rigs kyi gsang sngags rigs sngags gzungs sngags snying po nye snying rnams kha dog dkar po 'od zer 'bar ba /
des mtshon te /
phyogs bzhir rigs bzhi'i gzungs dang kha dog rigs mthun dam tshig pa'i ngo bor gsal /
ye shes pa'i gsang rigs gzungs sngags yig 'bru sa bon 'od zer kha dog lnga'i rnam par spyan drangs bstims pa'i dmigs pa gtso bo dang /
spro bsdu spyi mthun kyang byas la gzungs spar gang bzhugs kyi gzungs rnams tshar ci 'grub bzla /
mthar mchod bstod brtan bzhugs shis brjod bya /
bsdu na gzungs thams cad gsung rdo rje 'od dpag med kho nar bskyed /
cho ga'i yan lag rdzogs par byas la de'i sngags A ro l-ika kho na'am /
nus na nang gzhug gzungs ji ltar 'os pa bzla /
bla ma kha gcig gis gzungs sgrub rgyas pa zla gcig sogs su mdzad pa'i lo rgyus kyang 'byung ngo //
'khor lo gwa'u thod sgrub la sogs pa ni dbang dang rjes gnang thob cing dam tshig la gnas pa'i gang zag gis so so'i bsnyen pa sngon du 'gro bas mdun rten sgrub pa rtags thon /
tha na'ang rang gzhung nas bshad pa'i grangs 'gro nges /
kha gcig la kha skong sbyin sreg dang bcas pa bya dgos /
bum gter 'ga' zhig bsnyen pa sngon du 'gro mi dgos pa'ang yod mod /
nag rtsis lugs snying gter tsam las dngos gzhi so so'i sgrub pa ma byas par ni gang yang 'jog mi btub cing phan gnod med /
de'ang dper na gnod sbyin 'khor lo sa lugs ltar byed na rab gnas dpal 'byor rgya mtsho las bshad pa ltar sgrub pa dang /
kar lugs ltar na gar dbang drug pa'i gsung ngam /
jo nang rje btsun gyi gsung rab ltar dang /
dge lugs ltar na rgyal dbang lnga pa'i gzungs 'bul lag len gsal byed cang skya ngag dbang mchog ldan gyis bshad pa ltar dang /
rnying lugs de dag gang rung gi rjes 'brang las rnam gzhag zur du byar med kyang /
sgrub tshul smin gling rgyal sras pad+ma 'gyur med rgya mtshos mdzad pa ltar byas na don la khyad par med kyang so so'i zhen yul du 'thad pas legs /
de'ang sngon gyi gang zag skyes chen dang chos rgyal yon mchod 'tshogs pa'i skabs su dge 'dun tshad ldan mang pos bsnyen rgyun bcas zla ba sbrel mar bsgrubs pas /
rgyal khams su lo grangs mang po'i bar du dge mtshan phun tshogs mthong chos su byung ba'i lo rgyus tshad mar snang ba lta bu ni /
deng sang bsod nams dang brtson 'grus ches dman pas rang gzhan sus kyang skal pa'i yul du ma gyur kyang /
dpon slob bcu phrag phyin gyis bdun phrag gcig tu sgrub pa tsam ni ma byung thabs med do //
des mtshon gsar rnying 'khor lo dang gter bum ji tsam rten la 'jog pa de nyid so so'i lugs kyi sgrub pa tshad du phyin pa kho na gal che /
dngul sku'am zangs gser gang yin yang nang gi dreg pa thams cad phyi bdar bkru gtsang dag par bya /
dri bzang sman sna dang tsan+dan a gar spang spos kyis mtshon pa'i dri bzang po'i spos dang 'byor na ga pur gur gum la sogs pa'i 'de gus khyab par byugs shing bskam /
gu gul dang spos kyis bdug
/sngags sku yin na rgyud sde so so nas gsungs pa'i skye mched byin rlabs rnams rab lha'i sku sa bon dang bcas pa /
ma 'grub na sa bon rnams gser gyis bris la gnas so sor zhal phyir bstan du sbyar /
thub sku lta bu la'ang rgyud sde nas bshad pa'i skye mched byin rlabs grub na legs shing /
khyad par bya rgyud nas 'byung ba'i gtsug tor /
mdzod spu nas gdan gyi bar gyi byin rlabs sngags rnams gser gyis bris la gnas so sor sbyar ro //
!
//gnyis pa lag len dngos bshad pa la'ang gsum /
gsar rnying spyi 'gro'i tshul /
rnying lugs kyi khyad par /
thugs mchod rten gyi nang gzhug 'bul tshul lo //
dang po ni /
rten chen po'i rigs zangs gser lder sku gang yin yang nang gzhug rnams mas nas yas rim du 'bul dgos pas /
thog mar 'og gzhir rdo rje slob dpon nus ldan gyis bka' brgyad spyi bye /
gur drag la sogs pa'i sgo nas bod khams spyi dang bye brag la 'tshe ba'i 'gong po mtha' 'dre dam sri phung sri spyi la dmigs pa'i mnan pa tshad ldan bya /
'di la'ang sngon gyi gsar ma ba'i phyag len du ma grags pa rgyu mtshan du byas nas mkhas pa rnams kyis 'thing slad mdzad kyang /
gnas gsar 'jam dbyangs mkhyen brtses /
'gong po ar gtad dang sri mnan sogs tshul bzhin bsgrubs nas 'og tu 'jug thub pa byung na yul khams der dmag 'khrug mi 'byung ba sogs phan yon bsam gyis mi khyab pa 'byung bar bshad pa bzhin yong gin 'dug pas grub na legs /
zhes gsungs pa tshad ma yin mod /
bsnyen sgrub lag len tshad ldan med na phan yon nyes pa gang byed mi 'tshal bas pho nus med sems la sangs rgyas mi shar ka med du gda'/
mnan pa yod med gang ltar gdan khri'i 'og gzhir ral gri /
mdung mda' gzhu /
me sgyog sogs rtse phyir bstan te 'jog pa mtshon cha'i bskal pa nyams pa'i rten 'brel du bzhed /
khri'i nang du sa bdag snying gter nag rtsis las bshad pa sogs sa bdag bum pa /
klu dbang rgyal po'i bum pa dgu yod na gtso bum mdun /
'khor rnams gtso bo la phyogs pa dang /
seng+ge sgra sogs klu bum rnams dang /
'og gzhi byin rlabs kyi sngags /
mdo rgyud las 'byung ba'i shis brjod kyi rigs dang 'dod gsol rgyas bsdus /
dpal mgon bdun bcu'i rten dang sngags la sogs pa'ang bzhag
/bar mtshams rten che na phag gu dang chung na bzang shing phur mas dam por bcer /
seng khri'i stod du gnod sbyin bang mdzod kyi yo byad ha cang mang na 'dir rol mo go mtshon 'bru rkyal sogs kyis mtshon steng du shong dka' ba rnams 'jog lugs legs shing bar gseng med par byas la kha bkab /
'di dag gi skabs nas gzungs 'bul mkhan po rnams sha chang spang zhing yan lag bkru kha ras rgyag pa sogs gtsang sbra la gnas pa dang /
lha'i nga rgyal dang ldan pas gzhan dang smra ba bcad de /
oM man+t+ra d+hA tu gar+b+hA ya swA hA/
zhes dang /
rten snying dang /
sdig pa ci yang mi bya ste //
zhes sogs gso sbyong gi tshigs gcad dang /
bkra shis kyi tshigs gcad /
rig pa phug ron gyi gzungs /
na maHsa mAn+ta bud+d+hA nAM/
a tsin+t+ya b+hU ta ru pi Ni /
oM tA re swA hA/
zhes pa rnams zla bzhin du lag len bya dgos /
klu bum 'jog skabs sgrub pa pos slar yang sgom bzlas bskyed bstim chu gtor brtan bzhugs bya ba sogs thams cad la des 'gre /
pad gdan gyi nang du chos skyong dang nor lha'i rten rnams gzhug dgos pas mdun la nye ba'i dbus su zangs dkar mar khus bkang ba'i nang du gnod sbyin yab yum 'phrul 'khor rin po che'i byang bu yin na ka ra sbrang rtsi mar rnams kyis byugs /
shog bu la chud zos byed pas mtha' nas byugs /
yab yum zhal sbyar ma 'dzol bar byas la skud pa ser pos rgya gram du 'khor lo mi mngon par bcings te 'jog
/de steng dkar gsum mngar gsum yang blug
/'jog tshul gnod sbyin 'khor lo sngags mgo phyir bstan la dbu rgyab dang /
nang bstan la mdun du yong bar byas nas pho steng mo 'og tu 'jog pa ni spyi lugs yin la /
rje chos kyi 'byung gnas yab sras kyis dpa' bo gcig grub dang sgrub thabs brgya rtsar yum gtso bor mdzad pa'i dgongs pas yum 'khor steng /
yab 'khor 'og dbu mdun bstan du mdzad /
'phrul 'khor gsum pa ltar na dbus su yab yum sbrags pa /
g.yas yab rkyang /
g.yon yum rkyang gi 'phrul 'khor rnams 'jog
/zangs kyi khar dar gos ser pos bkab /
rgyab dbus su chos skyong gtso bo gang yin de'i sku rten sogs rten dang srog 'khor gang yod bzhag
/mtha' skor bar mtshams su chos skyong dang nor lha'i gzungs dang snying po /
rgyas pa dang dbang gi las la bsngags pa'i gwa'u dang thod sgrub 'khor lo'i rigs gang yod pa rnams dang gdan byin rlabs kyi sngags /
shis brjod 'dod gsol /
dar zab dang gos kyi rigs sman sna rin chen 'bru sna zas sna shing tog la sogs pa'i thum dang sgye'u gang yod /
rgya bod gnas chen chos 'khor rnams kyi sa chu rdo shing /
cu gang dang sin+d+hu ra /
skyes chen rnams kyis bsgrubs pa'i phyag nas sogs rang bzhin gyis byin rlabs chags pa'i rten rnams kyang bzhag
/rten ha cang mi che ba'i rigs la zangs dkar pad gdan du mi shong na seng khri'i stod du 'jog ste kha pad gdan nang du sleb pa tsam bya chog
/gang ltar pad gdan steng mtshams dar btang zhing bkab /
de nas gza' skar sbyor byed bzang po'i snga dror srog shing 'dzug ste /
de'ang rtsa bar mchog gi rin po che lngar grags pa rdo rje pha lam /
in+d+ra nI la /
pad+ma rA ga
/margad /
puSh+pa rA ga rnams 'byor na mchog tu 'gyur zhing /
ma 'byor na rang byung gi rin po che gser sa byung ma /
mu tig
/g.yu /
shel rang byung /
zangs sa le sbram rnams dar gos kyis bstums la rtsa bar bcing /
dar gos ser pos dkris pa ya yo 'gul 'khyogs med par sku gzugs kyi dbus drang por btsug cing re zhig yo 'gul mi 'byung ba'i rten skyor bya /
srog shing brtan pa'i sngags /
oM badzra A yu She swA hA/
sems can shes bcu ldan gyur cig
/bstan pa yun ring gnas par shog
/ces pa srog shing gi bya ba grub kyi bar brjod /
skabs 'dir dge 'dun bzhi sde longs pa yan chad kyis bkra shis pa'i gso sbyong byas te so so'i sku brnyan dang 'brel ba'i cho ga gtong ba'i phyag srol yang kha gcig la snang bas 'grub na ches legs so //
byang chub shing a shwata sogs sangs rgyas rab bdun sangs rgyas pa'i shing rigs rnams rnyed na'ang srog shing dang lhan cig bzhag
/sku gzugs lhu rim par sgrig lugs kyang nang gzhug 'bul stabs dang bstun /
skyil krung nang du stong phrag brgya pa la sogs pa gzung bar 'gyur ba'i sngags rnams dang /
thub dbang nyes sras kyi mtshan brgya rtsa brgyad pa gzungs sngags dang bcas pa rnams dang /
rin po che khang bu brtsegs pa /
nor bu rgyas pa gzhal med khang /
chos thams cad kyi yum la sogs pa mdo gzungs kyi rigs thams cad /
gzungs chen sde lnga ni 'di nas brtsam sku'i stod smad byings la 'jug gang thub bya /
dgongs 'grel bstan bcos kyi rigs phal mo che /
gsung rab 'dul ba dang mdo sde /
sher phyin 'bum pa la sogs pa'ang 'di nas lte ba man chad du bzhugs su gsol /
de la glegs bam rnams ni zhal steng dang dbu rgyab ngos su bstan te bzhag
/bzhugs gdan /
zhabs chags /
sku sham /
rnam snang dang mi bskyod ril bu /
byang sems dkar dmar sogs sku'i smad cha las byung ba'i sku bal gyi rigs kyang 'dir gzhug
/sku smad du bya rgyud dam tshig gsum bkod /
sman bla /
'od dpag med /
gtsug tor rigs /
spyan ras gzigs dang phyag rdor sogs gshegs rigs /
pad+ma'i rigs /
rdo rje'i rigs rnams kyi gzungs dang snying po /
de steng rnam snang mngon byang gtso 'khor sogs spyod rgyud kyi sngags /
bya spyod du gtogs pa'i rgyud dang sgrub thabs kyi glegs bam /
de dag gi sku brnyan /
grong khyer sgrol 'khor dang sor 'brang 'khor lo /
brgyud pa 'og ma rnams kyi dad rten bdud rtsi ril bu /
tshi ril /
shes rab ril bu /
lnga tshan lnga la sogs pa rnams bzhag
/thugs ka'i smad char /
rdo rje dbyings /
dpal mchog rtse mo dang rigs sdus /
gtsug dgu /
khams gsum rnam rgyal /
chos dbyings gsung dbang /
kun rig rtsa ba dang yan lag gi dkyil 'khor sogs rnal 'byor rgyud kyi gzungs dang snying po /
rgyud dang sgrub thabs kyi glegs bam /
de dag dang 'brel ba'i byin sku /
sAts+tsha mang du yod na 'di nas thugs ka'i stod cha bar du gzhug
/thugs ka'i dbus su sku brnyan thub pa yin na thub dbang sku brnyan li ma lta bu byin can ye shes sems dpa'i tshul du na bza' bzhugs snod rin po che'i za ma tog sogs bkur sti'i khyad par bcas bzhugs su gsol zhing /
mu ni /
thub pa'i mtshan brgya /
de bzhin gshegs pa'i yig brgya sogs 'bum phrag mang po gzhug pas mtshon /
lha so so'i sku gsung thugs rten gyi gtso bor byas te gzhug
/thugs ka'i stod cha phyin chad du bla med ma rgyud dus 'khor /
bde mchog
/dgyes rdor /
mnyam sbyor /
sangs rgyas thod pa /
ma hA mA yA/
gdan bzhi sogs yab yum gtso 'khor rnams kyi rtsa sngags /
phreng sngags /
snying po /
nye snying rnams dang /
pha rgyud gsang 'dus /
gshed dmar /
dgra nag
/gdong drug
/sgyu 'phrul drwa ba gtso 'khor rnams kyi snying po dang /
de dag gi rgyud sgrub thabs kyi glegs bam /
byin sku /
so so'i sgo nas bsgrubs pa'i bdud rtsi lta bu'i byin rdzas /
bla ma tshad ldan rnams kyi stod 'gag
/chos gos /
mnabs gzan /
dbu zhwa sogs sku stod kyi cha dang 'brel ba'i dad rten rigs rnams gzhug
/phyag bris lta bu'i zhal thang byin ldan bzhag na bsgril shing stod smad med par byas te g.yon nas g.yas phyogs su bsgril te gyen du bslangs la bzhag
/mgrin par dbyangs gsal ci mang bzhag pa'i phyag srol snang zhing byin rten myang grol rigs kyang 'jug pa legs /
dbu'i nang du bla ma brgyud pa'i mtshan sngags kyi thog mar phyag chen /
chos drug
/sbyor drug
/rim lnga /
lam 'bras /
lam rim sogs so so'i lugs srol gtso che ba gang yin gyi khrid brgyud /
de nas yas nas mas rim bzhin /
bla med ma rgyud /
pha rgyud /
rnal 'byor /
bya spyod /
byang sdom /
so thar brgyud pa rnams dang /
chos skyong gtso che ba rnams kyi bla ma brgyud pa'i mtshan sngags rnams gzhug
/rgya gar paN grub rnams kyi mtshan sngags dang byin rlabs rten /
bod kyi mkhas grub sngon byon yongs grags sel med rnams kyi byin rdzas /
rdo rje 'chang sogs rtsa brgyud bla ma'i sku brnyan /
rang lugs gang yin de'i bla ma brgyud pa'i dbu lo /
dbu thod /
dbu zhwa la sogs pa rnams dang /
rang rang gi rtsa ba'i bla ma'i tshems dang ring bsrel lta bu yod na'ang 'jog
/dpral bar mdzod spu nor bu'i gzungs ci mang rgyas pa'i spel tshig bcas bzhag
/gtsug tor du sangs rgyas kyi ring bsrel /
de dang rigs mthun gyi 'phel gdung /
sangs rgyas byang sems nyan thos chen po rnams kyi mtshan sngags /
de dag las byon pa'i sku gdung sogs kyi cha shas /
gtsug tor sde lnga'i gzungs sam gdugs dkar 'khor lo rnams bzhag
/spyir yig brgya /
yig drug
/rten snying sogs rgyud sde spyi la 'jug pa rnams gang du bzhag kyang chog cing /
gzungs kyi stod smad kun tu gzungs 'khrugs kyi nyes pa sel phyir rig pa phug ron gyi gzungs gzhug par bshad pa'i rig pa phug ron gyi sngags ni /
na maHsa mAn+ta bud+d+hA nAm tsin+t+ya b+hU ta rU si NaM oM tA re swA hA/
zhes sngar ska cog gi dang /
gzhan gong bzhin la rU pi NaM/
oM tA re swA hA/
zhes bal po'i dpe dag pa las byung ba ste 'di gnyis ka shin tu dag ces rig 'dzin chen po tshe dbang nor bus gsungs pa bzhin bkod pa 'di ltar gzungs rgyas bsdus gang la'ang gal che /
stod smad kyi mtshams dar rnams kyang so so'i mtshams su gtang /
phyag gi nang du glegs bam dang gzungs 'jog skabs phyag thur brkyang la phrag mgor bla med nas sor rtser mdo 'dul bar mas rim dang /
gyen du phyar ba la de las go ldog ste 'jog par bshad do //
lder sku chen po'i rigs la pad gdan man chad sngar ltar la /
de mtshams tshugs shing shin tu brtan po btsug
/de'ang phal cher gyis tshugs shing dang srog shing gcig tu byed kyang de ni mi legs la /
srog shing gong smros ltar la tshugs shing ni phyed dam ji ltar rigs pa pad gdan phyin khri nang 'gro zhing skyil krung nas dbu'i bar gyen du bslang ba la'ang sku'i cha tshad bgos te sku dpung gi thad nas g.yas g.yon tsho 'dzin sprad /
de'i mdun ngos su srog shing brtan por btsug
/de dag la brten te zhabs nas dbu'i bar so so'i thad sor mi 'chug par nang gzhug rnams dar ras kyis bcings shing bsdams pa'i phyi nas spen ma lta bu'i shing gis g.yogs la dres skud kyis btsem /
de nas rin po che dang sman 'dam gyis g.yogs te sku gzugs 'chos /
gtsug tor rjes su bzo ste nang gzhug 'bul /
skam nas tshon gdan gyi steng du gnas dang skye mched byin rlabs so sor glan la dar shog srab mos zhal khebs bya /
de steng tshon rtsi gtang ba sogs kyi khyad par shes par bya'o //
!
//gnyis pa de las snga 'gyur rnying lugs kyi khyad par ni /
spyi gtsug tu gdung ring bsrel /
mgrin par dbyangs gsal /
thugs kar shel rdo hU~M bcas /
khyad par gsang rdzogs dang drag sngags rdo rje gtsug lag gi rgyud don srog shing nang du tsan+dan dkar po sogs las bcos pa'i srog phur btab pa'i phyi tshe dpag med pa'i gzungs sngags sgrub pa po'am sbyin bdag gi tshe 'phel zhing brtan pa'i 'dod gsol sbyar bas dril la dar ser po'i na bzas bklub /
sa 'dzin gyi bang rim rnams su gang yin de'i sgrub rdzas mchod rdzas rkyen zlog gi rdzas rnams kyang gsag par bshad /
sa 'dzin ngos la stag sham sa lha'i gter bum /
klong gsal gyi spyi bcos rigs dang /
thugs rdor bkra shis gter sgrub sogs gtsor bya /
gnod sbyin 'khor lo mo 'khor steng dang pho 'khor 'og gtso bo'i dbu mdun bstan du 'jog ces smin los gsungs /
rgyas pa dang dbang gi rten gra mngon dzaM dmar /
gter kha gsar rnying rnam sras dang dzaM lha /
lha chen sogs gtsor bya /
gter gsar thugs sgrub bkra shis gter bum grub na'ang gnod sbyin 'khor lo'i steng ngam mdun rgyab lta bur bzhag
/gang ltar pad gdan las phyir dma' mi rung /
yid bzhin 'khor lo'i las tshogs bum pa lnga'am gcig la bsdus kyang rung zhing lte ba tsam du 'jog
/sku brnyan rdor sems zhi khro lta bu yin na mdo sgyu dong sprugs rnams nas 'byung ba'i lus dkyil lha'i sngags so sor bkod na legs shing /
gu ru'i sku la stag sham bla ma nor bu nas 'byung ba'i sku tshab 'gro 'dul gyi brda yig gnas so sor 'god /
he ru ka gal po nas thang skur 'bri bar gsungs pa'i sku gsum byin rlabs sngags gnas gsum du bkod pa dang /
gter gsar ma mo spyi bsdus nas bshad pa ltar gzi brjid skyed pa sku /
tshangs dbyangs skyed pa gsung /
bde chen skyed pa thugs kyi ril bu gter byon gyi rgyun ldan rnyed na mchog tu 'gyur bas de dag dpral mgrin thugs kar gzhug pa'am de dag bsres pa'i sman 'dam gyis gnas gsum byin rlabs kyi lha sku btab nas bzhag
/gter byon gyi sku tshab lta bu 'gang che ba'i rigs dbu'am thugs ka dang /
sku brnyan gzhan /
rdo rje phur pa sogs stod smad bab yul gyi 'gros dang bstun /
thams cad kyang dar gos kyi na bza' zangs sgrom lta bu'i snod dang bcas te gzhug
/gzungs gzhug gi khyad par sangs rgyas kyi 'das rjes gsum /
sangs rgyas sras gcig
/snying thig rgyud drug sogs rang byung bstan pa bu gcig pa'i rigs rnams gtsug tor nas dpral ba yan chad la gzhug
/bla ma dgongs 'dus kyi rgyud dgu yod na gzhung mthun gnas lnga so sor dang /
gzhung de las 'byung ba sogs mthong grol rigs /
ye 'bar rtsa rgyud lta bu rnams thugs kar gzhug
/glegs bam sor bzhi pa'i rigs thams cad kyang na bza' glegs shing dang bcas te mgo gzhug ma nor zhing zhal mdun bstan bya /
dbu gzungs bla ma brgyud pa'ang stod nas mas rim bzhin /
chos longs sprul gsum sngon du 'gro ba'i gter kha gong 'og sogs kyi bla sgrub brgyud pa /
mkhan slob chos gsum rje 'bangs nyer lnga'i mtshan sngags /
rdzogs chen snying thig chen mo sogs bi ma la dang pad+ma'i bka' srol snying thig rnams kyi brgyud pa /
klong sde /
sems sde /
'dus mdo /
dong sprugs /
sgyu 'phrul dbang bka' bshad bka'i brgyud pa /
mnyam sbyor /
rgya gar rig 'dzin brgyad kyi mtshan sngags /
bka' brgyad rnam gsum gshed skor rta mgrin yang phur ma mo sogs sgrub sde bye brag pa rnams kyi brgyud pa /
byang sdom dang so thar sdom rgyun rnams dang /
de dag tu ma 'dus pa'i snga 'gyur lo tsA bstan 'dzin skyes chen /
gter ston brgya rtsa'i mtshan sngags sogs kyang 'grub na gzhug
/thugs ka'i stod nas rim bzhin gter kha gong 'og byang gter sogs bla sgrub snying po spyi 'gro rnams dang /
bla ma dgongs 'dus dang yid bzhin nor bus mtshon khyad par du gyur pa rnams dang /
bla ma drag po dmar mthing gtso rkyang dkyil 'khor tshom bu sham 'dogs dang bcas pa ste bla ma zhi drag phyi nang gsang ba bsnyen sgrub las sbyor gyi snying po rnams /
a ti zhi khro rigs brgya bka' gter rigs /
tshogs chen 'dus pa /
dong sprugs /
sgyu 'phrul zhi khro /
mnyam sbyor /
bka' brgyad rnam gsum sogs kyi zhi sngags khro sngags /
bka' gter gnyis kyi gshed skor /
rta mgrin dmar nag
/yang phur /
ma mo spyi dang bye brag phag khros seng gdong /
log tri zhi khro sogs dregs pa dang drag sngags kyi sgos bka' rnams thugs smad bar gzhug
/pad phrin gyis zhi khro tshe dpag sogs pha rgyud thugs ka'i g.yas /
phur pa mkha' 'gro gsang rdzogs sogs ma rgyud g.yon /
gu ru zhi drag dang bka' brgyad gnyis med rgyud dbus su gzhug par gsungs /
de dag gi 'og tu rim bzhin rnal 'byor rgyud yo ga rdor dbyings /
spyod rgyud phyag rdor dbang bskur /
bya rgyud kri ya don gyi lha drug gi gzungs sogs khyad par te spyi 'gro rnams gsar ma ltar gzhag
/pad gdan du chos skyong gtso bo mdo mgon dang rgyud mgon /
phyag bzhi pa dkar mthing /
ma ning dang sngags srung ma sogs sde bdun dang sde lnga gtsor gyur pa rnams dang /
gter kha tha dad las 'byung ba'i ye shes chos skyong rnams kyi snying po gzungs sngags /
khyad par rang bsten gtso bor byed pa de'i sku gzugs bla rdo srog 'khor bca' sgrub tshul bzhin byas pa'am /
spyi 'gro tsam du chos skyong pho rgyud mo rgyud spyi'i srog 'khor brgyud ldan gyi phyag len ltar 'jog
/gzhan yang bla ma'i gdan sa la dar rgud byung na bla brgyud /
mi rgyud phra na srog shing /
nor gud na nor lha'i sar /
dmag 'khrugs nad rims 'dre bdud zlog na de'i gnyan po'i kha 'gengs /
sgrib sbyong la rtsa rig rdor sems sogs dang /
kun la'ang smon lam gyi mtha' bsgyur bya bar bshad pa khungs snga 'gyur gyi phyogs 'dir yin yang gsar ma la'ang de ltar mi rung pa med do //
!
//gsum pa mchod rten gyi nang gzhug ni /
spyir mchod rten che chung gang yin yang dri med rnam gnyis kyi cho gas bsgrubs pa zhig byung na sa rdo las bcos kyang 'brel tshad don ldan byas pa don yod du 'gyur /
de ltar ma yin na gser dngul las bcos pa'ang rten phal pa tsam las mi 'gyur ba dang /
de'i sger chos shes na gzungs gzhug spyi khyab sku gzugs kyis 'gre chog phyir shes sla bas de'i tshul rgyas pa zhwa lu'i yig cha gsar rnying dang /
khyad par smin gling lo chen d+harma shrIs mdzad pa'i cho ga bklag chog ma ltar bya dgos /
de la thog mar rdo rje slob dpon bsnyen song zhig gis mchod rten gang du bya ba'i sa gzhir dri med cho ga'i sgo nas sa slong ba sbyong ba gzung ba rnams bya zhing /
seng lding phur bu brgyad dam gcig btab pa'ang sa gzhir khung bu brkos pa la rdo sgrom byas par dang /
lha khang nang lta bur rtsigs pa'i rtsa bar phur khang la gzhug
/srog shing gtsos spyi'i sta gon sngar bshad pa ltar la /
dri med rnam gnyis kyi dkyil 'khor phyi rol lta bur rdo leb che zhing 'thug pa la brkos pa dang /
nang gi gser zangs lta bur shing leb la bris te tshon g.yis legs par bya /
'od zer dri med kyi sAts+tsha dgu bcu go dgu ser po /
gtsug tor dri med brgya dang brgyad dkar po rnams cho ga dang ldan par btab cing /
so so'i gzungs ring ngam sAts+tsha chung ngu la mi shong na gzungs thung nang gzhug btsud pa mkhan po'i lugs kyi cho ga rgyas bsdus gang rung gis tshul bzhin bsgrub /
mchod rdzas snod ting phor dang sder chung zangs dang li sogs las bcos pa'am /
rdza las byas pa /
spos /
mar me /
tshogs bdag gi sku bris pa /
bkra shis rdzas brgyad /
rgyal mtshan /
sgab dkris /
ras skud /
dar dpyang sogs rgyas bsdus 'byor pa dang bstun pa nyer sdog bya /
rtsig rmang du mnan pa dang /
mtshon cha mnan pa'i steng du sa bdag dang klu bum /
sa 'dzin dang seng khri brtsegs /
de dag tu thugs rdor bkra shis gter sgrub /
klong gsal spyi bcos rigs yod na dang shis brjod smon lam nyes sel rigs gang mang bzhag
/seng khri'i stod dam gdung chen du chos skyong nor lha'i gzungs sogs bzhag
/de'ang sngon gyi mkhas pa 'ga' zhig gi gsung dang mthun par dbus su zangs dkar mar khus bkang ba lta bu'i khar gnod sbyin 'khor lo /
g.yas su chos skyong spyi bye brag
/g.yon du dpag mgon bdun cu rtsa lnga /
rgyab tu gnod sbyin nor lha'i rigs /
mdun du dkar phyogs skyong ba'i dam tshig can rnams kyi gzungs sngags bla rdo sogs dang bar bar du shis brjod smon lam 'dod gsol rnams 'jog pa lag len du bde /
tshad med nas bum gdan bar 'dul mdo'i glegs bam /
mdo gzungs rigs dang /
sAts+tsha shin tu mang nas bum par ma shong na sAts+tsha ci shong bya /
de'ang bar mtshams bzang shing phur ma dang bye ma sogs kyis bcer nas g.yas g.yon du yo 'gul mi 'byung ba dang steng mas 'og ma bcag grum gyi skyon mi 'byung ba bya /
bum gdan gyi nang du gtsug tor dri med kyi dkyil 'khor dang mchod pa bzhag chog tu bkod nas de'i cho ga tshul bzhin byas te ras lta bu'i zhal khebs kyis bkag
/de steng tshom bu la brten 'od zer dri med kyi sta gon bya /
phyir nyin 'od zer dri med dkyil 'khor snga ma'i steng bzhag pa'i dbus su srog shing brtan por btsugs pa'i mtha' skor mchod pa'i bye brag
/rdzas brgyad /
rgyal mtshan /
sgab skor /
phyogs bzhir phreng ba dar dpyang sogs kyi bkod pa dang /
srog shing lcid kyis dkyil 'khor la skyon 'byung nyen yod pas nang du gdung rgya gram lta bus srog shing gi lcid theg pa'i thabs byas /
de nyid kyi cho ga tshul bzhin gtang /
de steng 'og tu gtsug tor dri med kyi sAts+tsha brgya dang brgyad /
de steng 'od zer dri med kyi go dgu rnams brtsegs mar bzhag
/gzungs gzhug bum smad nas yas rim gyis bya spyod rnal 'byor bla med /
bre la dbyangs gsal /
chos 'khor du bla brgyud /
tog la gtsug tor dang yungs 'bru lta bu'i ring bsrel sogs gong du smros pas rigs 'gres te gzhug
/gser zangs lta bu la bar mtshams rnams sman sna rin chen phye ma khyad par lnga tshan lnga'i phye ma thum bu sogs kyis bcer bas mtshon lag len gyi khog sku gzugs kyi skabs bzhin bya'o //
!
//gnyis pa rten chung 'bring gi rigs la /
srog shing ngos su mang po mi shong bas gnas lngar 'bru lnga dang /
rtse mor rnam rgyal snying po /
oM gyi 'og tu /
oM sarba bid+yA swA hA/
AH'i 'og tu dbyangs gsal /
hU~M gi 'og tu /
oM badzra A yu She swA hA/
dang lha gang yin de'i snying po /
swA'i 'og gi phyogs so sor gtsug tor dri med /
rnam rgyal /
gsang ba ring bsrel /
byang chub rgyan 'bum rnams kyi gzungs thung dang /
de dang 'brel bar mdun phyogs su rten 'brel snying po /
hA'i 'og tu /
oM su pra tiSh+Tha badzrA swA hA/
zhes pa rnams bri /
de tsam yang mi shong ba'i rigs la 'bru lnga tsam kho na bri /
skye mched byin rlabs kyang rgyud sde gang yang rung ba gcig gi lugs sam sa bon tsam zhal ras kyi thad ka'i srog shing la dril /
srog shing la 'bri rgyu'i gzungs thung rigs sogs kyang srog shing phyed ka tsam la dril /
bla brgyud /
yi dam rgyud sde /
mdo gzungs /
chos skyong nor lha rnams 'bring po la 'bring po dang /
chung ngu la bsdus pa'i lugs su byang zhing /
gzungs chen sde lnga ring thung gang yang rung ba thams cad la med thabs med /
gzungs rnams kyang dge ba'i bshes gnyen bya yul ba'i gsung sgros las 'byung ba ltar /
dbu zhabs ma log par theg pa'i go rim dang mthun par srog shing gi stod smad bar gsum du bcings te bar bar du dri bzang gi phur ma dang bcas gzhug pa'am /
de ltar gzhug mi bde ba'i rigs la rgyal ba mi bskyod zhabs kyi gsungs ltar srog shing gi gzungs dang pad gzungs ma gtogs pa'i gzungs rnams dbu zhabs ma log par mchod rten gyi bum pa dang sku gzugs kyi thugs kar lhan cig tu gzhug kyang rung zhing /
shog dril 'greng stabs su mi tshud pa'i rigs la 'phred gzungs zhes pa rten gyi g.yas sam rgyab ngos su yig mgo bstan te gzhug pa'i srol yang yod /
gnod sbyin 'khor lo'ang mtha' nas cung zad nang du lteb pa'am dzaM dgu baM dgu'i tsakra bzhag kyang sa bcad tshang /
byin rten yang mang po mi shong zhing sna tshogs 'jug pa la dgos pa med kyang ring bsrel rnam lnga tshang na legs pas /
sku bal sogs byin can phyogs bsdus kyi ril bu 'dra byung na dang /
sAts+tsha phyag spar chung ngu yod na legs /
de rnams kyang sta gon grub pa dang sbyong ba khrus gsol sngon du 'gro bas /
rten 'brel snying po ci 'grub dang /
phun sum tshogs pa brjod cing me tog 'thor /
rten gyi nang rnams kyang dri bzang pos byug cing gu gul gyis bdug par byas nas 'bul lo //
spyir bla ma'i sku la bla ma de rang gi thugs dam gyi gtso bo gang yin gyi brgyud pa'i mtshan sngags /
yi dam chos skyong rten 'brel snying po rnams nas sna re gzhug
/zhal bzhugs pa la zhabs brtan dang /
gshegs pa la dgongs pa rdzogs shing tshe rabs su rjes su 'dzin pa'i smon lam sogs bya /
rang gi dam tshig gi sku rten lta bu yi dam lha'i sku brnyan la rgyud sde gang yin dang mthun pa'i skye mched byin rlabs /
dbang bskur rang gi dbang bshad man ngag gi bka'i brgyud pa'i bla ma'i mtshan sngags dang byin rten /
thugs kar yi dam rang gi bsnyen bsgrub kyi sngags sogs gtso bor byas te 'bul /
yang chos skyong gi rigs la /
dbang bskur rang dang 'brel ba'i bla brgyud kyi mtshan sngags dang /
gnyen po'i lha gang yin gyi gzungs sogs /
thugs kar rang gi sngags dang srog 'khor bla rdo sogs so so'i man ngag yig chung las ji ltar 'byung ba ltar gnad ma 'chugs par 'bul /
chos skyong sku brnyan phal cher la spyi 'gro tsam gyis mi 'thus pa'ang yod pas man ngag brgyud pa las rtogs par bya'o //
yang bris sku lta bu la rgyab tu sku gzugs kyi gnas gsum so so'i thad du 'bru gsum dang skye mched byin rlabs /
lha de dang de'i mtshan sngags dang gzungs sngags /
oM sarba bid+yA swA hA/
oM badzra A yu She swA hA/
rten 'brel snying po /
thub pa'i gso sbyong dang shis brjod ci ltar rigs pa bri /
bsdu na gnas gsum 'bru gsum tsam dang /
rnying ma yin na spyi bor oM gyi gsham du gal po las gsungs pa'i chos skur byin gyis rlob pa'i sngags /   oM ye d+harmA he tu pra b+ha bAH
he tun+te ShAn+ta thA ga te h+ya ba data?/
te ShAny+tsa yo ni ro d+ha /
e waM bA dI ma hA shra ma NaHswA hA/
mgrin par AH'i 'og tu longs skur /   oM badzra ku sha mri ti u ta sa saMmyaka a ri ti i tra pa yA bo da ang ga ra t+ya a t+ya ba ti urna ma ru phye ti ku ru swA hA/
thugs kar hU~M gi 'og tu sprul skur /   oM badzra dz+nyA na pany+tsa kA ya gu Na gar+b+ha bu mi tra sha kra ni ka ru swA b+hA ba dz+nyA na wA ga sa man+ta a mo g+ha ya swA hA/
byin gyis rlob pa'i sngags tsam bris pas kyang chog
/gsung rten glegs bam la ni de nyid kyi tha ma la bri ba phyag len no //
mchod rten chung ba'i bum par dkyil 'khor mi shong ba'i rigs la de'i nye logs su dri med kyi dkyil 'khor bzhengs nas srog shing brtan pa'i cho ga mdzad pa'i phyag len yang snang bas /
de ltar na srog shing la khung bu 'dru nas 'jog dgos pa'i gzungs rnams grangs ka tshang ba shog dril byas nas srog shing gi ngos logs su bcing /
rtser 'od zer dri med mdo ril po ma shong na gzungs tsam gzhug pa las thabs med cing /
sAts+tsha rnams kyang brkos phor shin tu chung ngu la btab pa'am re zung tsam 'jog go
/de ltar rten grub nas gzungs gzhug dang rab gnas 'gyang na bar chad che zhing mi legs par gsungs pas grub 'phral bya ba rang gal che /
gal te rkyen dbang gis 'phral du ma grub na bla ma bzang po'i ljags gul sogs kyis bdug
/byin rlabs kyi rten du mas mnan pa'am dgab /
bzo bo'i gzong dang tho ba sogs ji ltar rigs pa re rten dang mnyam du bzhag
/ras sogs kyis dril ba'am khebs kyis g.yogs nas gzungs gzhug dang rab gnas byed kyi bar du gzhan gyis ma mthong bar 'jog pa bar chad mi 'byung ba'i gnad yin gsungs so //
rten chags tshad mi ldan zhing nang gzhug tshul bzhin ma byung ba dang /
slob dpon dang cho ga mtshan nyid mi ldan pas rab gnas ma chags pa'i rten gyis yul phyogs la mi shis pa 'byung zhing bstan 'gro spyi la gnod pas /
sbyin bdag gi yo byad chud za zhing 'phral yun du nyes pa skyed pa'i rgyu yin la /
de las ldog pa ni /
tshe 'di dang phyi ma dang sangs rgyas kyi bar du yang legs tshogs sam dge legs rgyun mi chad pa 'byung ba rgyud gzhung mkhas grub rnams kyis mgrin gcig tu gsungs so ///
/lnga pa de ltar byas pa'i 'bras bu ni /
spyir sangs rgyas la dmigs pa'i bya ba che chung gang byas kyang yon tan bla na med pa dang ldan cing byang chub ma thob kyi bar du 'bras bu mi zad par 'phel ba yin pas /
sku gzugs dang mchod rten rnams kyang rab rin po che /
'bring sman dang bzang shing /
tha ma sa rdo 'jim pa la dad mos kyis bsgrub pa lta ci /
rtsed mo'i phyir rtsig pa'i ngos la shing bus bris pa tsam yang bla na med pa'i byang chub 'thob par 'gyur ba sogs phan yon mtha' yas pa gsal rgyal gyis zhus pa dang /
spyan ras gzigs kyi mdo /
mar me 'bul ba'i mdo /
mchod rten bskor ba'i tshigs su gcad pa la sogs pa rnams nas gsungs pa dang /
mchod rten la sogs pa'i nang du srog shing btsugs pa dang gzungs gzhug pa'i phan yon yang /
gtsug tor rnam par rgyal ba'i gzungs rtog pa dang bcas pa /
'phags pa 'od zer dri ma med pa'i mdo /
kun nas sgor 'jug pa gtsug tor dri ma med pa'i gzungs kyi mdo /
gsang ba ring bsrel za ma tog gi gzungs /
byang chub snying po rgyan 'bum gyi cho ga zhib mo /
rten 'brel snying po'i mdo la sogs pa nas rten de rnams mthong thos dran reg tha na rten bzhugs pa'i yul gyi rlung phog pa tshun chad kyang /
ngan song gi skye sgo chod nas dag pa'i zhing du skye ba dang rnam grol gyi go 'phang 'thob par gsungs /
de'i steng du rab gnas tshul bzhin byas pa'i lha rten la phyag mchod bkur sti byas na /
phyogs bcu'i rgyal ba sras dang bcas pa la phyag mchod bkur sti byas par 'gyur ba yin pas bsod nams tshad med pa snying rje pad dkar /
dad pa'i stobs bskyed pa phyag rgya'i mdo /
byang chub sems dpa'i sde snod /
dkon mchog sprin /
rin po che'i phung po'i mdo la sogs pa nas lan gcig min pa rgya cher gsungs pa la snying nas gus pa chen pos yid ches par bya'o //
bstan 'gro'i phun tshogs rgyal ba'i rten las 'byung //
de yi nang gzhug mi la srog bzhin gces //
tshul min nang rdzong 'gong po'i gsob yin pas //
rang 'dra'i spang blang brjed thor 'di byas so //
mang thos dpyod ldan rnams la 'di mi mkho //
thos chung dman la 'dis kyang 'jigs pa ster //
gzur gnas 'ga' la 'di yis phan srid na //
rten mchog sa steng khyab pa'i rgyur gyur cig
/ces pa'i tshul 'di'ang shrI de bI ko Ti'i yang khrod du dpal chen lha khang gtso bor gyur pa'i sku gsung thugs rten mang po rang gis 'du bgyis pa dang /
rgyab khab lhun grub steng gi thub dbang mthong grol lha khang dang /
dri med mchod rten che phra mang du bzhengs pa'i nang gzhug sogs kyi mthun rkyen bgyis pa'i nyams yig re zig gi tshul du /
kar rnying sa dge'i mkhas mang gi bzhed pa snying por dril te karma ngag dbang yon tan rgya mtsho'am blo gros mtha' yas pa'i sdes dpal spungs yang khrod du bgyis pa dge legs 'phel ///
/
@#//
oM swasti /
gtsug lag khang gi gany+dzir dang gser 'phru rgyal mtshan rnams la nang gzhug 'jug pa'i phyag srol 'dug cing /
de'ang phal cher gyis rten dang mtshungs pa'i srog shing dang nang gzhug byed par snang ba la ni khungs dang mi 'brel bas dgos pa mi snang /
mkhas pa dag gis 'dul ba nas snam bu la chos gos kyi brdar btags pa bzhin gser 'phru sogs la rgyal mtshan gyi brdar bzhag chog gsungs pa ni rigs pas 'thad cing /
rgyal mtshan 'dzug chog 'phags bod kyi gzhung las yongs su grags pa ltar byas na don dang 'brel zhing dgos pa chen po dang yang ldan pas /
gtso bor gdug dkar gyi 'khor lo rdzas tshon rab gnas tshul ldan byas pa dang /
mchog grub gzungs kyi glegs bam /
gzungs ring thung ci mang /
pha rol gyi rgol ba las rgyal bar bsngags pa'i rgyal mtshan rtse mo'i dpung rgyan gyi gzungs mdo dar ras la bris pa sogs grangs mang gzhug
/'jog bde ba'i slad du srog shing ngam tshugs shing la brten chog
/gzhan yang rten spyi la bsngags pa gzungs chen sde lnga /
gtsug tor sde lnga rnams gzhug na'ang legs shing /
jo bo'i lugs kyi grong khyer sgrol 'khor /
thugs chen rgyal po lugs sogs kyi mthong grol /
bu ston lugs kyi thog dang sa g.yos srung ba'i 'khor lo chen mo /
gnyan rims srung ba gu ge chig dril dang rdo rje khrab ring /
gsar rnying gdams ngag 'ga' re las 'byung ba'i tha 'khor sogs 'jog na legs /
rnying lugs gtsor byed na bla ma dgongs 'dus sogs las 'byung ba'i mthong grol tsakra dang /
gar drag ye shes rab 'bar gyi rtsa rgyud bri sgrub tshad ldan byas pa rang gzhung cho gas 'jog pa gal che bar snang bas mtshon /
gter kha gsar rnying las byung ba'i dgos pa can yang mang du snang na'ang /
lag len 'dod pa byung na so so'i gzhung las shes par bya dgos /
spyi tsam ni gong smros rtsa ba nyid do gal che zhing /
de'ang 'jog zin nas so so'i gzhung las bshad pa ltar bskyed bstim mchod bstod bzlas pas bsgrub cing brtan bzhugs smon lam shis brjod rgyas par bya dgos so ///
/
@#//
gong smros tha'i 'khor lo ni /
zangs kyi byang bur dbu can gyi tha yig chen po bris pa'i khong du /
sarba a nr-i tri bA su sid+d+hi sa ma ya sdus sdus hrIM hrIM dzaHdzaH
zhes phreng du bri /
de rgyab 'khor lo rtsibs bzhi la mdun nas rim bzhin e waM mA yA zhes 'bru bzhi la gong gi sarba a nr-i tri sogs kyis re re bzhin bskor /
rtsibs mchan bzhi la 'khor lo rin po che pad+ma ral gri rnams bri /
de rgyab mu khyud la rten 'brel snying po dang /
de rgyab bkra shis rdzas brgyad rtags brgyad spel mar bris pas bskor /
sbyong khrus rab gnas byas la gtsug tor dri med /
rnam rgyal ma /
gdugs dkar rnams kyi gzungs ring thung rnams dang /
'bru sman rin po che bcas rgyal mtshan la sogs pa'i tog gi nang du gzhug
/rtsa gsum spyi dang bye brag gang shes bskyed bstim brtan bzhugs byas na yul phyogs der gnod pa thams cad zhi ba dang /
lha klu mi'i dge legs kyi 'du ba rgya che la rgyun mi chad par 'byung bar gsungs so //
zhes gzungs gzhug lag len gyi zur 'debs su gra sgang rje dbon bla ma mchog gi bzhed pa ltar blo gros mtha' yas kyis bris pa dge legs 'phel ///
/
