@#//
byang gter thugs rje chen po 'gro ba kun sgrol gyi dbang bskur bklag chog tu bkod pa ngo mtshar snang ba zhes bya ba bzhugs so //
na mo gu ru ma hA kA ru Ni kA ya /
byang chub sems kyi gzi 'od ston zla'i mdangs //
'khor ba'i mun khang srid du rtag 'char bas //
sdug bsngal rgyu 'bras dpyis 'byin mdzad pa'i mgon //
snying gi ze'u 'brur bsten no dbugs 'byin mdzod //
bod khams skyob byed mdzod lnga las //
phyogs med 'gro 'dul dbang gi chos //
yid bzhin nor bu'i smin lam 'dir //
zhugs nas gtan bder ngal sos shig
/byang gter 'gro 'dul thugs rje chen po'i dkyil 'khor du dbang bskur ba'i rim pa la gsum /
sbyor ba /
dngos gzhi /
rjes kyi bya ba'o //
dang po ni /
rten gyi mdun stegs bu'i khar zhi dkyil sgo rdzogs can gyi dbus su pad+ma 'dab ma drug pa'i lte bar gtso bo'i sku'am phyag mtshan shel phreng dang pad dkar /
'dab ma drug la mdun nas g.yas skor du /
thig le dkar ljang ser mthing dmar nag
/sgo bzhir phyogs mdog bris pa 'am /
ma 'byor na de grangs kyi tshom bu bkod pa'i khar many+dzi la bum pa nyer lnga'i bcud ldan chings dkar kha rgyan gyis spras pa bkod /
de mnyam lha grangs kyi sku yongs rdzogs dang yi ge bcu pa'i tsaka li /
de'i shar du rdor dril zung /
lhor dbu rgyan /
nub tu rdo rje /
byang du dril bu /
mdun du dbang gtor dkar zlum pad 'dab can nam rin chen 'bar ba o rgyan gyi sku tsag nges par btsug pa /
slob dpon gyi dbang bskur byed na rdor dril chos dung glegs bam rnams dang /
sna bdun rtags brgyad rdzas brgyad bcas bshams pa'i mthar 'bul gtor dkar zlum /
phyi mchod bdun gyis bskor /
gzhan yang las bum /
mig dar me tog dam chu sogs dgos pa'i yo byad dang srung ma'i gtor 'bul sogs tshogs par bya'o //
gnyis pa la /
dbang don dkyil 'khor sgrub pa ni /
phrin las ltar bdag mdun bum gsum bskyed bzlas /
las bum du rta mgrin sgom bzlas byas la bum lha 'od zhu dang 'das gtor 'bul /
ma bdun thang lha sogs bka' gter srung ma'i gtor chog dang tshogs mchod phul /
rig pa'i me tog dor la gnang ba nod do //
dbang bskur ba dngos la gnyis /
'jug pa dang dngos gzhi'o //
dang po ni /
slob ma rnams khrus bya /
bgegs bskrad /
me tog bkram bsdu byas te sems bskyed gsal gdab /
lo rgyus ci rigs bshad cing /
khyad par /
de yang bde ldan zhing gi mgon po bcom ldan 'das snang ba mtha' yas 'od dpag tu med pas mkha' khyab kyi 'gro ba ma lus pa 'dul phyir 'phags pa'i rgyal po spyan ras gzigs sprul zhing /
des kyang sku'i bkod pa dang mtshan gyi rnam grangs dpag tu med pa sprul pas nam mkha' dang mnyam pa'i 'gro ba'i don mdzad /
khyad par du snang ba mtha' yas dang spyan ras gzigs dbyer med gcig tu bsdus pa'i sprul pa slob dpon pad+ma 'byung gnas su snang bar mdzad nas /
rnam 'phrul dang phrin las mtha' yas pas 'gro don bsam gyis mi khyab pa mdzad pa'i tshul mtha' dag rnams rdo rje'i ljags kyis brjod kyang zad par mi nus mod /
zab chos 'di dang 'brel ba'i lo rgyus kyi dbang du byas na /
bcom ldan 'das 'od dpag tu med pa la sa bcu'i dbang phyug 'jam dpal dbyangs kyis 'gro ba kun grol dang /
spyan ras gzigs kyis nyon mongs rang grol dang /
phyag na rdo rjes chos nyid rang grol te thugs rje chen po'i rgyud gsum sgrub thabs dang bcas pa zhus pa /
'od dpag med nyid kyis deng nas bzung ste bskal pa 'bum phrag drug cu'i bar du 'gro don mdzad pa dang /
sems can dpag tu med pa 'khor ba dang ngan song nas thar te bde ba can du skye ba'i rgyud byin gyis brlabs shing smon lam gnang pa ltar 'gyur bas na 'gro ba kun grol du grags par gsungs la /
de lta bu'i rgyud gsum sgrub thabs dang bcas pa glegs bam du bkod nas gser gyi za ma tog tu bcug ste ri bo po Ta la'i lho nub brag phug mA ra ti kar gter du sbas pa /
nam zhig dus la babs pa na sangs rgyas 'od dpag tu med pa dang 'phags pa thugs rje chen po'i bkas bskul zhing gnang ba thob pa la brten nas rgyud gsum po /
dpal o rgyan chen pos gter nas bzhes te gdul bya'i don du rgyud de rnams la brten pa'i thugs rje chen po'i sgrub skor 'bum phrag lnga mdzad de 'jig rten du khyab par sbas shing gdul bya rnams smin cing grol bar mdzad /
khyad par gangs can gyi ljongs 'di thugs rje chen po'i gdul zhing du gyur pa'i don gyis rgyud dang sgrub thabs kyi rigs mi 'dra ba dpag tu med pa bstan cing phyi rabs kyi don du gter kha bye ba sa yar sbas pa'i nang nas /
'gro ba sgrol ba'i rgyud gsum sgrub skor dang bcas pa byang zang zang lha brag gi brag ri dug sbrul spungs pa 'dra bar sbas pa /
gung thang gi chos rgyal gdung rgyud skyob pa'i dus su babs pa na zhang sna nam pa rdo rje bdud 'joms kyi sprul pa'i rig 'dzin chen po dngos grub rgyal mtshan gyis spyan drangs pa'i /
mdzod lnga'i chos sde chen po lnga brgya phrag gcig las nub zangs mdzod dmar po las byon pa'i 'gro 'dul rten 'brel dbang gi chos bdun gyi nang tshan /
thugs rje chen po 'gro ba kun sgrol gyi dkyil 'khor du dbang bskur ba sogs kyis mtshams sbyar nas maN+Dal 'bul du gzhug
/snyim pa me tog gis bkang ba'i thal mo sbyor la dad pa'i yid rtse gcig pas gsol ba 'debs pa 'di'i rjes zlos mdzod /
kye ma 'phags pa spyan ras gzigs :
byang chub sems dpa' thugs rje can :
sngon tshe thugs dam zhal bzhes ltar :
bdag cag 'khor ba'i gnas nas drongs :
sku gsung thugs kyi dngos grub stsol :
lan gsum /
gnang ba sbyin pa lags pas snyan gtod 'tshal /
kye :
nyon cig skal ldan rigs kyi bu :
thar pa 'dod pa shin tu legs :
sdig bshags sdom pa bzung ba dang :
dad dang 'dun cing dga' bar gyis :
dbang bskur mchog kyang sbyin par bya :
de nas spyi 'gro'i mtshams sbyor bcas /
oM tsak+ShuHb+han+d+ha ba ra ma NA ya swA hA/
zhes gdong g.yogs /
oM A khaM bI ra hU~M:
zhes me tog sbyin /
khyor chu byin pas sdig sgrib mtha' dag sangs kyis dag par mos shig
/dung chu sbyin la /
oM hrIHbaM shud+d+he hU~M phaT:
thams cad rnal 'byor du sems bskyed pa la /
khyed rang gi snying gar kun rdzob byang chub sems kyi ngo bo zla ba'i dkyil 'khor nya gang ba'i steng du don dam byang chub sems kyi ngo bo rdo rje dkar po rtse lnga pa 'od zer 'phro bar gyur pa'i mos pa mdzod la sngags 'di'i rjes zlos mdzod /
oM bo d+hi tsit+ta sarba yo ga tsit+ta ut+pa ta yA mi :
sa ma ya A:
su ra ti sa ma ya satwam ho :
sid+d+hi badzra ya thA su khaM:
zhes brjod /
de nas lus ngag yid gsum rdo rje gsum du gsal gdab pa'i slad du /
snying ga'i cha stod du zla ba'i dkyil 'khor la hrIHsa mtshan pa /
dpral bar 'khor lo dkar po oM gyis mtshan pa /
mgrin par pad+ma dmar po AHsa mtshan pa /
thugs kar rdo rje sngon po hU~M gis mtshan par gyur pa'i mos pa mdzod /
de nas tshogs gsag yan lag bdun pa'i don gsal gdab bzhin pas sdom pa bzung ba 'di'i rjes zlos /
bla ma rdo rje 'dzin pa dang :
thugs rje chen po'i lha tshogs la :
sgo gsum dad pas phyag 'tshal lo :
mchod pa kun gyis rab tu mchod :
sdig pa thams cad bshags shing bsdam :
dge ba kun la rjes yi rang :
chos 'khor bskor zhing bzhugs su gsol :
bla med dkon mchog gsum po la :
byang chub bar du skyabs su mchi :
sems can kun gyi don gyi phyir :
byang chub sems ni bskyed par bgyi :
bla med byang chub myur thob shog :
lan gsum /
de nas dkyil 'khor du 'jug pa ni slob dpon gyis /
ho :
ye shes bdag nyid sgo bzhi ni :
sngon chad ma rig rtog pas bsgribs :
tshad med bzhi yi rang bzhin dang :
ye shes thugs rje'i byin rlabs kyis :
rang byung ye shes sgo phye zhig :
dzaHhU~M baM ho :
b+h+rU~M dz+nyA na pra be sha ya phaT:
ye shes dkyil 'khor chen po'i sgo bzhi shag gis bye bar gyur pa la phyi rol nas bskor ba lan gsum byas te lha snam du 'khod nas lha tshogs rnams kyi zhabs la phyag 'tshal bar mos pas thal mo gnas gsum du sbyor la 'di'i rjes zlos /
oM ma Ni pad+me hU~M/
na ma ste hU~M/
na mA mi hU~M/
na mo na ma hU~M/
lan gsum /
dam chu blud pa ni /
hU~M:
'di ni dam tshig rdo rje'i chu :
dam tshig bsrung na dngos grub thob :
ye shes ma spangs myur du bgrod :
dam tshig nyams na na rag gnas :
dam tshig snying gi dkyil du zungs :
sa ma ya na ra kan :
ji skad bshad pa'i dam tshig rnams tshul bzhin bsrung bar khas blang ba 'di'i rjes zlos /
gu ru thugs rje chen po'i tshogs :
khyed kyi spyod yul ci 'dra ba :
de 'dra kho nar bdag sgrub na :
khyed kyi dam tshig bdag bsrung zhing :
thugs dam gser phreng bsdu bar bya :
sa ma ya a la la ho :
de nas ye shes pa dbab pa'i slad du gsol ba 'debs pa 'di'i rjes zlos /
de bzhin gshegs pa thams cad kyi byin gyis rlobs shig :
'phags pa spyan ras gzigs dbang phyug bdag la dbab par mdzad du gsol :
lan gsum /
de nas khyed rang rnams sgo gsum gyi gnad gcun te yid gzhan du ma yengs par dmigs pa 'di rtse gcig tu sgoms shig
/las sngags kyis bsang /
swa b+hA bas sbyang /
stong pa'i ngang las pad+ma dang nyi zla'i steng du khyed rang gi rig pa'i ngo bo hrIHdkar po las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las khyed rang 'phags pa spyan ras gzigs dbang phyug sku mdog dkar po zhal gcig phyag bzhi'i dang po gnyis thugs kar thal mo sbyar ba /
'og ma g.yas shel phreng dang g.yon pad+ma dkar po 'dab ma brgyad pa bsnams pa /
dar dang rin po che'i rgyan gyis brgyan pa /
rdo rje'i skyil mo krung gis bzhugs par gsal thob /
slob dpon la gus 'dud drag tu byas pas :
dpon slob gnyis ka'i thugs ka'i hrIHlas 'od zer 'phros :
sangs rgyas dang byang chub sems dpa' thams cad 'phags pa'i sku'i rnam pa :
gsung rnams kyang yi ge drug pa'i rang bzhin :
thugs phyag mtshan rnams kyang pad+ma dang phreng ba rdo rje la sogs pa'i rnam par byon nas thams cad char bzhin babs :
lus la sib sib thim pas sdig sgrib thams cad nyi ma shar ba'i mun pa ltar dwangs :
smin dbrag tu yi ge bcu pa'i 'khor lo nyi zla'i 'od ltar 'khyil ba la :
dmigs pa rtse gcig tu gcun cig :
oM AHhU~M hrIHoM ma Ni pad+me hU~M:
sa ma ya A we sha ya a A:
drag tu brjod /
gu gul bdug
/rol mo bsgrags la dbab /
rdo rje spyi bor bzhag la /
oM tiSh+Tha badzras brtan par bya /
sngar byin pa'i me tog de nyid thal mo sbyar ba'i bar du thogs te dkyil 'khor gyi lha la 'bul ba'i mos pas 'di'i rjes zlos dang bcas te 'dor ba zhu /
bskal pa gong nas las kyi 'phro ldan pa'i :
yi dam rgyal ba'i gtso mchog spyan ras gzigs :
lha mchog khyed la rig pa'i me tog 'bul :
gnyis med ngang du thugs rjes bzhes su gsol :
pra tIts+tsha ho :
me tog gtso bo la babs na mchog gi dngos grub /
phyogs bzhir phrin las bzhi /
mtshams su las phran tshegs 'grub cing /
dkyil 'khor gyi phyi rol du lhung na skong bshags bya dgos par gsungs so //
de ltar phul ba'i me tog de nyid dkyil 'khor gyi gtso bos phyag gis bzhes te slar yang dbang rtags cod pan gyi tshul du spyi bor bcings par mos shig
/oM pra ti gr-i ha Na satwaM:
su mi maM:
satwA ma hA ba la :
zhes me tog spyi bor bzhag
/ma rig pa'i sgrib g.yogs dang mig dar lhan cig tu bsal bar mos /
gseng thur gyis gdong g.yogs bsal la /
legs 'ong bu khyod skal par ldan :
ma rig ling thog nga yis bsal :
thugs rje chen po'i dkyil 'khor bstan :
dam tshig rtse gcig thub par srungs :
oM AHhU~M:
dkyil 'khor bstan pa ni phyag shing gis mtshon te /
ho :
da ni ye shes mig ldan pas :
thugs rje chen po'i dkyil 'khor ltos :
byin rlabs slob dpon nyid la ltos :
dngos grub yi dam lha la ltos :
thub drug sgo ba bzhi la ltos :
mthong bas sangs rgyas nyid 'grub phyir :
bde chen dkyil 'khor 'di la ltos :
ltos shig ltos shig dad pa bskyed :
khyed ni pad+ma'i rigs su 'khrungs :
dngos grub bu khyod skal par ldan :
'di ltar dmigs kyang rang nyid las :
gud na med do shes par gyis :
dz+nyA na tsak+ShuHpra be sha ya phaT:
de'ang ye shes rang snang las grub pa'i rten gzhal yas khang gru bzhi sgo bzhi rgyan rta babs srung 'khor sogs mtshan nyid thams cad yongs su rdzogs pa'i nang du pad+ma 'dab ma drug pa'i lte bar /
brten pa'i lha ni gtso bo thugs rje chen po /
de'i mdun du sras mchog pad+ma 'byung gnas /
'dab ma drug la thub pa drug
/sgo bzhir sgo ma bzhi /
phyi rol gyi 'khor yug la 'jig rten pa'i tshogs dang bcas pa mngon sum lta bur mthong ba'i mos pa mdzod cig
/de dag gis dkyil 'khor phyi nang du 'jug pa'i rim pa rnams grub pa lags /
zhugs nas mngon par dbang bskur ba zhu ba'i yon du maN+Dal phul /
gsol ba gdab pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol /
lan gsum /
dbang dngos la rdo rje slob ma'i dbang dang /
slob dpon gyi dbang gnyis /
dang po la rig pa'i dbang lnga /
sku gsung thugs dbang /
rig pa'i rtsal dbang gsum du yod pa las /
thog mar rig pa'i dbang lnga rim bzhin bskur ba yin pas dmigs pa'i rim pa rnams gsal thob cig
/rta sngags kyis bsang /
swa b+hA bas sbyang /
stong pa'i ngang las pad+ma nyi zla'i gdan la /
dbang rdzas dang slob ma gnyis ka
/hU~M las mi bskyod spyan ras gzigs sngon po rdo rje dang des mtshan pa'i dril bu 'dzin pa /
rgyan rnams rdzogs te skyil krung gis bzhugs pa'i thugs ka'i sa bon las 'od zer 'phros ye shes pa dzaHhU~M baM hoH
mi bskyod pa 'od du zhu dbang rdzas kyi bum pa'i chur gyur /
dkyil 'khor gyi de bzhin gshegs pa rnams kyis dbang bskur ba'i dgongs pa mdzad /
rig pa'i lha mo rnams kyis dbang bskur /
dbang yul gyi sems dpa' sems mas bkra shis brjod cing mchod /
las dbang gi khro bo khro mos bgegs bskrad pa'i mos pa mdzod /
sangs rgyas kun gyi bum pa'i dbang //
de ring khyod la bskur bar bya /
sangs rgyas rnams ni rab sgrub phyir //
bum pa'i dbang bskur khyod la sbyin //
bum pa lha yi gzhal yas khang :
gnyis med byang chub sems kyi chus :
rigs kyi bu la dbang bskur bas :
las kyi sgrib pa kun dag nas :
thugs rje chen po'i sku thob shog :
oM ma Ni pad+me hU~M hrI:
pad+ma ka la sha a b+hi Shiny+tsa hU~M:
bum pas dbang bskur bum chu sbyin /
des mi bskyod pa'i sgo nas chu'i dbang thob /
zhe sdang gi dri ma dag
/rnam par shes pa'i phung po gnas 'gyur /
me long lta bu'i ye shes mngon du byas /
rdo rje rigs kyi dngos grub sgrub pa la dbang ngo //
bsang sbyang /
stong pa'i ngang las pad zla'i gdan la /
trAM las rin 'byung spyan ras gzigs ser po rin po che dang des mtshan pa'i dril bu 'dzin pa rgyan rnams rdzogs te skyil krung gis bzhugs pa'i thugs ka'i sa bon las 'od zer 'phros ye shes pa dzaHhU~M baM hoH
rin 'byung 'od du zhu ba las dbu rgyan cod pan du gyur /
dkyil 'khor gyi de bzhin gshegs pa sogs nas /
mos pa mdzod /
sangs rgyas kun gyi cod pan dbang :
de ring khyod la bskur bar bya :
sangs rgyas rnams ni rab sgrub phyir :
cod pan dbang 'di khyod kyis longs :
oM rat+na mu kuT a b+hi Shiny+tsa trAM:
dbu rgyan cod pan mgo la bkon /
des rin chen 'byung gnas kyi sgo nas cod pan gyi dbang thob /
nga rgyal gyi dri ma dag
/tshor ba'i phung po gnas 'gyur /
mnyam pa nyid kyi ye shes mngon du byas /
rin chen rigs kyi dngos grub sgrub pa la dbang ngo //
bsang sbyang /
stong pa'i ngang las pad+ma dang nyi zla'i gdan la /
hrIHlas snang mtha' spyan ras gzigs dmar po pad+ma dang des mtshan pa'i dril bu 'dzin pa /
rgyan rnams rdzogs te skyil krung gis bzhugs pa'i thugs ka'i sa bon las 'od zer 'phros ye shes pa dzaHhU~M baM hoH
snang mtha' 'od du zhu ba rdo rjer gyur /
dkyil 'khor gyi de bzhin gshegs pa sogs /
sangs rgyas kun gyi rdo rje'i dbang :
de ring khyod la bskur bar bya :
sangs rgyas rnams ni rab bsgrub phyir :
rdo rje'i dbang 'di khyod kyis longs :
oM badzra satwa a b+hi Shiny+tsa hrI:
rdo rje lag pa g.yas su gtad /
des 'od dpag med kyi sgo nas rdo rje'i dbang thob /
'dod chags kyi dri ma dag
/'du shes kyi phung po gnas 'gyur /
so sor rtog pa'i ye shes mngon du byas /
pad+ma rigs kyi dngos grub sgrub pa la dbang ngo //
bsang sbyang /
stong pa'i ngang las pad+ma dang nyi zla'i gdan la /
AHlas don grub spyan ras gzigs ljang gu rgya gram dang des mtshan pa'i dril bu 'dzin pa /
rgyan rnams rdzogs te skyil krung gis bzhugs pa'i thugs ka'i sa bon las 'od zer 'phros ye shes pa dzaHhU~M baM hoH
don grub 'od du zhu ba dril bur gyur /
dkyil 'khor gyi de bzhin gshegs pa sogs /
sangs rgyas kun gyi dril bu'i dbang :
de ring khyod la bskur bar bya :
sangs rgyas rnams ni rab sgrub phyir :
dril bu'i dbang 'di khyod kyis longs :
oM badzra d+harma a b+hi Shiny+tsa A:
dril bu lag pa g.yon du gtad /
des don yod grub pa'i sgo nas dril bu'i dbang thob /
phrag dog gi dri ma dag
/'du byed kyi phung po gnas 'gyur /
bya ba grub pa'i ye shes mngon du byas /
las kyi rigs kyi dngos grub sgrub pa la dbang ngo //
bsang sbyang /
stong pa'i ngang las pad+ma dang nyi zla'i gdan la /
oM las rnam snang spyan ras gzigs dkar po 'khor lo dang des mtshan pa'i dril bu 'dzin pa /
rgyan rnams rdzogs te skyil krung gis bzhugs pa'i thugs ka'i sa bon las 'od zer 'phros ye shes pa dzaHhU~M baM hoH
rnam snang 'od du zhu ba rdo rje dril bu zung du gyur /
dkyil 'khor gyi de bzhin gshegs pa sogs /
sangs rgyas kun gyi ming gi dbang :
de ring khyod la bskur bar bya :
sangs rgyas rnams ni rab sgrub phyir :
ming gi dbang 'di khyod kyis longs :
oM bud+d+ha nAm a b+hi Shiny+tsa oM:
kye dpal pho la /
byang chub sems dpa' myu gu rtsal :
zhes dang mo la /
pad+ma bde chen rtsal :
zhes bya ba'i de bzhin gshegs pa'o :
zhes gsang mtshan gdags /
des rnam par snang mdzad kyi sgo nas ming gi dbang thob /
gti mug gi dri ma dag
/gzugs kyi phung po gnas 'gyur /
chos kyi dbyings kyi ye shes mngon du byas /
bud+d+ha rigs kyi dngos grub sgrub pa la dbang ngo //
gnyis pa sku gsung thugs kyi dbang bskur ba la /
spyi bor lha sku
/mgrin par sngags phreng /
snying gar ye shes 'od zer rnams rim par thim nas byin gyis rlob par mos shig
/'phags pa'i sku 'bag spyi bor bzhag
/hU~M:
yi ge 'di las 'phags pa'i sku 'byung nas :
thugs rje kun la snyoms pa'i spyan ras gzigs :
'gro ba kun la thugs rjes brtser dgongs la :
bdag gzhan dbyer med mchog gi dbang stsol cig :
oM ma Ni pad+me hU~M hrI:
kA ya a b+hi Shiny+tsa oM:
spyi bor thim /
spros bcas kyi dbang thob /
phung khams skye mched thams cad yi dam gyi lhar gyur cing sku rdo rje rnam par snang mdzad kyi ngo bor gyur /
de'i dam tshig tu rang gi lus dang gzugs kyi snang ba thams cad thugs rje chen po'i skur shes par bya ste snang ba sku'i khyer so dang ma bral bar gyis shig
/sprul sku 'grub pa'i skal pa byas pa yin no //
gsung dbang ngag la bskur ba ni /
yi ge bcu pa mgrin par bzhag
/A:
yi ge 'di las 'phags pa'i gsung 'byung bas :
rang byung rig pa'i mdangs las 'bru bcur shar :
'di nyid mthong thos dran pas sdig sgrib dag :
'phags pa'i gsung mchog 'di dang mi 'bral shog :
oM AHhU~M hrIHoM ma Ni pad+me hU~M:
wA ka a b+hi Shiny+tsa A:
mgrin par thim /
spros med kyi dbang thob /
gsung rdo rje 'od dpag med kyi ngo bor gyur /
rang gi smra brjod dang sgra ru grags pa ji snyed pa yi ge drug pa'i sgrar shes par gyis shig
/longs sku thob pa'i skal pa byas pa yin no //
chos dbang sems la bskur ba ni /
lha'i bum pa snying gar bzhag
/hrI:
thugs rje chen po'i thugs la phyogs ris med :
rnam par rgyal mchog bum pa'i dbyibs lta bu :
kun khyab yongs su 'khyil bas zlum zhing brjid :
yon tan kun rdzogs thugs kyi dbang thob shog :
oM ma Ni pad+me hU~M hrI:
tsit+ta a b+hi Shiny+tsa hU~M:
snying gar thim /
shin tu spros med kyi dbang thob /
dran rtog dbyings su thim /
thugs rdo rje mi bskyod pa'i ngo bor gyur /
deng phyin chad byams snying rje byang chub kyi sems sbyongs /
thugs rje chen po'i thugs kyis sems can kun la bu gcig pa'i ma ltar blo sbyong bar gyis shig
/chos sku thob pa'i skal pa byas pa yin no //
de nas thub pa drug gi dbang rang rang sku thogs dbang bskur bya /
hU~M:
zhe sdang drag pos gsod pa'i las byas pas :
dmyal srung 'jigs pa'i lag tu 'gro dgos na :
'phags pa chos kyi rgyal po'i skur bzhengs la :
zhe sdang dmyal ba'i sdug bsngal sbyang du gsol :
oM ma Ni pad+me hU~M hrI:
oM da ha da ha sarba na ra ka ga te he tun hU~M phaT:
'phags pa'i thugs ka nas 'od zer 'phros pas steng 'og phyogs bcu'i 'jig rten thams cad gang nas bdag dang sems can rnams kyi dmyal bar skye ba'i las dang sdug bsngal thams cad dag nas /
'phags pa'i zhal nas rigs kyi bu khyod kyi zhe sdang gi rnam par smin pa thams cad dag go :
zhes gnang ba thob par bsam pa'i mos pa mdzod /
hU~M:
ser sna 'dod pa'i gdung ba'i las byas pas :
bkres skom yi dwags gnas su skye dgos na :
'phags pa nam mkha' mdzod kyi skur bzhengs la :
ser sna 'jur bgegs las ngan sbyang du gsol :
oM ma Ni pad+me hU~M hrI:
oM pa tsa pa tsa sarba pre ta ka ga te he tun hU~M phaT:
'phags pa'i thugs ka nas 'od zer 'phros pas steng 'og phyogs bcu'i 'jig rten thams cad gang nas bdag dang sems can rnams kyi yi dwags su skye ba'i las dang sdug bsngal thams cad dag ste /
'phags pa'i zhal nas rigs kyi bu khyod kyi ser sna'i rnam par smin pa thams cad dag go :
zhes gnang ba thob par bsam pa'i mos pa mdzod /
hU~M:
las kyi mun pas bsgribs pa'i gti mug gis :
'thom pas byol song gnas su skye dgos na :
'phags pa seng ge rab brtan skur bzhengs la :
gti mug las kyi rnam smin sbyang du gsol :
oM ma Ni pad+me hU~M hrI:
oM ma tha ma tha sarba tir+Ya ka ga te he tun hU~M phaT:
'phags pa'i thugs ka nas 'od zer 'phros pas steng 'og phyogs bcu'i 'jig rten thams cad gang nas bdag dang sems can rnams kyi byol song du skye ba'i las dang sdug bsngal thams cad dag ste /
'phags pa'i zhal nas rigs kyi bu khyod kyi gti mug gi rnam par smin pa thams cad dag go :
zhes gnang ba thob par bsam pa'i mos pa mdzod /
hU~M:
'dod chags sbyor ba'i las kyi rnam smin gyis :
chags sdang mi yi gnas su skye dgos na :
'phags pa shAkya seng+ge'i skur bzhengs la :
'dod chags las kyi rnam smin sbyang du gsol :
oM ma Ni pad+me hU~M hrI:
oM Ni sha mu la tshin+d+ha tshin+d+ha hU~M phaT:
'phags pa'i thugs ka nas 'od zer 'phros pas steng 'og phyogs bcu'i 'jig rten thams cad gang nas bdag dang sems can thams cad mir skye ba'i las dang sdug bsngal thams cad dag nas /
'phags pa'i zhal nas rigs kyi bu khyod kyi 'dod chags kyi rnam par smin pa thams cad dag go :
zhes gnang ba thob par bsam pa'i mos pa mdzod /
hU~M:
phrag dog zug rngu'i las kyi rnam smin gyis :
lha min 'thab rtsod gnas su skye dgos na :
'phags pa thags bzang ris kyi skur bzhengs la :
phrag dog las kyi rnam smin sbyang du gsol :
oM ma Ni pad+me hU~M hrI:
oM sarba su kha sarba karma kle sha khaD+ga par bi dan tshin+d+ha tshin+d+ha hU~M phaT:
'phags pa'i thugs ka nas 'od zer 'phros pas steng 'og phyogs bcu'i 'jig rten thams cad gang nas bdag dang sems can thams cad lha min du skye ba'i las dang sdug bsngal thams cad dag ste /
'phags pa'i zhal nas rigs kyi bu khyod kyi phrag dog gi rnam par smin pa thams cad dag go :
zhes gnang ba thob par bsam pa'i mos pa mdzod /
hU~M:
nga rgyal khengs pa'i las kyi rnam smin gyis :
lha dbang brgya byin gnas su skye dgos na :
'phags pa lha dbang brgya byin skur bzhengs la :
nga rgyal le lo'i rnam smin sbyang du gsol :
oM ma Ni pad+me hU~M hrI:
oM sarba su kha karma kle sha khaD+ga par bi dan tshin+d+ha tshin+d+ha hU~M phaT:
'phags pa'i thugs ka nas 'od zer 'phros pas steng 'og phyogs bcu'i 'jig rten thams cad gang nas bdag dang sems can thams cad kyi lhar skye ba'i las dang sdug bsngal thams cad dag nas /
'phags pa'i zhal nas rigs kyi bu khyod kyi nga rgyal gyi rnam par smin pa thams cad dag go :
zhes gnang ba thob par bsam pa'i mos pa mdzod /
de nas lha mo bzhi yi dbang /
hU~M:
rigs kyi bu khyod byams dang snying rje dang :
dga' dang btang snyoms tshad med bzhi la spyod :
phyogs lhung med par kun la snyoms pa yi :
lam la spyad pas bdud bzhi'i 'jigs dang bral :
sgo skyong lha mo bzhi yis dbang bskur bas :
bdud bzhi'i 'jigs pa dag las grol bar shog :
dzaHhU~M baM hoHa b+hi Shiny+tsa hU~M:
tshad med bzhi la rgyun du spyod gyur cig :
gsum pa dbang gi mthar thug yid bzhin nor bu bla ma la bsten te rig pa rtsal gyi dbang bskur zhu ba'i yon du maN+Dal phul /
gsol ba gdab pa 'di'i rjes zlos /
rje btsun o rgyan pad+ma la :
rnal 'byor bdag cag mos gus bskyed :
rtse gcig gdung bas gsol ba 'debs :
ngo bo'i dbang bskur bstsal du gsol :
lan gsum /
de la dmigs pa 'di ltar du mdzod /
skad cig gis gu ru a tsar+ya'i cha byad lo brgyad lon pa'i tshul dkar la dmar ba'i mdangs chags pa :
dbu la pad zhwa rin po che'i snyan rgyan mgul rgyan dang :
phyi nang yon tan rdzogs pa'i rtags su sku la phod ka dang :
chos gos zab ber gsol ba :
phyag na theg pa chen po'i chos kyi rgyal mtshan bsgrengs nas dug gsum rtsad nas gcod pa'i rtags su rdo rje rtse lnga dang kha T+wAM rtse gsum thogs pa :
de la rtsa ba gsum gyis sprin gtibs pa ltar bskor ba lho nub rnga yab pad+ma 'od nas bar snang khengs par byon nas spyi bor thim pas gdod nas dam tshig ye shes gnyis su med par gyur pa'i mos pa mdzod la thag chod cig :
gtor ma bla ma'i sku tsaka can spyi bor bzhag la /
hU~M:
skye med dbyings nas 'gro ba'i don la dgongs :
bde gshegs kun 'dus bla ma'i sku ru byon :
skal ldan rigs kyi bu la dbang bskur bas :
rang byung rig pa rtsal gyi dbang thob shog :
oM AHbadzra gu ru pad+ma sid+d+hi hU~M hU~M hU~M:
zhes brjod smon lam stobs kyi mthus :
pad 'byung thugs rje byin rlabs rnams :
dad ldan rnams la 'bab par 'gyur :
zhes gsungs so //
de nas ngo sprad pa ni /
rigs kyi bu lus mnyam par bzhag la :
ngag smra ba bcad nas :
ye shes dang ma rig pa'i khyad par dbye bar gyis shig :
dus gsum gyi sangs rgyas thams cad rang gi rig pa ye nas ma bcos pa bde ba chen por ngo shes pas chos kyi sku mngon du gyur to :
de'i ngang las ma bcos par :
thugs rje byin rlabs 'gro ba'i don la dgongs te :
rgyu dang rkyen med par thabs dang brda'i tshul du rgya mtsho rol pa'i klong nas pad+ma 'byung gnas nga nyid skye tshul bstan no :
de ltar shAkya thub pa'i bstan pa 'di ma nub bar du rnga yab gling du sku bzhugs te :
thugs rje chen pos sprul pa phyogs bcur 'gyed do :
'gro ba gang la gang 'dul gyi brda sna tshogs ston no :
bstan pa 'di'i tha ma la nga nyid 'og min chos kyi dbyings kyi pho brang du dus gsum bde gshegs rnams kyi thugs dang dbyer med par nyi zla la zer thim pa ltar 'gyur ro :
byin rlabs kyi 'od zer rgyun chad med par 'phro zhing 'gro drug 'dren pa'i thabs la sprul pa phyogs bcur 'gyed do :
sems can ma rig pa'i lus 'di dang po ci yang ma yin pa la :
rkyen kun tu brtags pa'i ma rig pa'i 'dzin pa zhugs :
de la stong pa la rtag par bzung bas gdos bcas kyi lus blangs :
lus la 'dzin pa zhugs nas nyon mongs pa 'jol nyog tu spyod :
de'i rnam par smin pas sdug bsngal bskal pa grangs med par myong bar 'gyur ro :
pad+ma 'byung gnas bdag gi bka' bzhin du bsgrub cing rtse gcig tu gsol ba 'debs pa ni dus phyi ma'i tshe rang gi sems nyid ma bcos par rang sar bzhag pas 'dzin med rang gsal chos skur rtogs te phyir mi ldog par 'gyur ro :
mdor na chos zad sgom med kyi don la 'jog par bya :
des rab tu spros med kyi dbang bzhi pa yongs rdzogs thob /
lus ngag yid gsum dbyer med gdod ma'i mgon por gyur /
ngo bo nyid kyi sku thob pa'i skal pa can du byas pa yin no //
gnyis pa rdo rje slob dpon gyi dbang bskur zhu ba'i yon du maN+Dal phul /
gsol ba gdab pa'i rjes zlos /
byang chub rdo rjes sogs /
slob ma bsang sbyang /
stong pa'i ngang las slob ma dkyil 'khor gyi shar phyogs su rin po che'i gdan la gu ru spyan ras gzigs dkar po zhal gcig phyag bzhi pa /
phyag dang po gnyis thugs kar thal mo sbyar ba /
g.yas 'og ma shel phreng dang /
g.yon pad+ma bsnams pa /
zhi ba'i rgyan rnams kyis brgyan cing /
zhabs rdo rje'i skyil krung gis bzhugs par gyur pa'i mos pa mdzod /
rdor dril chos dung po ti gtad /
'gro ba'i sdug bsngal skyob pa'i phyir :
chos kyi 'khor lo bskor ba dang :
ji srid 'khor ba ma stongs bar :
sems can kun don bsgrub pa'i phyir :
rdo rje 'dzin pa'i dbang thob shog :
rdo rje thugs kyi dam tshig
/dril bu gsung gi dam tshig
/lha bsgom pa sku'i dam tshig ste /
dam tshig gsum dang mi 'bral ba'i sgo nas 'gro ba'i don gyis shig
/oM su pra tiSh+Tha badzra ye swA hA/
me tog gtor la mnga' gsol bar bya'o //
slob dpon nyid sangs rgyas sprul pa'i skur gnas gyur te byang chub mchog tu lung bstan par mos shig
/phyag rgya sogs mthong rgyud ltar byas la /
spyan ras gzigs kyi dkyil 'khor du :
dbang rnams yongs su rdzogs pa yis :
srid zhi ngan 'gro rnams las bton :
pad ma'i bde gshegs nyid du 'gyur :
oM sarba ta thA ga ta sid+d+hi badzra sa ma ya satwaM b+hur b+hu ba swA hA:
de ltar ngas lung bstan pa ltar de bzhin gshegs pa thams cad kyis lung ston par 'gyur ro :
zhes pas lung bstan dbugs dbyung zhing gzengs bstod /
de nas rgyal srid rin po che rnam pa bdun dang bkra shis pa'i rdzas brgyad kyis mdun brdar te mnga' gsol bar mos mdzod /
'di gnyis las byang mchod phreng skabs su 'byung ba ltar la /
mchod pa 'bul /
zhes pa /
dbang bskur ro //
zhes bsgyur /
gsum pa rjes rim la dbang rjes ni /
de ltar dbang bskur yongs su rdzogs pa thob nas dbang srog dam tshig bsrung dgos pas /
dam tshig la bsam gyis mi khyab kyang rtsa ba sku gsung thugs kyi dam tshig :
de yang lus thugs rje chen por gsal ba :
ngag yi ge bcu pa bzla ba :
yid sems can kun la snying rje tshad med pa bskyed pa'o :
yang snang ba thams cad sku'i khyer so :
grags pa thams cad gsung gi khyer so :
dran tshad thams cad thugs kyi khyer so dang ma bral bar bya'o :
khyad par lha bsgom pa yang snang stong :
sngags bzla ba yang grags stong :
ting nge 'dzin bsgom pa'ang dran stong :
mdor na chos nyid zad pa'i don la 'jog pa ni dam tshig gi mthar thug pa'o :
de lta bu'i dam tshig gi gnas las nam yang 'da' bar mi bya'o snyam pas 'di'i rjes zlos /
gtso bos ji ltar sogs /
gtang rag
/lus dbul /
dge bsngo byas la slob ma rang gnas su gtang /
tshogs la longs spyod cing lhag ma gtong ba phyin dkyil 'khor rjes chog rnams las byang ltar tshang bar gtang bas 'grub bo //
srid lam dub pa'i 'gro ba kun //
thugs rje'i stobs kyis rang grol nas //
byang chub snying por srid gsum gyi //
sa bon rtsad nas dag par shog
/tshul 'dir mnga' ris paN chen rin po ches mdzad pa'i chog khrigs dang /
rig 'dzin pad+ma phrin las kyis gter gzhung dkyus su bkod cing mtshams sbyor phran bus brgyan pa dag bzhugs kyang /
blo dman la phan par bsams nas yig cha de dag gi dgongs pa sor bzhag la brjod bde'i mtshams sbyor sogs bklags pas chog par pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bkod pa dge legs 'phel //

//
