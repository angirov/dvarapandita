@#//
'jam dpal gshin rje'i gshed kyi dkyil 'khor du dbang bskur ba'i cho ga bde chen 'dod 'jo zhes bya ba bzhugs so //
oM swasti /
khams gsum nyon mongs gshin rje'i dpung //
'joms byed 'jam dpal khrag 'thung lhar //
btud nas de yi dbang bskur gyi //
cho ga 'jug bde'i snying por spel //
'dir 'jam dpal gshin rje gshed dregs pa 'joms byed kyi dkyil 'khor du dbang bskur ba la gsum ste /
sbyor ba yo byad kyi gshom /
dngos gzhi sgrub thabs dang /
dbang gi cho ga'o //
dang po ni /
rdul tshon la brten pa'i tshe na gang du dkyil 'khor bya ba'i sa'i char bdag gi rnal 'byor sngon du 'gro bas las byang ltar gzhi bgegs la gtor ma byin /
skabs 'dir sngar ma dul ba'i sa yin na gnam sa bar gsum gyi dpyad la brtag pa dang /
sa'i bdag po la gtor ma byin nas bslangs rjes bye brag tu lto 'phye brtag pa dang /
chu sa'i sgo nas pra brtag pa sogs kyang gzhan las 'byung ba bzhin bya /
de nas rdo rje dang bcas pa'i lag g.yas pa sa la bzhag ste hrIHSh+Ti sogs bdag po'i sngags dang /
oM ha na ha na kro d+ha hU~M phaT:ces brgya rtsa sogs bzlas pa kun rdzob kyi sbyang ba dang /
chos thams cad stong pa nyid du mos pa don dam pa'i sbyang bas yongs su dag par byas la /
bkra shis pa'i sa la stegs bu gru bzhi khod snyoms pa lho dang nub bags kyis mtho zhing byang dang shar yid tsam gzhol bar brtsigs /
las sngags bzla bzhin du bdud rtsi lnga khrag chang dri bzang dang sbyar bas chag chag gdab /
de nas thig tshon gyi cho ga ni /
mtshan nyid dang ldan pa'i thig skud mchod pa dang bcas pa 'du byas bsang sbyang /
stong pa'i ngang las hU~M yig las byung ba'i rigs lnga'i gshin rje gshed yum dang bcas pa'i spyi bor oM/
mgrin par AH
snying gar hU~M/
hU~M gi 'od zer gyis ye shes pa spyan drangs /
dzaHhU~M baM hoH
chu gnyis nyer spyod kyis mchod /
bcom ldan khro bo'i rgyal po ni //
sogs kyis bstod /
de rnams zhu ba'i thig skud oM a n+yo n+ya a nu ga te /
sarba d+harmAHpa ra spa ra a nu pra biSh+TaHsarba d+harmAHa t+yan+ta a nu pra biSh+TaHsarba d+harmAHoM AHhU~M/
zhes gcig tu dril ba las kyi rdo rjer dzaHdzaHzhes gtad la /
slob dpon nub slob ma shar du gnas pas oM badzra sa ma ya sU tra ma ti kra ma hU~M/
zhes brjod cing thig thig bskor dang bcas pas mkha' la gdab cing spyod lam ma nor bar byed /
las thig dkar chal gyis sbags pa'i srad bus tshangs zur gyi thig rnams legs par btab la cha dbye ba ni /
rtsa thig bzhi zur grur bcad pas //
g.yas g.yon brgyad brgyad bcu drug gi
/dang po phyed gdab phyi ma gsil //
gnyis pa bzhir gshags gsum bzhi dor //
lnga pa dbus dor drug phyed gsil //
bdun pa bzhir byas brgyad dbus dor //
lte ba zlum skor dbus su e //
thod ra cha bran rtsibs bzhi'i sa //
cha gsum mu khyud cha bran gcig
/phyi rol mda' zur phyi ngos nas //
gnyis gsum gcig dang cha chen gcig
/zlum bskor pad+ma dur khrod dang //
rdo rje'i ra ba me yi sa //
de nas tshon sna lnga mdog rigs bsdebs pa byin rlabs bstod pa'i bar thig gi skabs bzhin las /
de rnams zhu ba las byung ba'i rin po che'i rdul phra rab tu bsam la sa bon lnga brjod pas byin gyis brlab /
dgye ba'i tshul ni /
dang po slob dpon gyis dbang ldan nas g.yas bskor gyis bri /
de nas gzhan gyis kyang ci bder bris la /
lte ba gru gsum mthing /
zla gam dmar /
mu khyud thod ra dkar /
rtsibs bzhi mthing /
rtsibs mchan phyogs mdog
/mu khyud sngo /
sgo khyams spyi dang mtshungs pa bri /
lha gnas su sku'am phyag mtshan sa bon sogs ci rigs bya'o //
bsham dngos ni dkyil 'khor gyi dbus su many+dzi'i khar bum pa chas ldan bcud kyis bkang ba sku rten tsakli gzungs rdor dang bcas pa /
g.yas su sgrub gtor dar nag gi 'phur lding can /
g.yon du gsang thod a mr-itas bkang ba'i khar me long sin+d+hu ra'i dkyil 'khor chos 'byung nyis brtsegs kyi lte bar zla dkyil gyi dbus su mUM yig sngags kyis bskor ba zur drug la dga' ba 'khyil pa dang bcas bris pa bkod /
gzhan yang ji ltar rigs par sngags byang /
bgrang phreng /
dpal chas /
phyag mtshan /
man shel /
brub khung ling+ga dang bcas pa /
phur bu /
sgrol gri sogs dang /
mchod gtor dang gter srung gi gtor ma /
mtha' skor du sman raka nyer spyod sogs 'og tu dgos pa'i yo byad thams cad tshogs par bya'o //
gnyis pa ni /
skyabs sems nas bzung bzlas pa'i bar bdag mdun bum gsum tha mi dad kyi tshul du bsgrubs rjes /
rang srog sngags kyi 'od zer gzungs thag la //
zhes sogs kyis dzapa? dmigs gsal btab nas bum pa la dmigs pa'i sger bzlas dang /
las bum du skad cig gis las gshin gsal btab la las sngags ci rigs bzlas rjes /
oM AHhU~M gis mchod yon phul /
hU~M:
dgongs shig bde gshegs sogs kyis dngos grub bskul ba nas 'od gsal du 'jug cing brtan par bya ba'i bar las byang gi dkyus bzhin dang /
spyi dang bye brag gi chos srung la gtor 'bul tshogs mchod rnams kyang skabs 'dir bya'o //
gsum pa bdag nyid 'jug pa dang slob ma la dbang bskur ba'i cho ga gnyis /
dang po ni /
dkyil 'khor pa'i thugs ka nas rang nyid zur du phye la slob dpon gyi bya ba rnams gtso bo dang slob ma'i bya ba rnams rang gi shes pas 'chad 'gyur bzhin rdzogs par blang ba'am /
yang na rang gi lus ngag yid gsum gyi 'char gzhir gyur pa'i gnyug ma'i sgo gsum po de bzhin gshegs pa thams cad kyi sku gsung thugs rdo rje dang ye nas rang bzhin gyis dbyer med pa yin pa la yin par shes pa'i tshul gyis rig pa'i me tog dor ba tsam gyis chog
/gang ltar yang /
oM/
rdo rje ye shes thob byed pa'i //
de bzhin gshegs pa thams cad kyi //
snying po'i dkyil 'khor chen po 'dir //
bdag gi slob ma 'jug par bgyi //
zhes gsol ba gdab /
gnyis pa la dkyil 'khor du 'jug pa dang dngos gnyis las /
dang po ni /
slob ma rnams yol ba'i phyir khrus byas /
bgegs bskrad /
maN+Dal phul /
oM AHhU~M gis mig dar bcing /
A khaM wI ra hU~M gis me tog gtad /
thal mo sbyar te /
gsol ba gdab pa ni /
e ma bla ma rdo rje 'dzin :
dkyil 'khor kun gyi yang dag gtso :
gsang chen dbang gi cho ga la :
bdag nyid 'jug par mdzad du gsol :
zhes lan gsum /
slob dpon gyis lan gdab pa ni /
e ma snod dang ldan pa'i bu :
dus gsum rgyal ba thams cad kyi :
gsang sngags cho ga 'di mdzad pas :
kun kyang sangs rgyas thob pa yin :
de phyir rigs kyi bu khyod kyang :
srid pa'i duHkha las skyob phyir :
gshin rje gshed po'i dbang mchog sbyin :
de nas las byang bzhin skyabs 'gro sems bskyed bya /
dug lnga dag pa ye shes lnga //
bsten cing rtag tu bdag gis spyad //
bde gshegs rigs lnga'i brtul zhugs dag
/bdag gis brtan por bzung bar bgyi //
zhes lan gsum gyis thun mong dang /
he ru ka dpal bla ma mchog
/bsten nas bsnyen cing sgrub pa dang /
sgrub chen las kyi sbyor ba rnams //
srog gi phyir yang mi gtang ngo //
zhes lan gsum gyis khyad par gyi sdom pa bzung /
dzaHhU~M baM hoH
pra we sha ya phaTaH
dkyil 'khor gyi sgo bzhi phye bar bsam la yol ba yod na skabs 'dir bsal /
oM badzra sa ma ya dzaHdzaHsa rdo rjes nang du khrid /
oM na maHte hU~M/
oM na ma mi hU~M/
oM na mo na ma hU~M/
zhes thal mo gnas gsum du rim pa bzhin sbyar bas phyag bya ste phyi 'jug go
/de nas nang 'jug gi sngon 'gro dam bzhag la /
gsang ba mi bsgrag pa'i sgo nas dam la bzhag pa ni /
hU~M:
'jam dpal gshin rje'i lha tshogs rnams :
ye nas rang byung khyod la rdzogs :
dam tshig nyams na de la sgrib :
de bas mchog tu dam srungs shig :
badzra sa ma ya hU~M:
zhes rdo rje spyi bor bzhag
/bdud rtsi dang bcas pa'i dung zhal gyi chu blud la /
hU~M:
'di ni dam tshig bdud rtsi'i chu :
dam tshig 'das na sreg par byed :
dam tshig bsrung na dngos grub ni :
rdo rje bdud rtsi'i chu 'dis 'grub :
sa ma ya a mr-ita ka ThA/
zhes dam la bzhag
/de nas nang 'jug gi dngos gzhi ye shes pa dbab pa'i slad du slob ma lus gnad drang por bsrang /
ngag rlung kha sbyor du bcing /
sems gnad slob dpon gyi thugs ka nas 'od zer 'phros phung po khams dang skye mched thams cad stong par sbyangs /
stong pa'i ngang las chu glang pad nyi dregs pa bsnol ba'i gdan gyi steng du slob ma skad cig gis 'jam dpal gshin rje'i gshed dregs pa 'joms byed sku mdog mthing nag dug chen ha la ltar gnag pa /
zhal gsum phyag drug zhabs bzhi pa /
zhal gsum g.yas dkar g.yon dmar dbus mthing ga
/phyag drug dang po gnyis kyis gri thod 'dzin pas yum la 'khyud pa /
g.yas 'og ma gnyis kyis ral gri dang 'khor lo g.yon 'og ma gnyis kyis be con dang sdigs mdzub /
zhabs bzhi g.yas bskum g.yon brkyang ba'i stabs can /
yum za byed bai tA lI gri thod 'dzin pa dang mnyam par sbyor ba /
dur khrod rol pa'i chas brgyad dpal gyi chas bcu yongs su rdzogs pa'i dbu gtsug na bya khyung 'phur zhing lding ba /
sku'i cha kun nas sprul pa'i khro tshogs 'gyed pa /
ye shes kyi me ri me dpung 'bar ba'i dbus na bzhugs pa'i skur gsal ba'i spyi bor oM dkar po /
mgrin par AHdmar po /
snying gar hU~M sngon po rnams sku gsung thugs rdo rje'i rang bzhin du bsgoms /
bla ma dkyil 'khor gyi gtso bo'i thugs ka'i sa bon las 'od zer 'phros pas 'og min chos kyi 'byung gnas la sogs sangs rgyas kyi zhing khams rgya mtsho nas 'jam dpal gshin rje gshed kyi lha tshogs dpag tu med pa kha ba bu yug 'tshubs pa ltar byon nas slob ma'i lus la thim par bsam la /
bdud rtsi lnga dang sha chen gu gul sbyar ba'i spos bsreg cing rol mo drag po dang bcas te /
oM ya mAn+ta ka ma hA shrI he ru ka badzra kro d+ha rA dza sa pa ri wA ra badzra sa ma ya dzaHA we sha ya AHhU~M hU~M dza :
zhes byin pheb pa /
tiSh+Tha badzra zhes mgo bor rdo rje rgya gram du bkod de brtan par byas pa la dur khrod chas kyis mnga' gsol ba ni /
dpal gyi rgyan chas rnams slob ma'i gnas so sor bkon tshul byas te /
hU~M:
sngon tshe dpal chen khro rgyal gyis :
bdud dpung ru dra bsgral pa'i tshe :
sku yi rgyan du byas pa ltar :
de bzhin rgyal sras khyod nyid la :
dur khrod chas brgyad dbang bskur bas :
rnam shes tshogs brgyad rang sar dag :
bde gshegs sku ru khyod gyur nas :
dregs pa tshar gcod dbang thob shog :
ces brjod /
de nas sngar gtad pa'i me tog
hU~M:
khrag 'thung gshin rje'i dkyil 'khor du :
bdag gis rig pa'i me tog 'bul :
sngon nas skyob par mdzad pa'i lha :
gang yin de yis bzhes su gsol :
pra tIts+tsha badzra ho :
zhes maN+Dal tshom bu lnga par dor bas rigs nges par byas la /
hU~M:
thugs mchog 'jam dpal gshin rje'i tshogs :
'di dang gnyis med brtan par mdzod :
pra ti gr-ih+Na i maM satwa ma hA ba la tiSh+Tha hU~M:
zhes gang du babs pa'i rigs kyi lhas mgo bor bcings par bsam /
gshin rje gshed pos deng khyod kyi //
mig 'byed par ni brtson par mdzad //
phye bas thams cad mthong 'gyur ba'i //
rdo rje'i mig ni bla na med //
oM badzra tsak+ShuHpra we sha ya phaT:
ces gdong g.yogs bsal /
hoH
dkyil 'khor bzang po 'di la ltos //
da ni dad pa rab tu skyed /
khyod ni las dang skal par ldan //
'di mthong dngos grub thob par 'gyur //
zhes phyi ltar mtshan ma rdzas kyi dkyil 'khor 'di nyid kyis mtshon te /
nang ltar rang lus rgyal ba'i dkyil 'khor du grub pa dang /
gsang ba ltar na sems nyid ye nas rnam par dag pa rang byung gi ye shes chen por grub pa'i brda dang rtags kyi sgo nas rgyas par bstan la ngo sprod do //
gnyis pa dbang dngos gzhi'i don du maN+Dal phul la /
sngon tshe bde bar gshegs rnams kyis :
rgyal sras tshogs la dbang bskur ltar :
de bzhin rdo rje 'dzin pa ches :
bdag la dbang bskur bstsal du gsol :
zhes lan gsum gyis gsol ba gdab /
slob ma dbang stegs kyi dkyil 'khor pad+ma dang nyi ma'i gdan la 'jam dpal gshin rje gshed po'i rnam pas 'khod par gyur /
slob dpon gyi thugs ka'i hU~M las 'od zer 'phros gdan gsum tshang ba'i dbang gi lha tshogs nam mkha' gang bar spyan drangs /
me tog la sogs pas mchod /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas nam mkha' gang ba'i lha rnams dang dkyil 'khor pa dbyer ma mchis pas dbang bskur bar mos la dbang bzhi'i dang po bum dbang la thun mong gi bum pa'i dbang bskur ba ni /
hU~M:
rin chen bum pa gzhal yas khang :
'jam dpal gshin rje'i lha tshogs bzhugs :
de ring khyod la dbang bskur bas :
rdo rje'i lus su 'grub par shog :
oM ya mAn+ta ka a b+hi She ka ta sa ma ya shrI hU~M:
zhes bum pa spyi bor bzhag cing bum chu blud /
ye shes lnga'i rang bzhin bum pa'i chus dbang bskur bas phung po lnga sangs rgyas rigs lngar gnas bsgyur /
nyon mongs pa'i dri ma ye shes lngar sbyangs /
dbang rtags su khrag 'thung rigs lngas dbu brgyan par bsam /
bye brag gi dbang la sku gsung thugs yon tan phrin las lnga'i dang po sku dbang ni /
dkyil 'khor gyi lha so so'i sku las gnyis pa chad de slob ma la bstims la /
hU~M:
sna tshogs sprul pas 'gro ba 'dul mdzad pa'i //
sangs rgyas kun gyi ye shes 'jam dpal dbyangs :
sgyu 'phrul phyag rgyar rol pa sku yi dbang :
deng 'dir sbyin no ye shes 'grub gyur cig :
oM a ra tsa pa na d+hI:
kA ya a b+hi Shiny+tsa hU~M:
hU~M:
gdug pa 'dul mdzad khro rgyal gshin rje'i gshed :
stong nyid shes rab yum mchog mkha' 'gro'i gtso :
sgyu 'phrul phyag rgyar rol pa sku yi dbang :
deng 'dir sbyin no ye shes 'grub gyur cig :
oM a kro te ka\u0f8e
kA ya a b+hi Shiny+tsa hU~M:
hU~M/
rnam thar gsum gzugs gshin rje kun gyi gtso //
dug gsum dbyings sgrol tshe 'chi srog gi bdag :
sgyu 'phrul\u0f8e
deng 'dir\u0f8e
a+yai ya ma du sha hU~M:
a+yai ya ma yak+sha hU~M:
a+yai ya ma rak+sha hU~M:
kA ya a b+hi Shiny+tsa hU~M:
hU~M/
bdud bzhi 'dul mdzad dregs pa kun gyi bdag
/tshad med bzhi ldan gshed chen rnam pa bzhi //
sgyu 'phrul\u0f8e
deng 'dir\u0f8e
ya ma rA dza sa do me ya sogs /
kA ya a b+hi Shiny+tsa hU~M:
hU~M/
rdzu 'phrul rkang bzhi'i ngo bo pho nya che //
phrin las bzhi mdzad sgo skyong rnam pa bzhi //
sgyu 'phrul phyag rgyar rol pa sku yi dbang :
deng 'dir byin no ye shes grub gyur cig :
dzaHhU~M baM ho :
kA ya a b+hi Shiny+tsa hU~M:
zhes tsakli rnams rim bzhin spyi bor bzhag
/gnyis pa gsung dbang ni /
ru rak+sha'i phreng ba gtad la /
hU~M/
sna tshogs rnam rtog bcom pa'i brdar //
drag po'i bgrang phreng 'di zungs la //
bcom ldan 'jam dpal khro rgyal gyi :
gsang ba'i sngags 'di dzapa? tu zlos :
oM a kro te ka ya mAn+ta ka kA la rU pa hrIHSh+Ti a pa ye ma ma kro d+hI shwa ri sarba sa ma ya hU~M phaT:
wA ka a b+hi Shiny+tsa hU~M:
slob dpon dang gtso bo'i thugs ka nas sngags kyi phreng ba thon zhal nas byung /
slob ma'i khar zhugs snying gar dwangs ma'i srog hU~M yig gi mthar g.yas skor du 'khod par mos la /
snying po /
nye snying /
sgrub sngags /
ya ma rA dza rnams kyi rjes zlos lan gsum re bya /
gsum pa thugs dbang ni /
thugs rnam par mi rtog pa'i ye shes nyid rnam pa phyag mtshan gyi tshul du byung ba slob ma'i lag tu gtad la /
hU~M:
rno myur shugs drag 'bar ba'i mtshon //
gri gug khams gsum snying nas 'dren :
khro rgyal phyag mtshan thugs kyi dbang :
de ring khyod la bdag gis sbyin :
oM ya mAn+ta ka tsit+ta a b+hi Shiny+tsa hU~M:
de bzhin du tshig rkang gnyis par /
shes rab ral gris nyon mongs gcod :
'khor los pha rol rgol ba zlog :
b+hany+dza khrag chen 'khor ba sgrol :
be con gdug pa'i dgra bgegs 'dul :
sdigs mdzub bag chags dbyings su sbyor :
zhes bsgyur bas rim bzhin bskur /
bzhi pa yon tan gyi dbang ni /
gtor snod rang byung lhun gyis grub pa'i zhing khams na gtor ma 'jam dpal gshin rje'i gshed dus dgra'i dbang po'i lha tshogs su gsal ba'i gnas gsum nas 'od zer dkar dmar mthing gsum spros slob ma'i gnas gsum du thim pas /
yon tan mi zad pa rgyan gyi 'khor lor mnga' dbang 'byor par bsam la gtor ma gnas gsum du bzhag ste /
hU~M:
gtor snod drag po chos kyi dbyings :
gtor rdzas 'jam dpal gshin rje'i gshed :
gsang gsum snang grags rig stong dbang :
bu khyod la ni bdag gis sbyin :
sgo gsum las nyon sgrib pa sbyangs :
ye shes rdo rje gsum 'grub shog :
oM ya mAn+ta ka sarba ba liM ta a b+hi Shiny+tsa hU~M:
lnga pa phrin las kyi dbang ni /
brub khung du nya bo bcas pa la gdab las bzhin dgug bstim lha dbye rnams sngon du 'gro bas slob ma lha'i nga rgyal dang ldan pa la phur bu sras mchog tu gsal ba gtad de /
hU~M:
'jam dpal khros pa khro bo'i rgyal :
bgegs 'dul sras mchog kI la ya :
btab na lha yang brlag par byed :
gnod byed tshogs la smos ci dgos :
oM ya mAn+ta ka gnod byed mA ra ya rbad :
ces brjod de tshe lung khrus lung gi dmigs pa'i 'khrul 'khor dang bcas gdab tu bcug rjes mtshon chas dum bur bsgral la ling ro bdud rtsir spar ba las byang bzhin phul bas /
lha tshogs rnams kyis dgyes pa'i rngams sgra dang bcas gsol nas slob ma la phrin las bzhi'i dngos grub stsol ba la dgyes par bsam /
de ltar phyi mtshan ma'i dkyil 'khor du bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sku rdo rje sprul sku thob pa'i skal pa can du byas pa yin no //
gnyis pa gsang dbang ni /
bla ma 'jam dpal gshin rje'i gshed yab yum gnyis su med par snyoms par zhugs /
bde ba'i sgra dang 'od zer gyis phyogs bcu'i sangs rgyas sras dang bcas pa spyan drangs /
'dod chags chen po'i mes byang chub sems su zhu ba slob dpon gyi spyi bo nas zhugs /
haM yig bde ba chen por zhu ba'i rgyun shes rab kyi dmar cha dang lhan cig pa mkha' gsang nas phyir byung ba thod pa'i bdud rtsi dang ro gcig pa lce thog tu bzhag la /
hU~M:
ji ltar sngon gyi bde gshegs kyis :
rgyal sras tshogs la dbang bskur ltar :
gnyis med byang chub sems kyi dbang :
bu khyod la ni bdag gis sbyin :
oM bo d+hi tsit+ta a b+hi Shiny+tsa hU~M:
zhes byin pa /
a ho ma hA su kha zhes myang /
byang sems mgrin pa'i nang nas je cher 'phel bas rtsa khams thams cad khyab par bsam /
de ltar kun rdzob byang chub sems kyi dkyil 'khor du gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu gsung rdo rje longs sku thob pa'i skal pa can du byas pa yin no //
gsum pa sher dbang ni /
sin+d+hu ra'i maN+Dal gzugs dang lang tsho ldan pa'i rig ma mtshan nyid dang ldan par bskyed pa dbang rten gyi don du bu la gtad par mos nas sin+d+hu ra'i maN+Dal lag tu gtad la /
lha mo dga' sbyin gnas sbyin ma :
sna tshogs gzugs can yid las skyes :
'di bsten mchog gi bde ba thob :
khyer la rtag tu mchod par gyis :
oM pra dz+nyA dz+nyA na a b+hi Shiny+tsa hU~M:
zhes brjod cing thig le dpral ba dang snying gar bya /
de las ye shes bskyed pa'i phyir slob ma bcom ldan 'das 'jam dpal gshin rje'i gshed dang yum za byed bai tA lIr gsal ba'i yab kyi gsang gnas hU~M las rdo rje nor bur oM gyis mtshan pa /
yum gyi mkha' hrIHlas pad+ma'i ze'u 'brur AHsa mtshan par bsam ste /
oM sarba ta thA ga ta ma hA a nu rA ga na badzra swa b+hA wa At+ma ko\u0f85 haM/
zhes bsrub pa dang sbyor bas yab yum snyoms par zhugs /
yas bab dang mas brtan gyis bsdus pa'i dga' bzhi'i ye shes khyad par can skyes /
so so rang rig bde stong spros pa dang bral ba'i ngang bskyangs te mnyam par bzhag go
/de ltar phyag rgya'i b+ha ga'i dkyil 'khor du shes rab ye shes kyi dbang thob /
yid kyi dri ma sbyangs /
lam pho nya'i rnal 'byor bsgom pa la dbang /
'bras bu thugs rdo rje chos sku thob pa'i skal pa can du byas pa yin no //
bzhi pa tshig dbang ni /
slob ma lus gnad drang por bsrang /
rlung rtsol med du bzhag
/sems spros pa thams cad dang bral ba'i ngang mdangs bskyang du bcug ste man shel mig gi sgor bstan la ngo sprod pa ni /
hU~M:
'di ltar 'khor 'das chos rnams kun :
thog mtha' dbus med gsal zhing stong :
smra bsam brjod pa kun las 'das :
sangs rgyas kun gyi dgongs pa 'o :
dz+nyA na badzra d+harma kA ya a b+hi Shiny+tsa hU~M:
zhes pas /
ma rtogs 'khrul pa'i blo ngo na ma dag pa 'khor ba'i chos dang dag pa mya ngan las 'das pa'i chos zhes gnyis su snang yang /
don dam par sems nyid spros pa thams cad dang bral ba'i rang bzhin 'gyur ba med pa /
thog ma dang mtha' ma dbus la sogs pa mtshan 'dzin kun las rnam par grol ba'i gsal stong zung 'jug gi stong nyid so so rang rig gi ngo bo /
smra bsam brjod pa'i yul 'das ka dag rang byung rig pa'i rtsal mdangs lhun grub ye shes lnga'i rnam rol du ma 'gags par rang shar ba ste /
'di ni sangs rgyas kun gyi dgongs nyams mthar thug pa yin pas de'i ngang bskyangs te mnyam par 'jog tu bcug
/de ltar don dam byang chub sems kyi dkyil 'khor du dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ye shes rdo rje ngo bo nyid sku thob pa'i skal pa can du byas pa yin no //
spro na skabs 'dir dbang bskur pa rnams brtan pa'i don du shis brjod kyang bya /
gang ltar yang spyi dang bye brag gi dam tshig rnams bsrung bar bsgos la /
bla ma rdo rje slob dpon gyis //
ji ltar bka' bstsal gsung byon ltar //
phyi nang sdom pa dam tshig kun //
bdag sogs rdo rje'i mched lcam gyis //
nam yang 'da' bar mi bgyid do //
zhes lan gsum gyis khas blang /
gtang rag gi maN+Dal dang /
deng nas byang chub snying po'i bar :
lus dang longs spyod dngos kun kyang :
rdo rje 'dzin la bdag 'bul gyis :
khyod kyis rjes su bzung du gsol :
zhes gsol /
dge ba'i rtsa ba byang chub tu bsngo /
tshogs la rol ba dang lhag ma gtang ba la sogs te rjes chog rnams dkyus bzhin las /
rdul tshon la brten pa'i tshe dge ba bsngo ba'i gong du /
a kA ro'i sngags kyis dkyil 'khor dbyi /
shis brjod bya /
rdul tshon rgya mtsho chen por 'bab pa'i chu bor bkur sti dang bcas te spyan drang ba rnams bya ba yin no //
zab gsang snying por dril ba man ngag gnad //
'jam dpal khrag 'thung khro bo'i dkyil 'khor cher //
skal ldan smin par byed pa'i cho ga'i khrigs //
nyung ngu'i ngag gi brjod pas gsal bar byas //
'dis thob dge bas mkha' mnyam 'gro ba kun //
'gyur bcas sgrib gnyis g.yul las rnam rgyal nas //
rang rig 'jam dpal dpa' bo'i gsang gsum dang //
dbyer med rdo rje'i go 'phang myur thob shog
/ces 'jam dpal gshin rje'i gshed dregs pa 'joms byed kyi dkyil 'khor du dbang bskur ba'i cho ga bde chen 'dod 'jo zhes bya ba 'di yang /
rigs kyi bu 'gyur med yid bzhin legs grub kyis nan tan du bskul zhing /
nye char dge slong o rgyan bsod nams kyis kyang rgyang ring mo nas bskul ba don yod par bya ba'i phyir /
rig pa 'dzin pa'i ming gis snyan pa'i snyom las pa rgan po 'gyur med rdo rjes rang lo drug cu rtsa brgyad pa chu mo sbrul gyi lo la o rgyan smin grol gling gi bsti gnas su sbyar ba bzhin rigs kyi bu sdom brtson pad+ma 'gyur med rgya mtshos yi ger spel ba dge legs su gyur cig /

//
