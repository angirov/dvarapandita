@#//
kar lugs rtsa gsum dril sgrub kyi phrin las dbang chog dang bcas pa 'chi med bdud rtsi'i chu gter zhes bya ba bzhugs so //
na mo gu ru sarba dz+nyA karma kA ya /
tshe 'od dpag med 'phags mchog thugs rje'i gter //
pad+mA ka ra dge slong tshul bzung nas //
'gro drug 'dren mdzad rgyal dbang karma pa //
gangs can skye dgu'i mgon la gus pas 'dud //
de nyid rtsa gsum kun 'dus chen po ru //
sgrub pa'i thabs tshul gong ma'i gsung rab las /
khyer bde snying por bsdus te 'dir 'god na //
gnang ba'i skabs stsol sgo gsum byin gyis rlobs //
de'ang mtshungs med rdo rje dbyangs can tshe dpag med du sgrub pa rdzun spangs par grags pa rtsa gsum dril sgrub rgyud sde bzhi'i gdams pa gcig tu dril ba'i man ngag nyams su bstar ba la bzhi /
sbyor ba yo byad kyi gshom /
dngos gzhi bdag mdun sgrub pa /
smin byed slob ma rjes 'dzin /
mjug chog lam gyi rim pa'o //
dang po ni /
stegs bu dar ras bzang pos g.yogs pa'i dbus su 'bras sam 'bru dkar gyis g.yung drung ris bris pa'i steng 'phrul stegs la /
rin po che'i snod du tshe gtor mar zan dkar mngar chang dang sbyar ba las gdan pad+ma 'dab brgyad kyi steng du zla gam bcad kha mdun bstan gyi lte bar bum gzugs mdzes pa'i khar rdo rje dang nyi zla nor bus spras shing mthar tshe ril mang pos lud pa ltar bskor ba la sku tsaka yod na btsugs te bzhag
/thod pa mtshan ldan chang dang mngar gsum dam rdzas sbyar bas bkang pa g.yon du bzhag
/bsnyen sgrub la de kas 'thus kyang dbang gi skabs su g.yas su rnam rgyal bum pa bcud ldan rgyan mgul chings dmar pos spras pa /
rgyab ngos su ri rab la phur chung btab pa'i gzugs dang /
'khor lo pad+ma rdo rje gsum so so ba'i tsaka li /
sin+d+hu ra rnams bkod /
mdun ngos su 'bul gtor zlum po dbus su che ba gcig
/g.yas g.yon du chung ba gnyis /
bdud rtsi'i snod /
phyi mchod phreng du bsham /
las bum dang sngon 'gro dkar gtor sogs 'du bya'o //
gnyis pa la gnyis /
bdag bskyed tshe sgrub bzlas pa /
mdun bskyed dbang bzhi len pa dang 'brel ba'o //
dang po ni /
sngon gtor bran la /
oM badzra kro d+ha ha ya grI ba hu lu hu lu hU~M phaT/
ces pas bsang /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
zhes pas sbyang /
stong pa'i ngang las oM las rin po che'i snod yangs shing rgya che ba'i nang du oM AHhU~M 'od du zhu ba las byung ba'i gtor ma dwangs shing thogs pa med pa zag pa med pa'i bde ba khyad par can bskyed pa nam mkha' dang mnyam pa rnams su gyur /
oM AHhU~M/
zhes lan gsum gyis byin gyis brlab /
b+hU mi pa ti sa pa ri bA ra a kA ro mu khaM sarba d+harmA NAM A d+ya nut+pan+na twA ta oM AHhU~M phaT swA hA/
zhes pa lan gsum /
sa bdag lha klu sde brgyad sogs //
gtor ma dam pa 'di bzhes la //
bdag gi sgrub pa ma tshar bar /
khyed la bdag ni gnas g.yar gyis //
ci bde bar ni sbyin par mdzod //
hrIH
gsang ba bla med dkyil 'khor 'dir //
sgrub 'os lha ni ma gtogs pa //
tshe la bar du gcod pa'i bgegs //
log par 'dren pa bgegs kyi tshogs //
bar chad 'byung po thams cad kun //
'di ru ma 'dug gzhan du dengs //
b+hU mi pa ti sa pa ri bA ra gats+tsha /
zhes sngon 'gro gtor ma phyir dor la hU~M bzhi drag sngags sogs kyis bgegs bskrad /
hU~M/
rang nyid lhar gsal thugs ka nas //
'od zer rnam lnga phyogs bcur 'phros //
phyi ni rdo rje'i rwa gur la //
nang ni gzhal yas khang du gyur //
dug gsum gnas pa'i skabs med cing //
chu yang zag par mi 'gyur la //
rlung gi ser bu mi thar na //
bgegs kyis gnod par ga la nus /
oM AHhU~M gu ru d+he ba d+hA ki nI badzra kro d+ha rak+Sha rak+Sha hU~M phaT/
ces mtshams bcad /
skyabs sems ni kar lugs kyi drug skor ma sogs byas kyang chog la khyer bder /
na mo /
bla ma bde gshegs 'dus pa'i sku //
dkon mchog gsum gyi rang bzhin la //
bdag dang 'gro ba sems can rnams //
byang chub bar du skyabs su mchi //
lan gsum /
sems bskyed 'gro ba kun don du //
bla ma sangs rgyas bsgrubs nas ni //
gang la gang 'dul phrin las kyis //
'gro ba bsgral bar dam bca 'o //
zhes lan gsum /
bskyed bzlas ni /
swa b+hA bas sbyang /
chos thams cad mi dmigs pa stong pa'i ngang las hU~M zhes pa'i sgras hU~M sngo dmar gyis phyogs thams cad khyab pas sngon po las rdo rje'i rwa gur /
dmar po las me lce'i phreng ba 'phro ba'o //
de nas b+h+rU~M gyi sgras gzhal yas khang mtshan nyid yongs su rdzogs pa /
de'i dbus su rma byas btegs pa'i rin po che'i khrir pad+ma dang zla ba'i steng du rang gi rnam shes dag pa hrIHrnam bcad dang bcas pa 'od 'bar ba stan la khab btsugs pa lta bu yongs su gyur pa las tshe dpag med sku mdog dmar po zhal gsum phyag drug rtsa zhal dmar po chags pa'i nyams can /
g.yas zhal dkar po zhi ba /
g.yon zhal nag po khros pa /
zhi zhal gnyis spyan gnyis gnyis dang ldan pa /
khro zhal spyan gsum dang ldan pa'o //
dbu skra gnag la snum pa thor tshugs su mdzad cing rin po che sna tshogs kyis brgyan pa /
dar gyi stod g.yogs dang ldan pa /
phyag dang po gnyis dpag bsam shing gis brgyan pa'i bum pa 'dzin pa /
bar pa gnyis gri gug dang thod pa bdud rtsis gang ba /
tha ma gnyis pad+ma dmar po'i phreng ba dang de'i sdong bu 'dzin pa /
rdo rje'i skyil krung gis bzhugs pa mtshan dpe 'bar ba'o //
de ltar gsal ba'i thugs ka nas sngags phreng thon /
zhal nas byung ba'i sngags las 'od dmar po 'phros /
rtag pa dam pa'i byin rlabs thams cad bsdus sngags phreng la thim /
slar rang gi zhal du zhugs thugs ka'i hrIHla thim par gyur /
snyam du bsgoms te /
oM AHhU~M badzra gu ru pad+ma rA gA k+Sho b+h+ya badzra sa mA dzaHbadzra A yu She hU~M b+h+rU~M nr-i dzaHtshe bsod rgyas dbang du gyur cig
/sid+d+hi pha la hU~M AH
zhes brgya stong sogs ci nus bzla'o //
gnyis pa ni /
rta sngags kyis bsang /
swa b+hA bas sbyang /
mdun gyi bum pa dang ka pA la rnams mi dmigs pa stong pa'i ngang las hU~M zhes pa'i sgras hU~M sngo dmar gyis phyogs thams cad khyab pas sogs bdag bskyed ltar la /
mtshan dpe 'bar ba'o //
slar bdag mdun gnyis kyi thugs kar pad+ma dmar po 'dab ma brgyad pa'i lte bar zla ba'i dkyil 'khor gyen du langs pa'i dbus su hrIHyig mes bris pa ltar dmar gsal du gnas pa la bdag nyid kyi thugs ka'i hrIHlas sngags phreng byung /
kha nas thon /
rtag pa dam pa'i byin rlabs dang 'gro ba'i tshe bsod bsdus /
mdun bskyed kyi zhal du zhugs thugs kar 'khor /
yang zhal nas thon /
rang gi zhal du zhugs thugs kar 'khor bas tshe dang bsod nams thams cad rgyas par gyur snyam du bsams la sngags gong bzhin bzla /
gtor ma 'bul ba ni /
byin rlabs sngon gtor ltar byas la /
oM/
rtsa ba gsum gyi lha tshogs la //
dam rdzas rgyan gyi gtor ma bshams //
ba liM gtor ma'i mchod pa 'bul //
'chi med tshe yi dngos grub stsol //
oM AHhU~M badzra gu ru rA gAk+Sho b+h+ya badzra i daM ba liM ta kha kha khA hi khA hi /
btags pa lan gsum dang /
mchod sbyin gtor ma 'di bzhes la //
sogs kyis phrin las bcol /
de nas mchod bstod ni /
rtsa ba'i dngos bstan nyer spyod dang bdud rtsi tsam yin yang phyis kyi phyag bzhes ltar na /
bsang sbyang /
stong pa'i ngang las oM yig las //
rin chen snod kyi nang du ni //
hU~M las byung ba'i mchod yon dang //
me tog bdug spos snang gsal dang //
dri chab zhal zas rol mo sogs //
phyi nang gsang ba'i mchod rdzas ni //
bsam yas nam mkha' gang bar gyur /
oM badzra ar+g+haM nas 
shab+da pany+tsa a mr-ita ma tang+gi AHhU~M/
zhes sngags rgyas byin brlabs nas /
phyi mchod ni /
bla ma yi dam chos skyong la //
lha rdzas phyi mchod 'bul ba ni //
me tog spos dang mar me dri //
zhal zas sil snyan yid 'ong rnams //
spyan shangs thugs ka sku lus dang //
zhal dang snyan du mchod par 'bul //
gu ru d+he ba d+hA ki nI d+harma pA la sa pa ri bA ra puSh+pe d+hU pe A lo ke gan+d+he nai bi d+ya shab+da AHhU~M swA hA/
nang mchod ni /
bla ma yi dam chos skyong la //
rang byung nang mchod 'bul ba ni //
bdud rtsi lnga dang sha lnga dang //
dam tshig rdzas mchog ma da na //
dug gsum dug lnga dag pa'i rdzas //
nang gi mchod pa ma lus 'bul //
gnyis su med par bzhes su gsol /
gu ru d+he ba d+hA ki nI d+harma pA la sarba pany+tsa a mr-ita la khA hi /
gsang mchod ni /
bla ma yi dam chos skyong la //
gnyis med gsang mchod 'bul ba ni //
yab yum gnyis med mkha' gsang las //
byang sems dkar dmar bde ba'i mchog
/bde ba'i ro mnyam mchod par 'bul //
sku lus rgyas phyir bzhes su gsol /
gu ru d+he ba d+hA ki nI d+harma pA la sa pa ri bA ra matang+gi AHhU~M swA hA/
bstod pa ni /
bcom ldan pad+ma tshe dpag med //
rang byung rol pa'i rdo rje ste //
dpa' bo rnal 'byor mar bcas rol //
rdo rje dbyangs can bzang por bstod //
mtshan dpe'i gzi 'od rab tu 'bar ba'i sku
/yan lag drug cu'i chos rab sgrog pa'i gsung //
ji lta ji snyed ma lus mkhyen pa'i thugs //
tshe dbang 'od dpag med la phyag 'tshal bstod //
de nas sgrub pa'i dngos gzhi ting nge 'dzin gyi dbang bzhi len pa ni /
mdun bskyed kyi bum pa dang bdud rtsi lhag pa'i lha yab yum du gsal ba de las ye shes kyi sku mar me gcig las gnyis mched kyi tshul du byon nas rang gi spyi bor zhugs te rang 'od kyi yum dang 'khyud pa'i yab yum gyi spyi gtsug nas bdud rtsi dang 'dres pa'i 'od zer dkar po byung /
rang gi spyi bor thim /
smin mtshams yan gang /
mgrin pa nas bdud rtsi 'od zer dmar po byung /
mgrin par thim pas de yan gang /
thugs ka nas bdud rtsi 'od zer sngon po byung /
snying gar thim pas de yan gang /
lte ba nas 'od zer bdud rtsi ser po byung /
lte bar thim rkang mthil yan chad 'od kyis gang bas lus dag pa sku rdo rje la mnyam par gzhag bzhin /
oM AHhU~M badzra gu ru rA gAk+Sho b+h+ya badzra kA ya wAk+tsit+ta dz+nyA na a b+hi Shiny+tsa hU~M/
ces bzlas pa byed pa bum dbang ngo //
yang rang lus lhag pa'i lha'i stong ra'i nang du rtsa gsum steng 'og tu ldan pa 'khor lo 'khor phran dang bcas pa rab tu gsal ba'i ba spu'i bar nyi 'od ltar gsal la dwangs pa'i spyi bor tshe dpag med yab yum sbyor mtshams nas bdud rtsi dang 'od zer 'dres pa byung /
de la rtag pa dam pa'i byin rlabs thams cad bsdus nas rang gi tshangs bug nas zhugs spyi bo mgrin pa snying ga lte ba rkang mthil gyi bar gang bas ngag dag pa gsung rdo rje la mnyam par gzhag bzhin sogs sngags gong ltar bzla ba ni gsang dbang ngo //
de nas spyi bo'i lhag pa'i lhas rang la yum gnang ba dang bde ba chen po'i rjes chags byas pa la brten nas 'khor lo'i dbus kyi byang chub kyi sems zhu /
yum mkhar babs pas bde ba chen po g.yo med du byas pas sems dag pa thugs rdo rje la mnyam par bzhag bzhin sngags snga ma ltar bzla ba sher dbang ngo //
rang nyid lhag pa'i lhar gsal bas //
skye med 'chi ba bral ba la //
spros na spros med gzi brjid can //
bsdus na bdag dang gzhan ma dmigs //
gnyis spang dbyer med lu gu rgyud //
brtan cing mi 'gyur chos kyi dbyings //
ces brjod pas rang lus 'od du zhu /
gser gyi rdo rje rtse lnga pa lus tshad dang ldan pa gcig tu gyur /
de'i lte bar hrIHdmar po /
de'i mthar rang gi ming rgya skyegs kyis bris pa ltar bsams nas mnyam par bzhag pas sgo gsum dag pa sku gsum mngon du byas par mos te sngags bzla ba ni dbang bzhi pa'o //
dbang mi bskur ba bsnyen sgrub rkyang pa'i skabs rjes chog gsham du bshad pa ltar 'dir sbyar bas grub bo //
gsum pa slob ma rjes su bzung na /
sngon 'gro nas ting nge 'dzin gyi dbang blang ba yan grub pa dang /
las bum bsang sbyang /
stong pa'i ngang las /
las bum gyi nang du pad nyi la hrIHlas rta mgrin dmar po zhal gcig phyag gnyis pa g.yas dbyug to nam mkhar phyar zhing g.yon sdigs mdzub mdzad pa /
khro bo'i chas thams cad dang ldan pa'i thugs kar nyi steng hrIH'i mthar sngags kyis bskor bar gyur /
oM badzra kro d+ha ha ya grI ba hu lu hu lu hU~M phaT/
ces brgya rtsa bzlas la /
khro bo khyed kyis bgegs bzlog par mdzod cig
/rta mgrin 'od du zhu ba bum pa'i chur gyur /
ces bsgoms la /
slob ma rnams khrus nas dbyung /
bgegs gtor spyi ltar btang /
phrin las sngon 'gro ltar bka' bsgo zhing mtshams bcad /
sems bskyed gsal btab la /
de la 'dir bcom ldan 'das mgon po tshe dpag med pa dang 'phags mchog thugs rje chen po dpal ye shes kyi mgon po ste rtsa ba gsum po sku'i rnam pa gcig tu dril zhing rang 'od kyi yum ye shes mkha' 'gro'ang shugs la rdzogs pa /
ngo bo gu ru pad+ma 'byung gnas dang dpal ldan karma pa dbyer med pa'i sgrub thabs /
gtso bo sngags bla med du gtogs shing rgyud sde gzhan rnams kyang zhar byung du tshang ba /
gnas skabs tshe'i bar chad sel zhing 'chi med kyi rig 'dzin grub pas las bzhi grub pa brgyad sogs thun mong dang mthar thug phyag rgya chen po mchog gi dngos grub myur du 'grub pa'i gdams pa khyad par can 'di ni /
gangs can mgon po spyan ras gzigs nyid mchog gi sprul pa'i sku'i rnam par rol pas gdul bya'i dpal du rim par byon pa rgyal dbang thams cad mkhyen pa karma pa zhes sangs rgyas kun gyi phrin las sgrub pa la 'gran pa'i zla dang bral ba'i mtshan snyan srid pa gsum na yongs su grags pa'i sku phreng gsum pa /
kun mkhyen rang byung rdo rje nyid thugs gnyis su med pa'i ye shes kyi ngang du mnyam par gzhag pa na /
nyid rgyal ba rgya mtsho'i bdag nyid las gzhan du ma yin pa mngon du gyur nas sgrub thabs 'di mdzad la /
drang don tsam du slob dpon chen po pad+ma 'byung gnas kyis ye shes mkha' 'gro mtsho rgyal ma la gsungs /
des rje nyid la gnang bar yang grags /
rje brgyad pa mi bskyod rdo rjes 'di la nyams bzhes gnang ba'i skabs dag pa'i gzigs snang du ma shar nas snga ma las rgyas pa'i dbang dang sgrub thabs rdzogs rim dang bcas pa mdzad /
rje dgu pa dbang phyug rdo rjes snga 'gyur gyi lugs las kha skong gnang ba'i phrin las dbang chog bcas gsal rgyas su mdzad pa'i phyag bzhes ltar bsgrub pa yin zhing /
phyis sprul pa'i gter chen chos rje gling pa 'dzam gling rdo rje'i zab gter las byon pa'i rtsa gsum dril sgrub kyang lha sngags mtshungs shing byin rlabs chu bo gcig 'dres su gyur pa yin la /
'di'i dbang thob na rgyud sde bzhi ka'i bla ma yi dam mkha' 'gro chos skyong kun 'dus kyi dbang dang bka' gtad thob pa'i go chod pas /
rang gis kyang rgyud sde bzhi ka'i sgo nas gang la gang 'tshams kyi rjes 'dzin bya chog pa rgyal dbang mi bskyod rdo rjes zhal gyis bzhes pa ste /
de lta bu'i byin rlabs chen po dang ldan pa'i dbang bskur bgyi ba la sogs kyis mtshams sbyar nas maN+Dal 'bul du gzhug
/phyag snyims pa me tog dang bcas te thal mo sbyor la gsol ba 'debs pa 'di'i rjes zlos /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
gtso bos bdag la bka' drin stsol //
lan gsum /
theg pa thams cad kyi 'jug sgo skyabs 'gro sems bskyed bya ba la 'dun pa 'di bzhin du mdzod /
ji srid snying po byang chub bar //
sangs rgyas la ni bdag skyabs mchi //
dam pa'i chos la bdag skyabs mchi //
dge 'dun la ni bdag skyabs mchi //
lan gsum /
mkha' mnyam gyi sems can thams cad rang gi pha ma drin can sha stag yin pas de thams cad 'khor ba sdug bsngal gyi rgya mtsho las bsgral te bde ba dam pa la 'god pa'i don du dus gsum gyi sangs rgyas dang byang chub sems dpa' thams cad kyis smon pa dang 'jug pa'i bdag nyid can gyi bla na med pa'i byang chub tu thugs bskyed par mdzad pa de bzhin du bdag gis kyang sems bskyed snyam pas rjes zlos mdzod /
lus can rnams kyi byang chub phyir //
yang dag byang chub sems bskyed nas //
sems can kun la sman 'gyur phyir //
bzang po'i spyod pa spyad par bgyi //
lan gsum /
rgyud rnam par dag par bya ba'i slad du bla ma lhag pa'i lha rgyal ba sras dang bcas pa'i spyan sngar rgyun bshags yan lag lnga pa tshul bzhin bya ba'i 'dun pas 'di'i rjes zlos /
dkon mchog gsum la bdag skyabs mchi //
sogs /
de nas dbang gi gzhi rten bsgrub pa'i phyir sems rtse gcig pas dmigs pa 'di bzhin du mdzod /
las sngags dang las chus bsang /
swa b+hA bas sbyang /
slob ma mi dmigs pa stong pa'i ngang las hU~M zhes pa'i sgras hU~M sngo dmar gyis phyogs khyab pas sngon po las rdo rje'i rwa gur /
sogs gong gsal mngon rtogs ltar la /
khyed rang rnams kyi rnam shes dag pa hrIHzhes bsgyur nas /
mtshan dpe 'bar ba'o /
bar brjod /
de'i spyi bor oM mgrin par AHthugs kar hU~M gis mtshan par sgoms /
oM AHhU~M/
zhes dri'i chus reg
/de nas khyed rang dbang len pa po rnams bcom ldan 'das tshe dpag med du bsgoms nas /
da gang las dbang blang ba'i yul gsal gdab pa ni /
mdun gyi dkyil 'khor bum pa bdud rtsi rnams kyang rdo rje'i rwa gur me lce'i phreng ba dang bcas pa'i dbus su gzhal yas khang mtshan nyid yongs su rdzogs pa'i lte bar rma byas btegs pa'i rin po che'i khrir pad+ma dang zla ba'i steng du tshe dpag med sku mdog dmar po sogs nas /
mtshan dpe 'bar ba'o //
de'i pang du yum rdo rje rnal 'byor ma sku mdog dmar mo gcer bu skra grol zhing lang tsho phun sum tshogs pa zhal gcig phyag gnyis gri gug dang thod pa 'dzin pa'i phyag gis bcom ldan 'das la 'khyud cing pad+ma'i skyil krung gis mchog tu bde ba chen pos snyoms par zhugs pa zhig tu sgoms shig
/de nas tshe 'gugs shing ye shes kyi byin rlabs bsdu ba'i slad du dmigs pa 'di ltar du mdzod /
rnam rgyal bum pa'i dbus su rtsa ba gsum yab yum la steng shar lho nub byang du rgyal ba rigs lnga'i ngo bo tshe dpag med 'khor zhi rgyas dbang drag rang rigs kyi lha mo rang rang gi phyag mtshan dang khyad par tshe dar tshe bum rang mdog 'dzin pa rnams kyis 'khor 'das kyi tshe bcud phyi 'byung ba lnga /
nang sha khrag drod dbugs sems /
gsang ba ye shes lnga'i ngo bor bkug ste rang rang dang tshe bum bdud rtsi dang bcas par yang thim par sgoms shig
/mda' dar g.yab la /
oM/
tshe dpag med dang rtsa ba gsum //
phyogs bcu'i zhing nas tshe skyobs shig
/o rgyan pad+ma la sogs pa'i //
bka' brgyud bla mas tshe khug cig
/mtsho rgyal ma yis srog skyed cig
/tshe dpag med la sogs pa yi //
yi dam lha yis tshe khug cig
/khro bo rnams kyis srog skyed cig
/rdo rje phag mo la sogs pa //
ma dang mkha' 'gros tshe khug cig
/lha mo rnams kyis srog skyed cig
/ma hA kA la la sogs pa //
chos skyong rnams kyis tshe khug cig
/yul lha rnams kyis srog skyed cig
/shar phyogs dri za'i lag nas tshe khug cig
/lho phyogs gshin rje'i lag nas tshe khug cig
/nub phyogs chu lha'i lag nas tshe khug cig
/byang phyogs gnod sbyin lag nas tshe khug cig
/shar lho me lha'i lag nas tshe khug cig
/lho nub srin po'i lag nas tshe khug cig
/nub byang rlung lha'i lag nas tshe khug cig
/byang shar bgegs kyi lag nas tshe khug cig
/'og phyogs sa bdag lag nas tshe khug cig
/steng phyogs lha yi lag nas tshe khug cig
/lha srin sde brgyad lag nas tshe khug cig
/nyi zla gza' skar lag nas tshe khug cig
/dam sri 'byung po'i lag nas tshe khug cig
/chos skyong gter bdag lag nas tshe khug cig
/bka' nyan las byed lag nas tshe khug cig
/tshe la dbang byed lag nas tshe khug cig
/khams gsum srid gsum lag nas tshe khug cig
/khug cig khug cig 'chi med tshe khug cig
/nam mkha'i klong dang ri klung gangs dkar rtse //
ri rab ngos dang nags ri rgya mtsho'i 'gram //
skam gsher dur khrod gnyan sa grong bar gseb //
de sogs snod bcud gang du tshe shor na //
sprul pa'i pho nya phyag brnyan sna tshogs kyis //
tshe nyams rnams kyi tshe yang da khug cig
/dbugs nyams rnams kyi dbugs kyang da khug cig
/g.yang nyams rnams kyi g.yang yang da khug cig
/dpal nyams rnams kyi dpal yang da skyed cig
/byin chen rnams kyis byin chen da phob cig
/dbang chen rnams kyis dbang mchog da skur cig
/oM AHhU~M badzra gu ru pad+ma rA gAk+Sho b+h+ya badzra sa mA dzaHhU~M b+h+rU~M nr-i dzaHoM tshe b+h+rU~M yu b+h+rU~M yu tshe b+h+rU~M A yur+dz+nyA na yu tshe b+h+rU~M tshe bsod rgyas dbang du gyur cig sid+d+hi pha la hU~M AH
de rnams kyis sbyor ba sngon 'gro'i chos rnams grub nas dngos gzhi dbang bskur zhu ba'i don du gsol 'debs rjes zlos /
dus gsum sangs rgyas thams cad dang //
lhag pa'i lha yi ngo bo nyid //
dpal ldan bla ma'i bka' drin gyis //
bdag la dbang bskur bstsal du gsol //
lan gsum /
dbang gi dngos gzhi la thog mar bum dbang gi don du mdun bskyed kyi bum pa dang bdud rtsi lhag pa'i lha yab yum du gsal ba de mar me gcig las gnyis mched kyi tshul du byas nas khyed rang gi spyi bor bzhugs pa'i /
yab yum gyi spyi gtsug nas bdud rtsi dang 'od zer 'dres pa dkar po byung /
rang gi spyi bor thim smin mtshams yan gang bas bum dbang gi bum dbang thob /
mgrin pa nas bdud rtsi 'od zer dang 'dres pa dmar po byung /
rang gi mgrin par thim zhing gang bas bum dbang gi gsang dbang thob /
snying ga nas bdud rtsi dang 'od zer 'dres pa sngon po byung nas /
rang gi snying gar thim zhing gang bas bum dbang gi shes rab ye shes thob /
lte ba nas bdud rtsi dang 'od zer 'dres pa ser po byung /
lte bar thim zhing gang bas bum dbang gi dbang bzhi pa thob cing mdor na rang gi lus kyi gnas rkang mthil gyi bar gang bas lus dag pa sku rdo rje la mnyam par zhog
/oM AHhU~M gu ru pad+ma rA gAk+Sho b+h+ya badzra kA ya wA k+tsit+ta dz+nyA na a b+hi Shiny+tsa hU~M/
de brtan par bya ba'i phyir du bum pa'i bdud rtsis spyi bor dbang bskur bar mos shig
/oM/
bkra shis tshe yi bum pa 'di //
sangs rgyas kun gyi sku yi dbang //
skal ldan bu la bskur bar bya //
lus 'chi med rdo rje'i dbang thob shog
/oM a b+hi Shiny+tsa oM/
zhes rnam bum mgor bzhag la bum chu sbyin /
lus thams cad bdud rtsis gang nad gdon sdig sgrib thams cad dag rtsa dag pa lus shel ltar gsal ba'i spyi bor 'od dpag med sprul sku'i rnam pas dbu brgyan pa ni bum dbang ngo //
zhes ngo sprad /
des bum dbang gi nang gses la dbang bzhir phye ba'i cha shas yongs rdzogs dang bcas pa thob pa yin /
yang gsang dbang gi don du rang lus lhag pa'i lha stong ra'i nang rtsa gsum steng 'og tu ldan pa 'khor lo 'khor phran dang bcas pa rab tu gsal ba mdor na ba spu'i bar nyi 'od ltar gsal dwangs su sgoms /
spyi bo'i tshe dpag med yab yum gyi sbyor mtshams nas bdud rtsi dang 'od zer 'dres pa byung /
de la rtag pa dam pa'i byin rlabs thams cad bsdus nas rang gi tshangs bug tu zhugs /
smin mtshams yan gang bas gsang dbang gi bum dbang /
mgrin pa yan gang bas gsang dbang gi gsang dbang /
snying ga yan gang bas gsang dbang gi shes rab ye shes /
lte ba nas rkang mthil gyi bar dang rtsa phran ma lus pa bdud rtsis mer gyis gang zhing ngag dag pa gsung rdo rje la mnyam par gzhag pa gsang dbang gi dbang bzhi pa yin no //
sngags sngar ltar brjod /
mtha' rten bzlas lung gi slad du dmigs pa 'di bzhin mdzod /
bla ma tshe dpag med yab yum du gsal ba'i thugs ka nas sngags phreng 'phros /
zhal nas thon khyed rang gi zhal du zhugs thugs kar 'khor bar mos la sngags 'di'i rjes zlos mdzod /
phreng ba sbrel la bsnyen sngags lan gsum brjod /
khyed rang rnams kyis me tog gi phreng ba re 'bul bar mos la rjes zlos /
bcom ldan bdag gis bzung lags kyis //
bdag la 'go bar mdzad du gsol //
lan gsum /
de nyid sngags kyi phreng bar byas te spyi bor slar bcings par mos shig
/bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal du gsol //
phrin las rdzogs par mdzad du gsol //
ces brjod la me tog mgor bzhag
/thod pa'i bdud rtsi thogs la /
AH
bkra shis tshe yi thod rdzas 'di //
sangs rgyas kun gyi gsung gi dbang //
skal ldan bu la bskur bar bya //
ngag gsung dbyangs chos sgra'i dbang thob shog
/thod pa mgrin par bzhag
/bdud rtsi sbyin la /
oM a b+hi Shiny+tsa AH
rigs lnga yab yum rtsa ba gsum dang bcas pa dbyer med pa'i bdud rtsi byang sems dkar dmar gyis rtsa 'khor thams cad gang /
nad gdon sdig sgrib thams cad dang khyad par rlung dag pa ngag sngags kyi ngo bor byin gyis brlabs te spyi bor 'od dpag med longs skus dbu brgyan pa ni gsang dbang ngo //
des gsang dbang gi nang gses la dbang bzhir phye ba'i cha shas yongs rdzogs dang bcas pa thob pa yin /
de nas shes rab ye shes kyi don du spyi bo'i lhag pa'i lhas khyed rang la yum gnang bar mos te de dang bde ba chen po'i rjes chags byas pa la brten nas 'khor lo'i dbus kyi bde ba chen po rnams zhu /
yum gyi mkhar babs pas bde ba chen po g.yo med du byas shing sbyor mtshams nas 'od zer dmar po phyogs bcur 'phros pas shes rab ye shes kyi bum dbang thob /
'od des brtan g.yo thams cad la khyab pas snod bcud bkrag mdangs mtshar sdug 'od dang gzi brjid ldan par gyur pas shes rab ye shes kyi gsang dbang thob /
de lta bu'i snod bcud kyi bkrag mdangs bcud dang bcas pa thams cad bsdus rang gi lus kyi cha thams cad du sib kyis thim pas shes rab ye shes kyi dbang thob /
des rang nyid kyi tshe bsod bkrag mdangs gzi brjid lang tsho phun sum tshogs par gyur cing sems dag pa thugs rdo rje la mnyam par gzhag pa ni shes rab ye shes kyi dbang bzhi pa yin no //
sngags brjod /
de brtan par bya ba'i slad du tshe 'brang lhar gsal bas dbang bskur bar mos shig
/hU~M/
bkra shis tshe yi gtor ma 'di //
sangs rgyas kun gyi thugs kyi dbang //
skal ldan bu la bskur bar bya //
thugs chos nyid don gyi dbang thob shog
/gtor ma snying gar bzhag
/tshe ril sbyin /
oM a b+hi Shiny+tsa hU~M/
gtor ma tshe ril tshe dpag med du gsal ba khyed rang gi spyi bor thim pas nad gdon sdig sgrib thams cad dang khyad par thig le dag pa yid bde ba chen po brjod med du myong spyi bor chos sku 'od dpag tu med pas dbur brgyan pa ni shes rab ye shes kyi dbang ngo //
snying gar sin+d+hu ra byugs pa yum mtshon no //
des ni shes rab ye shes kyi dbang gi nang gses la dbang bzhir phye ba'i cha shas yongs rdzogs dang bcas pa thob pa yin no //
de nas dbang bzhi pa ni /
skye med 'chi ba bral ba la //
spros na spros med gzi brjid can //
bsdus na bdag dang gzhan ma dmigs //
gnyis spang dbyer med lu gu rgyud //
brtan cing mi 'gyur chos kyi dbyings //
zhes brjod pas rang nyid lhar gsal ba 'od du zhu gser gyi rdo rje rtse lnga pa lus tshad dang ldan pa gyen du langs pa gcig tu bsgom pa bzhi pa'i bum dbang /
de'i lte bar hrIHdmar po bsgom pa bzhi pa'i gsang dbang /
de'i mthar rang gi ming yig mgo phyir bstan mtshal lam rgya skyegs kyis bris pa ltar bsams la mnyam par gzhag pas bzhi pa'i shes rab ye shes kyi dbang thob /
sgo gsum dag sku gsum mngon du byas pa la mnyam par gzhag pas bzhi pa'i bzhi pa thob pa'o //
de nas tshe'i rten phur 'debs pa la dmigs pa 'di ltar du mdzod /
slar snyoms 'jug gi bde ba la sems gtad pas spyi bo nas dkar cha byang sems kyi rgyun babs nas lte ba'i 'khor lo tsam du sleb pa dang yum 'od dmar por zhu /
rdo rje'i lam nas byung /
lte 'og sor bzhir thig le dmar po gcig tu gyur pas dbu ma'i mar sna bkag pa'i tshul du gnas par bsam /
yang lte bar slebs pas byang sems skya chi li li yar log ste dbu ma'i yar snar thig le dkar po'i rnam par gnas pa la yun ci ring du mnyam par zhog cig
/ri rab phur pa gtad la /
hrIH
rin chen sna lnga'i ri rab 'di //
dus gsum sangs rgyas tshe srog rten //
skal ldan bu la tshe phur thob //
rdo rje'i tshe phur srog tu thim /
oM a b+hi Shiny+tsa hrIH
lte bar sin+d+hu ra byugs /
ri rab rdo rje rnal 'byor ma'i ngo bor bzhugs pa snying gar thim pas sgo gsum gyi bag chags dag
/sgo gsum 'od du zhu nas hrIHyig dmar po 'od 'bar bar gyur pa'i ngang du stong chen du mnyam par gzhag pa tshig dbang rin po che'o //
des tshig dbang gi nang gses la dbang bzhir phye ba'i cha shas tshe'i rten phur dang bcas pa yongs su rdzogs pa thob pa yin no //
de nas sku gsung thugs ye shes kyi rjes su gnang ba sbyin pa yin te /
'khor lo spyi bor bzhag ste /
dus gsum sangs rgyas thams cad kyi //
'khor lo gsang ba gsum las byung //
'khor lo'i dbang bskur chen po ni //
skal ldan bu la bskur ba yis //
sprul sku'i dbang mchog thob par shog
/lus lhar sgoms shig par rjes su gnang ba'o //
pad+ma mgrin par bzhag ste /
dus gsum sangs rgyas thams cad kyi //
pad+ma gsang ba gsum las byung //
skal ldan bu la bskur ba yis //
longs sku'i dbang mchog thob par shog
/sngags zlos shig par rjes su gnang ba'o //
rdo rje snying gar bzhag ste /
dus gsum sangs rgyas thams cad kyi //
rdo rje gsang ba gsum las byung //
skal ldan bu la bskur ba yis //
chos sku'i go 'phang thob par shog
/skye ba med par sgoms shig par rjes su gnang ba'o //
dril bu gsang bar bzhag rdo rje gtad /
dril bu dkrol du gzhug
/bde stong dang thabs shes dbye ba med pa'i don dang gnas lugs shes par gyis shig par rjes su gnang ba'o //
de ltar 'chi med rdo rje tshe dang ye shes kyi dbang mchog thob pa de nyid nam yang nyams pa med par rten 'brel gyi rdzas la brten nas snying ga'i mi shigs pa'i thig ler bstims shing rdo rje'i tshig gi rgyas btab par mos shig
/hrIH
bcom ldan mgon po tshe dpag med //
rtsa ba gsum dang lha mo'i tshogs //
rigs lnga 'khor dang bcas pa yis //
tshe 'di bkug nas bstim par bya //
bum pa tshe'i rten sgrub pa'i rdzas //
stong gsum tshe yi bcud sdus shig
/thod pa tshe'i rten sgrub pa'i rdzas //
'byung ba tshe yi bcud sdus shig
/tshe chang tshe'i rten sgrub pa'i rdzas //
'chi med tshe yi bcud sdus shig
/tshe ril tshe'i rten sgrub pa'i rdzas //
'chi med zas kyi bcud sdus shig
/sa yi snying po gser la bsdu //
gser la tshe yi rten mchis so //
chu yi snying po tshwa la bsdu //
tshwa la tshe yi rten mchis so //
shing gi snying po mngar la bsdu //
mngar la tshe yi rten mchis so //
rtsi thog snying po mar la bsdu //
mar la tshe yi rten mchis so //
'bru yi snying po til la bsdu //
til la tshe yi rten mchis so //
btung ba'i snying po chang la bsdu //
chang la tshe yi rten mchis so //
bza' ba'i snying po zan la bsdu //
zan la tshe yi rten mchis so //
rin chen lnga dang 'byung ba lnga //
'bru bcud thams cad rten la 'dus //
rten kyang tshe yi snying por 'dus //
tshe yi snying po hrIHla 'dus //
mi 'gyur g.yung drung g.yu tsher thim //
A yur tshe yur+dz+nyA na b+h+rU~M//
lo dang zla ba'i lha mo yis //
mi nor zas gsum g.yang rnams dang //
dus dang mthun pa'i bcud sdus la //
bdag cag rnams la bstim par mdzod //
nyi zla lta bur gsal gyur cig
/chu bo'i rgyun ltar ring gyur cig
/shing lo lta bur rgyas gyur cig
/rdo rje lta bur mkhregs gyur cig
/ri bo lta bur brtan gyur cig
/'gyur med g.yung drung ltar gyur cig
/oM hrIHma ma A yuHpuN+ya dz+nyA na dzaHhU~M baM hoH
oM AHhU~M badzra gu ru pad+ma rA gA k+Sho b+h+ya badzra sa mA dzaHhU~M b+h+rU~M nr-i dzaHpuN+ye puN+ye ma hA puN+ye a pa ri mi ta A yur+dz+nyA na sarba rU pa sid+d+hi pha la hU~M AHswA hA/
zhes brjod /
spro na rdzas rtags sogs sbyin /
me tog 'thor la bkra shis rgyas par bya /
de ltar na de dag gis spyan ras gzigs dbang thams cad mkhyen pa karma pa'i zab chos 'chi med rtsa gsum dril sgrub kyi dbang bskur rgyas pa legs par grub pa yin pas sogs kyis mtshams sbyar la dam tshig khas blang /
gtang rag maN+Dal /
lus 'bul dge bsngo rnams spyi ltar bya'o //
bzhi pa mjug gi cho ga ni /
mchod pa kha gsos la byin brlab /
phyi nang gsang ba de kho na'i //
me tog bdug spos mar me dri //
zhal zas rol mo gsang mchod bcas //
rtsa ba gsum gyi lha la 'bul /
gu ru d+he ba d+hA ki nI d+harma pA la badzra puSh+pe d+hU pe A lo ke gan+d+he nai bi d+ya shab+da pany+tsa a mr-ita ma ta d+hi AHhU~M swA hA/
zhes pas mchod /
bcom ldan pad+ma tshe dpag med //
rang byung rol pa'i rdo rje ste //
dpa' bo rnal 'byor mar bcas rol //
rdo rje dbyangs can bzang por bstod //
rtsa gsum kun 'dus mgon po tshe dpag tu med pas bdag sogs sems can thams cad la mchog dang thun mong khyad par 'chi med tshe'i dngos grub ma lus pa thogs pa med par bstsal du gsol /
ces bstod cing gsol ba gdab /
ma 'byor pa dang sogs kyis nongs pa bshags shing yig brgya brjod /
mdun bskyed kyi bcom ldan 'das yab yum chu la lan tshwa btab pa ltar bdag nyid la thim par bsam /
rang nyid bcom ldan 'das tshe dpag tu med pa'i sku gsung thugs kyi ngo bor gsal bar gyur /
ces mos la bsngo smon spyi ltar dang /
khyad par snang srid zil gnon pad+ma 'byung //
de dang dbyer med mi bskyod dga' ba'i dbyangs //
'bral med spyi bo'i gtsug tu bsten pa dang //
byin rlabs dngos grub bdag rgyud la 'jug shog
/kun kyang tshe srog rdo rje lta bur brtan //
mi mthun bdud bzhi'i g.yul las rab rgyal zhing //
gdug pa can rnams drag pos tshar bcad de //
phrin las bzhi la mnga' dbang bsgyur bar shog
/ces brjod /
bkra shis ni /
chos sku skye 'jig bral ba'i pho brang du //
longs sku sna tshogs dpag yas rol gar can //
sprul sku phrin las sna tshogs rang gzugs 'dzin //
bcom ldan rigs lnga yab yum bkra shis shog
/rtsa brgyud bla ma rgyal ba sras dang bcas //
yi dam zhi khro dkyil 'khor lhag pa'i lha //
gdug pa kun 'dul chos skyong srung ma sogs //
bcom ldan rtsa ba gsum gyi bkra shis shog
/tshe la dbang sgyur bcom ldan tshe dpag med //
bdud bzhi 'joms mdzad rdo rje rnal 'byor ma //
spyan ras gzigs dang rta mgrin dbang gi rgyal //
chos skyong ma hA kA la'i bkra shis shog
/ces sogs brjod la rol mo 'khrol /
me tog 'thor la dge legs kyi snang ba spel bar bya'o //
rtsa gsum byin rlabs 'chi med rdo rje'i chus //
gzhom bral ye shes srog gi ka ba brtan //
gnyug ma'i phung khams zag med 'ja' skur smin //
skye 'chi'i 'khrul snang gzhi thog sangs gyur cig
/ces bka' gter bcud 'dril rdzun spang du bsngags pa'i zab chos 'di la rtsa ba yan lag gsal byed dang bcas pa'i yig cha mang du bzhugs pa las /
rje dgu pa dbang phyug rdo rje'i gsung rab nyid kun gyi don bsdus su snang yang gsar rnying gnyis ka'i lugs srol yang nar mar bkod pas lag len dka' bas /
'dir rnying lugs gtsor bton te yig cha de nyid kyi snying po bsdus te bkod pa po ni /
pad+ma gar gyi dbang phyug phrin las 'gro 'dul rtsal te rdzong gsar bkra shis lha rtse'i chos grwar spel ba dge legs 'phel ///
/
