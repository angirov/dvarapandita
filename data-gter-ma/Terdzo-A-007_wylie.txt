dpal rdo rje bdud rtsi'i yan lag gi sgrub pa rnam gsum lag tu len pa'i zin bris mthong bas go 'byed ces bya ba bzhugs so //
na mo gu ra be /
dpal ldan rdo rje bde ba che //
ye shes bdud rtsis kun gso mdzad //
he ru ka dpal bla ma rjer //
btud nas rnam gsal lag len dgod //
dpal rdo rje bdud rtsi'i rtsa ba'i bsnyen sgrub legs par thems pa'i rnal 'byor pas las kyi yan lag rnam gsum lag tu len pa skabs su babs pa na /
dang po bdud rtsi 'khyil ba'i khrus chab sgrub pa la /
stegs bu'i dbus su bum pa mgul chings ljang gu kha rgyan can /
'chad 'gyur bum rdzas rnams dang dri bzang sbyar ba'i chus bkang pa bkod pa'i mdun du sman raka gtor gsum dang phyi mchod phreng tshar du bsham /
rgyab phyogs stegs cung zad mtho bar bdag bskyed mchod gtor zur du bsham na legs /
bum pa'i rdzas /
ku sha ban+d+ha zhes 'bras bu yod pa rnyed na rab /
dkyus su rgya gar nas byung ba'i ku sha sngo ljang legs pa /
pri yang ku gzhon nu /
spang spos rtsa ba ston dus brkos pa /
shu dag dkar po /
mkhan dkar gyi lo ma rnams la gzhi byas /
sman lnga /
'bru lnga /
dri lnga /
rin po che lnga /
snying po lnga rnams dang /
tsan+dan dkar dmar /
ga pur rnams kyang lhan cig tu sbyar la phye ma legs par bya /
khrus sgrub lan gcig grangs tshad rdzogs par byas nas phyis nam dgos su spyad rgyu bum rdzas nyid yin pas thog ma nas bungs mang bar bsags la rdza bum lta bu'i snod che ba zhig tu blugs /
de nyid rnam bum dang lhan cig gam steng 'og brtsegs mar bzhag la gzungs thag gdags /
dung chu /
tshogs mchod /
srung ma'i gtor 'bul /
sngon gtor sogs tshogs par bya'o //
sgrub phran 'di rnams kyi skabs su'ang thog mar bde ba chen po bla ma'i las byang tshar re grub na legs pa'i yan lag tu 'gyur la ma lcogs na'ang 'gal ba med /
bdag bskyed rdo rje bdud rtsi'i rtsa ba'i phrin las kyi gzhung bsrangs la bzlas pa gnyis po ci 'grub cha snyoms bzla /
stong tshigs mchod bstod phul /
slar mdun gyi mchod gtor /
hU~M:
gnas yul dur khrod rol pa'i zhing :
sogs kyis byin brlab /
gzhung gi rim dbye gnyis pa ltar bum pa bsang sbyang /
lha bskyed spyan 'dren bcas song nas /
bdud rtsi'i rtsa ba'i phrin las ltar /
hU~M:
rdo rje dga' ba rnam pa bzhi'i :
sogs 'gugs bstim /
dbang bskur rgyas gdab /
phyag mchod rak+ta pi pA ho'i bar tshang bar gtang /
hU~M:
gang zhig dran pa sogs sh+lo ka gcig gis bstod /
gzungs thag blangs la rang gi thugs nas sogs bzlas dmigs rtse gcig tu byas te /
thog mar 'bru lnga kho na bzla /
thun mthar las sbyor bzlas pa cung zad bya /
rtsa bsnyen grangs thems nas thun 'go la stong tsam dang /
bzlas pa'i dngos gzhi las sbyor sngags la 'bad /
thun mthar sngags tsam gyis mchod /
sh+lo ka gcig gis bstod /
oM AHhU~M gis dung zhal gyi mchod yon phul bas /
bdud rtsi 'khyil ba yab yum dgyes pa chen pos 'od du zhu nas bum pa'i chu dang dbyer med du gyur /
ces bsgom /
thun gsum mam bzhi sogs gang byed kyang bdag bskyed thog mar song bas 'thus /
thun phyi ma rnams la mchod kha gsos la byin brlab nas bzung /
bum bskyed bzlas pa dang bcas pa bskyar /
thun rjes ma'i bum lha 'od zhu grub nas /
srung ma'i gtor chog gtang /
las gzhung gi tshogs dang /
sngags srung ma'i gsham ltar chad mdo brtan skyong /
gtang rag mchod bstod nongs bshags dang bdag bskyed bsdu ldang shis brjod kyi bar las gzhung ltar byas pas grub /
bsnyen tshad rtsa bsnyen 'bru lnga 'bum phrag gcig
/las sbyor khri phrag gcig tu bshad pa ni bskal dus bzang po'i dbang du mdzad pa yin la /
deng sang rtsod dus snyigs ma'i skabs 'dir grangs tshad las sum 'gyur ram bzhi 'gyur bzla dgos par bshad pas de ltar grub na nus mthu gzhung las gsungs pa bzhin 'byung bar nges pa ni phyi ma rnams la'ang shes par bya'o //
de lta bu'i tshul gyis khrus sgrub grub pa'i tshe /
bum chus lha khrus ri khrus khyim khrus /
gnas khang lha rten rang gzhan rnams la 'thor zhing 'thung ba dang /
gzhung gsal bsgrub bya rjes 'dzin sogs bya ba dang /
sngar bum rdzas phye ma zur du yod na de la bsre zhing 'dres par 'phur la ril bu'am phye ma gang bder byas te khrus kyi bya ba gzhan dag la'ang bsres na byin rlabs dang nus mthu mchog tu che'o //
!
//gnyis pa hU~M mdzad chen po'i bdug pa sgrub pa la /
thog mar sgrub gzhi bdug pa nyid legs par bsdu sbyor bya dgos te /
de'ang spang spos dus brkos /
gla rtsi /
shu dag nag po /
gu gul nag po /
yungs dkar /
a ga ru nag po /
yung ba ser po /
tong ku
/spru nag
/rgya spos pa'i rtsa ba /
shing tsha /
mkhan dkar /
gur gum /
tsan+dan dkar po /
ru rta bcas sman sna bco lnga po tshogs par byas la legs par btul /
skye bdun gyi sha dang /
ring bsrel gyi rigs /
bdud rtsi chos sman sel med rnams chur sbyangs pa phabs gtar 'debs /
khye'u lo brgyad lon pa'i dri chu bar pas ril bur dril ba'am /
yang na reng bu bya bar gsungs kyang phal cher phye ma nyid stabs bde bas /
ril bu sogs nyung tsam dang /
phye ma dang phabs gtas sbol ba'i phur ma mang du bya /
thod snod du blugs dgos kyang mi shong na ras khug sngon po lta bur blugs la thod par bcug
/de nyid stegs bu'i dbus su dpral ba rang la bstan te bzhag pa'i mdun du sman rag gtor gsum /
phyi mchod phreng tshar /
rgyab phyogs stegs cung zad mtho bar bdag bskyed kyi mchod gtor bsham pa sogs nyer mkho'i rigs rnams tshogs par byas nas /
thun dang por bla sgrub lcogs min skabs dang bstun /
rdo rje bdud rtsi rtsa ba'i phrin las tshul bzhin btang la bdag bskyed kyi sgom bzlas /
stong tshigs mchod bstod bcas grub par bya /
mdun bskyed kyi mchod pa bdud rtsi'i las byang ltar byin brlab /
rim dbye gsum pa ltar /
mdun rten bdug pa /
oM badzra a mr-ita hU~M phaT:
kyis bsang /
oM swA b+hA ba bi shud+d+ho\u0f85 haM:
gis sbyang /
stong pa'i ngang las ka pA la :
sogs kyis dam tshig pa bskyed /
ye shes pa spyan 'dren /
las byang gi
/hU~M:
rdo rje dga' ba sogs nas /
rak+ta pi pA ho'i bar gyi dgug bstim dbang bskur phyag mchod rnams grub nas /
hU~M:
'jigs pa'i hU~M sgra nges sgrog cing //
bgegs rnams ma lus 'joms mdzad pa //
dngos grub ma lus stsol ba'i lha //
bgegs kyi dgra la phyag 'tshal bstod //
ces bstod /
thugs kar nyi ma'i dkyil 'khor steng :
sogs kyis bzlas pa'i dmigs pa rtse gcig pas /
thog mar rtsa ba'i 'bru gcig la thun gyi dngos gzhi bya /
thun mthar las sbyor khyug tsam bzla /
rtsa bsnyen thems nas thun 'gor stong rtsa tsam dang /
bzlas pa'i dngos gzhi las sbyor sngags la 'bad /
thun mthar mchod bstod ma gsungs kyang stong tshigs 'bul ba spyi lugs yin pas /
ye shes lha tshogs sogs brjod kyang 'gal ba med /
khro bo'i rgyal po 'od du zhu ste rdzas la thim pas hU~M mdzad chen po'i nus mthu'i stobs yongs su rdzogs pa'i rdo rje'i bdug par gyur /
ces mos la rten 'brel snying po lan gsum gyis brtan par bya'o //
thun phyi ma rnams la mchod pa kha gsos te byin brlab nas brtsam bshad ma thag pa'i mdun bskyed kyi sgom bzlas nyid bskyar /
thun rjes ma'i gsham du /
srung ma'i gtor chog
/las gzhung gi tshogs mchod /
chad brtan /
rjes chog rnams khrus sgrub skabs su bshad pa ltar bya /
grangs tshad rtsa ba'i hU~M bzlas chig 'bum /
las sbyor chig khrir bshad kyang nus rtags thon pa dka' bas bzhi 'gyur tsam thon na legs so //
de ltar tshul bzhin bsgrubs pa'i bdug pa nyid rang gzhan gyi sna la bdug pa dang /
khar bza' ba dang /
lus la byugs shing rker btags pa sogs byas na nad gdon bgegs dang sdig sgrib zhi bar byed cing sgrub pa chen po'i bgegs bskrad pa dang nad pa gdon can dang gnas rten 'dre can sogs la bdug na lhag par bsngags so //
!
//gsum pa rin chen mA ma kI la bsten nas dngos grub thams cad kyi rtsa ba ma da na sgrub pa ni /
sgrub gzhi chang gi rgyu /
nas /
'bras /
gro /
sad rul sogs skyon med pa rdul sogs gtsang bar byas pa zho gcig las mi nyung ba dang /
me tog dmar po dang shing tog legs pa gang 'dzom /
se 'bru /
skyu ru ra /
pho ril dkar po /
bzang drug
/gi waM/
ga pur /
gur gum sogs ro nus bzang zhing dri zhim pa rnams dang /
sbrang rtsi bcas tshogs par bya /
chang phabs lam song legs pa /
btso snod khog ma dang /
bsnyal snod zangs dkar lta bu phyi gtsang byas pa /
khebs longs ma spyad pa'i phying dkar sogs /
sgyed bu mi dang khyis ma 'gong ba'i sa gtsang nas rdo dkar ram rdo nag gang bde gsum /
btso spyad rgyun 'bab kyi chu klung chen po'i chu /
gdan ku sha sogs tshang bar bsags la /
sgrub pa'i gnas gtsang zhing dben par dus tshes gza' skar bzang po'i snga dro'i char rten bkram zhing bdag bskyed kyi mchod gtor /
tshogs kyi yo byad /
gtor 'bul ji ltar bde ba bshams la /
bde ba chen po bla ma'i phrin las dang /
rdo rje bdud rtsi'i las byang btang nas bdag bskyed bzlas pa bcas bya zhing de'i tshe /
rgyun 'bab kyi chu la nas 'bras gro dang me tog shing tog rnams lhan cig tu btso /
se 'bru sogs kyang mnyam du btsos pas chog mod /
de gsum bungs cher med na bzang sman rnams dang lhan cig phye ma bya /
mdun du stegs bu khebs gtsang mas bkab pa'i steng du ku sha'i gdan bkram /
sgyed bu gsum brtan por bkod pa'i dkyil du thod pa mtshan ldan 'brus bkang ba zhig kyang dpral ba rang la bstan te bzhag
/chan la gter kha 'di nyid las byon pa'i bdud rtsi'i phabs rgyun rnyed na rab /
ma rnyed na sel med kyi chos sman dang bzang sman gyi phye ma chang phabs rnams lag len spyi ltar btab /
bsnyal snod khebs rnams drod la bsro /
nam zla dang bstun pa'i drod mtho dman tshod zin par byas te snod du blugs /
sgyed bu'i steng du bzhag la khebs kyis legs par g.yogs pa'i steng nas dar ras gtsang mas bkab /
hU~M mdzad kyi bdug pas bgegs bskrad la srung 'khor bsgom /
bdud rtsi 'khyil ba'i khrus kyis bkru ba rnams bdud rtsi'i sgrub khog ltar bya /
mdun du rin po che'i snod du 'o ma gtsang ma la klu sman btab pa gsum bshams pa la chab bran /
raM yaM khaM/
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M hoH
lan gsum gyis byin brlab /
spos dkar dud pas sgyed bu sogs bdug la /
sgrub gzhi dam tshig rdzas kyi gnas mal stong pa'i ngang las skad cig gis pad+ma dang zla ba'i gdan la klu'i rgyal po chen po chu bdag wa ru Na dkar po /
mtha' yas sngon po /
nor rgyas ser po gsum ka'ang stod lha'i lus la zhi zhing 'dzum pa'i nyams can /
sbrul mgo'i gdengs ka mang po dang ldan pa /
dar dang rin po ches brgyan cing sku smad sbrul mjug tu 'khyil ba /
phyag gnyis thugs kar thal mo sbyar bas rin po che'i bum pa bdud rtsis bkang ba bsnams pa'o //
rang gi thugs ka nas 'od zer 'phros /
bsgoms pa dang 'dra ba'i klu rgyal gsum po spyan drangs /
badzra sa mA dzaH
dzaHhU~M baM hoH
gnyis su med par thim /
ljags 'od zer gyi sbu gus gtor ma'i bcud drangs te gsol bas dgyes shing tshim par gyur /
ces pa rnams kyis gsal btab la rim dbye bzhi pa'i nang ltar /
oM wa ru NA sogs gtor sngags lan bdun gyis gtor ma phul la gtsang sar gshegs /
tshigs bcad kyis phrin las bcol zhing brtan bzhugs byas pas /
sngon gyi dam tshig dran nas bka' bzhin sgrub cing brtan par bzhugs par bsam /
de'i mdun du sman raka gtor gsum /
phyi mchod ji ltar rigs pa bshams la /
slar yang bdud rtsi'i las byang gi byin 'beb nas brtsam /
mchod brlab bskyed bstim phyag mchod bstod pa'i bar du btang nas mdun rten thog mar bdud rtsi'i dkyil 'khor du bsgrub la /
zhi drag gi dmigs bzlas nyung na sum brgya re /
mang na lnga brgya re tsam bzla /
de nas tshigs bcad kyis thugs dam bskul zhing rin chen mA ma kI'i dkyil 'khor du zhal bsgyur ba ni /
oM:
rdo rje bdud rtsi bde ba che'i :
dkyil 'khor lha tshogs thams cad sogs tshang bar brjod cing ting nge 'dzin gsal la brtan pas /
oM baM rat+na mA ma kI sogs bzlas pa'i dngos gzhi yin pas rtse gcig tu bzla /
thun mthar stong tshigs dang /
'grub na thun re re bzhin tshogs mchod 'bul /
gang ltar rdo rje'i bdug pa dang phur bu 'dril zhing khrol sgrub las 'byung ba'i sngags tshig gis phur gdab lta stangs hU~M sgra bcas pas bgegs bskrad /
sngon nas bsgrubs pa'i ma da na yod na chang dang sbyar ba dang med na chos sman chang sbyar 'thor /
dri zhim pa'i spos bsreg
/dar sna'i g.yab mo bcas snga ma'i 'phros su 'byung ba'i byin 'beb rgyas par byas pas thun gcig grub /
thun gnyis pa la mchod pa kha gsos te mchod brlab nas brtsam /
mdun rten bskyed bzlas lan gcig bskyar ba snga mas 'gre
/thun rjes mar stong tshigs phul ba'i 'phros /
srung ma'i gtor chog
/tshogs mchod chad brtan /
rjes kyi mchod bstod nas shis brjod kyi bar khrus sgrub kyi skabs su bshad pa ltar dang /
dgong mo'i thun mtshams su /
phur gdab /
byin 'beb rgyas par bya /
de'i bsnyen tshad 'bum phrag gcig tu gsungs pa ni nges par 'gro dgos la /
chang langs pa'i tshad zhag gsum la byed dus sgrub pa po gcig gis 'grub thabs med pas sgrub grogs bcu tsam yod dgos par 'dug cing /
gal te 'byor pa dman pas gcig sgrub las bya thabs bral na /
thog ma nas drod cung dma' ba dang langs zin nas khebs bsal te bzhag la nyin mtshan thun bzhir bcad de bsnyen grangs 'gro nges pa gal che'o //
de ltar nyin grangs gang byed kyang nangs mo'i thun dang por bdag bskyed bzlas pa bcas grub nas /
klu gtor 'bul ba nyin dang po de kas 'thus kyang skabs 'dir tshar re grub na'ang legs pa'i yan lag tu 'gyur la /
thun gzhan rnams la mdun bskyed kho na bskyar ba dang /
thun rjes mar gtor 'bul sogs kyang gong du smros pa ltar ro //
de ltar grub pa'i nangs mo bdag mdun bskyed bzlas /
gtor chog
/tshogs mchod /
chad brtan /
gtang rag mchod bstod bcas grub nas dngos grub blang ba'i phyir /
spro na 'di nyid kyi dbang bskur bdag 'jug gi tshul du len pa'am /
bsdu na bdud rtsi'i las byang gi dngos grub bskul tshig brjod /
ma da na'i sngags la /
kA ya sid+d+hi sogs btags pa brjod la sgrub rten gnas gsum du gtugs la slar bzhag
/lha mo nyid dgyes pa chen pos 'od du zhu nas bdud rtsi'i gzugs su gyur /
ces dmigs /
phud nang mchod du blugs las byang ltar sman mchod brgyud mchod bcas pa bya /
bar pa sngags brjod pas myang la thun mong dang mchog gi dngos grub ma lus pa dbang du gyur par bsam /
nongs bshags /
tshogs mgron brtan bzhugs /
bdag bskyed bsdu ldang /
shis brjod kyi bar las byang ltar bya zhing thun mong ma yin pa'i bsngo ba dang smon lam gyi rgyas gdab /
de ltar bsgrubs pa'i ma da na de nyid yon tan nus pa'i mthu tshad las 'das par gsungs pas nam du'ang dgos gal che ba'i skabs mang ba dang /
yang yang sgrub pa thon dka' bas yun ring bcang bde ba'i thabs /
glum nyid skam thag chod pa'i tshe phyer btags nas nam dgos dus chang bzang po dang sbyar na legs par snang zhing /
ji ltar spyod pa'i tshul gter gzhung nyid las ji skad gsungs pa rnams snyom las su ma lus par lag len du 'debs par bya'o //
sgrub pa de gsum ka zhag bdun la sogs pa ched du sgrub pa'i tshe so so'i mjug tu sbyin sreg zur gsal ltar so sor grub na shin tu legs par 'gyur ro //
mchog dman kun la phan bde'i dpyid //
ster byed las kyi sbyor ba mchog
/nyams su longs pas 'gal rkyen sel //
bde chen ye shes dbang gyur shog
/ces pa'i tshul 'di gzhung nyid zhal gsal bas yig chung gi ngal ba la cher ma ltos kyang /
blun po dad pa'i rjes 'brang la rgyus shes kyi lam ston tsam du /
7khyab bdag gter chen bla ma rin po che'i bka' bzhin sngags rig 'dzin pa blo gros mtha' yas kyis rdzong sar bkra shis lha rtse'i chos grwar bgyis pa dge legs 'phel /
sarba dA mang+ga laM///
/
