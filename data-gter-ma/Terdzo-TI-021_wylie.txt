@#//
gnod sbyin ya ba rkya bdun gyi sgrub thabs srog gtad kyi cho ga 'dod pa'i re skong zhes bya ba bzhugs so //
oM swasti /
bgrang yas dkyil 'khor rgya mtsho yi /
khyab bdag o rgyan thod phreng rtsal //
der 'dud gnod sbyin tsi'u dmar ba'i //
sgrub thabs srog gtad cho ga bri //
'dir rgyal ba'i bstan srung gnod sbyin ya ba rkya bdun gyi sgrub thabs dang 'brel bar srog gtad cho ga sgrub pa la gsum ste /
sbyor ba yo byad kyi bsham /
dngos gzhi sgrub pa'i thabs dang /
srog gtad kyi cho ga'o //
dang po ni /
dus khyad par can la 'di nyid kyi bris sku bkram pa'i mdun du /
stegs bu khebs ldan gyi khar me tog dmar po'i tshom bu bkod /
de'i steng du many+dzi la zangs gzhong du 'bru'i phye khrag chang gis sbrus pa'i bshos bu mkhar thabs ba gam can gyi steng du gru gsum bdun dang dbus ma'i rtser 'ug pas mtshan pa /
rtsi dmar gyis byugs shing sha dmar dang yungs dkar gyis brgyan par sku rten tsakli dang gtor gdugs dmar po btsugs pa bkod /
mdun du me tog dmar po 'bru tshoms kyi dbus su phur bu'am dbyug to /
g.yas su rten rdzas kyi mdung dmar /
rgyab tu bla rdo'am 'khor lo /
g.yon du rten mdung zhags pa /
de dag gi mdun du mchod gtor dmar po gru gsum gtso 'khor bdun pa mtheb kyu brgyad kyis bskor ba /
sman phud /
rak+ta /
phye mar /
gser skyems dkar skyems mngar skyems /
nyer spyod sogs 'og tu dgos pa'i yo byad thams cad tshogs par bya'o //
gnyis pa sgrub pa'i thabs la /
gong gnon gyi lha gu ru zhi drag gam rta mgrin lta bu bdag bskyed sngon du 'gro bas /
mchod gtor rnams nam mkha' mdzod kyi sngags rgyas brlab /
rten gtor la dmigs te gsol kha phyogs phyogs mas spyan 'dren mchod bstod mdor bsdus su bya ba'am /
spro na rten bsang sbyang /
stong pa'i ngang las skad cig gis mdun du btsan yul zangs thang dmar po zangs brag gnam la snyeg pa /
rtse la rgod smug lding ba /
logs la btsan skya rgyu ba /
rked na gcan zan ngur ba /
rtsa bar dug chu khol ba /
brag ri dmar po'i nang du khrag mtsho khol zhing /
bse mkhar smug po zangs kyi sgo lcags can btsan mkhar 'jigs su rung ba'i dbus na tri bdun yongs su gyur pa las /
lha btsan dgra bla'i rgyal po tsi'u dmar ba sku mdog dmar ljang ral pa dmar po me 'od 'khrigs pa /
spyan nas me'i skar mda' 'khrug pa /
zhal nas khrag gi ser chen 'beb pa /
mche ba rnon po gangs ri ltar gtsigs pa /
ljags glog ltar 'khyug pa /
khro zhing 'jigs la rngam zhing gtum pa /
sku la dar dmar gyi ber chen za 'og sngo khra'i gong lag can gsol bar rin chen gser gyi ska rags bcings pa /
dbu la dar dmar gyi 'gying thod can /
stag dong g.yas la gzig shubs g.yon du 'phyang ba /
bse phub dmar po rgyab tu 'khyil ba /
phyag g.yas btsan gyi zhags pa dmar pos dgra bo 'ching zhing /
g.yon bse mdung dmar po dar dmar gyi ru mtshon can snying la bsnun pa /
rta bra bo sgab nag
/dar gdan dmar po sga khra bo /
dngul gyi yob thag
/zangs kyi yob chen /
gser gyi srab /
g.yu'i mthur mda'/
dar dmar gyi srab skyogs /
sbrul nag gi gong smed byas pa la bcibs nas stong gsum bskor ba /
sku la zhal gyi lha btsan sku mdog dkar ser khro gtum can /
sku la za 'og dmar khra'i gos dang dar dmar gyi thod gsol ba /
g.yas su stag dong dang g.yon du gzig shubs 'phyang ba /
phyag gnyis gser mda' gser gzhu bkang ste dgra bo'i snying la brdeg pa /
smug po sha gdong sga srab can la 'chib pa /
gro shod bod kyi sgang dmag rje sku mdog dmar po me 'od 'bar ba rngam zhing 'jigs pa /
sku la le brgan gyi 'jol ber dang dar dmar gyi thod bcings pa /
stag dong g.yas dang gzig shubs g.yon du 'phyang ba /
phyag g.yon zangs zhags dmar pos dgra bo bcings te g.yas kyis shang lang brdeg pa /
mtsha' lu rting dkar sga srab can la 'chib pa /
rA tsa gos sngon gyi klu btsan sku mdog dmar nag 'jigs su rung ba /
sku la chu dar sngon po'i ral gu la dug sbrul gyi ska rags bcings pa /
dar sngon gyi thod can stag dong g.yas dang gzig shubs g.yon du 'phyang ba /
phyag g.yas lcags mdung nag po dang g.yon dug sbrul gyi zhags pa 'phen pa /
rta ser po sga srab can la 'chib pa /
rdo ring dmar po'i grib btsan sku mdog dmar po 'jigs pa'i gzugs can /
ber dmar gyi slog pa dang dar dmar gyi thod gsol ba /
stag dong g.yas dang gzig shubs g.yon du 'phyang ba /
phyag g.yas bse mdung dmar po dang g.yon btsan gyi rgyu zhags bsnams pa /
rkyang dmar sbo dkar sga srab can la 'chib pa /
kang ka thod nag bdud btsan sku mdog ljang nag shin tu 'jigs pa /
sku la dar nag ber chen dang bdud dar nag po thod du bcings pa /
stag dong g.yas dang gzig shubs g.yon du 'phyang ba /
phyag g.yas dar nag gi ru mtshon phyar zhing g.yon 'breng zhags bla la 'debs pa /
rag pa gzhung nag sga srab can la 'chib pa /
rtsal thog rgyug gi gri btsan sku mdog khrag ltar dmar ba /
sku la zangs khrab dmar po dang dbu la dar dmar gyi thod bcings pa /
stag dong g.yas dang gzig shubs g.yon du 'phyang ba /
phyag g.yas bse mdung dmar po me 'od 'phro ba gsor zhing g.yon zangs kyi ral gri glog ltar 'khyug pa /
rta mchog rlung gi gshog pa sga srab can la 'chib pa /

bdun ka'ang ri khyi spyang ki rol du khrid pa /
ri bya pho rog steng du lding ba /
btsan dmag 'bum sde'i 'khor gyis bskor ba dang bcas par bzhugs pa'i spyi bor oM/
mgrin par AH
thugs kar hU~M/
hU~M las 'od zer 'phros pas btsan yul zangs thang dmar po sogs rang bzhin gar bzhugs kyi gnas nas gnod sbyin ya ba rkya bdun 'khor dang bcas pa skad cig gis gnas 'dir spyan drangs par bsam la /
spos dkar dang phye mar bsreg cing /
mda' dar dmar pos g.yab la gdung ba'i nga ros /
kyai :
phyogs phyogs de ni pha gi na :
nyi ma nub phyogs pha gi na :
btsan yul zangs thang dmar po nas :
pad+ma dbang gi bka' nyan pa :
che btsan rol pa rkya bdun ni :
phal cher sku mdog dmar po la :
phyag na ba dan zhags pa bsnams :
sde brgyad dregs pa'i tshogs dang bcas :
tshur byon tshur byon gnas 'dir byon :
shu la triHbadzra sa ma ya dza :
b+h+yo :
btsan mkhar dmar po'i nang shed na :
sha khrag longs spyod bsam mi khyab :
yid 'ong spyan gzigs kun nas mdzes :
dam tshig gtsang ma'i gdan la bzhugs :
sa ma ya tiSh+Tha lhan :
kye :
skyes bu rol pa rkya bdun ni :
'phrin las mdzad pa bsam mi khyab :
pad+ma dbang gi bka' nyan pa'i :
dam tshig gter bdag khyod la bstod :
gtsang ma'i sku khrus 'di 'bul lo :
bdag dang yon gyi bdag po la :
thugs rje'i dbang gis nye bar mdzod :
ar+g+haM bi shud+d+he swA hA:
gtsang ma'i bdug spos sprin ltar gtibs :
me tog snang gsal dri mchog dang :
zhal zas snyan pa'i rol mo 'bul :
thugs rje'i dbang gis nye bar mdzod :
rU pa puSh+pe d+hU pe A lo ke gan+d+he nai wid+ya shab+da pU tsa ho :
kye :
skyes bu srog gi bdag po ni :
'jigs byed rol pa sde bdun tshogs :
khyod la dgyes pa'i longs spyod ni :
sha khrag dmar gtor ri ltar spungs :
zag med bdud rtsi mtsho ltar bskyil :
rak+ta'i yon chab rdzing bur gtams :
spyan gzigs longs spyod skar ltar bkram :
rnga gling rol mo 'brug ltar sgrog :
glu dbyangs snyan pa'i tshogs dang bcas :
dam can mched bdun thugs dam bskang :
btsan rgod 'bar ba'i thugs dam bskang :
sde brgyad stong sde'i thugs dam bskang :
dkor srung dam ldan thugs dam bskang :
las bzhi'i pho nya'i thugs dam bskang :
b+h+yo :
bse mkhar dmar po ldems se ldem :
dar dmar ru mtshon pu ru ru :
ba dan dmar po yengs se yeng :
dregs pa'i mda' 'phen sbrengs se sbreng :
las byed shan pa ro lo lo :
bshug pa'i 'bod sgra di ri ri :
che btsan rgyal po'i thugs dam bskang :
slob dpon pad+ma'i spyan snga ru :
thugs dam zhal bzhes de dgongs la :
khri srong lde btsan rje rigs dang :
rnal 'byor dam ldan brgyud par bcas :
dam tshig gcig tu skyong ba dang :
sku la bdo ba'i rigs rgyud chod :
log lta'i sde dpung cham la phob :
sngags 'chang rdo rje'i dam ma dral :
bcol lo gnyer ro mthu rtsal skyed :
yal yol bri gol ma mdzad cig :
ngo srung zas phyir ma 'breng mdzod :
thugs dang 'gal ba bskangs gyur la :
bu sdug tsha bo bzhin du skyongs :
zhes brjod /
spro na rang gi snying ga nas 'od zer 'phros /
gnod sbyin 'khor bcas kyi thugs rgyud bskul bas las rab 'byams thogs med du sgrub par bsams la /
oM rak+sha rak+sha snying la hU~M hU~M:
shu la grI wa tri shu la hring hring dzaHdza :
zhes ci nus bzla /
mthar gtor ma 'bul ba dang gtang rag bzod gsol sogs kyang spyi dang mthun par bya'o //
gsum pa srog gtad kyi cho ga ni /
bdag mdun sgrub mchod kyi cho ga sngar ltar byas nas /
slob ma'i bya ba khrus dang bgegs bskrad song nas /
mtshams sbyor ci rigs pa las 'dir rgyal ba'i bstan srung thams cad kyi nang nas mthu rtsal nus pa mchog tu gyur pa chos 'khor thams cad kyi srung ma /
dregs pa kun gyi rje bor gyur pa gnod sbyin ya ba rkya bdun du grags pa 'di nyid nges pa'i don du rnam par snang mdzad gangs chen mtsho'i gsung rdo rje'i rang gzugs las shar ba rta mgrin dbang gi rgyal po dang gnyis su med kyang /
thun mong gi snang ngor 'od srungs kyi bstan pa'i mjug tu li yul lcang ra smug por yab li rje gsang ba dang yum ut+pal rgyan gyi sras /
li sras 'phyor ba zhes bya bar 'khrungs /
dge slong tsan+d+ra b+ha dra las so thar gyi khrims blangs te nags tshal gcig tu bzhugs pa las /
yul de'i rgyal po d+harmA shri'i sras mo lha lcam bde sbyin zhes bya ba khrus la zhugs pa dug sbrul gyi 'jigs pas gtses pas li sras kyis de'i 'jigs pa bskyabs pa /
blon po sdig to can gnyis kyis mthong bas lha lcam dang li sras gnyis mthun pa'i ya ga bsgrags pas rkyen byas /
rgyal pos li sras gsod pa'i pho nya btang bas lha lcam g.yang la lcebs te shi zhing li sras kyang kha ba can gyi ljongs su bros /
pho byung bsad /
mo rigs thams cad la spyod cing gnas pa las /
nam zhig gi tshe rgyal po'i pho nyas li sras bzung ste gri ru bkum par /
smon lam log pa'i mthu las nub phyogs zangs thang dmar por btsan rje zla ba thod dkar gyi sras mo gnod sbyin gdong dmar ma'i mngal du khrag gi sgo ngar bltams pas /
ji zhig na brdol ba'i nang nas gnod sbyin tsi'u dmar po dang /
de'i mgo las bdud btsan /
rus las lha btsan /
drod dang mdangs las brag btsan /
khrag las gri btsan /
chu ser las klu btsan /
sha las grib btsan te btsan rgod gdug pa drug byung ste /
gtso 'khor bdun gyis srid gsum gyi skye bo thams cad la gnod cing 'tshe bar byed pa la /
rta mgrin dbang gi rgyal pos mthu stobs kyis gzir zhing btul /
srog gi snying po blangs /
mkha' 'gro ma rdo rje bde byed mas bskul te spu gri dmar po snying gi rgyud gsungs /
rdo rje theg pa'i srung mar bskos shing dam tshig gi gnyer kha gtad /
dus phyis slob dpon chen po pad+ma'i spyan sngar rang gi tha tshig rgyud dang bcas pa mdongs gsol du phul te gter gyi srung mar khas blangs /
mchod bstod dregs pa'i dkyil 'khor du dbang bskur /
rgyud sgrub skor las phran bu dang bcas pa rnams zab mo'i gter du sba bar mdzad pa las /
ji skad du /
bdag dang rgyal po'i thugs kyi sprul pa ni //
pad+ma rgyal po ye shes rol pa rtsal //
zhes lung gis gsal bar bstan pa'i sprul pa'i gter ston pad+ma dbang rgyal rdo rje'i gter kha las byung ba'i srog gtad rig 'dzin brgyud pa'i phyag bzhes bzhin bsgrub pa la slob dpon gyi bya ba rnams sngon du song /
slob ma'i bya ba maN+Dal phul /

de nas gsol ba gdab pa ni /
kye :
bla ma rje btsun khro bo'i rgyal :
dregs pa las la nye ba'i phyir :
dam tshig bka' yis bcings mdzad nas :
dregs pa'i dam tshig gnyer du zhu :
zhes lan gsum gyis gsol ba gdab /
tshogs gsag pa ni /
rten gtor skad cig gis rta mgrin sku mdog dmar nag khro gtum bzod par dka' ba'i gzi brjid can /
g.yas thod dbyug dang g.yon phur bu sgril ba dur khrod rol pa'i chas thams cad yongs su rdzogs pa'i dbu gtsug tu /
ma hA gu ru thod phreng rtsal sku mdog dmar nag lcags kyu dang zhags pa 'dzin pa dbu gtsug tu rta mgo ljang zhur rta skad 'tsher zhing gzi byin nyi ma 'bum gyi rang bzhin ltar gsal bar mos la /
rdo rje slob dpon sangs rgyas dpal //
sogs kyi rgyun bshags bya /
slob dpon la mos gus dung pa byas pas /
slob dpon gyi thugs ka nas 'od zer 'phros /
slob ma'i lus la phog pas phung khams skye mched sgrib gnyis bag chags dang bcas pa sbyangs /
mi dmigs pa'i ngang las dpal chen rta mgrin du sngar ltar gsal btab /
gnas gsum brlab /
ye shes pa dgug bstim spos rol bya /
gnyen po'i dbang la yang sku gsung thugs kyi byin rlabs gsum las /
dang po sku yi byin rlabs ni /
gtor ma dpal rta mgrin du gsal ba las /
mar me gcig las gnyis mched kyi tshul du rang 'dra'i sku gnyis pa mched de byung ba spyi bo nas thim pas lus kyi sdig sgrib dag
/sku rdo rje 'grub pa'i nus pa bzhag par bsam la /
rten gtor spyi bor bzhag ste /
hrI:
rang bzhin chos kyi dbyings las sprul pa'i sku :
khro rgyal rngam pa dregs pa'i bdag po ste :
rta skad rngam sgrog bdud dang dam sri 'dul :
ha ya grI wa'i dbang mchog thob par shog :
oM hrIHbadzra kro d+ha ha ya grI wa hu lu hu lu hU~M phaT:
kA ya a b+hi Shiny+tsa oM:
zhes brjod cing spos rol bya /
gnyis pa gsung gi byin rlabs ni /
slob dpon gyi thugs ka nas 'od zer 'phros mdun bskyed kyi thugs rgyud bskul bas gsung gi byin rlabs rnams sngags kyi phreng ba kha dog dmar po rang sgra sgrog bzhin du byung ba mgrin pa nas thim pas ngag gi sdig sgrib dag
/gsung rdo rje 'grub pa'i nus ldan du gyur par bsam la /
sngags kyis btab pa'i me tog dmar po gtor zhing /
hrI:
gsang sngags rgyal po hu lu'i sgra dang ldan :
'bad par zhugs na dngos grub myur du ster :
sangs rgyas gsung mchog 'dus pa dpal gyi thugs :
yang dag sngags kyi dbang mchog thob par shog :
rtsa sngags kyi mthar /
wA ka a b+hi Shiny+tsa A:
spos rol bya /
gsum pa thugs kyi byin rlabs ni /
slob dpon gyi thugs ka nas 'od zer 'phros mdun bskyed kyi thugs rgyud bskul bas thugs kyi byin rlabs rnams phyag mtshan phur bu dang dbyug to la sogs pa'i rnam par byung ste /
snying ga nas thim pas yid kyi sdig sgrib dag
/thugs rdo rje 'grub pa'i nus ldan du gyur par bsam la /
phur bu'am dbyug to snying khar gtug cing lag tu gtad la /
hrI:
ye shes rig pa byang chub sems kyi dbang :
nyon mongs mthar byed rta mchog 'gro ba'i shugs :
rang bzhin yon tan 'bum gyi gter mnga' ba :
mi gnas thugs kyi ye shes dbang thob shog :
rtsa sngags mthar tsit+ta dz+nyA na a b+hi Shiny+tsa hU~M:
zhes brjod cing spos rol bya /
de dag ni gnyen po'i lha dbang bskur ba yin no //
de nas dregs pa'i srog dbang dngos la'ang /
sku gtor ma /
gsung bla rdo /
thugs phyag mtshan la brten nas srog gtad pa gsum las /
dang po sku gtor ma la brten pa ni /
mdun gyi gtor ma 'di nyid btsan yul zangs thang dmar po sogs sngar bzhin gnod sbyin 'khor bcas su bskyed pa dmigs pa rgyas bsdus ci rigs su spod nas /
de ltar dbang drag rol pa'i pho brang sde brgyad rba klong 'khrugs pa'i rten mkhar gyi nang du dam can rgya mtsho'i tshogs khra lam mer bzhugs pa /
khyed rang rta mgrin du gsal ba'i lag tu gtad pas dregs pa 'khor bcas gus 'dud dang bcas pas dam la gnas par mos la /
gtor ma lag tu gtad de /
kye :
sku mkhar dmar po ldems se ldem :
rtse la 'ug pa ldings se lding :
bzhugs pa'i rten du bu la gtad :
dregs pa rtag tu gnas par shog :
rak+sha ma d+ha la hU~M swA hA/
chos 'khor yongs kyi srung ma lha btsan dgra bla'i rgyal po tsi'u dmar po /
sprul pa sku la zhal gyi lha btsan /
rtsal thog rgyug gi gri btsan /
rdo ring dmar po'i grib btsan /
kang ka thod nag bdud btsan /
rA tsa gong sngon gyi klu btsan /
gro shod bod kyi sgang dmag rje /
yang sprul srid gsum 'byung po'i tshogs dang bcas pa khyed rnams kyis /
chos sku snang ba mtha' yas /
longs sku pad+ma dbang chen /
sprul sku pad+ma thod 'phreng /
rig 'dzin pad+ma dbang rgyal /
'bri khung rin chen phun tshogs /
bstan pa'i 'byung gnas rgyal sras kun bzang /
rin chen dar rgyas /
gsang bdag 'phrin las lhun grub //
zur chos dbyings rang grol /
kun mkhyen rdo rje thogs med /
rig 'dzin 'gyur med rdo rje la sogs pa rtsa brgyud kyi bla ma dam pa rnams kyi bka' dang dam las ma 'da' bar zhes sogs kyi bka' bsgo rgyas bsdus ci rigs bya /
gnyis pa gsung bla rdo la brten pa ni /
mdun bskyed dregs pa'i srog gi snying po tri yig dmar nag srog sngags dang bcas pa'i rnam par byung ba khyed rang rta mgrin du gsal ba'i snying ga'i hU~M gi zhabs kyu la sib kyis thim pas dbyer med du 'dres shing dregs pa'i srog dbang du 'dus par mos su bcug la /
bla rdo mgrin par bzhag cing lag tu gtad la /
bla rdo srog 'khor gsang ba'i sngags :
mda' yi shugs dang thog ltar myur :
'bod rbad rten du bu la gtad :
rtag tu srog rgyud 'brel bar shog :
oM rak+sha rak+sha snying la hU~M hU~M:
shu la grI wa tri shu la hrIng hrIng dzaHdza :
zhes brjod /
gsum pa thugs phyag mtshan la brten pa ni /
dregs pa'i lha tshogs rnams kyi thugs ka nas 'od zer 'phros pas /
srid gsum dregs pa'i mthu nus thams cad gcig tu bsdus te /
mdung zhags la bstims pa gnod sbyin bran 'bangs dang bcas pa rnams kyi gus pa chen pos /
rang rtags kyi phyag mtshan dngos grub tu phul bas dregs pa bran du 'khol bas /
las bzhi'i phrin las sgrub pa'i mthu stobs thogs med du gyur cing bstan pa srung ba'i lag char bcangs par mos su bcug la mdung dmar g.yas dang zhags pa g.yon du gtad la /
mi 'bral srog gi dam tshig ni :
mdung dmar zhags pa btsan gyi chas :
pad+ma dbang chen dam tshig ldan :
phrin las rten du bu la gtad :
rak+sha karma dza b+h+yo rbad :
ces brjod cing mdung zhags g.yas su bcug
/spos dkar gsur dud rnga gling rol mo'i sgra sgrog pa sogs bya /
des gnod sbyin chen po ya ba rkya bdun gyi srog gtad kyi rim pa brgyud ldan bla ma'i phyag bzhes bzhin du rdzogs par grub pa yin pas /
deng nas gzung ste srung ma'i dbang po 'di nyid kyi phyi nang gsang ba'i rten tshogs pa'i sgo nas bsten gsol mchod pa'i las la 'bad cing /
de yang dregs pa rang sems las logs su med par shes pa'i sgo nas gnas lugs kyi lta ba'i gdengs dang ldan pa gces te /
btsan bdud rol pa rkya bdun yang :
rang las byung ba'i sprul par snang :
gnyis med don dam gcig tu rdzogs :
rang gi sems su shes par bya :
zhes gsungs /
rta dmar dang rkyang gi sha mi za /
btsun pa bsad pa'i gos mi bgo
/yugs sa mo dang ming sring la mi spyod /
mtshon cha mi 'gong /
btsan gnod pa'i phyogs la brngan sbyin pa sogs mthun 'jug gis rten 'brel drag spyod mi bya /
spyang ki dang /
bya rog la mi brdeg
/thab gzhob mi gtong /
lo zla dus kyi gtor ma ma chag pa dang /
khyad par nya stong la gsol ba shin tu gces shing /
len spong bgyis na srung ma rang gshed du bab par 'gyur te /
rgyud las /
spyod dang dam tshig rim pa ni :
rdzu 'phrul shugs kyi maM sa spang :
go log gtso bo mi bgo ste :
dred stag stan du mi 'ding ngo :
rno dbal sngags kyi ngar mi gsad :
rang gi zhe sdang lam mi dgag :
g.yu yi tshe lo mda' mi bcag :
brda yi sol ba rlung mi skur :
na bun rlangs pa sngo mi gtang :
khas blangs dus las yol mi bya :
rta med na ni bkol mi gtub :
dam tshig mi bsrung byin rlabs rdugs :
lha bsnyen ma byas rang la ldog :
ces dang /
len spong byas na rang srog gcod :
mchod pa yol na god kha gtong :
zhes gsungs pa'i dam tshig gi gnas la brtson par bsgrag cing /
gtso bos ji ltar sogs kyi khas blang /
gtang rag gi maN+Dal 'bul ba spyi dang 'dra zhing /
mdun bskyed kyi rjes chog ni gong du bstan pa bzhin no //
bstan srung gnod sbyin ya ba rkya bdun gyi //
sgrub thabs srog gtad tshig nyung don gsal 'di //
rang dang skal mnyam 'gro la phan phyir du //
rin chen rnam par rgyal bas bris pa 'o /   smin gling rgyal sras rin chen rnam rgyal gsung ngo ///
/
