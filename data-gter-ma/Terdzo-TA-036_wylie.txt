:
:bla ma rgyal ba kun 'dus kyi dbang bzhi zab pa'i mthar thug bzhugs so :
rgyal ba kun 'dus rdo rje 'chang :
dpal ldan sangs rgyas pad+ma skyes :
kun mkhyen ye shes mdzod 'dzin pa :
thod phreng rtsal gyi sku la 'dud :
bdag 'dra pad+ma 'byung gnas kyis :
phyi rabs rnal 'byor smin pa dang :
'ja' lus chos sku myur thob phyir :
yang zab dbang bskur rim pa bshad :
sa ma ya rgya rgya rgya :
sngon 'gro rgyal ba kun 'dus kyi :
bdag mdun bya zhing bum pa ni :
dkyil 'khor tshom bu'i dbus su bzhag :
bum rdzas nyer lnga 'o mas bkang :
kha rgyan ku sha me long dang :
zangs kyi pad+ma yang na ni :
rdo rje dmar po byas kyang rung :
bum bskyed sgrub pa 'di lta ste :
hU~M:
chags med pad+ma zla ba'i steng :
b+h+rU~M las byung ba'i rin chen bum :
kha g.yel zhabs zhum mgrin pa phra :
mchu 'phyang lto ba yangs shing zlum :
nang ni sna tshogs bcud kyis bkang :
dpag bsam shing gi kha rgyan dang :
mgul chings sna tshogs dar las byas :
de dbus chu las skyes pa yi :
pad+ma 'dab bzhi'i gdan steng du :
zla dkyil hU~M gi 'phro 'du las :
bla ma chen po rdo rje 'chang :
bai DUr+ya yi mdog ltar sngo :
zhal gcig phyag gnyis longs spyod rdzogs :
rdo rje dril bu thugs kar bsnol :
rigs lngas dbur brgyan thugs srog hU~M:
dar dang rin chen rgyan gyis mdzes :
zhi 'dzum rdo rje skyil krung bzhugs :
pang du rdo rje phag mo sngo :
phyag rgya lnga ldan gri thod 'dzin :
chags pa'i nyams can yab la 'khril :
zung 'jug bde stong ngang du bzhugs :
rgyal ba rgya mtsho'i dkyil 'khor dang :
rtsa gsum zhi khro rab 'byams tshogs :
dpag med sprin ltar gtibs pas bskor :
snang stong chu zla lta bur gsal :
thugs ka'i hU~M las 'od 'phros pas :
rigs kyi bdag po 'khor bcas rnams :
skad cig nyid la spyan drangs te :
dam tshig pa dang dbyer med gyur :
oM AHhU~M ma hA gu ru badzra d+hA ra sa pa ri wA ra badzra sa ma ya dza dza :
dzaHhU~M baM ho :
pad+ma ka ma lA ya satwaM:
zhes brjod ye shes lha tshogs rnams :
dam tshig bskyed dang dbyer med par :
'dres shing gcig tu gyur par bsam :
lha dbang mi dgos pad 'byung bka':
hU~M:
rigs rnams kun bdag che ba'i mchog :
rdo rje 'chang la phyag 'tshal lo :
mchod yon me tog bdug spos me :
dri chab zhal zas rol mo dbyangs :
bcom ldan bum pa'i lha la 'bul :
brtse ba chen pos bzhes nas kyang :
'gro ba'i don chen mdzad pa dang :
smin cing grol ba'i dngos grub stsol :
oM badzra ar+g+haM puSh+pe d+hU pe A lo ke gan+d+he nai wi d+yA shab+da pU dza AHhU~M:
hU~M:
mkha' khyab mi g.yo rdo rje can :
kun 'dus phrin las rdo rje'i bdag :
thog mtha' med pa'i rdo rje 'chang :
gsang gsum rdo rje khyod la bstod :
ces brjod rang gi thugs ka nas :
'od zer gzungs thag zhon nas 'phros :
bum bskyed lha yi thugs kar phog :
rgyud bskul zhal nas bdud rtsi babs :
bum pa khengs te bdud rtsi'i nang :
rdo rje rin chen pad+ma dang :
rgya gram gzugs brnyan 'char nas ni :
'od zer sna lnga 'phros par bsam :
oM ma hA gu ru badzra d+hA ra hU~M:
DA ki nI badzra wA rA hI tsit+ta sid+d+hi ma b+h+yo dza :
brgya stong la sogs skabs dang bstun :
mthar ni lha rnams 'od du zhu :
bum pa'i chu dang dbyer med 'dres :
de nyid nus mthu ldan par bsam :
las kyi bum pa med kyang rung :
yang na ha ya grI ba bzla :
de nas dbang bskur rim pa ni :
sta gon 'jug pa dngos gzhi gsum :
sngon 'gro sta gon 'di lta ste :
dam ldan slob ma mang nyung rung :
khrus byas gral la bkod nas ni :
me tog bkram bsdu gzhan dang 'dra :
slob mas gsol ba lan gsum gdab :
ho :
khyab brdal ston pa rin po che :
rdo rje slob dpon dgongs su gsol :
bdag cag skal ldan smin grol mdzod :
rdo rje'i dam tshig dus 'dir stsol :
de nas rgyun bshags 'di lta ste :
ho :
dgongs shig rdo rje slob dpon dgongs :
bdag cag ma rig dbang gyur pas :
so so thar pa'i sdom pa nyams :
byang chub sems dpa'i sems bskyed 'khrul :
rdo rje theg pa'i dbang bskur gyi :
rtsa ba yan lag dam tshig chag :
phyag rgya chen por go ba log :
rim pa gnyis kyi gsang tshig bsgrags :
mdor na tshor dang ma tshor ba'i :
thugs dang 'gal ba ci mchis pa :
gnod 'gyod drag pos mthol lo bshags :
tshangs dbang mchog gi dngos grub stsol :
de nas sems bskyed 'di lta ste :
ho :
dus gsum sangs rgyas byang sems kyis :
sems can rnams kyi don bsgrub phyir :
byang chub mchog gi sems bskyed ltar :
byang chub mchog tu sems bskyed do :
de nas 'jug pa 'di lta ste :
dar dmar gdong g.yogs bcings nas ni :
rdo rje rgyal pos 'di skad brjod :
oM tsak+Shu b+han+d+ha b+han+d+ha swA hA:
de nas dam la bzhag pa ni :
mgo bor rdo rje bzhag byas nas :
dbyangs dang bcas pas 'di skad do :
ho :
nyon cig skal ldan rigs kyi bu :
bla ma chen po rdo rje 'chang :
khyod kyi snying la yang dag zhugs :
de phyir rdo rje'i dam tshig ni :
ji ltar bstsal bzhin srung dgos so :
mi mda' gnyan gyi dam tshig mchog :
bsrung na dngos grub gzhi yin te :
nyams na nyes pa kun gyi gzhi :
de phyir snying nas bro bor la :
srog la bab kyang ma 'da' zhig :
ye shes rdo rje'i dam tshig ni :
de ring khyod la sbyin par bya :
ma hA sa ma ya badzra gr-ih+Na rak+Sha rak+Sha i dam :
de nas mna' chu sbyin pa ni :
hU~M:
'di ni dam tshig rdo rje'i chu :
slob ma khyod la sbyin par bya :
bsrung na bdud rtsi nyams na dug :
bla med gsang ba'i byin rlabs 'di :
gnas khang 'di yi phyi rol du :
dam med 'ga' la smras gyur na :
chu 'dis khyod rang bsgral nas ni :
phyi mar dmyal bar ltung ba yin :
oM badzra u da ka Tha Tha swA hA:
sa ma ya na ra ka i daM si hU~M:
de nas ye shes dbab pa'i phyir :
slob ma'i ngo bo 'di ltar bsgom :
hU~M:
phung khams skye mched stong pa'i ngang :
pad+ma nyi zla brtsegs pa'i khrir :
slob ma'i ngo bo pad+ma 'byung :
dkar gsal rdo rje dril bu 'dzin :
longs spyod rdzogs sku'i cha lugs can :
dar dang rin chen sna tshogs bklubs :
gnas gsum oM AHhU~M gis mtshan :
phyed skyil dgyes pa'i gar stabs rol :
bdag gi thugs ka'i hU~M yig dang :
slob ma'i snying ga'i sa bon las :
'od zer sna tshogs phyogs bcur 'phros :
dpag med mtha' klas zhing khams nas :
rab 'byams rgyal ba rgya mtsho'i tshogs :
mtsho la kha char 'beb pa ltar :
slob ma'i spyi bor sib sib thim :
sku gsung thugs kyis byin brlabs gyur :
hU~M:
khyab brdal bde chen klong yangs nas :
kun bzang yab yum byin phob cig :
stug po bkod pa'i zhing khams nas :
rdo rje 'chang chen byin phob cig :
nub phyogs bde chen zhing khams nas :
snang ba mtha' yas byin phob cig :
ri bo ta la'i pho brang nas :
thugs rje chen pos byin phob cig :
rnga yab gling gi zhing khams nas :
pad+ma 'byung gnas byin phob cig :
bde stong sgyu ma'i pho brang nas :
ye shes mtsho rgyal byin phob cig :
rang bzhin gzhal yas thams cad nas :
rgyal ba rgya mtsho dpag med dang :
bla ma yi dam mkha' 'gro'i tshogs :
gnas mchog 'di ru byin phob cig :
hU~M:
rang bzhin dbyings las ma g.yos kyang :
thabs mkhas thugs rjes sprul sgyur 'gyed :
zhi dang khro bo'i sku gzugs 'char :
gnas mchog 'di ru byin phob cig :
snang srid sku yi bkod pas khyab :
slob ma'i lus la byin gyis rlobs :
chos nyid rang sgra 'brug ltar ldir :
slob ma'i ngag la byin gyis rlobs :
dbyings rig thig le sna tshogs 'char :
slob ma'i yid la byin gyis rlobs :
sgra 'od zer gsum bsam las 'das :
slob ma'i phung khams byin gyis rlobs :
oM AHhU~M gu ru de wa DA ki nI sarba ta thA ga ta badzra sa ma ya dza dza :
hU~M hU~M:
pheM pheM:
rA rA rA rA:
tsa lA ya tsa lA ya :
to Sha ya to Sha ya :
A we sha ya a A:
de nas snying po bzlas nas ni :
byin 'beb byed cing dmigs gsal gdab :
rdul dang bde drod 'bar ba dang :
ba spu g.yo ba 'bebs rtags yin :
brtan phyir rdo rje spyi bor bzhag :
de wa tiSh+Tha badzra hU~M:
kA ya tiSh+Tha badzra hU~M:
wA ka tiSh+Tha badzra hU~M:
tsit+ta tiSh+Tha badzra hU~M:
gu ru maN+Da la tiSh+Tha badzra hU~M:
de nas rang rig lha zhal bstan :
mig dar bsal zhing 'di skad do :
hU~M:
ma rig gti mug chu bur mig :
shes rab gsal ba'i thur ma yis :
thabs shes dbyer med ngang du dbye :
rang rig dkyil 'khor lha la ltos :
oM badzra pa sh+ya ho :
tsak+shu pra we sha ya phaT:
hU~M:
rang sems cir yang ma grub pa :
chos sku kun tu bzang po yin :
stong pa phyal chad ma song ba :
bde stong kun tu bzang mo yin :
ngo bo stong la rang bzhin gsal :
'gag med rig rtsal sna tshogs shar :
sku gsum bla ma'i dkyil 'khor yin :
rgyal ba'i dkyil 'khor gzhan na med :
de nas rdul tshon dkyil 'khor bstan :
hU~M:
'di ni bskyed pa'i dbyibs rdul te :
phrin las bla ma'i dkyil 'khor yin :
ltos shig 'di la 'jug par byos :
smin grol zab mo thob par 'gyur :
de nas dkyil 'khor lha tshogs la :
slob mas phyag 'tshal me tog 'bul :
de ni 'jug pa'i cho ga 'o :
dngos gzhi dbang bskur 'di lta ste :
chu dang cod pan rdor dril dang :
'khor lo rgya gram sku gzugs dang :
shel phreng me long bdud rtsi bum :
de dag rnams kyis bskur bar bya :
tshig dbang don gyis bskur bar bya :
thams cad gtor mas bskur kyang rung :
hU~M:
phrin las rdul tshon dkyil 'khor 'dir :
bla ma sprul sku 'ja' ltar shar :
snang srid 'khor 'das sku yis gang :
'od zer dkar pos phyogs mthar khyab :
hU~M:
nga ni rdo rje thod phreng rtsal :
sku mdog sngon po rdor dril bsnams :
bum pa lha yi gzhal yas khang :
bdud rtsi nyon mongs dag byed chu :
slob ma khyod la dbang bskur ro :
zhe sdang 'joms shing rnam shes 'jig :
me long ye shes mngon gyur nas :
rdo rje rigs kyi sku thob shog :
hU~M:
mdun bskyed lha yi thugs ka nas :
mkha' 'gro sngon mos dbang bum thogs :
slob ma khyod la gnyis med thim :
khyod rang rdo rje thod phreng gyur :
hU~M:
khro bo rnams kyis log 'dren bcom :
byang chub sems dpas bkra shis brjod :
rdo rje ma yis glu dbyangs len :
lha mo rnams kyis mchod pa 'bul :
oM AHhU~M gu ru de wa DA ki nI badzra a b+hi Shiny+tsa hU~M hU~M hU~M:
zhes dbang bskur bkra shis brjod :
cod pan rin chen phreng ba thogs :
hU~M:
nga ni rat+na thod phreng rtsal :
sku mdog ser po rdor dril bsnams :
cod pan bsam 'phel yid bzhin nor :
rin chen phreng ba zad med rgyun :
slob ma khyod la dbang bskur ro :
ser sna 'joms shing tshor phung gcod :
mnyam nyid ye shes mngon gyur nas :
rin chen rigs kyi sku thob shog :
hU~M:
mdun bskyed lha yi lte ba nas :
mkha' 'gro ser mos cod pan thogs :
slob ma khyod dang gnyis med thim :
khyod rang rin chen thod phreng gyur :
hU~M:
khro bo rnams kyis log 'dren bcom :
byang chub sems dpas bkra shis brjod :
rdo rje ma yis glu dbyangs len :
lha mo rnams kyis mchod pa 'bul :
oM AHhU~M gu ru de wa DA ki nI rat+na a b+hi Shiny+tsa trAM trAM trAM:
de nas rdo rje'i dbang bskur ba ni :
hU~M:
nga ni pad+ma thod phreng rtsal :
sku mdog dmar po rdor dril bsnams :
rdo rje nyon mongs 'joms pa'i rdzas :
me tog phreng ba chags pa med :
slob ma khyod la dbang bskur ro :
'dod chags 'joms shing 'du shes dag :
sor rtog ye shes mngon gyur nas :
pad+ma rigs kyi sku thob shog :
hU~M:
mdun bskyed lha yi mgrin pa nas :
mkha' 'gro dmar mos rdo rje thogs :
slob ma khyod dang gnyis med thim :
khyod rang pad+ma thod phreng gyur :
hU~M:
khro bo rnams kyis log 'dren bcom :
byang chub sems dpas bkra shis brjod :
rdo rje ma yis glu dbyangs len :
lha mo rnams kyis mchod pa 'bul :
oM AHhU~M gu ru de wa DA ki nI pad+ma a b+hi Shiny+tsa hrIHhrIHhrI:
de nas dril bu ral gri thogs la :
hU~M:
nga ni karma thod phreng rtsal :
sku mdog ljang gu rdor dril bsnol :
dril bu btang snyoms gnyis med rdzas :
ral gris gzung 'dzin 'khri ba gcod :
slob ma khyod la dbang bskur ro :
phrag dog 'joms shing 'du byed 'thor :
bya grub ye shes mngon gyur nas :
las kyi rigs kyi sku thob shog :
hU~M:
mdun bskyed lha yi gsang ba nas :
mkha' 'gro ljang mos dril bu thogs :
slob ma khyod dang gnyis med thim :
khyod rang karma thod phreng gyur :
hU~M:
khro bo rnams kyis log 'dren bcom :
byang chub sems dpas bkra shis brjod :
rdo rje ma yis glu dbyangs len :
lha mo rnams kyis mchod pa 'bul :
oM AHhU~M gu ru de wa DA ki nI karma a b+hi Shiny+tsa AHAHA:
de nas 'khor lo gtor ma thogs :
hU~M:
nga ni bla ma rdo rje 'chang :
sku mdog sngon po rdor dril bsnams :
'khor los 'khor ba'i btson ra 'joms :
gtor ma thams cad lhun grub rdzas :
slob ma khyod la dbang bskur ro :
gti mug dag cing ngar 'dzin zhi :
chos dbyings ye shes mngon gyur nas :
de bzhin rigs kyi sku thob shog :
hU~M:
mdun bskyed lha yi spyi bo nas :
mkha' 'gro dkar mos 'khor lo thogs :
slob ma khyod dang gnyis med thim :
khyod rang rdo rje 'chang du gyur :
hU~M:
khro bo rnams kyis log 'dren bcom :
byang chub sems dpas bkra shis brjod :
rdo rje ma yis glu dbyangs len :
lha mo rnams kyis mchod pa 'bul :
oM AHhU~M gu ru de wa DA ki nI sarba a b+hi Shiny+tsa oM oM oM:
slob ma lha ru gsal ba yis :
rnam bzhis gzhan don bsgrub pa'i phyir :
rgya gram thogs la 'di skad do :
hU~M:
'di ni rdo rje rgya gram ste :
zhi rgyas dbang drag lhun gyis grub :
slob ma khyod la dbang bskur bas :
phrin las rnam bzhi'i 'gro don gyis :
oM AHhU~M badzra gu ru de wa DA ki nI sarba karma a b+hi Shiny+tsa A:
sku gzugs thogs la 'di skad do :
hU~M:
'di ni pad+ma 'byung gnas te :
dus gsum sangs rgyas 'dus pa'i sku :
slob ma khyod la dbang bskur ro :
bskyed rim ldan pas 'gro don gyis :
shel 'phreng thogs la 'di skad do :
hU~M:
'di ni gu ru'i snying po ste :
dus gsum sangs rgyas 'dus pa'i gsung :
slob ma khyod la dbang bskur ro :
sngags rim ldan pas 'gro don gyis :
snying po'i bzlas lung sbyin par bya :
me long thogs la 'di skad do :
hU~M:
'di ni gu ru'i ye shes te :
dus gsum sangs rgyas 'dus pa'i thugs :
slob ma khyod la dbang bskur ro :
rdzogs rim ldan pas 'gro don gyis :
de nas gsang ba'i dbang bskur ba ni :
bdud rtsi thogs la 'di skad do :
hU~M:
kun rdzob byang sems dkyil 'khor 'dir :
longs sku'i bla ma sprin ltar gtibs :
yig 'bru sna tshogs char ltar 'beb :
'od zer dmar pos phyogs mthar khyab :
hU~M:
nga ni bla ma kun tu bzang :
bde stong kun tu bzang mor 'khril :
thabs shes zung 'jug nyams rtsal 'bar :
bde chen sgra yis phyogs bcur g.yo :
rgyal ba rab 'byams kun 'dus nas :
yab yum sbyor ba'i spyi bor zhugs :
a wa d+hU ti'i lam brgyud de :
yab yum mkha' nas bdud rtsi babs :
slob ma khyod kyi spyi bor thim :
'khor lo bzhi rim mer gyis khengs :
dga' bzhi ye shes dbang thob shog :
de nas shes rab dbang bskur ni :
gzung ma thogs nas 'di skad do :
hU~M:
ye shes b+ha ga'i dkyil 'khor 'dir :
chos sku'i bla ma mkha' ltar dag :
gnyis med 'od gsal khor yug bskor :
'od zer mthing gas phyogs mthar khyab :
hU~M:
'di ni shes rab gzung ma ste :
rten 'brel bcu gnyis ye nas dag :
khyod kyis bsten byar sangs rgyas gsungs :
thabs lam sna tshogs chags zhen bral :
'khor lo'i rim pa'i sbyor ba yis :
bde ba chen por spyod par gyis :
'bras bu bla na med pa yi :
sangs rgyas myur du thob par shog :
de nas tshig gi dbang bskur ni :
rgyas pa ye shes snying por shes :
bsdu na 'di bzhin bya ba yin :
mnyam gzhag byas la 'di skad do :
hU~M:
don dam 'od gsal dkyil 'khor 'dir :
ci yang med pa'i ngo bo nyid :
gsal zhing dag la rnyogs pa med :
gzung 'dzin med cing brjod du med :
a a a :
a ni skye ba med pa'i a :
ye shes lnga dang ldan pa'i lus :
don dam 'od gsal gzhom gzhig bral :
smra bsam brjod 'das e ma ho :
bu khyod rang sems rang zhal ltos :
gzugs med mthong ba'i yul dang bral :
sgra med thos pa'i yul dang bral :
dri med tshor ba'i yul dang bral :
ro med myong ba'i yul dang bral :
lus med reg pa'i yul dang bral :
sems med bsam pa'i yul dang bral :
'di nyid ltos shig gzhi rtsa chod :
bu khyod sems kyi ngo bo ltos :
bltas kyang mi mthong stong pa yin :
rig pa phyogs mtha' khyab par mthong :
'gro ba ma yin khyab brdal yin :
sems kyi kha dog ngo bo brtag :
cir yang ma grub rang bzhin gsal :
gsal stong zung 'jug ngang du bzhag :
bdag 'dzin med pa'i bya ra gyis :
bu khyod sems kyi ngo bo ltos :
rig pa rjen pa dri med la :
'khor ba'i skyon gyis ga la gos :
shes pa 'jog len ma byed par :
yengs med ma bcos ngang la bzhag :
rang sems dngos med stong pa 'di :
skye ba med pa'i chos sku yin :
rang bzhin gsal la dag pa 'di :
'gag pa med pa'i longs sku yin :
ma 'gag cir yang shar ba 'di :
g.yo ba med pa'i sprul sku yin :
sku gsum rang chas rig pa'i gdangs :
'di don blta zhing 'di nyid bsgom :
bu khyod sems kyi ngo bo ltos :
bltas pas mi mthong ngang la bzhag :
zhe sdang ngo bo blta bar bya :
ngo bo stong pas zhe sdang bral :
de ni me long ye shes yin :
gti mug ngo bo blta bar bya :
ngo bo stong pas gti mug bral :
de ni mnyam nyid ye shes yin :
'dod chags ngo bo blta bar bya :
ngo bo stong pas 'dod chags bral :
de ni sor rtog ye shes yin :
phrag dog ngo bo blta bar bya :
ngo bo stong pas phrag dog bral :
de ni bya grub ye shes yin :
nga rgyal ngo bo blta bar bya :
ngo bo stong pas nga rgyal bral :
de ni chos dbyings ye shes yin :
dug lnga rnam dag ye shes lnga :
rang rig stong pa'i rang rtsal yin :
'di don brtags shing 'di nyid bsgom :
tshe gcig sangs rgyas 'grub nas ni :
rang rig rtsal dbang thob par 'gyur :
'jigs skrag ya nga de la med :
sdug bsngal zhi ba smos ci dgos :
zhes pa tshig dbang bskur ba 'o :
de nas dam tshig 'dzin du gzhug :
de nas ye shes snying por gsal :
slob mas gtang rag maN+Dal phul :
de ni bla na med pa 'o :
dbang bzhi zab pa'i mthar thug go :
gter kha gzhan du 'di nyid med :
chas gsol la sogs mi dgos te :
slob dpon dang ni slob ma'i dbang :
gnyis ka 'di la tshang ba 'o :
phung khams skye mched sa gzhi la :
dbang bzhis sku bzhi'i sa bon btab :
rdo rje 'chang du mnga' gsol bas :
gsang sngags dam tshig gsum pa tshang :
bskyed sngags rdzogs rim du byas kyang :
'bras bu myur du 'grub par 'gyur :
'di ni ma thob rnal 'byor pa :
gsang sngags las la 'jug 'dod rnams :
phan med ngan 'gro sgrub pa'i rgyu :
de bas 'di la brtson par gyis :
ma 'ongs 'gro 'dul dpal du shog :
sa ma ya rgya rgya rgya :
slob dpon pad+mas gsungs ltar bdag 'dra nam mkha'i snying pos bsam yas su bris pa'o :
sprul pa'i gter ston rol pa'i rdo rjes chu rta hor zla drug pa'i tshes gcig la rdor sems dang zhi ba'i dbang gnyis ka gtan la phab pa'i phyi mo shog ser byin can dkyus mtho gang zheng sor gsum bzhugs so //

//
