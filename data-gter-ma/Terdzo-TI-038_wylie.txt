\u0f01\u0f83:
zab bdun bka' srung skor dag las :
ru mtshon 'bul ba'i cho ga bzhugs so :
\u0f88\u0f88\u0f88
zab bdun bka' srung skor dag las :
ru mtshon 'bul ba'i cho ga bzhugs :
he ru ka la phyag 'tshal lo :
rnal 'byor bar chad sel ba dang :
gang 'dod phrin las bsgrub pa'i phyir :
bka' srung bsten pa shin tu gces :
phyi rten gri lcags kha T+wAM ga :
g.yer kha thod skam ba dan nag :
g.yag rgod rnga ma'i phon tshar can :
sku gzugs sngags byang me long dang :
drag po'i rgyan gyis brgyan pa phyar :
rta drel bong bu g.yag lug ra :
bya gcan sna tshogs rgyan gyis brgyan :
dpa' bo zhubs can ku sgra sgrogs :
chas zhugs 'cham dang rol chen bsgrag :
nang rten rin chen snod kyi nang :
'bru sna khrag chang mar khus bran :
dpal gyi gtor ma brjid ldan bzhengs :
sku sngags me long mda' dar bcas :
bza' btung dar sman rin chen sbrags :
gsang ba rang byung rin chen rdo :
srog yig sngags byang sku phyag mtshan :
dkor cha rin chen khang bur brubs :
bgegs phral khrus bya sngags drug dang :
phyag rgya drug gis byin gyis brlab :
hU~M hrI:
chos kyi dbyings las longs spyod rdzogs pa'i sku :
gang 'dul der snang bstan pa bsrung ba'i phyir :
dregs pa'i skur snang dam can rgya mtsho rnams :
'khor bcas thugs dam dbang gis 'dir gshegs la :
chos kyi dbyings las shar ba'i mchod sprin ni :
mi 'bral bla rdo thugs srog gsung sngags sku :
yon tan dkor cha phrin las phyag mtshan lnga :
rtag par bzhugs pa'i srog gi rten du 'bul :
'bru sna'i rjen phye khrag chang mar khus sbrus :
sku gsung thugs rtags chags pa'i rgyan gyis brgyan :
dgyes pa skyed pa'i bza' btung sna tshogs bcas :
rnal 'byor bsam pa sgrub pa'i brngan du 'bul :
bsam chod me 'bar kha T+wAM srid rtser snyeg :
rnga ma'i phon tshar lho sprin nam mkha' khengs :
dar chen bskal pa'i rlung nag bar snang gang :
g.yer kha'i 'brug sgrog cod pan glog dmar 'khyug :
'ur 'ur chem chem drag po'i thog rgod 'beb :
dam can rgya mtsho'i sku gsung thugs rtags bcas :
dgra 'dul gnyen skyong lha yi so pa ste :
dpal gyi ru mtshon chen po 'di 'bul lo :
rta nag sprin chen rlung nag 'phyo ba 'dra :
drel dang bong bu stong gsum yud kyis bskor :
bya nag bye ba sa ya ser ltar 'beb :
khyi nag gcan gzan gtum pos ngar skad sgrog :
g.yag nag lug nag dus mtha'i mun ltar gtibs :
skyes bu dpa' bo zhubs can bswo sgra sgrog :
chas zhugs 'cham sogs lha dmag chas pa bzhin :
khyad par phrin las zhu ba'i rten du 'bul :
de ltar phyi nang gsang ba'i rten 'di dag :
rig 'dzin rtsal 'chang yi dam srung ma la :
sngar bcol legs par mdzad pa'i brngan du 'bul :
da bcol gang bsam 'grub pa'i brngan lags shing :
phyis bcol phrin las sgrub pa'i rten du bzhes :
phrin las rnam bzhi lhun gyis grub par mdzod :
ces ltos pa med par phul bas phrin las thams cad lhun gyis grub par 'gyur ro :
sa ma ya :
rgya rgya :
gter chen mchog gyur gling pas nam mkha' mdzod nas spyan drangs pa'i shog ser las gtan la phab pa'i yi ge pa ni blo gros mtha' yas so ///
/
