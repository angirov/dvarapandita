rdo rje bdud rtsi'i sgrub khog skabs yang yang nyer mkho'i bskrad 'beb zur byang /
bar chad bsal ba ni /
slob dpon dang rgyal thebs sogs dkyil 'khor shar phyogs su 'khod /
sgrub mched gzhan rnams rang gral du bzhengs /
zhwa chos rol mo sogs gzi byin bskyed /
rang nyid skad cig gis rdo rje hU~M mdzad khro bo'i rgyal po 'jigs su rung ba'i skur gyur /
rdor slob kyis phur bu phyogs mtshams kun tu 'dril la /
hU~M:
nga ni rdo rje hU~M kA ra :
'jig rten 'di na su yang rung :
sgrub la bar du gcod pa yi :
sdig sgrib nad gdon bgegs rigs kun :
nga yi bka' las 'da' ma byed :
byer cig dengs shig gzhan du song :
gal te bka' las 'da' byed na :
rdul phran bzhin du brlag par 'gyur :
sngags mthar mtshon cha'i sham bu gdags :
sarba pA paM u tsaT+TA ya hU~M phaT:
sarba A ba ra Na u tsaT+TA ya hU~M phaT:
sarba gra ha u tsaT+TA ya hU~M phaT:
sarba big+h+nAn u tsaT+TA ya hU~M phaT:
sarba dz+wa ra u tsaT+TA ya hU~M phaT:
sarba ma la u tsaT+TA ya hU~M phaT:
ces sngags bcas brjod /
hU~M sgra drag tu sgrog cing 'bar ba'i lta stangs /
rdo rje'i bdug pa /
yungs thun brab la dkyil 'khor bskor /
bdug pa'i sprin las khro tshogs 'phros :
mi mthun thams cad tshar bcad nas :
rdo rje'i phyag rgyas bsrungs bar bsam :
!
ye shes gzi byin dbab pa ni /
dkyil 'khor gyi shar phyogs su 'khod /
dar sna'i g.yab mo thogs /
dri zhim pa'i spos bsreg
/las rdor gyis bsgrubs pa'i ma da na chang dang sbyar ba 'thor la /
rang nyid skad cig gis rin chen bdud rtsi mA ma kI'i skur gsal ba'i thugs ka nas spros pa'i 'od zer gyis /
rtsa gsum chos srung sman gyi lha dang drang srong rig 'dzin thams cad kyi thugs dam bskul te mdun gyi nam mkhar sprin gtibs pa ltar byon nas bzhugs shing byin gyis rlob par gyur /
ces bsgoms la dbyangs rol bcas /
hU~M:
mkha' ltar khyab pa'i zhing khams nas :
rig 'dzin sa la gshegs pa yi :
dus gsum rtsa brgyud bla ma rnams :
thugs dam chen po'i dus la bab :
glog ltar myur ba'i thugs rje yis :
gnas 'dir spyan 'dren gshegs su gsol :
sgrub gnas 'di la byin chen phob :
rnal 'byor rnams la dbang mchog skur :
sgrub rdzas ye shes bcud du skyil :
bde chen bdud rtsi'i dngos grub stsol :
oM sarba ma hA gu ru e A ral+li hrIM hrIM pheM pheM:
dz+nyA na A we sha ya a A:
hU~M:
'og min rdo rje btsun mo'i mkha':
gsang ba mchog gi dgyes pa na :
thams cad bdag nyid rtag bzhugs pa'i :
sku mchog rdo rje he ru ka :
gsung mchog badzra hU~M kA ra :
thugs mchog rdo rje bdud rtsi che :
yon tan rin chen mA ma kI:
phrin las bde chen 'khyil ba yi :
thams cad bdud rtsi'i dkyil 'khor lha :
thugs dam chen po'i dus la bab :
glog ltar myur ba'i thugs rje yis :
gnas 'dir spyan 'dren gshegs su gsol :
sgrub gnas 'di la byin chen phob :
rnal 'byor rnams la dbang mchog skur :
sgrub rdzas ye shes bcud du skyil :
bde chen bdud rtsi'i dngos grub stsol :
oM badzra a mr-ita sarba maN+Dal e A ral+li hrIM hrIM pheM pheM:
dz+nyA na A be sha ya a A:
hU~M:
'jig rten zhing khams rab 'byams nas :
ye shes dpa' bo rnal 'byor ma :
las kyi tshul snang pho nya'i tshogs :
khyad par badzra a mr-i ta'i :
dam tshig mchog la gnas pa yi :
bdud rtsi'i lha mo 'od 'chang ma :
sman gyi lha mo yid 'phrog ma :
rtsi yi lha mo grub pa mo :
bcud kyi lha mo myos byed ma :
me tog lha mo mdangs ldan ma :
'bras bu'i lha mo nor rgyun ma :
nags kyi lha mo rma bya'i mgrin :
rang rang 'khor tshogs bsam mi khyab :
lha dang drang srong grub pa'i tshogs :
kun kyang blang dor med pa yi :
brtul zhugs mchog gi gzi byin skyed :
thugs dam chen po'i dus la bab :
glog ltar myur ba'i thugs rje yis :
gnas 'dir spyan 'dren gshegs su gsol :
sgrub gnas 'di la byin chen phob :
rnal 'byor rnams la dbang mchog skur :
sgrub rdzas ye shes bcud du skyil :
bde chen bdud rtsi'i dngos grub stsol :
oM sarba wI ra yo gi nI b+hai Sha dz+yA de wI e A ral+li hrIM hrIM pheM pheM:
dz+nyA na A we sha ya a A:
zhes brjod /
hU~M sgra bcas dkyil 'khor bskor cing /
zhes bskul nam mkha' gang ba yi :
bla ma yi dam pho nya'i tshogs :
bdud rtsi sman gyi char 'beb bzhin :
sgrub pa'i rdzas la thim par bsam :
zhes nam mkha'i lha tshogs dkyil 'khor la bstim /
zhi drag gi dzapa? dbyangs lan gsum dang /
bdag bskyed bsdu ldang bsngo smon bcas bya'o //

//
