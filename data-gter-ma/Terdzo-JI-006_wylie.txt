@#//
zab bdun bka' srung legs ldan tshogs kyi bdag po'i dbang chog ngo mtshar gsang ba rab 'byed ces bya ba bzhugs so //
na mo gu ru ga Na pa ta ye /
dkyil 'khor dbang phyug he ru ka
/bstan srung gtso bo'i skur bzhengs pa //
tshogs rje tshogs kyi bdag por 'dud //
de sgrub 'jug pa'i sgo 'di 'o //
gu ru'i thugs dam zab pa skor bdun gyi bka' srung gtso bo legs ldan tshogs kyi bdag po'i dkyil 'khor du dbang bskur ba la don gsum /
sbyor ba /
dngos gzhi /
mjug gi bya ba'o //
dang po yo byad kyi gshom ni /
nyer dgu la sogs pa khyad par gyi dus su stegs bu dug khrag gis chag chag btab pa la bsgom don dang mthun pa'i dkyil 'khor bkod /
bsdu na maN+Dal gru gsum mthing nag dbus su gri gug yu bar hU~M gis mtshan pa /
g.yas g.yon du thig le nag po la hU~M dang thal skya la kaM
/mdun sogs phyogs bzhir thig le mthing gar hU~M/
dmar por ya /
smug por dzaH
nag por ma bris pa /
zla gam gsum la dur khrod kyi bkod pa /
de rgyab rdor rwa me ri zlum por bskor ba'i dbus su khri'u la bum pa mgul chings mthing nag bdud rtsi lnga'i bcud dang ldan pa'i khar thod pa chang dang chos sman sbyar bas bkang ba /
de'i khar me long la sin+d+hu ra'i chos 'byung dbus su thig le gtso 'khor gsum phyogs bzhir bzhi bris pas bkab pa'i steng shel rdo dri med bzhag
/dbus dang g.yas g.yon du gtso 'khor bdun gyi sku brnyan /
sngags byang /
phyag mtshan so sor bris pa'i tsakli /
mdun du thod pa'am zangs lcags kyi snod du rten gtor lcags mkhar zlum po kha bad can gyi steng du gtso bo'i bshos bu gru gsum brjid bag can /
g.yas g.yon du gru gsum gtso bo'i phyed char sleb pa re re /
rmang gi phyogs gsum du gru gsum re re /
rgyab tu gru gsum g.yas gcus rnams la bshos phran dang mtheb kyu mang pos bskor /
rgyan spros sku tsaka dang mda' dar nag pos brgyan pa bkod /
rgyab tu mchod gtor dang sman raka
/mthar phyi mchod g.yas skor du bsham /
mngon spyod rjes gnang sgrol ba'i phur bu /
srung ba'i tsakra
/zlog pa'i zor gtor /
sreg pa'i hom /
mnan pa'i mchod rten nag po rnams dang /
bsgral dbang rgyas pa byed na hom dang ling+ga thun rdzas sogs kyang 'du bya /
gzhan yang tshogs mchod gtor skyong gis mtshon 'og tu dgos pa'i yo byad thams cad tshogs par bya'o //
gnyis pa la gnyis las dang po dbang don sgrub mchod bya ba ni /
bdag bskyed mdo sgyu'am bka' brgyad rigs kyi dpal he ru ka gang yang rung ba'i sgom bzlas bya /
zab bdun spyi chings ltar mchod rdzas spyi dang sman raka gtor gsum byin brlab /
de nas mdun rten la dmigs te rang gzhung phrin las kyi /
mdun du khrag mtsho 'khrugs pa'i klong :
zhes sogs kyis dam tshig pa bskyed /
ye shes pa spyan drangs /
bzhugs su gsol /
dam bsgrags /
phyag mchod bstod pa'i bar song nas dam skong he ru ka'i yig brgya dang gong gnon yi dam bzlas dmigs sngon du 'gro bas /
mgon po'i thugs kar hU~M mthing nag gi mthar bzla bya'i sngags kyi phreng bas g.yas su bskor bar gyur /
bdag gi thugs ka'i hU~M las 'od zer 'phros mgon po'i thugs ka'i hU~M yig bskul bas dbang du bsdus /
ci bgyi'i bka' nod cing phrin las thogs med du sgrub par bsam la /
bsnyen sgrub bzlas pa bzhi 'dod bum las 'byung ba ltar ram /
bsdu na gtso bo'i sgrub sngags /
oM b+hu ru ku ru i tsi ki byi u tsuSh+ma kro d+ha hU~M phaT:
ces ci 'grub bzla /
yum la /
oM kro d+hI shwa rI hU~M phaT:
las mgon la /
oM ma hA kA la hU~M phaT:
ces dang /
mgon po'i thugs ka'i sa bon gyi 'od zer gyis 'khor rnams las la bskul bar gyur /
oM ma hA kro d+ha king+ka ra hU~M phaT:
oM ma hA yak+sha tsit+ta hriM hriM hU~M phaT:
oM rA hu la pak+sha me ki hU~M phaT:
oM trag yak+Sha bai ta li hU~M phaT:
ces pa rnams kyang cung zad re bzlas pa'i mthar nyer spyod lnga dang nang mchod tsam phul /
zur gsal rtags bstod bya /
phrin las gsham gyi /
ho :
rang bzhin chos kyi dbyings las sogs kyis phrin las gsol /
bum pa la gzungs thag gtad de /
gtso sngags brgya rtsa brgyad /
'khor rnams la bdun re tsam dang /
'bru gsum nyer gcig
las bum la'ang bdud rtsi 'khyil pa'i sngags ji ltar 'os pa bzlas pas byin gyis rlob /
dbang bskur tsam la tshogs mchod ma 'grub kyang chog mod /
spro na dam tshig gi rdzas bshams la tshogs mchod le'u ltar byin rlabs spyan 'dren mchod bshags bsgral bstab bar bya /
gang ltar rig pa'i me tog dor la slob ma gzhug par gnang ba zhu'o //
gnyis pa dbang bskur dngos gzhi bya ba ni /
'os shing snod du rung ba'i slob ma ha cang mang ba ma yin pa khrus nas dbyung /
bgegs gtor btang nas mtshams bcad phyag bcas gral du 'khod pa la /
nam mkha'i mtha' dang mnyam pa'i pha ma sems can thams cad kyi don du sku bzhi'i dbang phyug khyab bdag dpal he ru ka'i go 'phang tshe 'di nyid la 'thob par bya /
de'i ched du byang chub sgrub pa'i lam gyi bar chad mi mthun pa'i phyogs bsal ba dang /
mthun rkyen legs tshogs 'bad med du bsgrub par bya ba'i phyir /
dpal ye shes kyi mgon po tshogs kyi bdag po'i dkyil 'khor du 'jug cing dbang bskur zab mo nod par bgyi'o //
snyam pa'i byang chub kyi sems rin po che gsal legs par btab nas gsan 'tshal /
de la rang re rnams yid bzhin gyi nor bu rnyed pa las kyang phan yon che ba'i dal 'byor dang ldan pa'i mi lus rin po che thob /
nges legs thar pa'i lam phyin ci ma log pa ston pa'i rgyal bstan rin po che'i sgor zhugs /
de las kyang khyad par du gyur pa brgya lam na mtshan tsam yang dkon pa'i gsang sngags rdo rje theg pa bla med kyi zab lam dang mjal nas /
tshe gcig gis zung 'jug chen po'i go 'phang bsgrub rgyu yod pa'i skal pa 'di lta bu ni 'jig rten na mi srid pa'i srid pa thob pa yin yang /
thar pa dam pa'i chos zab mo bsgrub pa la 'dod khams dbang phyug bdud dang bdud kyi ris kyi 'byung po gtso bor gyur pa'i 'tshe ba dang bar du gcod pa shin tu mang bas /
de dag las skyob par nus pa'i srung ma'i dbang po khyad par can re bsten pa gal che ba yin te /
zhi ba lhas /
dpa' la brten nas 'jigs pa chen po ltar //
gang la bsten na yud kyis sgrol 'gyur ba //
de la bag can rnams kyis cis mi bsten //
ces gsungs pa ltar lags /
srung ma'ang dkyil 'khor gtso mchog he ru ka yab yum bstan srung gi tshul du bzhengs pa dpal ldan mgon po rnams dang /
ma mo dbyings kyi yum chen sogs ye shes kyi srung ma rnams kyis 'di phyi'i 'jigs pa mtha' dag las skyob par nus shing rtsa gsum rnam dbyer ma mchis pas bsnyen cing skyabs su gzung bar 'os kyi /
'jig rten pa'i srung ma rang rgyud pa rnams ni bsten cing mchod kyang gnas skabs kyi 'dod don phran bu tsam las /
rang nyid 'jigs pa las ma grol ba'i phyir 'jigs pa mtha' dag las skyob mi nus pas /
'jig rten las 'das pa'i srung ma rnams bsten dgos pa ni rgyud lung rnams kyi dgongs pa dang rig 'dzin grub pa'i tshogs kyi phyag bzhes yin par gda'/
de lta bu'i srung ma pho rgyud mo rgyud ma ning gi sde rigs mi 'dra ba du ma gsang sngags kyi rgyud sde rin po che rnams nas gsungs shing so so'i man ngag kyang 'phags bod grub pa'i dbang phyug rnams kyis ji snyed cig snang bar mdzad pa las /
'dir skabs su babs pa ni /
a nu kun 'dus rig pa'i mdo chen po dang /
ma hA rdo rje sems dpa' sgyu 'phrul drwa ba'i bshad rgyud thal ba rnams las gtso bor bstan cing /
sgos rgyud mtshon cha mngon par rol pa'i dgongs pa ltar rgyal bas lung bstan rgyal po dzaHdang slob dpon ku ku rA dza sogs grub pa'i rig 'dzin rnams kyis legs par bkral cing /
gangs can ljongs su gnubs so zur gyi mkhas grub rnams kyis 'gran zla dang bral ba'i srung ma gcig chog tu bsten pa /
bcom ldan 'das kun bzang che mchog he ru ka nyid gdul bya mi srun pa rnams gdul ba'i don du /
gtum chen khro bo'i dbang po'i skur bstan pa dpal ye shes kyi mgon po legs ldan nag po tshogs rje tshogs kyi bdag po'i smin grol gyi gdams srol khyad par can 'di ni /
'jigs med he ru ka dpal slob dpon rdo rje thod phreng rtsal gyis gangs can lha'i sras po dam 'dzin ye shes rol pa rtsal la mdo dang sgyu 'phrul gtso bor gyur pa'i thugs dam zab pa skor bdun cha lag dang bcas pa gdams shing gnyer du gtad /
phyis 'byung gdul bya skal ldan rnams kyi don du mdo khams ljongs su zab mo'i gter du sbas pa dus su son pa na /
lha sras nyid kyi rnam 'phrul sprul pa'i gter chen o rgyan mchog gyur bde chen gling pas gter gnas rnams nas spyan drangs pa'i /
bka' srung kun gyi gtso bo legs ldan tshogs kyi bdag po'i dbang bskur ba la bdag nyid kyis bgyi bar 'os pa bdag bskyed sgom bzlas /
mdun bskyed sgrub cing mchod pa sogs sngon du song grub pa lags /
slob ma'i bya ba sngon 'gro dang dngos gzhi gnyis su yod pa las /
thog mar dbang bskur zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul gzhug
/mtshams sbyor spyi 'gre byas la mig dar me tog gtad /
bla ma dpal he ru ka dngos su gsal ba la mi phyed pa'i dad pas gsol ba 'debs pa 'di'i rjes zlos /
ho :
bla ma mgon po dbyer med kyis :
bdag la byin gyis brlab pa dang :
ye shes mgon po'i sku gsung thugs :
yongs rdzogs dbang chen bstsal du gsol :
ces lan gsum /
thog mar rgyud dag par bya ba'i slad du /
bla ma dpal he ru ka dang mdun bskyed ye shes mgon po'i lha tshogs rtsa gsum rgyal ba sras dang bcas pa mngon sum bzhin du bzhugs pa'i spyan sngar /
bdag sogs sems can thams cad deng nas byang chub ma thob kyi bar du skyabs su 'gro ba'i 'dun pas 'di'i rjes zlos /
na mo :
bdag sogs sems can ma lus pa :
mchog gsum 'dus pa bla ma rje :
bcom ldan dpal chen he ru ka :
mkha' 'gror bcas la skyabs su mchi :
lan gsum /
ma gyur skye dgu mtha' yas pa rnams kyi don du dkyil 'khor dbang phyug khyab bdag he ru ka'i go 'phang 'thob par bya /
de'i ched du lam sgrub pa'i bar chad bsal ba dang mthun rkyen 'dod rgu'i dngos grub 'bad med 'grub par bya ba'i phyir dpal ye shes mgon po'i dkyil 'khor du 'jug cing bsnyen sgrub la 'bad par bgyi'o snyam pa'i smon 'jug dang /
'khor gsum rnam par mi rtog pa'i don dam byang chub sems gsal thobs la 'di'i rjes zlos /
mkha' mnyam 'gro rnams bsgral ba'i phyir :
dpal chen go 'phang 'thob par bya :
chos kun rang bzhin yongs dag pa :
dmigs su med pa'i ting 'dzin bsgom :
lan gsum /
tshogs zhing de dag gi spyan sngar phyag 'tshal zhing mchod pa 'bul ba dang /
sdig pa bshags shing bsod nams la yi rang ba dang /
chos kyi 'khor lo bskor bar bskul cing rtag brtan du bzhugs par gsol ba 'debs pa dang /
dge rtsa byang chub chen por bsngo ba ste tshogs gsag yan lag bdun pa'i ting nge 'dzin rnams rim par gsal thobs la 'di'i rjes zlos /
bla ma dpal chen he ru ka :
mkha' 'gro chos skyong bcas pa la :
lus ngag yid gsum gus phyag 'tshal :
phyi nang gsang ba'i mchod pa 'bul :
'gal 'khrul nyams chag mthol zhing bshags :
mchog dman dge la rjes yi rang :
chos kyi 'khor lo bskor bar bskul :
mya ngan mi 'da' bzhugs gsol 'debs :
dge ba mkha' mnyam 'gro la bsngo :
thams cad sangs rgyas thob par shog :
ces lan gsum bya /
dbang gi rten nam srog gi rtsa bar gyur pa dam tshig legs par gzung dgos pas /
spyir so byang sngags gsum gyis bsdus pa'i sdom pa dang dam tshig
/bye brag bla med rdo rje theg pa nas gsungs pa'i sa ma ya 'bum sde /
khyad par dpal ldan ye shes mgon po'i rgyud dang man ngag las ji skad gsungs pa'i dam tshig gi rim pa rnams tshul bzhin bsrung snyam pas 'di'i rjes zlos /
ho :
bla ma mgon po dgongs su gsol :
'di nas byang chub snying po'i bar :
so thar byang sems gsang sngags kyi :
dam tshig sdom pa ma lus gzung :
lan gsum /
slob dpon gyis rdo rje mgor bzhag la /
gsang ba'i dam tshig las 'das na :
tshe 'dir mi rung dmyal bar ltung :
dam tshig mchog tu srung ba yis :
dngos grub thams cad des 'grub 'gyur :
ji ltar bsgos pa'i dam tshig dang sdom pa las 'da' bar mi bya'o snyam pas tha tshig gi chu nan 'thung ba dang rdo rje'i bro bor ba 'di'i rjes zlos /
nang mchod sbyin la /
i dan na ra kan :
zhes brjod du gzhug
/de nas ye shes pa dbab pa yin pas khyed rang lus gnad bsrang /
rlung kha sbyor du 'ching /
yid gzhan du ma yengs par dmigs pa 'di rtse gcig tu sgoms shig
/slob dpon gyi thugs ka nas 'od zer 'phros /
slob ma la phog pas gdos bcas sbyangs nas 'od zer mthing ga'i phung por gyur /
de las dur khrod rol pa'i gzhal med khang chen po'i dbus su pad+ma dang nyi ma'i gdan la hU~M las gri gug hU~M gis mtshan pa /
de yongs su gyur pa las khyed rang dpal ye shes kyi mgon po legs ldan nag po rdo rje srin po'i gzugs can mthing nag zhal gcig phyag gnyis pa /
zhal gdangs ljags 'dril mche ba gtsigs shing rkan sgra rdeb pa /
spyan gsum sdang mig phyogs bcur gzigs shing /
sma ra dang smin ma kham nag las skar chen gyi 'od 'phro ba /
ral pa mun chen ltar gtibs shing phyag g.yas pas 'bar ba'i gri gug dang g.yon pas khrag gis bkang ba'i thod pa thugs kar bsnams pa /
mchan g.yas su bing chen gzer ba'i beng stod nas lha dmag dang beng smad nas bdud dmag pho nyar 'gyed pa /
sku la dar nag gi ber chen brtsegs mar gsol zhing gser rked nor bu'i mig tshang can bcings pa /
thod pa skam po lnga'i dbu rgyan dang thod rlon lnga bcu dang rdo rje'i do shal can /
sbrul dang mi lpags sogs dur khrod 'jigs pa'i chas thams cad kyis brgyan pa /
sag ti'i lham yu ring gsol nas 'dor thabs kyis me phung 'bar ba'i klong na bzhengs pa'i dpral bar oM dkar po /
mgrin par AHdmar po /
thugs kar hU~M sngon pos mtshan par gsal thobs shig
/gnas gsum du bdud rtsis thig le byas la /
oM AHhU~M:
zhes brjod /
de ltar gsal ba'i gnas gsum gyi yig 'bru de bzhin gshegs pa thams cad kyi rdo rje gsum gyi rang bzhin du mos pa brtan po skyed cig
/de nas slob dpon la mos gus tshad med pa bskyed pas slob dpon dpal he ru ka dngos su gsal ba'i thugs ka'i 'od zer nam mkha'i dbyings gang ba 'phros /
rang bzhin chos kyi dbyings /
ma la ya gnam lcags 'bar ba'i ri bo /
dur khrod chen po brgyad la sogs pa nas bsgoms pa dang 'dra ba'i ye shes pa dpag tu med pa spyan drangs nas khyed rang rnams la thim par mos shig
/sha chen dang gu gul bdug
/rol mo'i sgra drag tu sbyar la /
oM shrI ma hA kA la e A ral+li hring :
dz+nyA na A be sha ya aH
zhes bzla /
de ltar dbab pa'i byin rlabs kyi rgyun sgo gsum la rab tu gnas par byas pa'i mos pa mdzod /
tiSh+Tha badzra :
zhes rdo rje mgor bzhag
/sngar byin pa'i me tog de nyid sngon nas las kyis 'brel ba'i rigs kyi lha la phog par shog cig pa'i 'dun pa skyed la tshig 'di'i rjes zlos dang bcas te me tog 'dor 'tshal /
ho :
ye shes la ni bzang ngan med :
sngon gyi las kyis 'brel ba yi :
ye shes las grub srung ma la :
brtags pa'i me tog 'phog par shog :
puSh+pe pra tIts+tsha ho :
zhes 'grim dkyil du 'dor du gzhug
/gang la phog pa'i rigs kyi ming ngam spyi tsam du /
khyod kyi me tog dkyil 'khor gyi bdag po la phog pas /
dpal he ru ka rdo rje nag po che zhes bya ba gsang ba'i mtshan du zungs shig
/ces brjod la me tog mgor bzhag
/ma rig pa'i sgrib g.yogs mig dar dang lhan cig bsal bar mos shig
/ho :
ma rig ling tog sgrib pa rnams :
thugs rje'i thabs kyis dbye bar bya :
ma hA kA la'i dkyil 'khor 'di :
mthong ba tsam gyis dngos grub thob :
'di ltar mgon po'i dkyil 'khor yang :
rang gi sems la rdzogs pa yin :
zhes gdong bsal /
dpal ye shes mgon po legs ldan tshogs kyi bdag po'i dkyil 'khor rten dang brten par bcas pa mngon sum du mthong bar mos la dad pa dang spro ba skyed cig
/de rnams kyis sngon 'gro 'jug pa'i rim pa grub /
dngos gzhi'i dbang bskur rnams zhu ba'i yon du dmigs te maN+Dal phul /
de'ang mchog sgrub dang 'brel ba'i stod las dbang bzhi /
mngon spyod phrin las kyi ched du smad las drag po'i rjes gnang /
mtha' rten gtor ma'i byin rlabs rnams su yod pa'i /
dang po sgo gsum cha mnyam dang bcas pa'i sgrib pa sbyang zhing lam bzhi sgom pa'i snod rung du bya ba'i phyir dbang bzhi rim par bskur ba'i thog mar /
bum pa'i dbang gi slad du dmigs pa 'di bzhin du mdzod cig
/slob dpon dpal chen po'i thugs ka'i 'od zer gyi snang bas gdan gsum tshang ba'i dbang gi lha nam mkha' gang ba spyan drangs /
badzra sa mA dzaH
oM badzra ar+g+haM sogs kyis mchod /
khyed rnams kyis slob ma la dbang bskur ba bstsal du gsol //
zhes gsol ba btab pas bkra shis pa'i rnam pa du ma dang ldan pas bum pa'i bdud rtsis dbang bskur stsol ba'i mos pa mdzod cig
/rnam bum spyi bor bzhag la /
hU~M:
rang byung ye shes bum pa ru :
ma hA kA la'i tshogs rnams zhu :
bdud rtsi chu yis dbang bskur bas :
lus kyi sgrib pa kun dag nas :
lha dbang lus la yongs rdzogs shog :
gtso 'khor rnams kyi sngags sbrel ba'i mthar /
ka la sha a b+hi Shiny+tsa hU~M:
ho :
ye shes mgon po'i byin rlabs kyis :
skal ldan slob ma rnams la bum pa'i dbang bskur pas snod bcud lha ru 'gyur ba'i dbang dam pa thob par gyur cig :
ces shis pa brjod cing me tog 'thor ba 'gre
/de'i mtha' rten du sku gsung thugs kyi dbang bskur rdzogs par sbyin pa yin pas dmigs pa 'di bzhin du mdzod /
dkyil 'khor gyi lha rnams kyi sku las rang 'dra ba 'phros nas slob ma la thim pas lha de rnams kyi mthu nus thob par mos shig :
lha tsaka rnams rim par mgor bzhag la /
hU~M:
chos kyi dbyings las 'bar ba'i sku :
drag shul can gyi rtse mo nas :
ma hA kA la tshogs kyi bdag :
de yi dbang mchog thob par shog :
oM b+hu ru ku ru i tsi ki byi u tsuSh+ma kro d+ha hU~M phaT:
ka ya a b+hi Shiny+tsa hU~M:
hU~M:
chos kyi dbyings las 'bar ba'i sku :
bsil ba tshal gyi dur khrod nas :
las kyi mgon po sras mchog che :
de yi dbang mchog thob\u0f8e
oM ma hA kA la hU~M phaT:
kA ya a b+hi\u0f8e
hU~M:
chos kyi dbyings las 'bar ba'i sku :
gsang ba'i dur khrod chen po nas :
yum chen kro tI shwa rI ma :
de yi dbang mchog thob\u0f8e
oM kro d+hI shwa rI hU~M phaT:
kA ya a b+hi\u0f8e
hU~M:
chos kyi dbyings las 'bar ba'i sku :
'jigs su rung ba'i dur khrod nas :
khro bo chen po king ka ra :
de yi dbang mchog thob\u0f8e
oM ma hA kro d+ha king ka ra hU~M phaT:
kA ya a b+hi\u0f8e
hU~M:
chos kyi dbyings las 'bar ba'i sku :
rtsub 'gyur tshal gyi dur khrod nas :
gnod sbyin dmar po drag shul can :
de yi dbang mchog thob\u0f8e
oM ma hA yak+sha tsit+ta hriM hriM hU~M phaT:
kA ya a b+hi\u0f8e
hU~M:
chos kyi dbyings las 'bar ba'i sku :
kI la sgrog pa'i dur khrod nas :
gza' mchog chen po rA hu la :
de yi dbang mchog thob\u0f8e
oM rA hu la pak+sha me ki hU~M phaT:
kA ya a b+hi\u0f8e
hU~M:
chos kyi dbyings las 'bar ba'i sku :
byang shar mu le khrag mtsho nas :
dpal ldan lha mo 'dod khams bdag :
de yi dbang mchog thob par shog :
oM trag rak+sha yak+Sha bai ta li hU~M phaT:
kA ya a b+hi Shiny+tsa hU~M:
ho :
skal ldan slob ma rnams la ma mgon lcam dral bka' sdod dang bcas pa'i sku bstims shing :
de'i skur bsgoms pas mthu rtsal dang ldan pa'i dbang thob par gyur cig :
dkyil 'khor gyi lha rnams kyi gsung las sngags kyi phreng ba 'phros slob ma'i mgrin par thim pas sngags kyi nus rtsal thob par mos shig
/sngags byang rnams mgrin par bzhag la /
hU~M:
tshogs rje tshogs bdag dbang dang ldan :
ma hA kA la mthu bo che :
de yi rig sngags bzlas pa yi :
dmod pa 'grub pa'i dbang thob shog :
gong smros rang sngags mthar /
wA ka a b+hi Shiny+tsa A:
hU~M:
lha min g.yul zlog bdud kyi gshed :
sras mchog ma hA kA la yi :
de yi rig sngags bzlas pa yi :
dmod pa 'grub pa'i dbang\u0f8e
rang sngags mthar /
wA ka a b+hi Shiny+tsa A:
hU~M:
mkha' 'gro kun gyi tshogs dpon che :
dbyings kyi yum chen kro d+hI ma :
de yi rig sngags bzlas pa yi :
dmod pa 'grub pa'i dbang\u0f8e
rang sngags mthar /
wA ka a b+hi\u0f8e
hU~M:
dur khrod sgrol ging rnams kyi gtso :
phrin las thogs med king ka ra :
de yi rig sngags bzlas pa yi :
dmod pa 'grub pa'i dbang\u0f8e
rang sngags mthar /
wA ka a b+hi\u0f8e
hU~M:
gnod sbyin yongs kyi sde dpon che :
btsan gyi mgon po beg rtse yi :
de yi rig sngags bzlas pa yi :
dmod pa 'grub pa'i dbang\u0f8e
rang sngags mthar /
wA ka a b+hi\u0f8e
hU~M:
nam mkha'i khams la dbang sgyur zhing :
sde brgyad dregs pa rnams kyi dpon :
de yi rig sngags bzlas pa yi :
dmod pa 'grub pa'i dbang\u0f8e
rang sngags mthar /
wA ka a b+hi Shiny+tsa A:
hU~M:
bdud kyi yum la gshin rje'i lcam :
yams nad rims nad rgyun gcod ma :
de yi rig sngags bzlas pa yi :
dmod pa 'grub pa'i dbang\u0f8e
rang sngags mthar /
wA ka a b+hi Shiny+tsa A:
hoH
skal ldan slob ma rnams la ma mgon lcam dral bka' sdod dang bcas pa'i sngags bstims shing bzlas pa la brtson pas nus rtsal dang ldan pa'i dbang thob par gyur cig
/dkyil 'khor gyi lha rnams kyi thugs las phyag mtshan gyi tshogs 'phros slob ma'i snying gar thim pas ye shes kyi stobs rtsal rdzogs par mos shig
/phyag mtshan rnams snying gar bzhag la /
hU~M:
thugs kyi sprul pa bing chen ni :
stod nas lha dmag 'bum 'gyed cing :
smad nas bdud dmag nyis khri dang :
chig stong dag gi sprul pa 'gyed :
beng chen phur bu'i dbang bskur ro :
gong smros rang sngags mthar /
tsit+ta a b+hi Shiny+tsa hU~M:
hU~M:
sbrul zhags nyon mongs dbyings su grol :
thod skyogs bcud mar khrag chang gis :
dug gsum 'joms shing dngos grub stsol :
phrin las 'grub pa'i dbang\u0f8e
rang sngags mthar /
tsit+ta a b+hi\u0f8e
hU~M:
gri gug gshin rje'i lce 'dra ba :
log rtog 'khor ba rtsad nas gcod :
dgra bgegs srog snying gtub pa yi :
phrin las 'grub pa'i dbang thob shog :
rang sngags mthar /
tsit+ta a b+hi\u0f8e
hU~M:
mtshon cha'i 'khor lo bskor ba yis :
bdud kyi sde rnams pham par mdzad :
dgra bgegs srog lus phral ba yi :
phrin las 'grub pa'i dbang\u0f8e
rang sngags mthar /
tsit+ta a b+hi\u0f8e
hU~M:
ral gri zang yag me ltar 'bar :
gser mdung dgra bo'i snying la gzir :
bdud bcom sangs rgyas bstan pa srung :
phrin las 'grub pa'i dbang\u0f8e
rang sngags mthar /
tsit+ta a b+hi\u0f8e
hU~M:
skyin thang ser bas dgra dpung 'joms :
chu srin zhags pa 'phen pa yis :
sa bdag klu gnyan zil gyis gnon :
phrin las 'grub pa'i dbang\u0f8e
rang sngags mthar /
tsit+ta a b+hi\u0f8e
hU~M:
khram shing dgra bo rtsis la 'debs :
nad kyi rkyal pas dgra bo gsod :
rdzu 'phrul mtshon cha lnga yang 'bebs :
phrin las 'grub pa'i dbang thob shog :
rang sngags mthar /
tsit+ta a b+hi Shiny+tsa hU~M:
ho :
skal ldan slob ma rnams la lha dang bdag nyid gnyis su med par bltas nas phyag mtshan rnams gtad pas dgra bgegs thogs pa med par bsgral nus pa'i dbang dam pa thob par gyur cig :
de rnams kyis ye shes mgon po 'khor dang bcas pa'i sku gsung thugs kyi dbang bskur yongs rdzogs thob pa yin pas /
deng phyin chad gsal brtan dag gsum ldan pa'i lha'i bskyed rim bsgom pa dang /
bsnyen sgrub las gsum gyi bzlas brjod mi 'bral cing /
zung 'jug de kho na nyid kyi ngang du mnyam par gzhag pa la brtson par gyis shig
/gnyis pa gsang ba'i dbang bskur ba la dmigs 'dun 'di ltar mdzod /
bla ma dpal ye shes kyi mgon po dang yum kro d+hI shwa rI mnyam par sbyor ba'i byang chub kyi sems /
sangs rgyas thams cad 'dus pa'i ngo bo lce thog tu byin pas gsal stong rnam par mi rtog pa'i ye shes rgyud la skyes par mos shig
/thod pa'i bdud rtsi dam rdzas dang sbyar ba byin la /
hU~M:
bla ma mgon po yab dang yum :
dga' bzhi rol pa'i byang chub sems :
slob ma'i lce la bzhag pa yis :
ngag gi sgrib pa kun dag nas :
bde chen gsang ba'i dbang thob shog :
sngags mthar :
gu h+ya a b+hi Shiny+tsa hU~M:
ho :
skal ldan slob ma rnams la gsang ba'i dbang bskur pas rtsa rlung thig le ma hA kA la yab yum du rtogs pa'i dbang dam pa thob par gyur cig :
gsum pa shes rab ye shes kyi dbang bskur ba la 'dun pa 'di ltar mdzod /
sin+d+hu ra'i dkyil 'khor ma hA kA la mkha' 'gro'i tshogs dang bcas par gsal ba /
rjes su chags pa'i bde ba chen pos 'od du zhu ba ye shes kyi mkha' 'gro mar gyur pa rig ma la thim pas de nyid kro d+hI ma dngos su gyur pa dang /
slob ma ye shes mgon por gsal ba 'du shes gsum ldan gyis mnyam par sbyor bas dga' ba bzhi'i ye shes mthar thug pa rgyud la skyes par mos shig
/brda'am phyag rgya'i gzugs brnyan gtad la /
hU~M:
snang stong mgon po yab dang yum :
thabs shes yab yum mnyam sbyor ba'i :
dga' ba bzhi po rgyud la skyes :
yid kyi sgrib pa kun dag nas :
shes rab ye shes dbang thob shog :
sngags mthar /
ma hA mu drA a b+hi Shiny+tsa hU~M:
ho :
skal ldan rnams la shes rab yum gyi dbang bskur pas ma mgon lcam dral bka' sdod dang bcas pa bde ba chen po'i rang rtsal du dbang du 'dus par gyur cig :
dbang bzhi pa tshig gis ngo sprod pa'i don dam de bzhin nyid kyi dbyings su mnyam par zhog cig
/rang byung gi shel rdo phyar la /
hU~M:
shel dang 'ja' tshon ji bzhin du :
chos kyi dbyings las ma mgon shar :
rang rig ye shes rtsal las grub :
gnyis su 'dzin pa'i sgrib pa sbyangs :
rang rig ngang du rtogs par shog :
d+harma d+hA tu a b+hi Shiny+tsa hU~M:
ho :
skal ldan slob ma rnams la rig pa rtsal gyi dbang bskur pas ma mgon lcam dral bka' sdod dang bcas pa rang gi sems las gzhan du ma grub par shes pa'i dbang dam pa thob par gyur cig :
shis brjod ci rigs bya /
de rnams kyis stod las kyi dbang bzhi grub nas /
smad las drag po mngon spyod kyi phrin las sgrub pa la dbang ba'i phyir du srung zlog gsad gsum dang mtha' sdud rnams kyi rjes gnang byin pas /
rang gzhan bar chad las srung zhing chag che nyam nga zlog pa dang /
nyams pa bdun ldan gyi yul gyur rnams bsgral zhing /
dgra bgegs thams cad ldang med du gnon pa dang /
'bar ba hom gyi sbyor bas sreg pa dang /
'phang ba zor gyis bar chad zlog pa'i nus rtsal thogs med du grub par mos shig
/srung zlog gsad pa mnan sreg 'phang ba'i chas rnams gtad la /
hU~M:
gsad pa spu gri 'bar ba dang :
srung ba rdo rje pha lam che :
zlog pa mtshon cha'i 'khor lor 'bar :
bsreg pa hom gyi sbyor ba dang :
'phang ba gnam lcags thog dang 'dra :
mnan pa ri rab 'bar ba yi :
'khor lo thun rdzas gtad pa yis :
dgra bgegs 'dul ba'i dbang thob shog :
drag sngags brjod cing gtad do //
bsdu na de tsam gyis chog
/spros bcas rgyas par spro na de 'phros sngags pa bdud chas su zhugs /
hom ling bsgral chas rnams mdun du bkod /
gser skyems /
chad mdo bskul dang zor gtor rnams bsham /
drag po'i me hom 'du bya /
slob dpon dpal he ru ka dang slob ma ma hA kA la tshogs kyi bdag po'i gsal snang dang nga rgyal brtan po bskyed la /
phrin bcol gyi le'u ltar /
hU~M:
chos dbyings yum gyi mkha' klong nas :sogs kyis thugs dam bskul /
chad tho bsgrag
/gser skyems spyi 'gro gtang /
hU~M:
yab gcig mgon po nag po ni :sogs kyis gsad pa'i phrin las bcol zhing gzu dpang gsol ba'i bar byas la /
bden bdar 'gug gzhug lan gsum dang /
hU~M:
ye shes mgon po mthu rtsal can :sogs kyis bkug bstim /
lha dbye /
thun rnams rdeg cing gri gug gis bsgral ba'i bar btang la slob ma la'ang lag len byar gzhug
/zhal bstab skabs ling ro khrag skyems gtor mar bstab cing slob ma la'ang sbyin /
dum gnyis zur du 'jog
hU~M:
ma hA kA la mthu bo che :sogs dmag bskul 'jug tu zor gtor gnod pa'i phyogs su 'phen du gzhug
/hom sbar ba'i me nang mgon po 'khor bcas skad cig gis gsal ba la ling ro khrag skyems mchod du gzhug cing sreg pa'i phrin las bcol /
sgo drung du dong brus pa la ling ro dum gcig mnan la de'i phrin las bcol /
steng du rdo rje rgya gram gyi rgyas btab la bro brdung zhing shis pa brjod pa rnams bya'o //
rgyas bsdus gang byas kyang mtha' rten gtor ma'i bka' bsgo bya ba ni /
rten gtor dpal 'bar btsugs pa slob ma'i mgo thog tu bzung la /
gtor snod dur khrod drag po'i gzhal yas khang du gtor ma nyid dpal ye shes kyi mgon po legs ldan tshogs kyi bdag po yab yum bka' sdod dregs pa sde brgyad kyi 'khor tshogs dang bcas pa dngos su gsal ba la /
khyed rang rnams kyis mos gus drag tu bskyed pas spyi bor byon /
slob dpon gyis bka' bsgos pa'i tshe /
khyed rang gi byang chub sgrub pa'i bar gcod nad gdon dgra bgegs thams cad tshar bcad cing /
mthun rkyen legs tshogs rab tu spel ba sogs phrin las rnam bzhi thogs pa med par sgrub pa zhal gyis bzhes par mos shig
/ces byas la /
phrin las nas 'byung ba ltar /
hU~M:
chos nyid zhi ba'i ngang las ma g.yos kyang :sogs kyis bstod /
phrin bcol tshig lhug mjug gi 'khor dang bcas pa zhes pa'i bar brjod la /
khyed rnams kyis kun bzang che mchog he ru ka dpal nas rim par byon pa'i rtsa brgyud rig 'dzin bla ma dam pa rnams kyi bka' dang dam tshig gi chad mdo rjes su dran par mdzod la /
rdo rje'i slob ma 'di'i srung ma mdzad cing lus dang grib ma bzhin 'bral ba med par 'grogs te /
nad gdon bar chad zhi ba dang /
tshe bsod dpal 'byor rgyas pa dang /
yid la 'dod pa thams cad dbang du 'du ba dang /
dam nyams dgra bgegs log par spyod cing bar chad kyi rkyen byed pa thams cad thal ba rdul bzhin du brlag pa sogs rnam bzhi'i phrin las thams cad g.yel ba med pa sgrub par mdzad du gsol /
zhes pa'i mthar /
gtor ma'i lha tshogs 'od du zhu nas slob ma la thim par gyur /
ces bsgom /
shis pa brjod /
de ltar zab cing gnyan pa'i dbang bskur legs par thob pa la mgon po nyid rtag tu mi 'bral bar srung skyob mdzad pa chos nyid yin pas /
khyod rnams gsang sngags rdo rje theg pa'i dam tshig gi rim pa spyi dang /
bye brag mgon po'i rten sgrub mchod pa'i dam rdzas rnams tshul bzhin du 'chang zhing snod du ma gyur pa la sku dang sngags rgya dam rdzas rnams mi bstan /
bya nag khyi nag la rdo mi brdeg
/dus rtag tu mchod gtor skong bshags la brtson /
khyad par tshes brgyad dang /
bco lnga dang /
nyi shu dgu rnams la dus kyi gtor ma ma chad pa sogs ji skad bshad pa'i dam tshig tshul bzhin du bsrung dgos pas de ltar bgyi ba'i blos khas blang ba 'di'i rjes zlos /
gtso bos ji ltar bka' bstsal pa //
de dag thams cad bdag gis bgyi //
dang /
gtang rag maN+Dal /
lus 'bul /
dge bsngo rnams spyi ltar byas la slob ma gyes /
gsum pa rjes kyi bya ba ni /
slar yang gtor ma gsos la skong bshags gtang /
gong du tshogs mchod phul na dam rdzas rol cing lhag ma gtang /
bsgral las rgyas pa ma byas na bskul dang chad mdo gtang la bro brdung /
mchod kha gsos la /
gtang rag mchod bstod bya /
yig brgya brjod cing nongs bshags bzod gsol /
ye shes pa rten yod med dang bstun pa'i brtan bzhugs dang gshegs gsol /
dam tshig pa rang la bstim zhing dge bsngo shis brjod rnams spyi chings ltar byas pas grub bo //
rab rgyas ye shes gzi brjid kyis //
bdud sde'i dpung tshogs phyir bsnyil te //
chos skyong tshogs kyi rje btsan dang //
dbyer med che ba'i mchog 'grub shog
/ces sprul pa'i gter ston chen pos rjes su gnang ba dang /
rnam gsal bltas chog rang 'dra'i blo dman la phan pa'i bsam pas pad+ma gar dbang blo gros mtha' yas pa'i sdes rdzong shod bde gshegs 'dus pa'i sgrub gnas chen por bgyis pa dge legs 'phel ///
/
