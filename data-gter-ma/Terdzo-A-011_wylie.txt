@#//
dpal rdo rje bdud rtsi'i bka' srung e ka dzA Ti'i srog gtad kyi yi ge srog gi thig le zhes bya ba bzhugs so //
na mo gu ra be /
spros pa kun bral bzang mo yum //
bdud 'dul bstan pa'i gnyer 'dzin phyir //
smug nag khros mar bzhengs pa des //
byang chub bar du bdag skyong mdzod //
bdud rtsi gsang ba'i srung ma khyad par can 'di'i srog gtad brgyud pa 'dzin cing dam tshig thub nges pa'i slob ma la sbyin pa'i tshe /
gong du dpal rdo rje bdud rtsi'i gtor mchod la sogs pa skabs babs bsham /
mdun du maN+Dal dug khrag gis byugs pa chos 'byung khrag mtsho dang bcas pa'i gnam lcags 'khor lo rtsibs bzhi pa'i lte bar b+h+yo yig mthing nag
/rtsibs bzhir shar nas g.yas skor du thig le dkar ser dmar ljang /
phyi rol me rlung phreng bas bskor ba'i dbus su thod pa'am zangs lcags kyi snod du dpal gtor brjid ldan 'khor rang 'dra bzhi dang mtheb kyus bskor ba /
me ris brgyan cing sku tsaka dar gdugs mthing gas spras pa bzhag
/mdun du sngags byang /
sman gtor rak+ta /
drag mchod phreng tshar du bsham /
bdud rtsi rtsa ba'i dbang bskur ba'i zhar byung yin na tshogs mchod kyi gong du 'di'i las byang bzlas pa skong gso rnams zhor la song bas 'thus /
dbang thams cad grub pa'i rjes su dam ldan gcig gam gsum las mi mang ba la srog gtad bya /
'di nyid sger du byed na rdo rje bdud rtsi'i bdag bskyed phrin las bzlas pa bcas song nas /
'di nyid kyi phrin las btang la mdun bskyed mchod bstod bzlas pa ci nus kyis thugs rgyud bskul /
byin rlabs bcas skong ba 'don /
bdud rtsi'i tshogs mchod phul /
slob ma khrus bya /
bgegs bskrad /
sems bskyed gsal btab la /
de'ang mtshan tsam thos par dka' ba'i sangs rgyas kyi bstan pa rin po che spyi dang /
bye brag gsang sngags rdo rje theg pa'i bstan pa 'jig rten du dar ba la de nyid mi nub par skyong zhing gegs byed thams cad tshar gcod par nus pa'i mthu stobs can gyi srung ma rnams med du mi rung zhing /
rgyal ba'i spyan sngar rdo rje'i g.yar dam nos pa'i chos skyong pho mo ma ning gi rigs ji snyed cig mchis pa'i nang nas khyad par mchog tu gyur pa /
'phags bzhi skyed pa'i yum kun tu bzang mo dbyings kyi dbang phyug ma nyid smug nag khros ma chen mo'i skur bzhengs pa /
ye shes las dang 'jig rten las grub pa'i ma mo mkha' 'gro yongs kyi rje mo /
gsang chen bla na med pa spyi dang khyad par 'od gsal rdo rje rtse mo'i bstan pa srung ba yongs kyi 'khor los sgyur ma /
dpal chen po rdo rje bdud rtsi dang /
sangs rgyas gnyis pa o rgyan gyi slob dpon bde ba chen po yab yum gyis bdud rtsi gsang ba'i dkyil 'khor gnyan po skyong ba'i dam tshig gi gnyer gtad pa'i srung ma chen mo 'di nyid kyi srog gtad zab mo bsgrub par bgyi ba la sogs kyis mtshams sbyar te /
drag po'i rdzas yungs dkar sha khrag la sogs pa dang mtshon cha'i rigs kyi maN+Dal 'bul du gzhug
/slob dpon dpal he ru ka rdo rje bdud rtsi dngos su gsal ba la dad gus skyed de gsol ba 'debs pa 'di'i rjes zlos /
sangs rgyas bstan pa bsrung ba dang :
nyams pa'i dgra bgegs bsgral ba'i phyir :
bdud rtsi gsang ba'i srung ma yi :
srog gtad rjes gnang bstsal du gsol :
lan gsum /
de ltar gsol ba btab pa la gnang ba sbyin cing dam tshig la gnas dgos par gdams pa 'di la gsan 'tshal /
sngags srung ma mo 'bum sde yi :
srog gi ye shes khyod la sbyin :
dam las 'das na gshed du 'gyur :
de phyir rdo rje'i dam tshig srungs :
sa ma ya rak+Shan+tu :
zhes gdams shing bdud rtsi sbyin /
deng nas spyi dang khyad par gyi dam tshig tshul bzhin nyams pa med par bsrung snyam pas rdo rje'i bro bor ba 'di'i rjes zlos /
sa ma ya badzra rak+sha sI na ra kan :
rgyud rnam par dag par bya ba'i slad du bla ma dang gnyis su med pa'i bcom ldan 'das rdo rje bdud rtsi'i dkyil 'khor la rtsa gsum rgyal ba sras dang bcas pas bskor te mngon sum bzhin du bzhugs pa'i spyan sngar /
gsag sbyang tshul bzhin bgyi ba'i 'dun pa dang so so'i dmigs 'don zung du chud pas 'di'i rjes zlos /
rdo rje slob dpon sangs rgyas dpal //
sogs lan gsum /
de nas khyed rang rnams gnyen po stobs kyi lha'i phyag rgya 'di bzhin du gsal thob cig
/stong pa'i ngang las skad cig gis rang nyid gang du gnas pa'i go sar pad+ma dang nyi ma'i dkyil 'khor gyi gdan la khyed rang rnams dpal chen po rdo rje bdud rtsi he ru ka sku mdog mthing nag rab tu khros shing shin tu 'jigs pa'i nyams can /
phyag g.yas pas rdo rje gdengs shing g.yon pas kha T+wAM ga gsor ba'i stabs kyis bsnams pa /
rus pa dang sbrul gyis brgyan cing stag lpags kyi sham thabs can /
rang 'od kyi yum dang mnyam par sbyor zhing gar dgu'i nyams ldan ye shes kyi me phung 'bar ba'i klong na brjid cing 'gying ba'i gnas gsum du oM AHhU~M gi yi ges mtshan pa dang /
slob dpon gyi thugs ka nas kyang 'od zer nam mkha'i khams gang bar 'phros pas rgyal ba sras dang bcas pa rnams dang /
khyad par rdo rje nyi ma'i rigs kyi khro bo chen po rnams kyi thugs dam gyi rgyud bskul /
de rnams kyi gsang ba gsum gyi byin rlabs ma lus pa dpal rdo rje bdud rtsi he ru ka'i sku dang sngags phreng phyag mtshan 'od zer rnam par spyan drangs /
nam mkha' nas char chen po 'bab pa ltar byon te khyed rang rnams kyi sgo gsum la sib sib thim par mos shig
/spos dang rol mo'i sgra sbyar la /
oM dz+wa la dz+wa la hU~M phaT b+h+yo swA hA:
e A ral+li dz+nyA na A be sha ya a A:
zhes drag tu brjod la byin dbab /
tiSh+Tha badzras brtan par byas /
dngos gzhi bstan skyong ye shes kyi ma mo'i sku phyag rgya gtad pa la sngar bsgrubs pa'i rten gyi gtor ma nyid slar yang gsal 'debs bskyar ma 'di bzhin du mdzod cig /
slob dpon dang khyed rang dpal rdo rje bdud rtsi he ru ka dngos su gsal ba'i mdun du chos 'byung 'bar ba yangs shing rgya che ba'i pho brang /
phyi nang kun tu me rlung 'tshubs shing khrag gi rgya mtsho 'khyil ba'i dbus su gnam lcags kyi 'khor lo rtsibs bzhi pa'i lte bar pad+ma nyi ma bam ro'i gdan gyi steng du /
dpal ye shes ma mo sngags srung e ka dzA ti sku mdog mthing nag nam mkha' dwangs pa'i mdog can zhal gcig phyag gnyis pa /
dpral ba'i dbyings na spyan gcig gyen du gzigs shing zhal nas mche ba gcig thur du gtsigs pa /
dbu gtsug g.yu'i ral pa nyag gcig mkha' la sgreng zhing brang ngos su nu ma gcig 'phyang ba /
phyag g.yas pas zhing gi dbyug pa klad la phyar zhing g.yon pas dgra bgegs kyi snying za ba /
dpung pa g.yon nas lcags kyi spyang mo 'gyed pa /
sprin dkar gyis stod g.yogs shing stag lpags smad la dkris pa /
rus pa'i phyag rgya lnga dang sbrul gyi chun pos brgyan cing ye shes kyi me phung rab tu 'bar zhing 'khrugs pa'i klong na zhabs 'dor thabs rngam brjid 'jigs pa'i tshul du bzhugs pa'i /
shar du sku sprul dkar mo 'bum sde /
lhor yon tan sprul pa ser mo 'bum sde /
nub tu gsung sprul dmar mo 'bum sde /
byang du phrin las kyi sprul pa ljang mo 'bum sde /
gzhan yang las dang 'jig rten gyi ma mo bsam las 'das pas bskor nas bzhugs pa de nyid dam tshig dbang gis mdun du byon te slob dpon dpal he ru kas bka' bsgos pa tsam gyis ji ltar bcol ba'i phrin las sgrub par zhal gyis bzhes par mos shig
/rten gtor lag tu gtad la /
b+h+yo :
sngags srung ma mo 'bum sde'i tshogs :
dam ldan rdo rje slob ma 'di'i :
lus dang grib bzhin 'grogs nas kyang :
rnam bzhi'i phrin las bsgrub par gyis :
b+h+yo ma ma e ka dzA Ti ru lu ru lu hU~M b+h+yo hU~M:
kA ya badzra sa ma ya satwaM:
ma mo'i sku las sku gnyis pa 'od dang gzi brjid 'bar ba 'phros /
khyed rang he ru kar gsal ba'i thugs srog nyi gdan la thim pas sku dbang du gyur par mos shig
/gsung gi rig pa gtad pa'i slad du /
slob dpon gyi thugs ka nas 'od zer 'phros mdun bskyed ma mo'i thugs rgyud bskul /
thugs srog sngags phreng dang bcas pa las sngags phreng gnyis pa mched /
zhal nas thon /
khyed rang gi zhal du zhugs /
thugs srog hU~M mthing nag 'bar ba'i gdan la thim pas gsung dbang du gyur par mos la snying po 'di'i rjes zlos lan gsum mdzod /
yang snying bcu bzhi pa lan gsum rjes zlos byar gzhug
/sngags byang gtad la /
b+h+yo :
ma mo'i srog gi snying po 'di :
gnyen po stobs dang ldan par zlos :
mchod bstod sgrub la brtson par gyis :
dngos grub rnam gnyis 'grub par 'gyur :
sngags mthar /
wA ka badzra sa ma ya satwaM:
thugs kyi dgongs pa'i de kho na nyid ngo sprod pa'i slad du ma mo 'khor dang bcas pa 'od du zhu nas thig le sngon po phra la 'tsher bar gyur pa khyed rang dpal chen po'i thugs srog gi gdan la thim pas /
ma mo'i thugs dbang du gyur par mos la dbyings rig zung 'jug gi ngang du mnyam par zhog cig
/sngags mthar /
tsit+ta badzra sa ma ya satwaM:
des thun mong sku gsung thugs kyi srog gtad pa song nas /
khyad par don dam ye shes kyi srog la dbang byed pa'i man ngag sbyin pa lags pas tshig zungs su bzung zhing don thugs la gcag pas nyams len gyi snying por dril ba zhu /
b+h+yo :
'jig rten ma mo rtsa yin te :
'khor lo rnam bzhi dbu mar gzhug :
las kyi ma mo rlung yin te :
sbyor ba bzhi yis rab tu gcun :
ye shes ma mo thig le ste :
dga' ba bzhi yi dbyings su stims :
dbyings kyi ma mo sems yin te :
stong pa bzhi yi ye shes skyed :
stong srog rang rig chos skur bcad :
don gyi ma mo 'grub par 'gyur :
dz+nyA na d+hA tu a a :
de ltar thun mong dang khyad par gyi srog gtad pa thob pa'i phan yon dang dam tshig la gnas pa gal che bar gdams pa rang gzhung nyid las /
bdud rtsi gsang ba'i srung ma che :
sngags kyi gnyer 'dzin ral gcig ma'i :
srog gi rim pa 'di gtad pas :
ma mo nam yang mi 'bral 'grogs :
dam tshig gzhung bzhin spyod pa la :
dngos grub thams cad 'bad med ster :
dam las 'gal na gshed du 'beb :
de phyir dam tshig mchog tu gces :
zhes gsungs pa ltar rdo rje theg pa spyi dang khyad par dpal ldan sngags kyi srung ma'i rdo rje'i dam tshig rnams tshul bzhin bsrung ba'i blos 'di'i rjes zlos /
gtso bos ji ltar sogs dang /
gtang rag maN+Dal phyin spyi ltar bya /
tshogs la rol zhing lhag ma gtang /
srung ma'i gsham nas 'byung ba'i gtor 'bul chad brtan rnams dang /
las byang gi gtang rag mchod bstod nas shis brjod kyi bar yang spyi ltar bya'o //
gsang ba lam byed sgrub pa po //
rkyen sel dngos grub sgrub pa'i grogs //
ring du gyur nas 'dzin ma'i khongs //
rnal 'byor spyod pas rtag khyab shog
/ces pa'ang rigs kun khyab bdag gter chen bla mas ji ltar bstsal pa'i dgongs don ltar pad+ma gar dbang blo gros mtha' yas kyis rdzong shod bde gshegs 'dus pa'i sgrub gnas su bkod pa dge legs 'phel //

//
