@#//
'jig rten dbang phyug yid bzhin nor bu'i phrin las bzhugs so //
rgyal ba kun gyi thugs rje gcig bsdus nas //
gzugs su byas tshe ngang tshul 'di 'dra zhes //
bco lnga'i gang ba rgyas 'dra'i spyan ras gzigs //
lhag pa'i lha mchog khyod kyis kun dger mdzod //
mgon de mi yi dbang phyug zol bstan nas //
gangs can phan bder mdzad po srong btsan zhabs //
mthu stobs nus pa mchog brnyes o rgyan rje //
rnam gnyis thugs kyis brnag pa mthar thug pa //
yid bzhin 'od mchog sa yi snying po gang //
rtsa gsum bka' rtags rgyas spras zab mo'i gter //
rang dbang gyur las bdag gzhan phan bde'i dpyid //
skal bzang gsos su len 'di e ma mtshar //
de ltar chos tshul gzhom med nA da'i dpyid //
longs spyod g.yas su 'khyil pa 'khor lo'i mdud //
mngon par grol las phrin las rang gzhung gdangs //
tshangs pa'i dbyangs su len 'di nyan par gyis //
de la 'dir shar phyogs kong yul ljon pa'i tshal gyi sa'i me btsa' bu chu gter gyi lha khang gi rang byung thugs rje chen po'i drung nas rang nyid kyis zab gter dngos grub kyi bgo skal du thob pa /
'phags pa spyan ras gzigs yid bzhin 'od mchog sa'i snying po'i phrin las rang gzhung zab gter las cung zad 'khrugs par snang ba lhan thabs kyis bsdebs te dbang dang dam rdzas tshogs sgrub sogs sgrub chen dang 'brel ba ma yin par /
nyin chog rkyang pa tsam dang dgos pa gzhan gyi slad du bya ba'i rim pa khrigs chags su bkod par /
gter gzhung las /
bkra shis byin chags gnas su rten gsum bkram :
dkyil 'khor mchod tshogs sman gtor rak+ta bcas :
bag dro lhun chags bkod legs mdzes par brgyan :
rol mo dal sbyor snyan pa'i dbyangs kyis gyer :
zhes gsungs pas spros pa la dga' na stegs bu'i khar ras bris kyi dkyil 'khor bkram pa'am /
maN+Dal dri bzang gis chag chag gdab par 'bru dkar 'o mas brlan pa'i tshom bu lha bkod dang mthun pa /
de'i shar du dpal gtor rgyan ldan g.yas g.yon du sman mchod dang rak+ta /
mthar mtshams 'dzin gyi me tog dang bcas pa'i chu gnyis sngon 'gro'i nyer spyod lnga g.yas skor du bkod pa /
ji ltar 'os par bka' srung gter srung gi gtor ma dang mthun rdzas /
gzhan yang thabs shes kyi rdzas kun tshang ba'i tshogs kyi 'khor lo /
rdo rje dril bu cang te'u rnga sil sogs rol mo'i yan lag ste mchod rdzas su gyur tshad bkod pa'i khyad par gyis brgyan te bshams pa ni sta gon no //
dngos gzhi gter gzhung las /
gyer gzhung bgegs bskrad srung 'khor mchod brlab dang :
skyabs sems ting 'dzin dran 'debs lha bskyed dang :
gnyis med mchod 'bul bstod 'dzab lde khar bcas :
tshogs mchod thugs dam bskang dang dngos grub blang :
bsngo smon bkra shis rdzogs rim bsdu ba 'o :
zhes las rim bcu bdun gyis bstan pa las med du mi rung ba'i las rim kha cig gis brgyan te bkod par /
dang po bgegs gtor lag len ltar bsham /
oM badzra a mr-itas bsang /
swa b+hA was sbyang /
stong pa'i ngang las b+h+rU~M las byung ba'i rin po che'i snod du oM AHhU~M zhu ba las byung ba'i gtor ma /
mgron rigs rnams kyi yid khar 'babs pa'i 'dod pa'i yon tan de dang der 'char ba kun tu zad mi shes pa nam mkha' mdzod du gyur /
na maHsarba ta thA ga te b+h+yo bi shwa sogs sngags dang phyag rgyas byin gyis brlab /
bsngo zhing bka' bsgo ba ni /
hU~M:
nyon cig log 'dren bdud kyi dpung :
mchod sbyin bzang po 'di khyer la :
'di ru ma 'dug gzhan du dengs :
sngon nas 'brel pa med pa'i phyir :
dkyil 'khor sngags rgya bltar mi dbang :
de phyir srung ba'i gur khyim las :
ma 'da' phyi rol rang gnas dengs :
u tsa ta ya phaT:
drag po'i sngags dang spos thun tsham rngam drag pos bgegs bskrad /
srung 'khor ni /
hU~M:
chos kyi dbyings las rang byung rang shar ba :
ye shes lnga rdzogs me 'od mtshon cha 'khrugs :
rdo rje'i ra ba 'od lnga'i gur khyim che :
snod bcud yongs rdzogs dog pa ma mchis gyur :
badzra rak+Sha mAM:
zhes srung ba'i drwa gur gyis phyogs kun bcings par bsam /
skyabs su 'gro ba ni /
mdun gyi nam mkhar bla ma rdo rje 'chang la skyabs yul thams cad kyis bskor bar mos la tshig tsam ma yin par /
oM AHhU~M:
sku gsum brgyud pa bdun ldan rdo rje 'chang :
dus gsum sangs rgyas kun gyi ngo bo nyid :
chos dang dge 'dun zhi khro rab 'byams lha :
yongs rdzogs yid bzhin nor bur skyabs su mchi :
lan gsum /
sems bskyed pa ni /
nyam thag gi 'gro ba rnams la bzod med kyi snying rjes yid drangs pas /
mkha' mnyam 'gro ba bde 'dod sdug bsngal gyi :
rgya mtshor bying kun bzod med snying re rje :
bde chen byang chub sems kyi grong khyer du :
sgrol phyir byang chub sems mchog rnam gsum bskyed :
bo d+hi tsit+ta sa ma ya hU~M:
las byang la ched du dgos pa min yang khrid sogs kyi skabs su 'jug pa bde phyir rdor sems sgom bzlas ni /
A:
ma bcos lhug par sems kyi 'dzin stangs gdangs :
rang byung lhun grub bcom ldan rdo rje sems :
dkar mdzes rdor dril phyag rgya longs spyod rdzogs :
rdo rje skyil krung pad dkar zla dkyil bzhugs :
tsit+ta'i gur khang dri med yi ge hU~M:
de la yi ge brgya pa g.yas skor du :
mar me lta bur 'bar zhing gsal ba las :
'od zer zla ba ltar dkar 'phros pa yis :
sdig mun kun bsal rang lus phyi dang nang :
sgrib med shel bum mar me 'bar ltar gsal :
zhes pa'i mos pa dang bcas te yig brgya bzla /
skabs 'dir mchod pa rnams byin gyis brlab pa ni /
raM yaM khaM gis bsang /
oM AHhU~M ha ho hrIHsa sbyang rtogs spar gsum bdud rtsi brlab /
bdag gi thugs las mchod pa'i lha mo spros :
rab 'byams rgyal kun dgyes skong mchod sprin phung :
mngon par g.yo byed mkha' dbyings gang bar gyur :
oM badzra puSh+pe sogs /
sarba pany+tsa ma hA rak+ta ba liM ta te dzo ba liM ta ba la te gu h+ya sa ma ya hU~M hrIHTha :
zhes ting nge 'dzin gyi sbyor bas byin gyis brlab /
nang sgrub kher rkyang la phyi sgrub bla ma'i rnal 'byor 'di bzhin med mi rung min yang 'dir phyi nang gi sgrub pa zung du 'jug phyir dang /
khrid kyi skabs su 'jug pa bde phyir phyi sgrub chos rgyal o rgyan dbyer med du bsgrub pa'i bla ma'i rnal 'byor ni /
rdor sems 'od zhu rang nyid tha mal ngang :
spyi gtsug dag pa 'od 'bar rat+na'i khrir :
chos rgyal o rgyan dbyer med sku :
a mi d+he wa'i cod pan can :
lo brgyad lang tsho khro 'dzum sgeg :
mthing nag gos dang zab ber bklubs :
gsang gos chos gos rnam gsum dmar :
g.yas pa rdo rje pus steng sdigs :
g.yon pa dung chen bdud rtsis gang :
zhabs gnyis rol pa'i stabs kyis bzhugs :
g.yas g.yon gzungs ma dkar sngo gnyis :
mkha' 'gro'i mtshan ldan 'dod yon bsnams :
gzhan yang bla ma yi dam dang :
sangs rgyas sras bcas sprul 'khor tshogs :
sprin phung gtibs pa lta bur bsgom :
zhes pas bla ma'i rnal 'byor gsal btab /
bdun rnam dag 'bul ba ni /
oM AHhU~M/
dngos bshams yid byung mchod pa'i sprin phung gang //
yid mkhar yid rtsal bkod pa'i 'char sgo'i tshogs //
kun bzang smon lam dpal la 'gran bzod pa //
dag pa rab 'byams chos sgo phye ste 'bul //
'jig rten 'di 'am 'jig rten gzhan dag na //
bdag pos bzung dang ma gzung dngos po'i tshogs //
bdag gi phung po khams dang skye mched sogs //
ltos pa med par rgyal ba'i spyan sngar 'bul //
lus 'di zhing gi rdul snyed du sprul te //
rgyal ba rgya mtsho'i yon tan mi zad par //
bstod dbyangs yan lag rgya mtshos bstod bzhin du //
gus pa chen pos kun tu phyag bgyi 'o //
thog med dus nas bla med byang chub bar //
sgrib gsum mun pa'i smag tu 'phyan gyur pa'i //
lus ngag yid kyi mi dge ci bgyis pa //
stobs bzhi'i sgo nas rgyal ba'i spyan sngar 'chags //
'phags pa nyan thos rang rgyal bcas pa yi //
dus gsum dge ba'i mdzad par yi rang 'bul //
'od gsal rdo rje'i chos kyi sgron me yis /
khams gsum 'gro ba'i rmongs mun sel mdzad gsol //
zag med 'ja' lus rdo rje'i 'od sbubs su //
'pho ba med par rtag par bzhugs su gsol //
chos nyid rang bzhin mnyam nyid dkyil 'khor du //
bdag gzhan dus gsum bsags pa'i dge tshogs kun //
'gro kun phyam gcig byar med chos kyi sku'i //
go 'phang bde blag 'grub pa'i phyir bsngo 'o //
zhes dngos bshams dang yid byung gi mchod sprin rgya mtsho'i mchod pa gtso bor gyur pa'i yan lag drug po kun zag med kyi dge bar bsngo bar 'dun pa'i yan lag dang bcas pa dran bzhin pas phul te bsod nams dang ye shes kyi tshogs chen zung 'jug tu rdzogs par byas te /
dad gdung gis gsol ba gdab pa ni /
snyan pa'i rtas drangs pa'i gdangs kyis /
mtha' yas rigs kyi khyab bdag 'od dpag med /
khams gsum 'gro ba'i 'dren pa spyan ras gzigs //
chos kyi rgyal po o rgyan sprul pa'i sku
/rtsa brgyud bla ma rnams la gsol ba 'debs //
zhes pa'i brgyud 'debs dang /
oM AHhU~M:
rang bzhin spros bral 'od dpag med klong las :
rtsal snang 'gag med ye shes lnga rdzogs shar :
thugs rjes gang 'dul der ston sprul pa'i tshogs :
chos rgyal o rgyan zung 'jug skyabs kyi mchog :
gsol ba 'debs so thugs rje'i spyan gyis gzigs :
'gro drug sdug bsngal zhi bar byin gyis rlobs :
snyigs ma lnga bdo'i sems can dug lnga hrags :
dug lngas bskyed pa'i sdug bsngal bzod thabs med :
thugs rjes skyobs dang chos rgyal rin po che :
byin gyis rlobs shig o rgyan thod phreng rtsal :
gdul dka' 'dul ba'i thugs rje'i dus la babs :
zhes pas gsol 'debs gdung shugs drag pos bya zhing /
oM ma Ni pad+me hU~M:
d+harma rA dza nirmA kA ya a tsar+ya pad+ma thod phreng rtsal sa ma ya tsit+ta sid+d+hi m+me pra yats+tsha :
zhes pa'i 'dzab 'di gsol 'debs thugs rje dngos grub bskul ba'i tshul gyis ci mang bzla /
de yang gter gzhung las /
de ltar phyi sgrub rim pa 'di :
bla ma'i rnal 'byor tshul du bsgrub :
gsol 'debs mchod pa gtso bor bya :
tshogs gnyis rdzogs dang sdig sgrib zhi :
byin rlabs myur 'jug dgos pa yod :
ces gsungs pa ltar mchod pa dang gsol 'debs gtso bor bya zhing 'di dang rjes su 'brel bar ting nge 'dzin gyi dbang len pa ni gzhung du mi gsal yang kha bskang ba ste /
yid bzhin nor bu bla ma'i gnas gsum las //
gsang ba gsum gyi byin rlabs dkar dmar mthing //
mdangs gsal 'ja' 'od thig le thig phran 'phros //
bdag gi gnas gsum thim pas sku gsung thugs //
yon tan phrin las rdzogs pa'i byin rlabs thob //
bla ma 'od zhu bdag la thim pa yis //
tha dad gnyis su 'dzin pa'i stangs stabs zhig
/gshis lugs gzod nas dag pa ye shes khams //
cog gzhag don gyi bla ma'i rang zhal mjal //
zhes dbang bzhi'i ye shes ka dag gi ngang du nyams bskyang ngo //
dngos gzhi nang sgrub yid bzhin 'od mchog nyid du sgrub pa'i rim pa ni /
ting 'dzin gsum dran las /
dang po /
hU~M:
chos rnams dmigs med spros bral ngang :
zhes pa rang bzhin ka dag gi ngo bo kun la khyab pa'i ye shes stong pa nyid kyi ting nge 'dzin de'i ngang las /
gnyis pa /
ngang las rtsal snang snying rje'i dpyid :
zhes pa de ltar ma rtogs pa'i 'gro ba rnams la dmigs pa med pa'i snying rje kun tu snang ba'i ting nge 'dzin dang /
de lta bu'i /
stong dang snying rje zung 'jug las :
rgyu yi rig pa yi ge hrI:
zhes zung 'jug las bskrun pa'i rgyu'i ting nge 'dzin dang de las rtsal snang dag pa rab 'byams kyi 'char sgo dkyil 'khor gyi 'khor lo lha dang bcas pa bskyed pa ni /
hrI:
de las pho brang gzhal med khang :
gru bzhi pa la sgo bzhi pa :
rta babs bzhis brgyan 'dod snam dang :
mda' yab ya phub tog gis mdzes :
de dbus sna tshogs pad+ma ni :
'dab drug lte bar spyan ras gzigs :
gser mdog rtsa ba'i zhal gsum dkar :
de steng rgyas pa'i zhal gsum ser :
de steng dbang gi zhal dmar chags :
de steng drag po dud kha gnyis :
a mi d+he wa'i cod pan can :
phyag bcu'i dang po thal sbyar bar :
dgos 'dod kun 'byung nor bu bsnams :
lhag ma brgyad na rim pa bzhin :
bgrang phreng 'khor lo mchog sbyin dang :
'od dpag med bsnams g.yon phyag rnams :
rim bzhin pad dkar gun+d+he dang :
rin chen myu gu mda' dang gzhu :
zhal rnams kun la spyan gsum ldan :
sna tshogs dar dang rin chen brgyan :
ri dwags lpags pas nu ma bkab :
zhabs gnyis mnyam pa'i stabs kyis bzhengs :
'dab ma rnams la thub pa drug :
shar du thub pa brgya byin dkar :
phyag na rin chen rgyud mang bsnams :
shar lho thub pa thags bzang ris :
sngon po phyag na go cha bsnams :
lho nub thub pa shAkya seng :
ser po gseg shang par bu bsnams :
nub tu thub pa seng rab brtan :
mthing ga phyag na po ti bsnams :
nub byang thub pa kha 'bar dmar :
phyag na rin chen sgrom bu bsnams :
byang shar thub pa chos rgyal nag :
phyag na me phung chu snod bsnams :
kun kyang mtshan dang dpe byad rdzogs :
na bza' chos gos rnam gsum la :
bzhengs stabs 'byon tshul krong nger bzhugs :
gzhal yas srung ba'i sgo ba bzhi :
shar du mi g.yo mgon po dkar :
lho ru 'jam dpal gshin rje ser :
nub tu dbang chen rta mgrin dmar :
byang du rnam par 'joms pa ljang :
g.yas rnams ral gri be con dang :
pad dbyug rdo rje rgya gram phyar :
g.yon rnams thugs kar sdigs mdzub mdzad :
rol stabs pad nyir bdud bzhi brdzis :
khro bo'i chas ldan me dpung 'khrigs :
zhes pas rang bzhin dam tshig pa'i dkyil 'khor gsal btab /
lha tshogs rnams kyi gnas gsum las :
'od 'phros ye shes dkyil 'khor pa :
spyan drangs dam tshig 'khor lor thim :
zhes dag pa ye shes kyi dkyil 'khor pa spyan drangs par mos shing /
bdug spos kyi sprin spro ba dang rol mo dal sbyor dbyangs dang bcas pas /
hrI:
rang bzhin lhun grub chos sku'i zhing khams nas :
rtsal snang ma 'gags ye shes 'od lnga'i gur :
dbyings rig dbyer med dag pa'i gzhal yas nas :
zung 'jug dkyil 'khor lha tshogs gshegs su gsol :
Ar+ya lo ke shwa ra sa pa ri wA ra badzra sa mA dza :
zhes lha tshogs rnams chos sku'i klong nas sad de thugs rjes byon par mos /
hrI:
ye nas rang byung rang shar dkyil 'khor 'dir :
rtsal snang sems kyi 'phro 'du'i dkyil 'khor lha :
dam ye gnyis med gzod nas dag pa'i klong :
chu la chu bzhag bzhin du dbyer med bzhugs :
Ar+ya lo ke shwa ra sa pa ri wA ra sa ma ya tiSh+Tha lhan :
zhes pas ye shes pa'i dkyil 'khor rang snang dam tshig pa'i 'khor lor ro gcig par blta zhing /
lha la lha nyid mchod tshul lam /
rang nyid las mchod bstod dbul ba po zhig logs su 'dzin stangs kyis /
phyag 'tshal ba ni /
hrI:
chos sku rang byung rgyal ba 'od dpag med :
longs spyod rdzogs sku 'phags pa spyan ras gzigs :
'gro 'dul sprul pa bcom ldan thub pa drug :
sku gsum dkyil 'khor lha la phyag 'tshal lo :
Ar+ya lo ke shwa ra sa pa ri wA ra a ti pU ho :
pra tIts+tsha ho :
phyi nang gsang ba'i mchod pa 'bul ba ni /
hrI:
me tog bdug spos mar me dri :
bshos dang rol mo 'dod yon lnga :
rgyal srid bdun dang bkra shis rdzas :
phyi yi mchod pa sna tshogs 'bul :
Ar+ya lo ke shwa ra sa pa ri wA ra ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai wid+yA:
shab+da pra tIts+tsha ye swA hA:
hrI:
rang byung nang mchod rnam lnga dang :
gsang ba mchog gi bde chen sprin :
sman raka gtor ma thabs shes rdzas :
gnyis su med par 'bul lo bzhes :
Ar+ya lo ke shwa ra sa pa ri wA ra ga Na gu h+ya ma hA pU dza sarba pany+tsa rak+ta ba liM ta khA hi :
sman mchod rgyas par spro na /
chos sku rang byung 'od dpag med mgon la //
sman mchod 'bul lo dbang dang dngos grub stsol //
longs spyod rdzogs pa spyan ras gzigs dbang la //
sman mchod 'bul lo dbang dang dngos grub stsol //
mchog gi sprul sku srong btsan sgam po la //
sman mchod 'bul lo dbang dang dngos grub stsol //
yang sprul o rgyan chen po rje 'bangs la //
sman mchod 'bul lo dbang dang dngos grub stsol //
nying sprul zab gter skal ldan chos bdag la //
sman mchod 'bul lo dbang dang dngos grub stsol //
thugs rje rol pa'i dkyil 'khor chen po la //
sman mchod 'bul lo dbang dang\u0f8e
phyi nang gnas yul dpa' bo d+hA ki la /
sman mchod 'bul lo dbang dang\u0f8e
bka' sdod gter srung dam can rgya mtsho la //
sman mchod 'bul lo dbang dang dngos grub stsol //
sarba pany+tsa a mr-ita sa ma ya sid+d+hi hoH
zhes bdud rtsi sman gyi dngos grub tu thigs pa lce la myang ngo //
bstod pa ni /
rgyas par spro na /
hrIH
chos sku stong pa'i ngang nyid las //
'gro ba'i don du bzhengs pa'i sku
/zhi ba'i zhal bzhi khro zhal bdun //
bcu gcig zhal la phyag 'tshal bstod //
rtsa ba'i zhi zhal dkar po gsum //
rab tu 'dzum zhing mdzes pa ste //
las dang nyon mongs zhi mdzad pa'i //
chos sku'i zhal la phyag 'tshal bstod //
de steng btso ma gser mdog can //
rngam zhing bzhad pa'i zhal gsum pos //
tshe dang bsod nams dpal 'byor sogs //
rgyas par mdzad la phyag 'tshal bstod //
de steng bye ru ltar dmar ba'i //
dbang gi las mdzad zhal gnyis po //
rnam par gtsigs pa'i khro gnyer can //
longs sku'i zhal la phyag 'tshal bstod //
de steng drag po'i las mdzad pa'i //
dud sprin mdog 'dra zhal gnyis po //
'jigs shing rngam pa'i spyan gsum bgrad //
sprul sku'i zhal la phyag 'tshal bstod //
de steng bla ma sprul pa'i sku
/sangs rgyas kun 'dus li khri'i mdog
/'od dpag med mgon rgyal ba yi //
gtsug rgyan can la phyag 'tshal bstod //
pad+ma'i 'dab 'dra dang po yi //
phyag gnyis thugs kar thal sbyar bar //
dgos 'dod kun 'byung sa'i snying po //
yid bzhin bsnams la phyag 'tshal bstod //
g.yas kyi phyag bzhi rim pa bzhin //
bgrang phreng 'khor lo mchog sbyin dang //
dus gsum sangs rgyas 'od dpag med //
legs par bsnams la phyag 'tshal bstod //
g.yon gyi phyag bzhi rim pa bzhin //
pad dkar spyi blugs rin po che //
thabs shes zung 'jug mda' dang gzhu //
legs par bsnams la phyag 'tshal bstod //
pad+ma lta bu'i phyag mthil na //
ut+pal 'dra ba'i spyan mig ni //
rgyu skar bzhin du rnam bkra ba'i //
nam mkha'i rgyal po khyod la bstod //
dbu la rgyal ba'i gtsug rgyan can //
phyag zhabs gser gyi gdu bu 'khrol //
sku la dri zhim spos ngad ldan //
nam mkha'i rgyal po khyod la bstod //
sna tshogs dar gyi na bza' gsol //
rin chen du ma'i rgyan gyis mdzes //
lta bas mi ngom mdzes pa'i sku
/nam mkha'i rgyal po khyod la bstod //
ri dwags lpags pas nu ma bkab //
yan lag rigs bzhi'i sbrul gyis brgyan //
mtshan dpe'i gzi brjid 'bar ba'i sku
/nam mkha'i rgyal po khyod la bstod //
gser gyi ri ltar mdzes pa la //
cung zad dmar ba'i mdangs dang ldan //
thugs rje'i 'od zer 'phro ba'i sku
/nam mkha'i rgyal po khyod la bstod //
lha rgyal gtsug gi nor bu'i steng //
legs par bzhengs pa'i zhabs gnyis po //
pad zla'i steng du mdzes pa'i sku
/nam mkha'i rgyal po khyod la bstod //
dus gsum sangs rgyas thams cad kyi //
thugs kyi sprul pa rin po che //
thabs mkhas thugs rje ldan pa khyod //
sems can rnams la gzigs su gsol //
'gro ba kun gyi skyabs gnas khyed //
sdug bsngal du mas gtses pa yi //
nyam thag phongs pa'i sems can la //
thugs rje'i lcags kyus bzung du gsol //
ma rig 'khrul pa'i sems can rnams //
las ngan bsags pas lus ngan blangs //
ngan song gsum du lhung ba rnams //
thugs rje'i lcags kyus bzung du gsol //
bsdus par mos na /
hrIH
sangs rgyas kun gyis rab tu bsngags //
yon tan mchog gi gter gyur pa //
spyan ras gzigs zhes mtshan gsol ba //
rtag par brtse la phyag 'tshal bstod //
dkyil 'khor pa rnams la /
'gro 'dul sprul pa'i thub drug sgo ba bzhi :
gang la gang 'dul der ston dkyil 'khor lha :
chos nyid mnyam rdzogs byang chub sems kyi klong :
dmigs med sgyu ma tsam du bstod par bgyi :
zhes pas bstod /
bar 'dir 'dzab kyi rim pa ni /
dbang dang sgrub chen dam rdzas tshogs sgrub dang 'brel ba'i dgos dzapa? kyi dmigs pa'i lde kha zur du gsal ba ltar nyams su blangs la /
'dir spyi dzapa? tsam du bya lugs la /
dang po dzapa? bskul gsol 'debs ni /
hrI:
dag pa chos sku'i zhing khams nas :
bcom ldan rgyal ba 'od dpag med :[  ]gsung gi thugs dam gnad nas bskul :
grags stong rdo rje'i rang gdangs sgyur :
sems can rnams kyi don mdzod cig :
oM AHhU~M hrI:
oM ma Ni pad+me hU~M:
sham bu dang sngags rigs 'gre bas /
ye shes lnga yi 'od klong nas :
longs spyod rdzogs sku bcom ldan lnga :[ \u0f8e\u0f8e ]'gro don thugs rje'i pho brang nas :
sprul pa thub pa rnam pa drug :[ \u0f8e\u0f8e ]'phrul snang sprul pa'i gtsug lag nas :
chos kyi rgyal po sprul pa'i sku :[ \u0f8e\u0f8e ]pad+ma 'od kyi gzhal yas nas :
o rgyan chen po rje 'bangs rnams :[ \u0f8e\u0f8e ]bde chen mchog gi 'khor lo ru :
o rgyan gsung sprul chos kyi bdag :[ \u0f8e\u0f8e ]snang stong thig le'i gzhal yas nas :
yi dam zhi khro'i lha tshogs rnams :[ \u0f8e\u0f8e ]bde stong mkha' dbyings gzhal yas nas :
ye shes d+hA ki'i lha tshogs rnams :[ \u0f8e\u0f8e ]zung 'jug dbu ma'i gzhal yas nas :
thugs rje mchog gi dkyil 'khor rnams :[ \u0f8e\u0f8e ]phrin las lhun grub gzhal yas nas :
bka' srung dam can rgya mtsho rnams :[ \u0f8e\u0f8e ]zhes pas gsung gi thugs dam bskul phyir gdung shugs drag po byas pa'i mthar /
dzapa? dmigs ni /
'phags pa'i thugs kar 'dab drug lte bar hrI:
'dab ma rnams la yang snying yi ge drug :
rang gdangs rdo rje'i sngags kyi sgra dbyangs ni :
bung ba tshang zhig tshul du sgrog par bsgom :
zhes dmigs pa'i gnad dang ldan pa'i dzapa? dbyangs kyi brda'i bye brag rnam pa mang yang rgyun khyer rang gdangs rdo rje'i sgra dbyangs bung ba tshang zhig lta bu'i lam nas drangs pa'i /
oM AHhU~M hrI:
oM ma Ni pad+me hU~M:
zhes pa gtso bor bzla zhing /
sgrub chen sogs kyi skabs sam rang bzhin spros pa la dga' na /
gter gzhung las /
dmigs pa'i lde kha zur du gsal :
zhes gsungs pas /
oM AHhU~M hrI:
oM ma Ni pad+me hU~M:
rang nyid 'phags pa'i thugs ka ru :
pad 'dab lte bar yi ge hrI:
de las 'od 'phros 'phags pa mchod :
sems can rnams kyi 'gro don byas :
oM AHhU~M hrI:
oM ma Ni pad+me hU~M:
'dab drug shar gyi pad steng du :
lha yi thub pa brgya byin ni :
dkar po rin chen rgyud mang bsnams :
thugs kar sa bon yi ge oM:
de las 'od 'phros 'gro don byas :
oM AHhU~M hrI:
oM ma Ni pad+me hU~M:
'dab drug shar lho'i pad steng du :
lha min thub pa thags bzang ris :
sku mdog sngon po go cha 'dzin :
thugs kar sa bon yi ge ma :
de las 'od 'phros 'gro don byas :
oM AHhU~M hrI:
oM ma Ni pad+me hU~M:
'dab drug lho nub pad 'dab steng :
mi yi ston pa shAka thub ser :
phyag na gseg shang par bu bsnams :
thugs kar sa bon yi ge Ni :
de las 'od 'phros 'gro don byas :
oM AHhU~M hrI:
oM ma Ni pad+me hU~M:
'dab drug nub kyi pad steng du :
byol song thub pa seng rab brtan :
phyag na dam chos pusti bsnams :
thugs kar sa bon yi ge pad :
de las 'od 'phros 'gro don byas :
oM AHhU~M hrI:
oM ma Ni pad+me hU~M:
'dab drug nub byang pad steng du :
yi dwags thub pa kha 'bar dmar :
phyag na rin chen sgrom bu bsnams :
thugs kar sa bon yi ge me :
de las 'od 'phros 'gro don byas :
oM AHhU~M hrI:
oM ma Ni pad+me hU~M:
'dab drug byang shar pad steng du :
gshin rje'i thub pa chos rgyal nag :
phyag na me chu srid 'khor bsnams :
thugs kar sa bon yi ge hU~M:
de las 'od 'phros 'gro don byas :
oM AHhU~M hrI:
oM ma Ni pad+me hU~M:
shar sgor zhi ba'i las mdzad pa'i :
byams pa tshad med mi g.yo mgon :
sku mdog dkar po ral gri bsnams :
thugs kar sa bon yi ge dza :
de las 'od 'phros 'gro don byas :
oM AHhU~M hrI:
oM ma Ni pad+me hU~M:
lho sgor rgyas pa'i las mdzad pa'i :
snying rje chen po gshin rje gshed :
sku mdog ser po be con bsnams :
thugs kar sa bon yi ge hU~M:
de las 'od 'phros 'gro don byas :
oM AHhU~M hrI:
oM ma Ni pad+me hU~M:
nub sgor dbang gi las mdzad pa'i :
dga' ba tshad med rta mgrin rgyal :
dmar po phyag na pad dbyug bsnams :
thugs kar sa bon yi ge baM:
de las 'od 'phros 'gro don byas :
oM AHhU~M hrI:
oM ma Ni pad+me hU~M:
byang sgor las rab rdzogs pa'i sku :
btang snyoms la gnas rnam par 'joms :
ljang sngon phyag na rgya gram bsnams :
thugs kar sa bon yi ge ho :
de las 'od 'phros 'gro don byas :
oM AHhU~M hrI:
oM ma Ni pad+me hU~M:
zhes gdul bya 'gro drug
/'dul byed thub drug
/sbyang gzhi dang sbyong byed gnyis kyi yi ge thugs rje'i zer thag
/sbyangs 'bras phyin drug gi lam la bkod pa'i dmigs pa'i khyer so dang bcas te dzapa? rnams dbyangs kyi rta la drangs zhing bsnyen pa kho na 'gro ring bya ba'i tshe na ni shub bur bzla'o //
tshogs kyi mchod pa ni thabs dang shes rab kyi rdzas su gyur pa'i kha na ma tho ba med pa'i 'dod yon rnams mngon par 'du byas te /
bdud rtsis bsang gtor byas la ting nge 'dzin gyis brlab tshig ni /
hU~M:
tshogs gzhong pad+ma yangs pa'i nang :
tshogs rdzas sha lnga bdud rtsi lnga :
gzhan yang 'dod yon bsam mi khyab :
nam mkha' sa gzhi bar snang gang :
tshogs kyang 'od phung ldems se ldem :
rtsa ba gsum gyi lha tshogs la :
'dod yon lnga ldan ye shes lnga :
lhun rdzogs tshogs kyi mchod pa bzhes :
gu ru d+he wa DA ki nI ga Na tsakra pU dza khA hi :
zhes brjod las kyi rgyal thebs bde ba yum gyi ting nge 'dzin gyis bza' ba dang btung ba bsnol mar dkyil 'khor pa dang slob dpon mched dang lcam dral la stob bzhin pas /
thabs shes rdo rje pad+mor mnyam sbyor ba :
byang chub sems kyi bde ba chen po'i sprin :
zag med tshogs kyi 'khor lo'i 'du ba ru :
rig 'dzin 'dus pa'i tshogs rnams dgyes dgur rol :
ces drang /
len pa pos kyang /
a la la ho :
zhes stong nyid dpa' bo'i nga rgyal gyis zag pa med pa'i bde ba la rol pa'i 'dun pas 'khyud rgya dang bcas pas len /
'du shes gsum ldan gyis 'dod yon la rol pa'i lhag ma rnams gcig tu bsdus pa rdo rje slob dpon gyis bdud rtsi'i kha phrus sbags /
pheM gyi sgra dang bshugs pa'i sgras lhag dbang rnams bos la /
hU~M:
lhag la dbang ba'i mkha' 'gro rnams :
lhag ma'i gtor ma 'di longs la :
rkyen zlog dgra thul dngos grub stsol :
phrin las rnam bzhi 'grub par mdzod :
uts+tshiSh+Ta b+hak+She b+h+yaHswA hA sa bsngo /
cang te'u sogs rol mo'i sgra dang gdung ba'i dbyangs kyis dbyings dang ye shes pa'i dkyil 'khor rnams thugs dam thugs rje bskul ba ni /
hrI:
thugs rje mchog gi dkyil 'khor nas :
bcom ldan 'phags pa spyan ras gzigs :
'gro don thugs dam gnad nas skul :
'gro drug sems can don mdzod cig :
thugs rje thub chen rnam drug rnams :
'gro drug sems can 'dul dus bab :
'pho ltung 'thab rtsod skye rga 'chi :
bkol spyod bkres skom tsha grang gi :
sdug bsngal bde ba chen por sgrol :
pha rol phyin drug sa thob mdzod :
gzhal yas srung ba'i sgo ba bzhis :
zhi rgyas dbang drag phrin las mdzod :
bar 'dir bka' srung dang gter srung so so'i gsol ka bya zhing /
de rnams kyi gtor ma dang /
chad mdo'i gtor ma zur du yod na cung zad spags te sman raka gis bran la sngon gyi phyi tshig chad mdo byas pa bsgrag pa ni /
hrI:
sngon tshe 'das dus nub phyogs bde can du :
chos sku lhun grub 'od dpag med pa yis :
rang snang rnam dag 'dus pa'i tshom bu la :
ngag tu ma bton dgongs brgyud bstan pa'i tshe :
rig rtsal 'char sgo'i bka' srung rgya mtsho yis :
gzod ma'i klong nas 'dar med dam bcas bzhin :
'od gsal 'phro 'du'i gtor ma 'di longs la :
shar grol dus mnyam bcol ba'i phrin las mdzod :
de 'og bar ma rgya mtsho chen po'i rum :
longs spyod rdzogs pa spyan ras gzigs dbang gis :
bdud rtsi'i sprin gyis klu tshogs btul pa'i tshe :
klu yi rig 'dzin tshom bur bcas pa rnams :
zag bcas mi snang 'od skur grol ba'i tshe :
dam bcas dpal mgon bdun cu rtsa lnga rnams :
dam tshig rdzas kyi gtor ma 'di longs la :
sngon gyi dam bcas phrin las sgrub par mdzod :
de 'og mtha' ma ra sa'i gtsug lag khang :
'phrul snang sprul pa'i dkyil 'khor chen po ru :
chos rgyal slob dpon dbyer med lha sras bcas :
thugs rje rol pa'i dkyil 'khor zhal phyes tshe :
bka' srung so sos ji ltar dam bcas bzhin :
mchod gtor bzhes la phrin las sgrub par mdzod :
sum cu kha ral drag spyod rtsod pa'i dus :
kong yul ljon pa'i bu chu gter khang nas :
pad+ma'i gsung sprul chos rje gling pa yis :
yid bzhin 'od mchog gdams pa bton pa'i tshe :
rdzong btsan la sogs phyi yi bka' srung dang :
de mo la sogs nang gi bka' srung dang :
rdor legs la sogs gsang ba'i bka' srung gis :
rang rang gzugs bstan khas blangs dam bcas bzhin :
mchod gtor bzhes la phrin las 'grub par mdzod :
ces brjod de gtor ma gtsang sar 'bul /
brtan ma'i gtor mar rak+tas gtor snod rnams bshal ba'i chab kyis bran pa 'bru gsum gyi byin gyis brlabs la /
hrI:
'phags mchog 'dul zhing spu rgyal bod kyi yul :
bde bar skyong mdzad sman btsun brtan ma'i tshogs :
lha mo dpal gnas ma dang yang dag shes :
khyung btsun kong lha rdo rje g.yu bun ma :
me tog zla ba'i 'od dang byang chub rgyal :
gser gyi thang mang kun bzang zhi ba ma :
klu mo gzi 'bar 'khor dang yang g.yog rnams :
chibs su sha ba 'brong dang rkyang la 'chib :
dar gyi lhab lhub sil snyan sgra dang bcas :
dgung sngon dbyings dang g.ya' ri gangs khrod dang :
sman ljongs nags tshal so so'i gnas nas gshegs :
sngon tshe chos rgyal pad+ma'i spyan snga ru :
dam bcas bzhin du gtor mchod bshal chu bzhes :
bod yul spyi dang khyad par sbas pa'i yul :
snod bcud kun bde zab mo'i chos rnams spel :
gang gsol phrin las thogs med sgrub par mdzod :
ma ma hring hring sa ma ya hU~M:
zhes pas dbul /
sgrub pa dang 'brel na rta bro 'ang bya /
mtha' rgyas dang 'brel bar gter gzhung las /
rgyas par gzhan don dbang bskur ji lta 'am :
de las bsdus par ting 'dzin spro bsdus len :
zhes pas gzhi dus su yod pa'i dbang gi sa bon de nyid rgyu dus kyi dbang gis sad par byas te dbang don rim gnyis kyi rnal 'byor nyams su blangs pas /
'bras dus kyi dbang bzhi'i ye shes sgrib bral du rtogs pa'i ched du bdag 'jug gam lam dbang len pa ni rang rgyud la yod pa'i sngags sdom mi nyams shing gong 'phel du bya phyir spros pa la dga' na gzhan don dbang bskur ji bzhin pas blang ba'am /
mdor bsdu na bla ma'i rnal 'byor gyi skabs ltar ting 'dzin spro bsdus len zhing dbang dus su skyes pa'i mchog tu mi 'gyur ba'i ye shes de nyid kyi ngang la mnyam par 'jog pa ni dbang gi dgos don no //
slar yang dkyil 'khor pa rnams la sngags tsam gyis mchod /
yi ge brgya pa lan gsum bzla bas cho ga'i kha bskang zhing /
ma 'byor pa dang nyams pa dang //
zhes sho lo ka gnyis kyis nongs pa 'chags /
dge ba bsngo ba ni /
'phags pa'i dkyil 'khor chen po ru :
bdag gzhan smin grol zhugs pa des :
'gro kun thugs rje'i dkyil 'khor par :
da lta nyid du yongs grol shog :
shis pa'i me tog kun tu khyab par 'thor ba dang bcas te /
hU~M:
'dus pa yongs kyi gtso mchog spyan ras gzigs :
'gro 'dul phrin las thub drug sgo ba bzhi :
skyabs gnas dkon mchog tshogs zhing thams cad kyi :
bkra shis des kyang deng 'dir bde legs shog :
gzhan yang bkra shis pa'i tshig ji ltar 'os pas brgyan cing /
rtag pa'i mtha' bsal phyir rdzogs rim du bsdu ba ni /
gzhal yas lha kun mkha' la 'ja' bzhin du :
dbyings nas shar zhing slar yang dbyings su thim :
ma bcos cog gzhag yid dpyod 'dzin stangs gzhig :
ces pas stong nyid kyi rtsal mdangs dkyil 'khor gyi sgyu 'phrul stong chen gyi ngang du bsdu zhing yid dpyod 'dzin med kyi klong du cham bskyur du bzhag nas slar yang chad pa'i mthar lhung ba sel phyir /
stong pa'i gdangs 'gro la brtse ba'i snying rjes sgyu ma lta bur rjes thob kyi lhar ldang ste /
de yi ngang las 'gro don byams pa'i sprin :
gang 'dul der ston dkyil 'khor lha ru ldang :
zhes de'i ngang las rang gzhan gyi don rlabs po che sgrub pa'i las la 'jug go
/de ltar yang gter gzhung las /
de ltar nang gi sgrub thabs ni :
spros bcas bskyed rim dzapa? dbyangs gyer :
bdag gi don dang gzhan don phyir :
mtshan ma'i dkyil 'khor dam rdzas kyi :
tshogs dang bcas te bsgrubs na legs :
dngos nyams rmi lam thams cad du :
lha yi byin rlabs rtags mtshan 'byung :
zhes gsungs so //
rab 'byams thugs rje rgyal ba'i 'o ma'i mtsho //
'gro don thugs rje rlabs chen g.yos pa las //
spyan ras gzigs dbang zla 'od rgyas pa'i zhal //
lus can kun+da'i gnyen po khyod las su //
gang gi gsang gsum dga' ba'i tshal chen por //
'jug ngogs bskyed dang rdzogs pa'i lam po che //
kun nas gsal byed las gzhung nyin mor byed //
'dren pa'i shing rta chos rje gling pa yin //
de lta'i dge tshogs kai la sha'i ngogs las /
legs 'babs 'chad pa med pa pak+Shu'i rgyun //
zad med dbyar gyi klung bzhin rab 'phyur te //
byang chub spyod pa'i rgya mtshor 'jug gyur cig
/ces 'phags pa thugs rje chen po yid bzhin 'od mchog sa'i snying po'i phyi nang gi phrin las khrigs chags su bsdebs pa 'di nyid zab chos 'di nyid kyi gsang mdzod 'dzin pa d+harma swA mI'am /
gzhan du na 'dzam gling rdo rjer 'bod pas gter sgrub kyi skabs nyams su blangs bde phyir sbas yul pad+ma sbas pa'i tshal gyi bye brag thub bstan 'od gsal gling du bris pas 'gro ba thams cad 'phags pa thugs rje chen po'i go 'phang la 'god pa'i rgyur gyur cig /

//
