@#//
bla ma'i thugs sgrub bar chad kun sel gyi cha lag
/mi g.yo ba bdud bzhi zil gnon gyi dbang chog bai DUr+Ya'i chu rgyun zhes bya ba bzhugs so //
bcom ldan thugs kyi thig le las //
bdud bzhi'i dpung 'joms khro rgyal skur //
rang snang der ston bla ma'i zhabs //
bsnyen la bdud bgegs zhi mdzad gsol //
gang gi sgrub thabs rnyed dka' ba //
bla med lam mchog yan lag bcas //
cha tshang don 'dril byin rlabs kyi //
gzi ldan de yi smin byed 'chad //
nang bdud bzhi'i bar chad sel ba gtum po rigs bzhi'i dbang gi cho ga la gsum /
rtsa ba dkar po'i dbang chog
/rigs gzhan gsum kha bsgyur ba'i tshul /
'phros don srung ma'i bka' gtad bya ba'i tshul lo //
dang po la gsum /
sbyor ba gshom bkod /
dngos gzhi sgrub mchod /
byin rlabs dbang bskur ba'o //
dang po ni /
stegs bur maN+Dal la pad+ma 'dab brgyad kyi lte bar me tog gi tshom bu dkar po gcig bkod pa'i steng many+dzi la bum pa bcud ldan mgul chings dkar po kha rgyan gzungs rdor dang bcas pa bzhag
/rgyab tu dbang gtor dpal bshos rgyan spros can /
g.yas g.yon du mi g.yo dkar po'i sku tsaka
/sngags byang sngags phreng /
phyag mtshan ral gri'i tsakli /
mdun du 'bul gtor dbang gtor dang 'dra ba la de las chung ba zas snas brgyan pa /
phrin las rgyas pa gtang ba'i skabs de'i g.yas g.yon sman rag
/bsdu skabs 'dir mi dgos /
mthar chu gnyis nyer spyod bskor bsham bya /
las bum dang /
phrin las la mkho ba'i yo byad sogs nye bar bsdog go
/gnyis pa dngos gzhi sgrub mchod la gsum /
bdag bskyed /
mdun bskyed /
bdag 'jug go
/dang po ni /
sgrub gnas gsar pa dang sngon du dbang bskur sogs ma byas pa la dkar gtor spyi ltar gtang /
rang gi snying ga nas 'od zer 'phros pas bla ma khro rgyal mi g.yo ba la skyabs yul rgya mtsho'i tshogs kyis bskor ba mdun gyi nam mkhar badzra sa mA dzaHsa tshogs zhing mkha' khyab tu sad pa'i spyan sngar /
na mo :
bla ma yi dam mi g.yo ba :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
zhes lan gsum gyis skyabs 'gro bya /
ho :
ma gyur sems can thams cad kun :
sangs rgyas go 'phang thob bya'i phyir :
nyes spyod kun bsdam dge chos sdud :
gzhan phan byang sems rtag tu bskyed :
ces sems bskyed /
rdo rje slob dpon sangs rgyas dpal sogs kyis rgyun bshags bya /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
dzaHhU~M baM hoHsa tshogs zhing rnams rang la thim par bsam /
mchod rdzas byin brlab ni /
raM yaM khaM:
oM AHhU~M:
snod bcud ye nas dag pa la :
kun tu bzang po rol pa'i rgyan :
phyi nang gsang ba'i mchod pa'i sprin :
dpag yas nam mkha' gang bar gyur :
oM badzra ar+g+haM nas /
shab+da AHhU~M:
bdag bskyed bsnyen pa'i rnal 'byor ni /
a :
'od gsal stong nyid dbyings kyi ngang :
rig pa'i ye shes hU~M dkar po :
mkha' la 'ja' tshon bzhin du shar :
'od 'phros rgyal ba sras bcas mchod :
khams gsum 'gro ba'i sgrib gnyis sbyangs :
tshur 'dus yongs gyur skad cig gis :
pad nyi 'chi bdag bdud kyi steng :
rang nyid zung 'jug sgyu ma'i lha :
gtum po khro rgyal chen por bzhengs :
dkar gsal khro zhing brjid pa'i nyams :
dbu skra dmar ser gyen du brdzes :
phyag g.yas ye shes ral gri phyar :
g.yon pas rdo rje'i zhags pa bsnams :
zhabs gnyis g.yas brkyang dor stabs kyis :
ye shes me dpung dbus na rol :
stag sham rin chen sbrul gyis brgyan :
gnas gsum oM AHhU~M gis mtshan :
de bzhin gshegs pa thams cad kyi :
rdo rje gsum dang dbyer med bsam :
hU~M:
ye shes dbyings las rig pa'i sku :
gtum po khro rgyal 'khor bcas kun :
('chi bdag bdud tshogs zil gnon phyir :)
drag po'i stabs kyis gshegs su gsol :
oM tsaN+Da ma hA ro Sha Na e h+ye hiH
dzaHhU~M baM ho :gnyis med gyur /
slar yang dbang lha spyan drangs nas :
dbang bskur rigs bdag dbu brgyan bsam :
oM:
dngos 'byor yid las byung ba yi :
kun tu bzang po'i mchod sprin gyis :
chos dbyings rgyas par bkang byas te :
gtum po khro rgyal 'khor bcas mchod :
oM badzra ar+g+haM sogs :
hU~M:
dus gsum sangs rgyas thams cad kyis :
bdud tshogs 'dul bar dbang bskur ba'i :
gtum po khro rgyal 'khor bcas la :
gus pas bstod do dngos grub stsol :
ces yan lag rdzogs par byas te lha sku gsal stong la sems gzung /
bzlas pa'i rnal 'byor ni /
thugs kar nyi steng hU~M gi mthar :
sngags phreng g.yas su 'khor ba las :
'od 'phros lus kyi nang kun gang :
sgrib dag byin gyis brlab par gyur :
ces pa'i dmigs pa rtse gcig tu gtad de /
oM tsaN+Da ma hA ro Sha Na hU~M phaT:
ces rtsa sngags yi ge bcu po ci nus bzlas pa'i mthar 'od gsal gyi rang ngo bskyang /
gnyis pa mdun bskyed sgrub pa ni /
mdun rten bsang sbyang /
stong pa'i ngang las mdun gyi mkhar :
rig pa'i ye shes hU~M dkar po :
sogs bdag bskyed ltar la /
bdud kyi steng :
zung 'jug ye shes sgyu ma'i lha :
sogs nas bstod pa'i bar sngar ltar la /
bzlas pa'i dmigs pa ni /
thugs kar nyi steng hU~M gi mthar :
sngags phreng g.yas skor 'od zer gyis :
'phags mchod 'gro ba'i sgrib gnyis sbyangs :
snod bcud gtum po'i zhing dang sku :
sngags kyi rang sgrar sad par bsam :
tshur 'dus bdag la thim pa yis :
dngos grub rnam gnyis thob par gyur :
ces sgom la yig bcu ci 'grub bzla /
khyad par rnam bum la dmigs te /
b+h+rU~M las rin chen bum pa ni :
mtshan nyid thams cad yongs rdzogs dbus :
gtum po khro rgyal lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du spros :
sku las bdud rtsi'i rgyun babs pas :
bum pa yongs su gang bar gyur :
ces gsal btab la gzungs thag nas bzung ste yi ge bcu pa ci rigs pa bzlas /
las bum du bdud rtsi 'khyil pa'i bskyed bzlas spyi 'gro bya /
mthar mchod cing bstod la /
yi ge brgya pa lan gsum dang /
oM AHhU~M gis mchod yon phul bas lha 'od du zhu ba'i bum pa'i chu bdud rtsir gyur /
'bul gtor bsang sbyang /
stong pa'i ngang las rin po che'i snod du gtor ma 'dod rgu 'byung ba'i bdud rtsi'i rgya mtsho chen por gyur /
oM AHhU~M lan gsum gyis brlab /
thod rgya bcas /
rtsa sngags mthar /
i daM ba liM ta b+huny+dza kha kha khA hi khA hi :
sarba mA ra se na pra mar+d+ha na hU~M phaT:
sarba sid+d+hi m+me pra yats+tsha :
sarba karma ku ru ku ru swA hA:
zhes btags pa gsum gyis 'bul /
hU~M:
rdo rje snying po mkha' 'dra ba :
mi g.yo ral pa gcig gis bsgyings :
drag shul chen po'i byin 'chang ba :
khro rgyal gtum po 'khor dang bcas :
'dod yon gtor ma 'di bzhes la :
bdud sde'i dpung tshogs ji snyed kun :
srung dang zhi dang zlog pa dang :
tshar gcod phrin las brtul zhugs kyis :
dam chos sgrub pa'i bar chad rnams :
ming gi lhag ma med par mdzod :
'chi med tshe dang ye shes sogs :
dbang bcu'i yon tan grub pa dang :
mdor na rnam bzhi'i phrin las kyi :
dngos grub ma lus bstsal du gsol :
zhes gsol bas gtor ma bzhes shing dgyes te ha ha he he hi hi haM haM phaT ces dgyes pa'i gad mo dang bcas te las thams cad mdzad par bsam mo :
gsum pa bdag 'jug ni /
spro na 'og nas 'byung ba'i slob ma la dbang bskur ba'i cho ga'i dngos gzhi phyag len ltar blang /
mi nus pa'am dkyus tsam la rig pa'i me tog dor zhing gnang ba nod do //
gsum pa dbang gi cho ga ni /
slob ma las bum gyi chus sgo drung du khrus bya /
nang du 'jug pa dang bgegs gtor btang zhing bgegs bskrad srung 'khor bcas phrin las 'bring po ltar bya /
gral la 'khod nas me tog bkye bsdu dang sems bskyed gsal btab nas /
de la gsan par bya ba'i chos ni /
bcom ldan 'das gtum chen khro bo mi g.yo ba'i byin rlabs dbang bskur gyi rim pa bsgrub pa ste /
de'ang khro bo'i dbang po 'di ni /
sngon rdzogs pa'i sangs rgyas shAkya'i rgyal po nyid byang chub kyi snying por bdud 'dul ba'i ting nge 'dzin la snyoms par zhugs pa'i tshe /
bdud ris kyi lha mi 'khrugs phrag gcig gi dpung lhags te g.yul chen po bshams pa na bcom ldan 'das kyi thugs ye shes chen po'i gsang ba las khro bo chen po 'di nyid phyung ste bdud dmag 'khor dang bcas pa tshar bcad /
thun mong ma yin pa'i 'khor rnams la de nyid du dkyil 'khor chen por sprul nas rgyud bshad /
sprul pa'i skus thun mong gi mdzad pa ston pa'i skabs su dge slong zhig bsam gtan la snyoms par 'jug cing yod pa la /
gzhan 'phrul dbang byed kyi bdag po bdud dga' rab dbang phyug mi nag rta nag gi rnam pa can /
dgu tshigs lta bu'i lam las byung nas bar chad rtsom pa la /
sangs rgyas kyi thugs ka nas khro bo mi g.yo ba spros te bdud tshar bcad cing zhabs kyi 'og tu mnan par bstan pa sogs gleng gzhi'i sgo nas bdud kyi bar gcod zlog pa la khro bo gzhan las khyad par du bsngags shing /
de bzhin gshegs pa'i thugs dang gnyis su med pas mthu stobs gzi brjid 'gran zla dang bral zhing mchog gi dngos grub sgrub pa la'ang ches cher zab pa yin /
'di la gsar ma'i phyogs su mi g.yo bla med kyi rgyud la brten pa'i lha bcu gsum ma'i dkyil 'khor bskyed rdzogs yan lag dang bcas pa /
gtso rkyang gi zur bka' khyad par can mang du bzhugs pa dang /
snga 'gyur rnying ma'i phyogs su smin grol gyi gdams rkang yongs su rdzogs pa sngon chad dkon pa las /
'dir 'jam mgon khri srong lde'u btsan gyi lha sras 'bring po sa bcu'i dbang phyug dam 'dzin mu rub btsad po'i rnam 'phrul /
rtsod pa dang bral ba'i gter chen chos kyi rgyal po o rgyan mchog gyur gling pas sngon chad sa steng du ma grags pa dang /
grags kyang tshig dang don gyi cha nas ngo mtshar du mas 'phags pa'i zab chos ji snyed cig spyan drangs pa'i nang nas /
dpal o rgyan chos kyi rgyal po'i thugs bcud /
bod yul sa 'og kun gyi gter gcig
/mchog dang thun mong gi dngos grub sgrub pa'i thabs tshang la ma nor ba 'khor los sgyur ba'i rgyal po'i bang mdzod chen po lta bu bla ma'i thugs sgrub bar chad kun sel gyi cha lag khyad par can gyi drwa phyed mdzes pa lta bu'i chos sde /
mdo khams shar phyogs phrin las 'gro ba 'dul ba'i gnas chen brgyad kyi ya gyal dbang gi gnas chen ri bo dbang zhu'i brag nas spyan drangs pa'i chos bdag bar chad sel ba'i chos bka' bzhi zhes grags pa las /
nang bdud bzhi'i bar chad sel zhing bde chen ye shes myur du ster bar mdzad pa gtum chen khro bo mi g.yo mgon po bdud bzhi zil gnon zhes bya ba /
dkyil 'khor rgya mtsho'i khyab bdag kun bzang pad+ma 'byung gnas nyid kyi phyag g.yon bde skyong gi rtags kyi cho 'phrul las rang shar ba'i tshul gyis byung ba ste /
gzhung rtsa ba las /
mi g.yo khro rgyal chen po ni :
'jigs pa'i bdud bzhi'i gnyen po ste :
dkyil 'khor gtso mchog bdag nyid kyi :
phyag g.yon ban+d+ha'i cho 'phrul las :
gtum chen dus mtha'i me ltar shar :
gang 'dul sgyu ma'i rnam rol gyis :
gdul dka'i tshogs rnams 'dul bar mdzad :
phyi ltar 'chi med khro rgyal dkar :
nang ltar snang stong gtum po ser :
gsang ba bde chen khrag 'thung dmar :
yang gsang tsaN+Da mthing nag 'bar :
nam mkha'i dbyings las gzha' tshon bzhin :
phyag rgya sngags dang ye shes kyi :
rnam rol bsam gyis mi khyab pas :
'chi bdag phung po nyon mongs dang :
lha bu'i bdud kyi sde bcom nas :
rnal 'byor zab mo'i dngos grub thob :
ces dang /
de ltar mi g.yo mgon po yi :
sgrub pa'i thabs dang phrin las bcas :
sngon chad sa steng ma grags pa :
bdud bzhi'i dpung tshogs zil gnon 'di :
rang byung pad+ma'i thugs las shar :
mnga' bdag rje 'bangs 'khor bcas kyi :
mi mthun 'gal rkyen zhi ba dang :
ma 'ongs chos bdag skyes bu yi :
rnam g.yeng bdud tshogs 'dul ba dang :
las can rjes 'jug thams cad kyi :
dngos grub rnam gnyis mthar phyin phyir :
gsang ba chen po'i tshig tu bstan :
mi brjed gzungs thob d+hA ki nIs :
ngo mtshar mkha' 'gro'i yi ger thobs :
rin chen sa yi gter du sbos :
gzhan don phrin las kun khyab 'gyur :
ces rdo rje'i gsung gis rab tu bsngags pa ltar ngo mtshar dang byin rlabs kyi tshan kha mchog dang ldan pa'i chos skor la'ang smin grol las tshogs dang bcas pa mtha' rgyas su bzhugs pa las /
'dir smin byed dbang bskur gyi rim pa zab mo sgrub pa'i skabs su bab pa yin /
de la'ang gtum po rigs bzhir bzhugs pa las /
('dir 'chi bdag gi bdud 'joms pa rtsa ba'i lha mi g.yo dkar po'i dbang bskur ba yin /)
de la slob dpon gyi bya ba rnams sngon du grub nas /
khyed rang rnams kyi ngo skal du gyur pa la'ang sbyor dngos rjes gsum las /
sbyor ba'i rim pa la thog mar byin rlabs dbang bskur gyi rim pa zab mo zhu ba'i yon du maN+Dal 'bul 'tshal /
zhes mtshams sbyar nas maN+Dal 'bul du gzhug
/bla ma dang khro rgyal mi g.yo mgon po tha mi dad pa'i drung du mi phyed dad pa'i gdung shugs drag pos me tog dang bcas pas thal mo sbyar te gsol ba 'debs pa 'di'i rjes zlos lan gsum mdzod /
byang chub rdo rjes sangs rgyas la //
mchod chen ji ltar bstsal pa ltar //
gtum po khro rgyal mi g.yo ba'i //
dbang bskur dam pa bdag la stsol //
gsum /
skyabs su 'gro zhing sems bskyed pa'i slad du bla ma dang gnyis su med pa'i khro rgyal mi g.yo mgon po la skyabs yul rgya mtsho'i tshogs kyis bskor ba mngon sum du bzhugs pa'i spyan sngar bdag gzhan mkha' mnyam gyi 'gro ba mtha' dag byang chub ma thob kyi bar du skyabs su 'gro snyam pas 'di'i rjes zlos /
na mo :
bla ma yi dam sogs gsum /
smon pa dang 'jug pa'i bdag nyid can gyi sems bskyed pa 'di'i rjes zlos /
ho :
ma gyur sems can sogs gsum /
tshogs gsag pa'i slad du /
tshogs zhing de rnams kyi spyan sngar bdag gzhan sems can thams cad kyis sgo gsum spyod lam mthun par phyag 'tshal ba sogs yan lag brgyad pa tshul bzhin du bgyi'o snyam pas 'di'i rjes zlos /
rdo rje slob dpon sogs /
dngos gzhi byin rlabs kyi gzhi dgod pa dang /
dbang bskur ba dngos gnyis las /
dang po byin rlabs kyi gzhi dgod pa'i slad du slob dpon gyi thugs ka nas 'od zer 'phros pas /
dbang gi lha nam mkha' gang bar spyan drangs pa dang lhan cig tu bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas khrus byas shing dbang bskur ba'i mos pa mdzod /
rnam bum btegs la /
hU~M:
dbyings kyi bum par rig pa'i lha :
gtum po khro chen zhu ba'i chu :
rgyal bas bzung nas dbang bskur bas :
bdud bzhi'i dpung las rnam rgyal shog :
rtsa sngags mthar :
dza ya dza ya su dza ya mA ra se na pra mar+d+ha na swA hA:
zhes brjod la khrus bya zhing bum chu sbyin /
de ltar bum pa bzang po las byung ba'i ye shes lnga yi rang bzhin can gyi bdud rtsi'i chu rgyun gyis dbang bskur pas lus kyi nang thams cad gang /
dri ma thams cad dag cing bdud bzhi las rnam par rgyal /
bde ba chen po'i ye shes nyams su myong ba'i rkyen gyis skad cig gis /
(khyed rang gtum chen khro bo'i rgyal po'i skur gyur pa ni /
pad+ma nyi ma 'chi bdag bdud kyi steng du tshe lha mi g.yo ba dkar gsal khro zhing brjid pa'i nyams can dbu skra dmar ser gyen du brdzes pa /
phyag g.yas pas ye shes kyi ral gri phyar zhing g.yon pas sdigs mdzub dang bcas pa'i rdo rje'i zhags pa bsnams pa /
stag sham gsol zhing rin po che dang sbrul gyis brgyan pa /
zhabs gnyis g.yas brkyang ba'i 'dor stabs kyis ye shes kyi me dpung 'bar ba'i klong na rol pa chen pos 'gying ba'i skur lam ste gyur pa'i mos pa mdzod /)
dbang bskur ba dngos la /
sku gsung thugs kyi dbang bskur brtan byed dang bcas pa rnams su yod pa las /
thog mar sku phyag rgya'i dbang bskur ba'i slad du /
slob dpon mdun bskyed dang bcas pa'i smin mtshams nas rang 'dra'i ye shes kyi sku gnyis pa re byung /
khyed rang rnams dam tshig par gsal ba la dbyer med du thim pas rgyud byin gyis brlabs pa'i mos pa mdzod /
sku'am tsakli dpral bar bzhag la /
oM:
sangs rgyas kun gyi sku 'chang ba :
rdo rje mi phyed sku dang ldan :
rdo rje'i sku yi dbang bskur bas :
sangs rgyas kun gyi sku 'grub shog :
rtsa sngags dang /
kA ya a b+hi Shiny+tsa oM:
des sku'i dbang thob /
lus kyi sgrib pa dag
/sku phyag rgya'i rnal 'byor bsgom pa la dbang bar byas pa yin no //
gsung bzlas pa sngags kyi lung sbyin zhing dbang bskur ba'i slad du slob dpon mdun bskyed dang bcas pa khro rgyal mi g.yo mgon po'i skur gsal ba'i thugs ka nas sngags kyi phreng ba byung /
zhal nas thon /
khyed rang rnams kyi zhal du zhugs /
thugs kar nyi ma'i dkyil 'khor gyi dbus su sa bon (hU~M dkar po'i )mthar 'khod pa'i mos pas 'di'i rjes zlos /
rtsa sngags yig bcu lan gsum /
oM AHhU~M tsaN+Da ma hA ro Sha Na A yu She sarba sid+d+hi hU~M nr-iHdza tiSh+Tha hU~M:
zhes pa'ang rjes zlos bya /
de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
sngags byang dang phreng ba mgrin par bzhag la /
A:
sangs rgyas kun gyi gsung 'chang ba :
rdo rje mi phyed gsung dang ldan :
rdo rje'i gsung gi dbang bskur bas :
sangs rgyas kun gyi gsung 'grub shog :
rtsa sngags dang /
wA ka a b+hi Shiny+tsa A:
des gsung gi dbang thob /
ngag gi sgrib pa dag
/gsung bzlas brjod byed pa la dbang bar byas pa yin no //
thugs kyi dbang bskur ba'i slad du /
slob dpon mdun bskyed dang bcas pa khro rgyal mi g.yo mgon po dngos su gsal ba'i thugs ka nas thugs gnyis su med pa'i ye shes kyi ngo bo phyag mtshan (ral gri )'bar ba'i rnam par byung /
khyed rang rnams kyi snying gar thim pas rgyud byin gyis brlabs pa'i mos pa dang bcas te 'od gsal rnam par mi rtog pa'i dbyings su mnyam par 'jog mdzod /
phyag mtshan snying gar bzhag la /
hU~M:
sangs rgyas kun gyi thugs 'chang ba :
rdo rje mi phyed thugs dang ldan :
rdo rje'i thugs kyi dbang bskur bas :
sangs rgyas kun gyi thugs 'grub shog :
rtsa sngags dang /
tsit+ta a b+hi Shiny+tsa hU~M:
des thugs kyi dbang thob /
yid kyi sgrib pa dag
thugs gnyis med kyi ye shes bsgom pa la dbang bar byas pa yin no //
brtan par bya ba'i slad du /
gtor ma gtum chen khro bo'i rgyal po mi g.yo mgon po 'bar ba chen po'i skur dngos su gsal ba khyed rang rnams kyi spyi bor spyan drangs shing byin gyis brlabs pa'i mos pa mdzod /
hU~M hU~M:
sangs rgyas kun gyi sku gsung thugs :
rdo rje mi phyed gsum dang ldan :
mi g.yo mgon po'i dbang bskur bas :
rdo rje'i ye shes mngon gyur shog :
rtsa sngags dang /
sarba a b+hi Shiny+tsa a A:
mthar gtor ma'i lha tshogs rnams 'od du mer gyis zhu ste khyed rang rnams la gnyis su med par thim pas /
khyed rang rnams kyi lus ngag yid gsum dang khro rgyal mi g.yo mgon po'i sku gsung thugs byang chub snying po'i bar du dbyer mi phyed par gyur nas /
yon tan phrin las rgya mtshor dbang 'byor pa la slob dpon mdun bskyed dang bcas pas me tog gi char 'bebs shing shis pa brjod pa'i tshigs su gcad pas kyang mnga' gsol ba'i mos pa mdzod /
ces mtshams sbyar la shis brjod rgyas bsdus gang rigs dang bcas me tog 'thor zhing rol mo bsgrag
/des dbang gi dngos gzhi legs par grub nas /
mjug gi bya ba dam tshig bsdus te 'dzin par khas blang ba 'di'i rjes zlos lan gsum mdzod /
gtso bos ji ltar sogs dang /
gtang rag maN+Dal /
lus 'bul /
dge bsngo spyi ltar byas la slob ma gyes /
slob dpon gyis mdun bskyed kyi mchod pa bsang sbyang byin gyis brlab /
mchod bstod dang /
ma rnyed yongs su ma tshang dang sogs kyi mthar yi ge brgya pa lan gsum gyis nongs pa bshags /
mdun bskyed rten yod na brtan bzhugs dang med na badzra muHsa ye shes pa gshegs /
dam tshig pa rang la thim /
rang nyid gtum chen khro bo'i rgyal por gsal ba'ang 'od gsal rnam par mi rtog pa'i dbyings su thim par mos te cung zad mnyam par 'jog
/slar yang skad cig gis khro bo'i dbang po'i skur gsal ba'i gnas gsum du oM AHhU~M gis mtshan par bsam la bsngo smon shis brjod rgyas par bya'o //
!
//gnyis pa rigs gzhan gsum gyi dbang bskur na /
gtum po ser po la gshom gyi skabs 'bru tshom dang bum pa'i mgul chings ser /
sku tsaka sngags byang gnyis gtum po ser po ltar dang phyag mtshan rdor dril bkod /
gzhan gong dang 'dra /
sgrub pa'i skabs skyabs sems nas mchod pa byin rlabs bar sngar ltar la /
bdag bskyed skabs /
a :
'od gsal stong nyid dbyings kyi ngang :
rang nyid snang stong mi g.yo ba :
gser mdog khro gtum brjid pa'i nyams :
rdo rje dril bu thugs kar bsnol :
zhabs gnyis rdo rje'i skyil krung bzhugs :
'od zer rab 'bar spyan gsum pa :
dar dang rin chen sbrul gyis brgyan :
snang bzhin stong la stong bzhin snang :
me long dwangs par gzugs brnyan bzhin :
chu zla dang ni 'ja' tshon ltar :
rang bzhin ma grub cir yang gsal :
sgyu 'phrul drwa ba chen po'i tshul :
ye shes me dpung 'bar ba'i klong :
gsal 'grib bral ba'i phyag rgyar shar :
hU~M hU~M hU~M:
dam tshig ye shes gdod ma nas :
rnam dbyer med pa'i thugs ka ru :
nyi steng hU~M mthar sngags kyis bskor :
'od 'phros rgyal ba sras bcas mchod :
khams gsum sgrib gnyis yongs su sbyangs :
tshur 'dus snang stong dbyer med pa'i :
ting 'dzin mchog tu brtan par gyur :
ces dmigs la /
oM tsaN+Da ma hA ro Sha Na hU~M hU~M hU~M:
zhes rdo rje'i bzlas pa ci 'grub bya /
mdun rten bsang sbyang /
stong pa'i ngang las mdun gyi gzhir :
pad nyi phung po'i bdud kyi steng :
gtum chen snang stong mi g.yo ba :
gser mdog khro gtum sogs nas /
phyag rgyar shar :
hU~M hU~M hU~M:
hU~M:
ye shes dbyings las sogs dkar po ltar la /
phung po'i bdud tshogs zil gnon phyir :
zhes bsgyur la bstod pa'i bar du gtang /
dam tshig ye shes gdod ma sogs sngar ltar bzlas pa'i bar du bya /
bum bzlas gtor 'bul rnams kyang dkar po ltar grub nas bdag 'jug gam rig me dor /
slob ma'i bya ba thams cad sngar dang mtshungs pa las /
dbang bshad skabs gtum po rigs bzhir bzhugs pa'i nang tshan 'dir phung po'i bdud 'joms pa mi g.yo ba ser po'i dbang bskur ba yin /
zhes bsgyur /
bum khrus rjes lha bskyed skabs /
khyed rang gtum chen khro bo'i rgyal po'i skur gyur pa ni /
pad+ma nyi ma phung po'i bdud kyi steng du snang stong mi g.yo ba gser mdog khro 'dzum brjid pa'i nyams can spyan gsum pa /
phyag gnyis rdo rje dang dril bu thugs kar bsnol thabs su 'dzin cing dar dang rin chen sbrul gyis brgyan pa /
zhabs gnyis rdo rje'i skyil krung gis 'od zer me phung rab tu 'bar ba'i klong na bzhugs pa /
snang stong sgyu ma'i skur lam ste gyur pa'i mos pa mdzod /
ces bsgyur /
gsung dbang la hU~M ser po dang sngags kyang de ltar /
thugs la rdo rje dang dril bu zhes bsgyur ba las gzhan sngar ltar ro //
des 'gres te /
!
gtum po dmar po la gshom gyi skabs 'bru tshom dang bum pa'i mgul chings dmar /
sku tsaka sngags byang gtum po dmar po ltar dang phyag mtshan gri gug sbrul zhags bkod pa khyad par dang /
sgrub pa'i skabs kyang gong bzhin la /
bdag bskyed /
a :
'od gsal stong nyid dbyings kyi ngang :
rang nyid bde chen mi g.yo ba :
sku mdog dmar gsal chags pa'i nyams :
phyag g.yas dbang sdud phyag rgya yis :
rdo rje'i gri gug nam mkhar gdengs :
g.yon pas sdigs mdzub zhags pa bsnams :
zhabs zung pus g.yon gdan la btsugs :
g.yas pa bzhengs tshul stabs kyis bzhugs :
dar dang rin chen sbrul rgyan bcas :
ye shes me phung dbus na rol :
snang stong sgyu ma'i skur gsal ba'i :
gnas gsum oM AHhU~M gis mtshan :
sogs phrin las dkar po ltar la /
spyan 'dren tshig
/nyon mongs bdud tshogs zil gnon phyir :
zhes dang /
bstod pa'i bar du gtang /
rlung 'byung 'jug gnas gsum dang sbyar te /
oM tsaN+DA ma hA ro Sha Na ma hA su kha sid+d+hi hU~M hU~M:
zhes rdo rje'i bzlas pa ci 'grub bya /
mdun rten bsang sbyang /
stong pa'i ngang las mdun gyi gzhir :
pad nyi nyon mongs bdud kyi steng :
gtum po bde chen mi g.yo ba :
sku mdog dmar gsal sogs bdag bskyed ltar phrin las bstod pa'i bar du gtang /
bzlas dmigs /
thugs kar nyi steng hU~M sogs dkar po'i mdun bskyed ltar blangs la bzlas pa ci 'grub /
bum bzlas gtor 'bul rig me dor ba rnams grub nas /
dbang bshad skabs /
gtum po rigs bzhir bzhugs pa'i nang tshan 'dir nyon mongs pa'i bdud 'joms pa mi g.yo ba dmar po'i dbang bskur ba yin /
zhes bsgyur /
bum khrus rjes lha bskyed skabs /
khyed rang gtum chen khro bo'i rgyal po'i skur gyur pa ni /
pad+ma nyi ma nyon mongs pa'i bdud kyi steng du /
bde chen mi g.yo ba sku mdog dmar gsal chags pa'i nyams can /
phyag g.yas dbang sdud kyi phyag rgyas gri gug nam mkhar gdengs shing g.yon sdigs mdzub dang bcas pa'i zhags pa bsnams pa /
dar dang rin po che dang sbrul gyis brgyan cing zhabs g.yas bzhengs stabs /
g.yon pa'i pus mo gdan steng du btsugs te ye shes kyi me 'bar ba'i dbus na snang stong sgyu ma'i sku can du lam ste gyur pa'i mos pa mdzod /
ces dang /
gsung dbang la hU~M dmar po dang sngags kyang de ltar /
thugs phyag mtshan gri gug dang zhags pa zhes bsgyur /
gzhan sngar ltar ro /
!
/gtum po sngon po la gshom gyi skabs tshom bu dang bum pa'i mgul chings mthing ga
/sku tsaka sngags byang mthing ga ltar dang /
phyag mtshan ral gri khyad par du bkod /
sgrub pa'i skabs sngar ltar las /
bdag bskyed /
a :
'od gsal stong nyid dbyings kyi ngang :
rang nyid 'od gsal mi g.yo ba :
in+d+ra nI la dwangs pa'i mdog :
zhabs g.yas pus btsugs gdan la rol :
g.yon pa bzhengs ma stabs su bzhugs :
phyag gnyis ral gri sdigs mdzub las :
ye shes me lce dum bur 'phro :
khro gtum bzod dka'i gzi byin can :
dar dang rin chen sbrul gyis brgyan :
chu zla 'ja' tshon ltar gsal ba'i :
gnas gsum oM AHhU~M sogs dkar po ltar bstod pa'i bar gtang /
spyan 'dren la /
lha bu'i bdud tshogs zil gnon zhes bsgyur /
gzhung las /
brag cha dang ni sgra brnyan bzhin :
grags stong rdo rje'i sngags 'di bzlas :
zhes gsungs pa ltar /
oM tsaN+Da ma hA ro Sha Na kA ma de ba mA ra se na pra mar+d+ha na hU~M phaT:
ces ci 'grub bzla /
bden med sgyu ma rmi lam bzhin :
rig stong dgongs pa'i gzer chen gdab :
ces pa'i don la'ang nan tan tu bya'o //
mdun rten bsang sbyang /
stong pa'i ngang las mdun gyi gzhir :
pad nyi lha bu'i bdud kyi steng :
gtum po 'od gsal mi g.yo ba :
sogs bdag bskyed ltar bstod pa'i bar du gtang /
bzlas dmigs /
thugs kar nyi steng hU~M sogs sngar ltar byas la bzlas pa ci nus /
bum bzlas gtor 'bul me tog dor ba rnams grub nas /
dbang bshad skabs /
gtum po rigs bzhir bzhugs pa'i nang tshan 'dir lha'i bu'i bdud 'joms pa mi g.yo ba mthing ga'i dbang bskur ba yin /
zhes bsgyur /
bum khrus rjes lha bskyed skabs /
khyed rang gtum chen khro bo'i rgyal po'i skur gyur pa ni /
pad+ma nyi ma lha bu'i bdud kyi steng du 'od gsal mi g.yo ba mthing sngon in+d+ra nI la'i mdog can khro gtum bzod par dka' ba'i gzi brjid 'bar ba /
phyag g.yas ral gri me 'bar ba phyar zhing g.yon sdigs mdzub kyi rtse mor ye shes me lce mched cing 'phro ba /
dar dang rin po che sbrul gyis brgyan cing zhabs g.yas pa'i pus mo gdan la btsugs pa /
g.yon pas bzhengs stabs kyis me 'bar ba'i dbus na bzhugs pa'i skur lam ste gyur pa'i mos pa mdzod /
ces dang /
gsung dbang la hU~M mthing ga dang rang sngags /
thugs phyag mtshan ral gri 'bar ba'i rnam par zhes bsgyur /
gzhan rtsa ba'i dbang ltar byas pas 'grub bo //
!
//gsum pa thun mong ma yin pa'i slob ma la bka' srung mgon po dkar po'i srog gtad byed na /
mi g.yo ba gang rung gi dbang dang sbrel chog cing dbang bzhi ka byed na mthing ga'i rjes su sbrel na bde bas /
'di'i gtor ma dkyil 'khor mdun phyogs lta bur bkod pa tsam gyis chog
/'di nyid sger du byed na mi g.yo ba dkar po lta bu'i phrin las gtang dgos shing /
maN+Dal la tshom bu gnyis sbrel du bkod pa'i lding khri'u'i khar rin po che'i snod du dkar bshos stod zur gsum pa g.yas g.yon changs bu gyen bslang phyed du sleb pa re re sbyar ba gnyis bsgrigs can dar gur bcas bkod /
sman raka gtor gsum /
phyi mchod bcas bsham /
mi g.yo ba'i bdag mdun bskyed bzlas gtor 'bul bcas song nas /
'di'i las byang rgyas pa gter chen rin po ches mdzad pa'am /
bsdu na mchod pa byin rlabs sngon du 'gro ba'i gter gzhung gi gtor 'bul bstod bskul bzlas pa ci 'grub bya /
slob ma la khrus dang sems bskyed gsal btab nas /
de'ang dpal he ru ka mkha' 'gro sgyu ma bde mchog yang dag grub pa gcig pu sangs rgyas thams cad dang mnyam par sbyor ba gtum chen mi g.yo ba sogs /
don gcig la sku dang mtshan gyi rnam 'gyur tha dad par bstan nas /
rnal 'byor rnams la phyag rgya chen po mchog gi dngos grub bde blag tu stsol bar mdzad pa gang de'i thugs las sprul pa'i bstan srung khyad par can /
'jig rten pa'i snang ngor khye'u ming sring gnyis kyis mu ge byung ba'i tshe pha ma la sha byin nas gsos pas keng rus su gyur pa'i tshe /
rang gi thugs bskyed kyi mthu dang he ru ka'i byin rlabs zhugs te mgon dkar dur khrod bdag po zhes bya ba'i skur bzhengs nas sangs rgyas kyi bstan pa srung /
dgra jag chom rkun sogs gnod byed 'ching /
nor gyi lha'i mchog tu gyur pa 'di'i rgyud dang sgrub thabs gsang sngags gsar ma la'ang khyad par can bzhugs shing /
skabs su babs pa 'di ni sprul pa'i gter chen o rgyan mchog gyur gling pa'i zab gter gsang mdzod chen mo'i cha shas las 'phros pa ste /
bla ma'i thugs sgrub bar chad kun sel gyi cha lag khro rgyal mi g.yo ba'i bka' srung bkra shis la snying nye ba /
dngos grub dang phrin las yid bzhin du 'grub par byed pa'i srog gtad bsgrub pa la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos mdzod /
bla ma dam pa dgongs su gsol //
bdag ni khyod kyi brgyud 'dzin te //
zab mo'i bstan pa skyong ba'i phyir //
bka' yi srung ma bstsal du gsol //
lan gsum /
mi g.yo ba'i dbang dang sbrel na 'di mtshams nas dngos gzhi lha bskyed la 'jug chog
/sger du byed na /
skyabs sems tshogs gsag mi g.yo ba ltar bya /
de nas dmigs pa 'di bzhin du mdzod /
khyed rang skad cig gis gtum chen khro bo'i rgyal po'i skur gyur pa ni sogs dkar mthing gang rung gi bskyed chog 'bogs /
lam ste gyur par mos la nga rgyal brtan po bskyed par zhu /
mdun du dur khrod kyi sa gzhi la sngar bsgrubs zin pa'i gtor ma 'di nyid mgon dkar dur khrod kyi bdag po yab yum gnyis keng rus gzugs la zla ba'i mdangs can /
phyag g.yas pas rdo rje'i dbyug to phyar zhing g.yon thod pa khrag gis bkang ba 'dzin pa /
thod pa dang rin po che'i rgyan gyis spras pa /
dar gyi stod g.yogs smad g.yogs gsol zhing yum gzig gi sham thabs can /
'jigs shing rngams la ro'i steng na gar mdzad pa /
me phung 'bar zhing rlung nag 'tshubs ma'i dbus na 'khor tshogs sprul pa dpag tu med pa dang bcas te bzhugs pa la /
slob dpon gtum chen mi g.yo mgon por gsal ba'i thugs ka nas 'od zer 'phros /
mgon po lcam dral la phog pas sngon gyi thugs dam dran te ji ltar bka' bsgos pa'i phrin las thogs med du mdzad pa'i 'dun pa gyis shig
/gtor ma thogs la /
hU~M:
ha har rgod pa'i dur khrod nas :
sogs gter gzhung ltar la /
bcol pa'i phrin las 'grub par mdzod :
ces pa'i mjug tu /
khyad par rdo rje'i slob ma 'di'i :
sogs sbyar la lag tu gtad /
de yi yum mchog ma mo ni :
sogs phrin bcol sham bu sngar bzhin sbyar la gtor ma lag tu gtad la rang mal du bzhag
/mdun bskyed mgon po'i thugs kar k+ShiM la sngags kyi phreng ba dkar pos bskor ba las sngags phreng gnyis pa mched /
zhal nas thon /
khyed rang lhar gsal ba'i zhal du zhugs te thugs kar thim pas gsung rigs sngags kyi nus pa rgyud la zhugs par mos shig
/k+ShIM brgya rtsa brjod /
sgrub pa'i sngags tshan gnyis lan gsum re rjes zlos dang /
spro na me tog 'bul ster spyi ltar bya /
slob ma shin tu thun mong ma yin pa la mdun bskyed mgon po 'od du zhu nas bstim /
spyi tsam la /
gtor ma mgon po yab yum du gsal ba las sku gnyis pa re mched /
khyed rang la thim pas gnyis med du gyur par mos la rnam par mi rtog pa'i ngang du mnyam par 'jog par zhu /
shis brjod ci rigs bya zhing me tog 'thor /
des mgon dkar dur khrod bdag po lcam dral gyi sku gsung thugs kyi srog gtad legs par grub pas dam tshig spyi dang khyad par ba mtha' dag bsrung zhing /
khyad par bsnyen sgrub mchod pa'i rim pa la rtag tu brtson dgos pa yin pas de bzhin du bgyi'o snyam pas 'di'i rjes zlos /
gtso bos ji ltar sogs rjes chog spyi ltar bya /
slob dpon gyis gtor ma gso bran byas la slar yang gtor 'bul /
bstod bskul bya /
yig brgyas nongs pa bshags /
rten yod na brtan bzhugs dang med na gshegs /
gtor ma phyir mi bskyel bar dngos grub tu blang ngo //
byang chub sgrub pa'i lam gyi gegs //
mun la nyi zla'i snang ba bzhin //
gtum chen 'bar ba'i ye shes kyis //
bcom nas mi g.yo mgon gyur shog
/ces sprul pa'i gter chen nyid kyis rjes su gnang zhing sras yum zung gis bkas bskul ba dang /
zab chos 'di'i zhabs tog tu dmigs te chos 'di'i bdag por dbugs dbyung thob pa 'chi med bstan gnyis g.yung drung gling pa rtsal gyis lhan skyes mkha' 'gro'i rten gnas b+ha Ta'i ljon shing gis spras pa'i badzra tsit+ta ko Ti'i sgrub gnas su bgyis pa dge legs 'phel ///
/
