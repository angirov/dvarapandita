@#//
rgyal bstan yun du gnas phyir 'phags pa'i gnas brtan bcu drug gi cho ga thub bstan nyin byed bzhugs so //
na mo bud+d+ha ya /
rgyal ba ma lus thugs rje'i dbyings su dbyer med kyang //
bcom ldan gdul bya bdag gir mdzad pa'i thugs skyed stobs //
dgu brgya dgu bcu rtsa dgu'i skal bzang 'dren pa las //
mchog gyur zas gtsang sras dang sprul bcas spyi bos mchod //
mgon de'i bstan pa dam chos 'dus sder bcas pa nyid //
dri bral gong 'phel yun du gnas phyir de skyong ba'i //
bstan gtso sprul pa'i gnas brtan 'khor bcas mchod pa'i thabs //
mdo dang bstan bcos rnam dag las btus 'dir 'god bya //
gang zhig srid dang zhi ba'i gnas skabs mtha' dag tu phan pa dang bde ba bla na med pa'i gzhi'am rgyu rkyen dngos ni rgyal ba'i bstan pa rin po che nyid la rag las shing /
de'i bdag po dang 'byung gnas dang rtsa lag mchog tu gyur
pa khams gsum na 'gran zla dang bral ba'i skyabs gnas mchod 'os tshogs zhing gi phul dang rab dang /
mchog gi rtse mor gyur pa'i ston pa nyan thos kyi dge 'dun dang bcas pa 'di dag la phyag mchod bkur sti rim gror bgyis pa'i phan yon ni bsam gyis mi khyab cing brjod par mi lang ba'i tshul /
mdo sde rin po che dag las rgya cher 'byung ba la yid ches kyi dad pas kun nas blangs te /
gnas skabs dang mthar thug gi don dang dgos pa khyad par can sgrub pa'i slad du /
'phags pa gnas brtan chen po gtso 'khor gyi cho ga'i las rim rgyas pa dag las nyer bsdus lag tu blang ba bde ba zhig 'bri bar bya ba 'di la don tshan rnam pa bdun gyis ston te /
gang zhe na /
skyabs sems sngon du 'gro bas sa gzhi gnas khang mchod rdzas yo byad byin gyis brlab pa /
1
'gro ba'i don la gshegs par snyan gsan dbab cing spyan drang ba /
2
byon pa rnams kyi sku'i bkod pa gsal gdab cing phyag 'tshal ba /
3
so so'i stan la bzhugs su gsol zhing khrus chab brim pa /
4
mchod pa 'bul zhing sdig pa bshags nas che ba'i yon tan la bstod pa /
5
gtor ma 'bul zhing 'dod pa'i don gyi gsol ba gdab pa /
6
nyes byas bzod gsol smon lam shis brjod gshegs bstim gyi las dang bdun gyi /
dang po ni /
bslab gsum rnam par dag pa'i dge 'dun ji tsam 'dus pa rnams thugs spyod mthun zhing khrus dang gtsang sbra chos gos rnam gsum ldan pa /
dam pa'i chos 'dul ba nas gsungs pa'i dbyar gnas dang gso sbyong sogs dus sam /
de las gzhan pa rgyal ba'i dus chen bzhi sogs ci rigs la /
gtsug lag khang dang kun dga' ra ba khyams dang bcas pa byi dor bya zhing rgyan gyi khyad par du mas legs par mdzes pa dang /
kha na ma tho ba'i rdzas dang gang zag gis dben par byas la /
dkyil 'khor ni 'byor na rdul tshon gyis dkyil 'khor sgo rkyang rta babs dang khor yug med pa /
mun snam ka ba ka rgyan sogs rta babs kyi 'degs rnams mi dgos pa las gzhan du gzhal yas khang spyi mthun gyi lte bar /
pad+ma 'dab ma bcu drug mdzes tshon 'od zer phreng bas bskor ba bris pa'i dbus dang pad 'dab rnams su /
gtso bo dang gnas brtan rnams mtshon byed 'bras dkar dri bzang gis sbags pa'i tshom bu dgod cing /
khyams kyi byang shar du d+harma tA dang sgo bzhir rgyal chen bzhi'i tshom bu re yang dgod /
ci ste rdul tshon gyi gzhal yas khang 'bri ba ma 'byor na'ang cog rtse bzang po khebs ldan lta bur tshom bu 'di dag tshang bar dgod do //
de'i mtha' skor du gtsang zhing dag pa'i mchod pa sna lnga po lha grangs dang mnyam pa'am ma 'dzom yang sna re re la bdun tshar ram lnga tshar ni med mi rung dang /
rin chen gyi snod gtsang nang dkar gsum gyis gzhi blangs pa'i gtor ma gsum mam gcig gang rung zlum po pad 'dab bzhi pa byas la bsham /
gzhan yang 'phan gdugs rgyal mtshan bla bre sogs mchod pa'i bye brag gya nom par bkod de rgyal ba 'khor bcas spyan drang ba'i gnas su rung bar bya'o //
de nas cho ga dngos la /
mkhan slob dge 'dun dang bcas pas bag med kyi bsam sbyor dang ma 'dres par tshig dang don zung du 'brel ba'i sgo nas gong du smros pa'i rim pa bzhin gyi cho ga gzhung bsrang ste /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis 'phags tshogs mchod pa'i bsod nams kyis //
'gro la phan phyir sangs rgyas 'grub par shog
/lag mthil ltar mnyam rin chen rgyan gyis spras //
ljon shing chu mtshos brgyan pa'i sa gzhi'i dbus //
rin chen gzhal yas gru bzhi sgo bzhi pa //
pad+ma nyi zla'i gdan bcas mdzes par gyur //
lha mi'i mchod rdzas dngos 'byor yid sprul tshogs //
dkon mchog bden pa'i byin rlabs mthu chen pos //
yongs su dag par sbyangs shing spel pa yis //
zhing kun khyab pa'i mchod sprin chen por gyur //
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
gnyis pa dbab 'dren ni /
phyogs bcu'i rgyal ba sras bcas thams cad dang :
shes rab me 'bar nyon mongs mtsho skem zhing :
rnam grol bsod nams zhing du bka' sdod pa'i :
phyogs bcu'i nyan thos dge 'dun bzhugs so 'tshal :
yon sbyor mchod pa'i gnas su spyan 'dren na :
thugs rjes brtse bar dgongs te gshegs mdzad gsol :
zhes snyan gsan phab la slar spos kyi sprin spro zhing dad gdung gis spyan 'dren bya ste /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa'i /
khyed bzhed 'gro don mdzad dus 'di lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can tshogs rnams bsgral ba'i phyir //
yongs dag 'khor dang bcas te gshegs su gsol //
yon tan rin chen mang po'i tshogs mnga' zhing //
mtshan rab ye shes yongs su dag pa'i sku //
gser gyi mdog can lha dang mis mchod pa'i //
bcom ldan shAkya'i dbang po gshegs su gsol //
spangs dang ye shes phun tshogs sangs rgyas kyang :
gdul bya'i dbang gis nyan thos tshul 'dzin pas :
khyad par can gyi phrin las chos skyong ba'i :
gnas brtan chen po 'khor bcas 'dir gshegs shig :
ti se'i gangs la dgra bcom yan lag 'byung :
drang srong ri ngogs shel nags mi pham pa :
lo ma bdun rir btsun pa nags na gnas :
'khor dang bcas pa gnas 'dir gshegs su gsol :
zangs gling dbus na rgyal sras dus ldan bzhugs :
sing+ga la na rdo rje mo yi bu :
chu bo ya mu nA'i gling bzang po bzhugs :
'khor dang bcas pa gnas 'dir gshegs su gsol :
kha che'i yul na thub pa gser be 'u :
nub gling b+hA ra d+h+wa dza gser can mchog :
sgra mi snyan na 'phags chen bak+ku la :
'khor dang bcas pa gnas 'dir gshegs su gsol :
pri yang ku gling gnas brtan sgra gcan zin :
bya rgod spungs par dge sbyong lam phran bstan :
shar gling b+hA ra d+h+wa dza bsod snyoms len :
'khor dang bcas pa gnas 'dir gshegs su gsol :
sum cu rtsa gsum 'phags pa lam bstan bzhugs :
ngos yangs ri la sdom brtson klu yi sde :
ri rgyal b+hi hu la na sbed byed bzhugs :
'khor dang bcas pa gnas 'dir gshegs su gsol :
gangs ri'i rgyal po la ni mi phyed pa :
kun gyi zhabs 'bring dge bsnyen d+harma tA:
sgo bzhi skyong mdzad rgyal po chen po bzhi :
'khor dang bcas pa gnas 'dir gshegs su gsol :
dge bsnyen skyabs gsol bden pa'i tshig nyan pa :
dkon mchog gsum gyi zhabs 'bring mchis so 'tshal :
bsod nams rin chen gling 'dir spyan 'dren na :
'gro ba'i don du mchod phyir gshegs su gsol :
gsum pa gsal zhing phyag 'tshal ba ni /
de ltar mos gus drags pos spyan drangs pa la brten nas gtso 'khor ma lus pa nam mkha'i lam las rdzu 'phrul gyis byon pa rnams re re bzhin sku'i dkyil 'khor ngo mtshar gyi phung po la blta zhing phyag byed par mos la /
rnam dag sku mnga' mchog tu gzugs bzang ba //
ye shes rgya mtsho gser gyi lhun po 'dra //
grags pa 'jig rten gsum na lhang nge ba //
mgon po mchog nyid khyod zhabs phyag 'tshal lo //
thugs rje'i bdag nyid brtson 'grus stobs ldan pa //
'gro ba'i bla ma gzhan gyis ma btul ba'i //
skal ldan gdul phyir shAkya'i rigs 'khrungs pa //
thub dbang gtso bo mchog la phyag 'tshal lo //
ti se'i gangs bzhugs gnas brtan yan lag 'byung //
mthong reg dri yis tshul khrims rnam dag cing //
nyon mongs kun sel spos phor rnga yab bsnams //
dgra bcom stong dang sum brgyar bcas la 'dud //
drang srong ri ngogs gnas brtan ma pham pa //
mthong thos dran pas tshul khrims la sogs pa'i //
yon tan 'phel 'gyur mnyam gzhag phyag rgya can //
dgra bcom brgya phrag gcig dang bcas la 'dud //
lo ma bdun mar gnas brtan nags na gnas //
gang la gtad pas gnod pa kun zhi zhing //
ser bus sdig sel sdigs mdzub rnga yab can //
dgra bcom stong dang bzhi brgyar bcas la 'dud //
zangs gling yul na gnas brtan dus ldan ni //
mthong dang reg pas spangs rtogs kun thob cing //
skal ldan 'khor 'du'i gser gyi rna kor bsnams //
dgra bcom stong dang chig brgyar bcas la 'dud //
sing gar gnas brtan rdo rje mo yi bu //
gtad pas zhi zhing 'dun 'gyur sdigs mdzub can //
mthong reg dri yis don 'grub rnga yab bsnams //
dgra bcom stong gi tshogs dang bcas la 'dud //
ya mu nA gling gnas brtan bzang po ni //
chos 'chad phyag rgyas chos kun don rtogs shing //
ting 'dzin 'bras bcas 'grub pa'i mnyam gzhag mdzad //
dgra bcom stong dang nyis brgyar bcas la 'dud /
kha che'i yul na gnas brtan gser be 'u //
mthong thos reg pas gzungs dang spobs pa sogs //
yon tan kun stsol gser gyi zhags pa bsnams //
dgra bcom lnga brgya'i tshogs dang bcas la 'dud //
nub gling b+hA ra d+h+wa dza gser can ni //
gang gi mdun bcas ngan 'gro las 'grol zhing //
dga' bde ye shes rgyas mdzad mnyam gzhag can //
dgra bcom bdun brgya'i tshogs dang bcas la 'dud //
dgra mi snyan na gnas brtan bak+ku la //
mthong zhing reg pas dpal 'byor kun stsol zhing //
pha rol phyin drug myur rdzogs ne'u le bsnams //
dgra bcom dgu brgya'i tshogs dang bcas la 'dud //
pri yang ku na gnas brtan sgra gcan 'dzin //
reg cing mthong na nyes pa kun sel zhing //
chos kyi tshig don rtogs 'gyur prog zhu bsnams //
dgra bcom stong dang chig brgyar bcas la 'dud //
bya rgod phung por gnas brtan lam phran bstan //
mnyam gzhag phyag rgyas phyogs med sems can kun //
nyon mongs sdug bsngal me dpung zhi bar mdzad //
dgra bcom stong dang drug brgyar bcas la 'dud //
shar gling b+hA ra d+h+wa dza bsod snyoms len //
mthong reg sdug bsngal zhi mdzad g.yas glegs bam //
phyag g.yon lhung bzed dang bcas mnyam gzhag can //
dgra bcom stong gi tshogs dang bcas la 'dud //
sum cu rtsa gsum gnas na lam bstan ni //
spobs pa rgya chen skyed mdzad glegs bam dang //
blo gros snang ba 'phel ba'i chos 'chad mdzad //
dgra bcom dgu brgya'i tshogs dang bcas la 'dud //
ngos yangs la bzhugs gnas brtan klu yi sde //
dgos 'dod 'byung ba'i bum pa bzang po dang //
sgra thos sdug bsngal kun sel 'khar gsil bsnams //
dgra bcom stong dang nyis brgyar bcas la 'dud //
b+hi hu la na gnas brtan sbed byed ni //
mthong reg 'chang na gnas lnga la mkhas shing //
nyon mongs thams cad zhi mdzad glegs bam bsnams //
dgra bcom stong dang bzhi brgyar bcas la 'dud //
gangs ri'i rgyal por gnas brtan mi phyed pa //
mthong reg thos pas 'dod don kun 'grub cing //
sdig zhi bde legs 'byung ba'i mchod rten bsnams //
dgra bcom stong gi tshogs dang bcas la 'dud //
spyan ras gzigs dbang dge bsnyen tshul bzung nas //
glegs bam khur zhing rnga yab bum pa bsnams //
snang mtha' zhal gzigs 'phags tshogs zhabs 'bring brtson //
sprul pa du ma'i tshogs dang bcas la 'dud //
rgyal ba'i bstan pa bsrung mdzad rgyal chen bzhi //
rgyud mangs ral gri mchod rten rgyal mtshan bsnams //
dpa' brjid chas ldan rang rigs mthun pa'i 'khor //
grangs med bka' sdod sde dang bcas la 'dud //
bzhi pa bzhugs khrus ni /
de ltar byon pa rnams la phyag 'tshal ba'i rjes thog tu so so'i stan la bzhugs su gsol te /
rgyu la brten pa'i mkhas pa bcom ldan 'das //
mtha' gnyis lta bar rtag tu mi gnas kyang //
las kyi rnam smin 'bras bu kho nar ston //
lta ba'i mun sel mchog khyod 'dir bzhugs gsol //
'gro ba'i mgon po shAkya seng ge yis //
sangs rgyas bstan pa gang gi phyag tu bzhag
/gsung rab rin chen sgrom gyi kha 'byed na //
gnas brtan chen po 'khor bcas bzhugs su gsol //
rgyal ba'i bka' sdod sems can dga' bar mdzad //
brtul phod sran thub snyems pa med pa yis //
tha ba spangs shing yon tan ldan pa'i 'khor //
dge bsnyen sgo skyong tshogs bcas bzhugs su gsol //
zhes bzhugs pa rnams la rin po che'i spyi blugs bzang po nas bdud rtsi'i chu gtsang brim par mos la /
de bzhin gshegs pa rnams dang de sras la //
rin chen bum pa mang po spos kyi chus //
yid 'ong legs par bkang nas glu dang ni //
rol mor bcas pa du mas sku khrus gsol //
rgyal ba'i sku la nyes sgrib mi mnga' yang //
'gro kun nyon mongs bag chags sbyang slad du //
sku gsung thugs la khrus chab 'di phul bas /
khams gsum gnas pa'i dri ma dag gyur cig
/de nas de la kha dog legs bsgyur ba'i //
na bza' shin tu dri zhim dam pa ni //
thub mchog 'phags pa'i tshogs la phul ba yis //
'gro kun tshul khrims gos bzang la spyod shog
/lnga pa mchod bshags bstod pa ni /
thub dbang mchod gnas rnams la yid 'ong ba'i //
me tog bdug spos snang gsal dri chab bshos //
dpag yas nam mkha'i rgyan gyur mchod pa'i sprin //
thugs rje'i bdag nyid rnams la 'bul bar bgyi //
gzhan yang mchod par 'os pa'i dngos kun gyis //
nam mkha' rab 'byams khams kyi mthar btugs pa //
yongs su bzung ba med pa de dag kun //
blo yis blangs nas thub pa skyes kyi mchog
/sras dang bcas pa rnams la legs 'bul na //
yon gnas dam pa thugs rje che rnams kyis //
bdag la brtser dgongs bdag gi 'di dag bzhes //
'gro kun bsod nams ye shes tshogs rdzogs shog
!
/'dod chags zhe sdang gti mug dbang gis ni //
lus dang ngag dang de bzhin yid kyis kyang //
sdig pa bdag gis bgyis pa ci mchis pa //
de dag thams cad bdag gis so sor bshags //
mi dge bcu dang mtshams med rnam pa lnga //
nye ba lnga dang lci bzhi log pa brgyad //
bslab pa gsum dang 'gal ba'i bcas rang gi
/nyes ltung ma lus bshags par bgyid lags so /
!
/mtshan mchog ldan pa dri med zla ba'i zhal //
gser mdog 'dra ba khyod la phyag 'tshal bstod //
rdul bral khyod 'dra srid pa gsum ma mchis //
mnyam med mkhyen can khyod la phyag 'tshal bstod //
yan lag 'byung dang ma pham nags na gnas //
dus ldan rdo rje mo'i bu bzang po dang //
gser be 'u b+hA ra d+h+wa dza gser can te //
dgra bcom gnas brtan rnams la phyag 'tshal bstod //
'phags pa bak+ku la dang sgra gcan zin //
lam phran b+hA ra d+h+wa dza bsod snyoms len //
lam bstan klu'i sde sbed byed mi phyed pa //
dge bsnyen rgyal chen 'khor bcas rnams la bstod //
drug pa gtor 'bul 'dod gsol ni /
A+o~M a kA ro mu khaM sarba d+harmA NaM Ad+ya nut+pan+na twA ta A+o~M AHhU~M phaT swA hA/
rin chen snod bzang bdud rtsi'i gtor mas bkang //
'dod yon rmad byung mi zad rgyan gyi mdzod //
sngags dang ting 'dzin zab mos byin brlabs pas //
mchod yul mgron rnams mnyes byed mchog tu gyur //
thub dbang gnas brtan 'khor dang bcas la 'bul //
bzhes nas bdag sogs 'gro kun thugs rjes skyobs //
dge bsnyen rgyal chen 'khor dang bcas la 'bul //
mnyes shing sangs rgyas bstan pa srung mdzad gsol //
'jig rten lha klu rigs drug kun la bsngo //
tshims shing thar pa'i lam la myur 'khod shog
/mchog dman mgron kun gtor mas mchod pa'i mthus //
bdag gzhan tshogs rdzogs sgrib byang byang chub shog
!
/thugs rje che mnga' ston pa 'gro ba'i bla //
'phags pa'i tshogs bcas bdag gis gsol 'debs dgongs /
khyed kyi bstan pa rin chen nyams dma' zhing //
dri mas sbags 'di thugs rje'i stobs bskyed gsol //
bstan pa'i dam chos nub med 'phel rgyas shing //
bstan 'dzin bslab gsum mig bzhin btsa' ba dang //
lung rtogs thos bsam sgom la brtson pa'i sde //
sbyangs yon bcu gnyis spyod la gcig gzhol mdzod //
bstan la 'tshe bas dben zhing kun gyis bkur //
'jig rten bde 'phel mi dge'i mtshan ma zhi //
bdag cag byang chub spyod pa mthar son par //
mchod yul rnams kyis byin brlab mdzad par gsol //
bdun pa bzod gsol smon shis gshegs stim ni /
bdag cag snyigs ma'i sems can rmongs pa'i blos //
cho ga'i tshul 'dir 'gal 'khrul 'bags btsog dang //
ma 'byor ma shes nyes byas ci mchis pa //
thub chen rnams kyis bzod par bzhes su gsol /
!
khyed rnams mchod pa'i dge ba 'di'i mtshon te //
tshe rabs dge kun 'gro ba sangs rgyas gyur //
ji ltar bsngos bzhin zag med dgongs 'phel gyis //
'bras bu rnam mkhyen khyod 'drar thob gyur cig
/bsod nams rgya mtsho yongs su rdzogs gyur cig
/ye shes rgya mtsho rnam par dag gyur te //
yon tan rgya mtsho ma lus mngon gyur pas //
srid pa'i rgya mtsho myur du skem par shog
!
/gser gyi mdog can mtshan dpe'i dkyil 'khor rgyas //
mkhyen brtse mdzad 'phrin thugs rje zla med pa //
lha mi'i 'dren pa bcom ldan shAkya'i rgyal //
bstan pa yun ring gnas pa'i bkra shis shog
/brgyad khri bzhi stong dam chos 'khor los sgyur //
skye 'chi'i tshul spangs shAkya'i bstan pa skyong //
'phags chen gnas brtan bcu drug 'khor bcas kyi //
bstan pa yun ring gnas pa'i bkra shis shog
/byang sems chen po dge bsnyen d+harma tA//
rgyal chen sde bzhi gtsang ris bdun cu sogs //
bstan dang bstan 'dzin skyong mdzad thams cad kyi //
bstan pa yun ring gnas pa'i bkra shis shog
/ces me tog gi char dang shis brjod kyi bden stobs rgya cher byas pa'i mthar /
mchod yul gtso 'khor mtha' dag slar mi gshegs par gtsug lag rten gsum rnams la bstim par bya zhing /
rdul tshon dang mchod pa'i yo byad rnams sgrib pa mi gsog pa'i thabs zab kyis gshegs bsdu bya'o //
de ltar 'phags mchog gnas brtan gtso 'khor gyi cho ga'i rim pa 'di dag gi rtsa ba'i khungs ni /
byams pa lung bstan pa'i mdo dang /
'phags pa dga' ba'i bshes gnyen gyi rtogs brjod sogs las byung ba ltar /
bstan pa snga dar gyi dus na gu ru rin po che pad+ma 'byung gnas kyi lha sa'i gtsug lag chus mi gzhig pa'i brtan bzhugs rab gnas kyi ched kho nar dgongs pas /
cho ga rgyas bsdus ji snyed cig mdzad nas gter du bltams pa dag gter ston so so'i gter chos kyi khrod du byon mod kyang /
chos rgyud gzhan mas tshad mar 'dzin mkhan dkon par gyur pas dar cha chung la /
slad du jo bo bka' gdams kyi bstan pa dar skabs gnas brtan gyi sprul pa pu to ba chen po sogs kyis srol btod /
slar yang kha che paN chen rin po che shAkya shrI dang /
snar thang mchims ston chen po /
snyag dbon bsod nams bzang po sogs kyis yig cha mang du mdzad cing chos rgyud phal mo che la dar bar gyur mod kyi /
chog gzhung mdor bsdus 'di ni /
bdag cag snyigs dus kyi gdul bya mtha' dag pa'i skyabs mgon zla med par gyur pa'i mchog gi sprul pa'i sku dpal ldan mi pham zla 'od bstan 'dzin 'phrin las bzang po'i mtshan gyi bka'i 'od dkar zer mas bdag yid ku mud kyi ge sar bzhad pa'i mthu las /
mdo dang bstan bcos khungs btsun de dag sor bzhag las brjod bya nyung ngur bgyis te yi ge'i lam du bkod pa po ni /
shAkya'i btsun pa mkhas mchog pad+ma legs grub rtsal gyis chos dbyings 'od gsal rtse mo'i ri khrod me tog gi skyed mos tshal du'o //
'dis kyang sangs rgyas kyi bstan pa dar ba'i rgyu rkyen du gyur cig
/shu b+haM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
