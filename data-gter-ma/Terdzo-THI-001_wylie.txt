\u0f88
rtsa rlung mkha' 'gro'i gsang mdzod las :
sngon 'gro rjes kyi tshig bshad bzhugs :
bde chen rdo rje phag mo la phyag 'tshal lo :
rtsa rlung mkha' 'gro'i gsang mdzod lam la zhugs pa'i rnal 'byor gyi sngon 'gro dang rjes kyi tshig bshad :
dang po bgegs bskrad pa ni :
hU~M:
snang srid rgyal ba'i zhing khams la :
ma rtogs bgegs su lta ba'i rigs :
thams cad gdod ma'i klong yangs su :
smra bsam brjod dang bral bar dengs :
a ti kra ma u tsa t+ya phaT:
ces stong zhing bdag med ngang du bgegs bskrad par bya'o :
gnas lugs kyi ngang nas skyabs su 'gro ba ni :
skye med stong pa chos kyi sku :
'gag med gsal ba rdzogs pa'i sku :
gnyis med gcig pa sprul pa'i sku :
'dzin med klong der skyabs su mchi :
zhes skyabs su 'gro bar bya'o :
theg pa chen po byang chub mchog tu sems bskyed pa ni :
mtha' yas 'gro ba ma lus pa :
rdzogs pa'i sangs rgyas thob phyir du :
bdag gis byang chub sems mchog ni :
srog la bab kyang bskyed par bya :
zhes sems bskyed par bya'o :
rtsa rlung don gyi maN+Dal 'bul ba ni :
phyi snod rtsa yi maN+Dal la :
nang bcud rlung sems tshom bu bkod :
bde stong thig le'i rgyan dang bcas :
rang rig don gyi lha la 'bul :
zhes maN+Dal 'bul bar bya'o :
byin rlabs nye brgyud kyi bla ma la gsol ba gdab pa ni :
hrI:
ma bcos gnyug ma khyab gdal chen po'i dbyings :
ye nyid ston pa kun tu bzang po sogs :
dgongs brgyud bla ma rnams la gsol ba 'debs :
'ja' lus 'od skur grub par byin gyis rlobs :
ye shes rang gsal 'od zer 'khyil ba'i klong :
rig stong spros bral dbang chen yab yum sogs :
yi dam lha tshogs rnams la gsol ba 'debs :
lhun grub bde ba chen por byin gyis rlobs :
rang snang rnam dag mkha' spyod gzhal yas na :
dbyings kyi yum chen rdo rje phag mo sogs :
ma sring mkha' 'gro rnams la gsol ba 'debs :
dwangs ma ye shes rgyas par byin gyis rlobs :
bde chen rang gsal dag pa'i dkyil 'khor na :
slob dpon pad+ma 'byung gnas yab yum sogs :
gu ru DA ki rnams la gsol ba 'debs :
mchog thun dngos grub thob par byin gyis rlobs :
mtha' 'khob 'gro ba 'dul ba'i pho brang na :
zab chos mdzod 'dzin bai ro tsa na sogs :
rlung khrid brgyud pa rnams la gsol ba 'debs :
ris bral dag snang 'char bar byin gyis rlobs :
gter gnas 'ja' 'od me dpung 'khrigs pa'i dbus :
ma rgyud gtso mo rdo rje phag mo sogs :
bka' gter srung ma rnams la gsol ba 'debs :
thar lam bar chad zhi bar byin gyis rlobs :
rgyal khams phyogs med gnas kyi zhing khams na :
zab gter mnga' bdag 'ja' tshon snying po sogs :
grub chen dam pa rnams la gsol ba 'debs :
don gnyis lhun gyis grub par byin gyis rlobs :
spyi gtsug nyi zla pad+ma'i gdan steng na :
bka' drin 'khor med rtsa ba'i bla ma sogs :
rlung sems zung 'jug rnams la gsol ba 'debs :
nyams rtogs mngon du gyur par byin gyis rlobs :
gdung shugs snying nas skye ba'i rnal 'byor la :
mkhyen brtse ye shes spyan gyis da gzigs 'tshal :
bskyed rim lha yi rnal 'byor mngon sum rtogs :
bde drod rang dbang 'byongs par byin gyis rlobs :
'byin 'jug rlung gi nus pa rab tu 'bar :
zhu bde thig le rgyas par byin gyis rlobs :
thabs shes dbyer med snang stong mtha' dang bral :
zag med bde ba chen por byin gyis rlobs :
'khor 'das sems kyi cho 'phrul rang sar dag :
bdag med chos sku thob par byin gyis rlobs :
gsol ba btab pas bla ma rnams 'od du zhu nas :
rang nyid la thim pas :
thugs rje'i byin rlabs yon tan ci mnga' ba thams cad bdag gi rgyud la 'char bar bsam :
zhes gdung shugs drags po'i sgo nas gsol ba gdab par bya'o :
de nas rlung ro phyung zhing rlung sbyor la zhugs pa sogs tshar nas bsngo ba smon lam gyi rgyas gdab pa ni :
bde chen lhun gyis grub pa'i nyams len dngos :
bde stong zung 'jug dge ba 'gro la bsngo :
rdo rje theg pa'i bstan pa rab dar nas :
rdo rje phag mo'i go 'phang myur thob shog :
ces mi dmigs pa'i rgyas gdab par bya'o :
snyigs ma'i dus 'dir dge bsam blo gros can :
yod na tshe 'di'i bya ba mngon dor nas :
dben pa'i khrod du rlung sems zung 'jug gi :
nyams len brtson rnams rmad byung skal pa bzang :
gu h+ya rgya :
'ja' tshon pa rang gis so ///
/
