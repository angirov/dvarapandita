\u0f01\u0f83:
dam chos rdzogs pa chen po sde gsum las :
gsang skor khrid kyi rim pa bzhugs so :
sde gsum gsang skor man ngag sde /
\u0f88\u0f88\u0f88
na mo gu ru :
gsang skor khrid kyi rim pa ni :
gzhi lam 'bras bu bstan pa 'o :
dang po nam mkha' lta bu'i sems :
rig dang ma rig 'khor 'das kyi :
sa mtshams grib so tsam las med :
rgyal bu dmangs su babs pa na :
blon pos ngo shes dbang bskur tshe :
rgyal pos khams gsum dbang du sdud :
de bzhin rang rig byang chub sems :
de yi mtshan nyid bstan par bya :
gsal zhing rnyogs pa med pa la :
rig pa rang byung stong pa'i ngang :
gsal stong dbyer med rgyun chad bral :
'gyur ba med cing kun tu rtag :
'di yin med pa'i ngos gzung bral :
'on kyang myong ba can gyi gdangs :
nges pa can du gnas pa 'o :
de nyid mthong bar byed pa'i lam :
rgyud sbyang tshogs gsag sdom pa blang :
spros bcas spros med shin tu dang :
rab tu spros med dbang bzhi zhu :
spros bcas bskyed rim spros med du :
rtsa rlung bsgom zhing lus gnad bsnun :
shin tu spros med bde ba sbyang :
rab tu spros med de nyid blta :
bskyed rim rgyal ba rigs lnga 'am :
yang na zhi khro gsal rdzogs bsgom :
yul snang lha ru 'gyur bar bslab :
rtsa rlung rang nyid kun bzang gi :
sku la rtsa gsum 'khor lo drug :
thig le gtum mo 'bar 'dzag bsgom :
lus gnad bdun ldan drug chings dang :
tsog pur gnas pa rnam gsum gyis :
bde drod mi rtog gsum ldan gces :
bde ba mi mo gzhon nu ma :
chos kyis rab tu smin byas te :
yab yum kun bzang kun bzang mo :
gnas rnams byin rlabs mnyam par sbyar :
dga' ba dga' ba chen po dang :
mchog dga' dga' bral lhan cig skyes :
tshor ba bde ba'i ngang du bslab :
rdzogs pa chen po'i de nyid ni :
lus gnad bdun ldan zhi gnas bsgom :
'phrul 'khor sna tshogs lhag mthong bsgom :
zhi lhag zung 'jug spyod lam la :
dbyer med nyid du 'dres par bya :
lus ngag yid gsum lhug par gnas :
rang bzhin bya rtsol bral bar lta :
'byams na rig pa hur phyung zhing :
rtsol ba dang bcas mnyam par gzhag :
byings na rig pa dwangs la bslab :
'gyu byed rang ngo shes par lta :
ci yang ma yin cir yang 'char :
'di zhes brjod tshig bral ba yi :
nyams la nges par bslab par bya :
'bras bu bla na med pa'i sa :
yang dag par ni thob par 'gyur :
sku lnga'i 'bras bu tshe 'dir thob :
'bras bu gzhi la smin par nges :
gdams pa'i mthar thug kho na 'o :
gsang skor khrid kyi dngos gzhi rdzogs :
sa ma ya rgya rgya :[    \u0f01\u0f83]:
na mo gu ru :
gsang skor khrid kyi rjes 'brel du :
gnas thabs 'bras bu rnam gsum ni :
gnas ni snying ga'i sgron ma ru :
kun gzhi rang rig ye shes te :
sku dang ye shes 'od lngar bzhugs :
dkar 'jam rtsa yi sgron ma las :
dbang por gsal ba'i sgron mer snang :
stong pa'i dbyings ni rnam par dag :
rig pa thig le lu gu rgyud :
gnas ni lus kyi nang na gnas :
shar ni dbang po'i phyi ru snang :
don du phyi nang dbyer med shes :
thabs ni sku gsum bzhugs stangs kyis :[ \u0f88\u0f88 ]dbyings rig thig le'i 'od la sbyang :
chos sku'i bzhugs stangs seng ge ltar :
nyi ma 'char kar dbyings la bslab :
longs sku'i bzhugs stangs glang chen gyis :
shar ma khad par rim par bslab :
sprul sku'i bzhugs stangs tsog pu yis :
shar ba'i dus na 'od la sbyang :
shin tu goms par gyur pa 'am :
ma 'dres so sor snang ba na :
lus gnad bdun ldan ci bde bas :
dbyings rig thig le nye rdzogs su :
snang ba rig pa dbyer med bsgom :
de la lam rtags 'char tshul rnams :
ches cher rim pas 'phel ba ste :
yul khams gang bar mngon sum snang :
phyag mtshan yig 'bru gong du 'phel :
sku ni yongs rdzogs tshad la phebs :
rig pa rang snang zad sar zin :
spyi bo'i gtsug tu 'od bdun ni :
tho brtsegs tshul du byung ba na :
zhag bdun 'od lus 'grub pa'i rtags :
'bras bu tshe gcig lus 'dis thob :
gang du gnas kyang zhing khams su :
'gyur las gzhan du 'pho ba med :
de lta bu yi rnal 'byor can :
man ngag kun gyi mthar thug go :
gsang skor khrid kyi rjes 'brel rdzogs :
sa ma ya rgya rgya :[ \u0f88\u0f88 ]sprul pa'i gter chen mchog gyur bde chen gling pas dzam nang pad+ma shel phug nas spyan drangs pa'i shog ser las gtan la phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge
/mang+ga laM///
/
