@#//
tshe sgrub gsang ba 'dus pa'i smin byed dbang bzhi yongs su rdzogs pa khrigs bkod 'chi med bdud rtsi'i rol mtsho zhes bya ba bzhugs so //
na mo gu ru A yur+dz+nyA na ya /
rang byung kun khyab rdo rje'i gsang ba gsum //
sgo gsum 'pho 'jig bcom pa'i dpal du shar //
'chi med tshe dang bde chen ye shes kyis //
lus can kun skyob mgon po mchog der 'dud //
tshe sgrub zab mo brgya stong las //
yang zab bsngags pa don ldan chos //
gsang 'dus dbang bskur bdud rtsi'i rgyun //
grub gnyis srog 'tshor bsten par byos //
'di nyid kyi rang gzhung gi dgongs pa ltar na 'gros khyad par ba zhig snang yang bka' babs kyi srol 'byed he pa chos 'byung zhabs kyis khrigs bkod spyi mthun mdzad pa ltar na /
sgrub khog dang 'brel ba'i skor rnams dkyus la mi 'grub pas /
gzhung don ma chad pa'i lag len khyer bder bkod pa la gsum /
sbyor ba yo byad kyi gshom /
dngos gzhi sgrub mchod dang dbang /
rjes dbang dang dkyil 'khor gyi bya ba'o //
dang po ni /
bkra shis rgyas pa'i gnas dang dus snod bcud kyi nus yul gzhung don ltar tshogs pa'i tshe /
gnas khang rten dang rgyan gyi bkod pas bag dro mdzes par byas pa'i gung du stegs bu'i khar ras bris kyi dkyil 'khor bkram /
de'i dbus su khri'u'i steng bum pa'i khar gtor ma bkod pa yin yang 'gyel ba sogs stabs mi bde na khri'u nyis brtsegs kyi 'og mar rnam bum nyer lnga'i bcud ldan mgul chings dmar po kha rgyan gzungs rdor dang bcas pa /
steng mar rin po che'i snod du gtor ma g.yang zhag 'khyil pa gdan zlum po rim chung drug brtsegs kyi steng du gtor zlum rin po che'i dbyibs can rgyan mdzes spros byas pa /
gdan gyi mu khyud rnams la mu tig gi phreng ba'i tshul gyi dkar thig dang /
bang rim thams cad la tshe'i ril bus bskor ba bzhag
/g.yas su dngul lam gas chag med pa'i snod du mar gyi ril bu ci mang dang chang la mngar gsum sbyar bas bkang ba /
mdun du rdo rje /
pad+ma /
'khor lo /
rin po che /
rgya gram rnams so sor bris pa'i tsakli
/g.yon du snying po lnga ste gser /
lan tshwa /
til dkar /
mar /
sbrang rnams snod bzang por blugs pa dang ma 'dzom na ri mor bris pa dang rdo rje'i go khrab kyi tsakli
/rgyab tu gsang dbang thod pa mtshan ldan chos sman mngar gsum sbyar ba'i chang bzang pos bkang ba'i khar me long ngos sin+d+hu ra brdal ba la chos 'byung gnyis bsnol dbus su hrIHma /
phyogs bzhir ha ri ni sa zhes pas bskor ba bris pa bzhag la dar dmar gyis bkab pa'i steng shel rdo btsugs /
de mnyam rig tsaka kyang bkod /
tshe mda' gzhung gsal chas ldan ma nyams pa tshe nas dkar mo'i snod du gzug
/bkra shis rtags brgyad so so ba dang /
spyi 'gro spro na rdzas brgyad dang nor bdun gyi tsakli
/las bum /
sta gon rdzas so shing /
srung skud sna lnga /
ku sha
/mig dar /
me tog sogs nye bar bsdog
/dkyil 'khor mdun ngos sman raka gtor gsum /
phyi mchod gtsang dag phreng tshar du bsham /
sngon gtor /
tshogs kyi yo byad /
srung ma'i gtor 'bul /
spos thun 'thor nas la sogs pa'ang tshogs par bya'o //
gnyis pa thog mar dbang don sgrub mchod ni /
las byang gter gzhung la khrigs bsdebs kaHthog rnying ma'i lugs dang /
gnas mdo lugs sogs 'dra min mang bas gang ltar byas kyang /
brgyud 'debs /
skyabs sems /
sngon gtor nas brtsam rim par gtang ba las /
lha bskyed skabs chags med zhabs kyi bzhed par tshig ris gcig gis bdag mdun so sor dus gcig tu bskyed cing mdun bum dbyer med du bsgom pa yin yang /
skabs 'dir dngos sta phral ba'i dbang du byas te 'chad 'gyur ltar byas na zor yangs shing rnying lugs spyi dang yang mthun par 'gyur bas /
thog mar bdag bskyed kho na la dmigs te bstod pa'i bar du btang zhing bzlas pa ci lcogs mthar stong tshigs 'bul /
las bum bsang sbyang /
stong pa'i ngang las /
pad zla'i steng du las kyi bum pa mtshan nyid yongs su rdzogs pa'i nang du pad nyi'i gdan la hU~M ljang gu las khro bo bdud rtsi 'khyil pa ljang ser khro zhing 'dzum pa /
phyag g.yas rdo rje rgya gram bsnams shing g.yon sdigs mdzub sgreng ba /
khro bo'i chas thams cad kyis brgyan cing zhabs brkyang bskum du bzhengs pa'i thugs kar pad nyi'i steng du hU~M ljang gu la sngags phreng gis bskor ba las bdud rtsi'i rgyun babs te bum pa gang bar gyur /
oM a mr-ita kun d+ha li tshin+d+ha tshin+d+ha hU~M phaT/
ces brgya tsam bzlas pa'i mthar /
lha 'od du zhu nas bum chu la thim pas dag byed kyi nus pa dang ldan pa'i rdo rje'i chur gyur /
ces mos /
de nas gsham du 'byung ba ltar mi rung ba'i yul ma yin pa'i slob ma snod dang ldan nges pa rnams khrus nas dbyung /
bgegs gtor spyi ltar byin brlabs shing sngags kyis bsngo /
las byang ltar bka' bsgo /
drag sngags rol mo yungs thun gu gul dud pa sogs tsham rngam gyis bgegs bskrad /
srung 'khor bsgoms la mtshams bcad /
sems bskyed gsal btab /
blo bcos pa sogs chos bshad ji ltar 'os pa las bye brag tu /
de'ang rang byung pad+mo bde ba can gyi zhing khams rgya tshad bkod pa bsam gyis mi khyab pa'i gnas su /
thog ma'i mgon po 'od mi 'gyur ba nyid longs spyod yongs rdzogs tshe dpag tu med pa'i skur bzhengs te /
tshe bdag rgyal ba rigs lnga la sogs pa nyid las mi gzhan pa'i 'khor rnams la tshe rgyud tan+t+ra bye ba phrag bco brgyad la sogs pa chos nyid kyi rang sgrar snang bar mdzad pa nyid /
'phags pa spyan ras gzigs dbang phyug gtsor gyur pa'i sa bcu'i byang sems dang rig pa 'dzin pa rnams kyis bsdus shing brda dang yi ger byin gyis brlabs nas ye shes kyi mkha' 'gro rnams la gnyer du gtad /
de rnams kyis rin po che'i glegs bam du bkod de gnas tha dad pa rnams su rdzu 'phrul gyis gter rgyas btab /
de nas thub pa'i dbang po'i bstan pa la bcom ldan 'das tshe dpag med nyid kyi ye shes sgyu 'phrul drwa ba'i rol pa las o rgyan gyi slob dpon chen po pad+ma saM b+ha ba 'jig rten du byon te thun mong ma yin pa'i ngo mtshar mdzad pa bsam las 'das pas gdul bya'i don mdzad pa las /
brag phug mA ra ti kar tshe lam gyi phyag rgya man+d+hA ra ba la bsten te 'chi med tshe'i dngos grub bsgrubs pas tshe bdag rgyal ba rigs lnga dngos su byon te /
gdan thog de nyid du tshe'i rig 'dzin brnyes pa'i dbang bskur /
skye 'chi bgres rgud dang bral ba'i rdo rje'i skur byin gyis brlabs /
tshe'i rgyud lung man ngag gcig car du rdzogs par mdzad /
slar shar phyogs ri bo ta la gsang ba'i dbang phug la sogs pa nas kyang mkha' 'gros sbas pa'i glegs bam rnams spyan drangs /
slob dpon chen po 'phags pa klu sgrub sogs pad+ma gsung gi rig 'dzin chen po rnams las kyang gdams skor ma lus pa gsan pa'i tshul bstan te 'phags bod 'gro lding gtso bor gyur pa'i dzaM gling gling phran dang bcas pa gdul bya'i yul rnams su tshe dang ye shes kyi dngos grub rnam pa gnyis bde blag tu sgrub pa'i chos kyi bdud rtsi dus gsum rgyun chad med par stsol bar mdzad pa las /
byin rlabs kyi gzi byin dang grub pa'i rtags mtshan rgyun ma chad pas khyad par du byas pa tshe sgrub gsang ba 'dus pa'i smin byed rtsa ba'i dbang bzhi stan thog gcig tu bsgrub pa la sngon 'gro dang dngos gzhi gnyis su yod pa las thog mar sngon 'gro sta gon gyi chos rnams zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul du gzhug
/snyims pa me tog gis bkang ba'i thal mo sbyor la gsol ba 'debs pa 'di'i rjes zlos mdzod /
kye :
mgon po tshogs rje dbang dang ldan :
dkyil 'khor kun dang yang dag mchog :
las dang skal bar ldan pa yis :
dam pa mchog nyid bdag la stsol :
lan gsum /
gnang ba sbyin pa ni /
ho :
tshur shog rgyal ba'i dkyil 'khor du :
tshul bzhin 'jug 'dod bu gang su :
gsang ba gsum gyi mchog chen po :
yang dag nyid dbang khyod la sbyin :
thog mar rgyud rnam par dag par bya ba'i slad du /
slob dpon dang dkyil 'khor gyi gtso bo tha dad med pa dkon mchog rtsa gsum tshogs dang bcas te bzhugs pa la bdag sogs pha mar gyur pa'i sems can mtha' dag deng nas byang chub kyi snying por mchis kyi bar du sgo gsum rtse gcig tu gus pas skyabs su 'gro bar bgyi'o snyam du 'di'i rjes zlos /
na mo :
bla ma dkon mchog yi dam lha :
rgyal ba rgya mtsho'i tshogs bcas la :
bdag dang 'gro ba sems can rnams :
sgo gsum gus pas skyabs su mchi :
gsum /
nam mkha' dang mnyam pa'i sems can thams cad 'khor ba sdug bsngal gyi rgya mtsho chen po las bsgral te /
bla med rdzogs pa'i sangs rgyas thob par bya ba'i phyir /
bdag gis byang chub mchog tu sems bskyed nas 'chi med tshe'i rig 'dzin bsgrub par bya'o snyam pas 'di'i rjes zlos /
bla ma sangs rgyas 'khor bcas dgongs :
deng bzung byang chub ma thob bar :
'gro kun sangs rgyas thob bya'i phyir :
smon 'jug byang chub sems bskyed do :
lan gsum /
de nas khyad par can gyi don zhu ba'i slad du gsol ba 'di'i rjes zlos /
kye :
mgon po rdo rje mchog stsol mdzad :
skye shi med pa rdo rje'i mchog :
tshe yi dngos grub yang dag nyid :
gtso bos bdag la bstsal du gsol :
i daM d+hi rat+na sa ma ya :
de la gsang sngags dbang gi srog dam tshig yin pas dam tshig dang mi ldan pa la dbang bskur du mi rung bas /
spyir so byang gi bslab sdom /
khyad par rdo rje theg pa'i dam tshig
/lhag par 'di nyid kyi sgrub pa'i dam tshig mtha' dag legs par blangs nas tshul bzhin du bsrung bar bgyi'o snyam pas 'di'i rjes zlos /
kye :
bla ma yi dam mkha' 'gro dang :
skyabs chen dkon mchog rnam gsum las :
mi 'da' dam tshig sdom la gnas :
yar mchod gus shing mar la brtse :
rtsa ba yan lag dam tshig bsrung :
sems can yongs su smin bya'i phyir :
gsang sngags spyod pa rlabs chen spyad :
mdor na gsang sngags dam tshig las :
nam yang mi 'da' gzung bar bya :
lan gsum /
de ltar dam tshig dang sdom pa blangs pa las nam yang 'dar mi rung bas khe nyen gyi dpang por rdo rje'i mna' chu sbyin pa yin pas nges par gyis shig
/dung zhal du las bum gyi chu blugs pa sbyin la /
hU~M:
gsang ba gsum gyi dam tshig ni :
khyod kyis yang dag mnos gyur te :
'di kun nyams na nyes skyon che :
de phyir khyod kyis yang dag zungs :
sa ma ya phe mi ta dza :
sgo gsum la sku gsung thugs rdo rje'i dam tshig rab tu gnas shing gsang bar gdams pa 'di don nges par mdzod /
rdo rje gnas gsum du bzhag la /
hU~M:
sku gsung thugs kyi rdo rje ni :
mchog gi dam pa khyod kyis thob :
tshul 'di smra ba'ang ma yin zhing :
mi 'gyur rdo rje mchog thob 'gyur :
oM AHhU~M ka ro ka hU~M dza :
tshe bdag mgon po dang gnyis su med pa'i dam nos pa las 'da' bar mi bya bar nan tan gyis bka' bsgo ba yin pas thugs la nges 'tshal /
bdud rtsi sbyin /
rdo rje snying gar bzhag la /
hU~M:
de ring mgon po tshe yi bdag :
gnyis su med par khyod la zhugs :
dkyil 'khor gsum du yang dag gnas :
mi 'da' rdo rje'i dam nos shig :
badzra u da ka tha mi dza hU~M:
so shing me tog gi cod pan can gtad /
maN+Dal 'bru tshom lnga bkod pa la 'dor du gzhug la /
dngos grub kyi pra brtag pa'i slad du :
so shing sor bcu gnyis pa mgo mjug ma log pa la cod pan dang bcas pa me tog gi tshom bu bkod pa la 'dor bzhin pas 'di'i rjes zlos /
hU~M:
tshe la dbang ba'i dkyil 'khor du :
'brel ba'i me tog 'di 'bul bas :
las dang skal bar ldan pa'i lha :
de ring dam pa nyid du stsol :
oM badzra hA sa hA:
zhes dor bas /
so shing rtse mo shar lho nub byang bzhir bstan na zhi rgyas dbang drag gi phrin las /
mtshams bzhir gter gyi bum pa sogs dngos grub phran tshegs /
steng du mkha' spyod /
rang dang bla ma la bstan na mchog 'grub pa'i ltas su shes par gyis shig
/srung skud kha dog lnga ldan rdor mdud byas pa la sngags 'di lan brgya rtsa brgyad gsungs kyang ci 'grub btab ste /
oM badzra pad+ma kro ta badzra tsakra tIg sna karma kI la ya dz+wa la raM rak+Sha hU~M:
rdo rje'i mdud pa pho'i dpung pa g.yon dang mo'i g.yas su bcings pas bar chad thams cad srung ba'i rdo rje'i go char gyur par mos shig
/hU~M:
kha dog lnga ldan srad bu la :
mi shigs rdo rje'i gur dang ldan :
las kyi rdo rjes dpung par bcings :
bar chad kun gyis mi tshugs shog :
ces gtad nas bcings pa la /
rdo rjes rgyas gdab cing /
badzra rak+Sha hU~M:
zhes brjod do //
ku sha'i chun po che chung gnyis /
oM AHhU~M mang du bzlas pas byin gyis brlabs la /
legs nyes ltas rmi lam du gsal bar mthong ba'i slad du ku sha'i chun po che ba stan dang chung ba sngas kyi don du zungs shig
/hU~M:
sngon gyi rgyal ba 'jig rten mgon :
rtswa mchog la ni stan byas nas :
mi 'gyur rdo rje mchog thob ltar :
khyod kyang rten 'brel la gnas mdzod :
badzra tik+Sha baM:
ces sbyin /
de rnams kyis sngon 'gro sta gon gyi rim pa rnams grub pa lags pas dge ba gzhan don du bsngo bar 'tshal /
ces bsngo smon byas la slob ma gyes /
slob dpon gyis rgyas par spro zhing nus na slar yang mchod pa byin rlabs phyin gyi las byang tshar gcig gtang la mdun bskyed sgrub mchod bya /
mi lcogs na mdun dkyil gyi go sar dzapa? khang phyes la mda' dar g.yab cing tshe bskul dang bzlas pa rnams ci 'grub mthar tshe 'gugs nas thugs dam gnad bskul yan rdzogs par gtang /
rgyas gdab mi dgos /
mdun gyi tshe rdzas rnams la tshe bcud bsdu ba'i dmigs pa byas la /
oM tshe b+h+rU~M:
g.yu b+h+rU~M:
g.yu tshe b+h+rU~M:
A yur+dz+nyA na g.yu tshe b+h+rU~M:
zhes las sbyor sngags ci 'grub bzla /
tshogs byin rlabs nas zhal bstab kyi bar song nas chags med kyis mdzad pa'i sgrub lung ma nyid yod na dang med na bka' gter srung ma'i gtor 'bul spyi 'gro bya /
dbang rdzogs par blang bar gsungs pas snying po bsdus pa'i dbang len nam ting nge 'dzin gyi dbang tsam blang /
rig pa'i me tog dor la gnang ba zhu'o //
de nas dbang dngos la /
sta gon byas pa'i slob ma rnams la khrus bya /
srung 'khor bsgom /
sems bskyed gsal btab la /
de'ang rang cag bod kha ba can pa rnams kyi skyabs mgon gcig pur gyur pa gu ru rin po che pad+ma tshe dpag tu med pa nyid kyis bod yul las can rje 'bangs spyi dang bye brag so so'i ngo skal dang 'tsham par zab rgyas rdo rje'i gsang ba rmad du byung ba'i bdud rtsi'i char chen phab pas thams cad kyang rnam par grol ba'i go 'phang mchog la sbyor bar mdzad /
'chi med tshe sgrub pa'i gdams skor kho na'ang mtha' yas pa zhig bstsal pa las lang gro lo tsA ba dkon mchog 'byung gnas la dmigs su gnang ba rnams kyi bye brag
/thugs rje chen po zhi drag zab lam tshe sgrub dang bcas pa'i zab chos 'dus pa skor bzhi rnams ma 'ongs pa'i gdul bya'i don du lho brag gnam skas can la gter du sbas pa lnga bcu kha ral 'dul ba'i dus su son pa na /
lang gro lo tsA'i yang srid sprul pa'i gter chen chos rgyal rat+na gling pas ngo mtshar rdzu 'phrul gyi bkod pa dang bcas te spyan drangs nas gdul bya bgrang gis mi lang pa smin grol gyi lam la 'god par mdzad pa las /
khyad par du tshe sgrub gsang ba 'dus pa 'di nyid la brten nas rje nyid dgung grangs brgyad cu rtsa brgyad du bzhugs te bar chad thams cad las rnam par rgyal nas phrin las mtha' ru phyin /
rgyal sras tshe dbang grags pa dgung lo brgya dang bcur bzhugs te zab gter gyi bstan pa khyab gdal du spel cing nam yang nyams pa med pa'i rtsa lag tu gyur pas mtshon /
da lta'i bar du rjes 'jug zab chos 'di la nyams len mdzad pa thams cad sku tshe mthar phyin pa'i dngos grub brnyes pa sha stag byung bas byin rlabs kyi bka' babs gzhan las khyad par du 'phags pa 'di nyid la smin byed dbang bskur rgyas bsdus gtor dbang dang bcas pa rnams su yod pa las /
da lam dbang bskur rgyas pa mchog dbang dang bcas pa mthar chags su bsgrub par bgyi ba la /
slob dpon gyis bya bar 'os pa rnams legs par grub pa yin pas khyed rang rnams kyi ngo skal du gyur pa dkyil 'khor du 'jug pa'i chos dang dngos gzhi'i dbang bskur ba gnyis su yod pa las /
thog mar 'jug pa'i chos rnams zhu ba'i yon du dmigs te zhing khams 'bul bar zhu /
zhes byas la maN+Dal 'bul du gzhug
/mtshams sbyor spyi ltar byas la 'bru gsum gyis gdong g.yogs dang me tog gam cod pan sbyin /
bla ma dang dkyil 'khor gyi gtso bo dbyer mi phyed pa la mos gus gdung shugs drag pos gsol ba 'debs pa 'di'i rjes zlos /
hoH
rdo rje 'dzin pa dkyil 'khor bdag :
tshe yi bdag po rigs kyi mchog :
'gyur med rdo rje tshe yi dbang :
mgon pos bdag la bstsal du gsol :
lan gsum /
'dod don 'dri ba ni /
bla mas /
ho :
khyod cag su yin 'dod don gang :
ji ltar snod dang ldan pa yis :
dam tshig bka' las mi 'da' zhing :
tshul bzhin bsgrub par spro lags sam :
zhes skal pa dang 'dod don dris pa la lan gsol ba 'di'i rjes zlos /
bdag cag skal ldan rigs kyi bu :
khyod kyi bka' las mi 'da' zhing :
tshul bzhin bsgrub par bdag cag spro :
rdo rje'i tshe mchog bstsal du gsol :
'dir dngos sta sbrel dus mi dgos kyang phye ba'i skabs /
skyabs 'gro sems bskyed sdom bzung rnams sta gon skabs ltar blangs nas bskyar te byas na legs /
de nas smin byed kyi gzhi dang rtsa bar gyur pa ye shes pa'i byin rlabs dbab pa yin pas /
khyed rang rnams lus gnad rnam snang gi chos bdun ldan /
ngag gnad rlung kha sbyor du chings la /
yid kyi gnad dmigs pa 'di yengs med rtse gcig pas sgoms shig
/rang rang rnams dam tshig tshe dpag med du gsal ba'i snying gar gser gyi rdo rje rgya gram re re sgoms /
de'i lte bar 'og nyi ma /
steng zla ba /
nyi zla'i gwa'u kha sbyor ba gcig sgoms /
de'i nang du srog mi 'gyur ba'i yi ge nr-i ljang gu gcig la 'od zer kha dog lnga dang ldan pa 'khor 'das kyi tshe dang bsod nams dpal dang gzi brjid thams cad sdud pa'i nus pa dang ldan pa /
de'i g.yas phyogs su srog mi 'gyur ba'i yi ge a dkar po /
g.yon phyogs na srog brtan par byed pa'i yi ge hU~M mthing ga dang gsum gnas pa las 'od zer dpag tu med pa 'phro bar sgoms shig
/slob dpon gyi thugs ka nas 'od zer gyi snang ba mkha' khyab tu 'phros pas phyogs bcu'i rgyal ba sras dang bcas pa rnams dang /
khyad par nub phyogs bde ba can na mgon po tshe dpag tu med pa 'khor dang bcas pa'i thugs rgyud bskul /
thams cad kyang tshe dpag tu med pa'i sku gsung thugs kyi phyag rgya sngags phreng phyag mtshan 'ja' 'od bdud rtsi zer thig gi rnam par char chen babs pa ltar byon nas khyed rang rnams la thim par mos shig
/dri zhim pa'i spos btul /
dbyangs rol dang mda' dar g.yab la las byang ltar /
hU~M:
byin chen ngo mtshar mchog gi gnas :
sogs brjod /
gnas mchog 'di ru zhes pa'i mal du /
skal ldan rnams la byin phob cig :
ces bsgyur /
rtsa sngags la 'beb sngags btags pa mang du brjod la byin dbab /
ye shes pa'i byin rlabs sgo gsum la byang chub ma thob kyi bar du brtan par byas par mos shig
/rdo rje dang me tog spyi bor bzhag cing /
tiSh+Tha badzra sa ma ye swA hAH
zhes brjod /
maN+Dal tshom bu'am phyag mtshan gyi dkyil 'khor bkod la /
khyed rang rnams dkyil 'khor shar gyi sgo nang du gnas par mos pas sngar byin pa'i me tog de nyid tshe rabs sngon nas 'brel ba'i lhag pa'i lha la babs par shog cig bsams la 'di'i rjes zlos dang bcas te me tog 'dor bar zhu /
ho :
gsang ba 'dus pa'i dkyil 'khor du :
rig pa'i me tog lha la 'bul :
las dang thugs rje zung 'brel ba'i :
lhag pa'i lha la 'bab par shog :
A yu She puSh+pe sid+d+hi gr-ih+Na ho :
zhes 'dor du gzhug
/dbus su phog na /
khyed kyi me tog dbus su phog pas gsang mtshan bud+d+ha tshe dbang rtsal lam /
rigs 'dus tshe dbang rtsal gang rung btags la /
ces bya ba yin pas ma brjed par zungs dang /
ma 'ongs pa na bde chen pad+mo bkod pa'i zhing khams su sangs rgyas pad+mo'i dpal zhes bya ba'i sangs rgyas de'i mtshan 'dzin par 'tshang rgya bar 'gyur ro //
des 'gres te /
shar du babs na badzra dang zhi ba /
lhor rat+na dang rgyas pa /
nub tu pad+ma dang dbang /
byang du karma dang drag po las drang pa gdags la lung bstan /
de nas ma rig pa'i mig dbye bar gsol ba gdab pa 'di'i rjes zlos /
kye :
las dang skal bar ldan pa rnams :
byang chub rdo rje'i lam la drongs :
rdo rje slob dpon mchog gis zungs :
nam mkha'i rdo rje bdag la stsol :
ma rig ldongs pa'i ling tog sol :
dag pa'i zhing khams bstan du gsol :
bla mas gser thur thogs la /
de ltar gsol ba btab pa'i rkyen gyis slob dpon gyi thugs ka nas ye shes kyi 'od zer gser gyi thur ma lta bu 'phros te khyed rang rnams kyi ma rig pa'i sgrib g.yogs skad cig gis bsal bar mos shig
/ho :
nga ni thar pa'i lam ston te :
khyod kyi ma rig bsal bar bya :
gsang ba 'dus pa'i dkyil 'khor ltos :
lam mchog rnyed do spro ba skyed :
badzra tsak+ShuHpra be sha ya phaT:
ces mig dar bsal /
de ltar bsal bas rnam dag ye shes kyi spyan dang ldan par gyur nas gzugs brnyan gyi dkyil 'khor dang dbyer med pa tshe dpag med gsang ba 'dus pa'i ye shes kyi dkyil 'khor rten dang brten par bcas pa mngon sum du mjal bar mos la dad gus spro dga' rgya chen po skyed cig
/sngar phul ba'i me tog de nyid dkyil 'khor gyi gtso bos khyed rang rnams la dbang rtags cod pan gyi tshul du spyi bor bcing par mos shig
/cod pan spyi bor bzhag la /
hU~M:
cod pan 'di ni dbang gi rtags :
yi dam lha dang skal ba mnyam :
tshe dang dpal gyi rgyal mtshan shog :
oM puSh+pe sid+d+hi gr-ih+Na hU~M:
de dag rnams kyis 'jug pa'i chos rnams grub pa lags /
zhugs nas mngon par dbang bskur ba la phyi spros bcas bum dbang /
nang spros med gsang dbang /
gsang ba shin tu spros med shes rab ye shes dbang /
mthar thug yang gsang rab tu spros med tshig dbang rin po che dang bzhir yod pa las /
dang po bum pa'i dbang bskur zhu ba'i yon du maN+Dal phul /
de la thog mar tshe 'gugs pa'i slad du dmigs pa 'di ltar mdzod /
mdun rten bum pa nyid phyi rin po che'i bum pa la nang ye shes rang snang las grub pa'i gzhal yas khang mtshan nyid yongs su rdzogs pa'i dbus su bcom ldan 'das tshe dpag med yab yum gtso 'khor pho nya mgyogs ma tshe lha rig 'dzin gyi tshogs rnams sku gzi brjid 'od du 'bar /
gsung sngags kyi rang sgra sgrog
/thugs brtse ba chen pos dgongs te bzhugs par mos shig
/mda' dar g.yab la /
hU~M:
bcom ldan mgon po tshe dpag med :
sogs las byang ltar tshe bskul btang /
de ltar thugs dam bskul pas tshe'i lha tshogs thams cad dang /
sprul pa'i lha mo mgyogs ma nyi zer gyi rdul ltar 'tshubs pa rnams kyis phyag na rang rtags mda' dar tshe'i bum pa bsnams nas 'khor 'das kyi tshe bcud thams cad rdo khab len gyis lcags bsdus pa ltar 'ub hril gyis bsdus nas spyi bo nas mar rgya mthongs su kha ba babs pa ltar thib thib byung nas tshe bcud kyi dwangs ma thams cad nr-i yig la sib sib thim par sgoms /
slar yang bkrag mdangs 'od du 'bar te 'od zer ba spu'i bu ga nas steng 'og phyogs bcur 'phros pas 'khor 'das kyi tshe bcud thams cad bsdus nas nr-i yig 'bru gsum dang bcas pa la sib sib thim par sgoms shig
/hU~M:
shar gyi phyogs nas tshe 'gugs ma :
sogs nas /
A yu She dz+nyA na dzaHdza :
bar brjod /
des 'khor 'das kyi tshe bcud bsdu ba song nas dngos gzhi bum pa'i dbang bskur ba la dmigs pa 'di ltar du mdzod /
mdun gyi nam mkhar rtsa ba gsum gyi lha tshogs rnams kyis dbang bskur ba'i dgongs pas byin gyis brlabs /
rig ma rnams kyis rdo rje'i glu len cing bkra shis brjod /
dpa' bo mkha' 'gro rnams kyis rol mo'i sgra bsgrags /
lha mo rnams kyis me tog gi char phab /
khro bo khro mo rnams kyis bgegs bskrad /
dkyil 'khor gyi gtso bo tshe dpag tu med pa tshe'i lha mo rnams dang bcas pa thams cad kyis phyag na 'chi med tshe'i bdud rtsis bkang ba'i bum pa re thogs te thams cad kyang 'chi med tshe'i sngags sgra ti ri ri dbang bskur bas /
bdud rtsi'i rgyun dkar po 'o ma lta bu spyi bo nas mar babs /
lus 'chi med kyi bdud rtsis me re re gang zhing 'od zer ba spu'i bu ga nas phar 'phros /
'khor 'das snang srid thams cad kyi tshe bcud bkrag mdangs thams cad a nr-i hU~M gsum gyi rang bzhin du 'jig rten thams cad me re re gang ba 'ub 'ub bsdus nas snying ga'i srog rten nr-i la thim /
bkrag mdangs 'od du 'bar bar sgoms shig
/rnam bum spyi bo'i gnas lnga mgrin pa snying ga rnams su bzhag cing bum chu sbyin la /
hU~M:
bum pa longs sku'i gzhal yas nas :
bcom ldan mgon po tshe dpag med :
sku mdog dmar 'tsher 'od zer 'bar :
phyag na tshe yi bum pa 'dzin :
bum pa 'chi med bdud rtsis bkang :
phyogs bcu nam mkha'i mthar thug nas :
snod bcud thams cad tshe ru sdus :
a nr-i hU~M gi 'phro 'dur gsal :
skal ldan 'di la dbang bskur ro :
oM b+h+rU~M trAM hrIHA:
oM badzra A yur+dz+nyA na kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
hU~M:
bum pa'i dbang bskur snod bcud dpal :
'bru lnga sman lnga snying po lnga :
rin chen sna lnga dar sna lnga :
skye 'chi med pa tshe yi bcud :
snod ldan khyod la dbang mchog bskur :
rdo rje tshe yi dbang thob shog :
'o rigs kyi bu khyod la bum pa'i dbang mchog 'di bskur pas :
sku rdo rje 'gyur med :
gsung rdo rje 'gag med :
thugs rdo rje 'khrul med kyi dbang mchog thob nas rtag pa g.yung drung gi tshe thob par gyur cig :
ces bum dbang smon lam dang bcas pa byas nas /
de ltar tshe bdag rgyal ba rigs lnga'i rang bzhin can gyi bum chu bdud rtsi'i rgyun gyis dbang bskur pas khyed rang gi lus kyi nang thams cad 'chi med bdud rtsis gang ste ba spu'i bu ga thams cad nas 'od zer 'phros /
'khor 'das kyi tshe bcud a nr-i hU~M gsum du 'ub bsdus snying ga'i 'bru gsum la thim bkrag mdangs 'od du 'bar /
mi 'gyur rtag pa'i tshe thob par mos shig
/gtor ma thogs la /
gtor ma tshe bdag dbyings phyug yum lnga'i rang bzhin can gyis dbang bskur bas de rnams kyi sku gsung thugs yon tan phrin las dang bcas pa'i tshe dbang dngos grub thams cad thob par mos shig
/hU~M:
gtor ma rin chen dpal du 'bar :
g.yang zhag 'khyil pa tshe yi rten :
tshe bdag rigs kyi yum rnams kyi :
sku gsung thugs yon phrin las rdzogs :
yongs su rdzogs pa'i dbang bskur bas :
rdo rje tshe yi dbang thob shog :
mUM lAM mAM pAM tAM:
lA se mA le gIrti nIrti :
dzaHhU~M baM ho :
A yuHsarba dz+nyA na puN+ye kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
gtor zan dngos grub tu sbyin /
de ltar bum pa dang gtor ma la brten nas sku'i dbang bskur pa thob /
phung khams lha'i sku ru smin /
'chi med rdo rje'i sku 'grub pa'i skal pa can du byas pa yin pas /
deng phyin chad gzugs snang thams cad 'chi med tshe lha'i dkyil 'khor du shes pas bskyed pa'i rim pa bsgom pa la brtson par gyis shig
/'khor 'das brtan g.yo'i dwangs bcud bsdus pa'i tshe chang dang tshe ril myang bas 'chi med rdo rje'i bcud len 'grub par mos shig
/tshe chang snod mgrin par gtug
/bdud rtsi dang ril bu sbyin la /
hU~M:
rtsa khams lus kyi dkyil 'khor du :
dam rdzas tshe yi bcud kyis bkang :
tshe bcud lus la brtan gyur cig :
oM AHyur+dz+nyA na gar+b+ha b+h+rU~M b+h+rU~M:
de ltar tshe chang dang ril bu la brten nas gsung gi dbang bskur pa thob /
srog rtsol sngags kyi rang sgrar smin /
gzhom med rdo rje'i gsung 'grub pa'i skal pa can du byas pa yin pas /
deng phyin chad sgra grags thams cad 'chi med tshe yi gsang sngags su shes pas bzlas brjod kyi rim pa la brtson par gyis shig
/lha tshogs gtso 'khor thams cad kyi thugs ka nas ye shes lnga'i rang gzugs rigs lnga'i phyag rgya 'od zer dang bcas pa 'phros /
khyed rang rnams kyi gnas lngar thim pas rigs lnga'i tshe'i dbang dang byin rlabs ma lus pa thob /
dbang rtags su rin po che'i prog zhu rigs lnga yab yum dang bcas pas dbur brgyan par mos shig
/phyag mtshan lnga spyi bo'i gnas lngar rim par bzhag la /
hU~M:
rdo rje sems dpa' tshe dpag med :
mA ki yum dang gnyis med sbyor :
rdo rje rigs kyi dkyil 'khor nas :
thugs mchog tshe yi dbang thob shog :
hU~M badzra A yur+dz+nyA na kA ya a b+hi Shiny+tsa hU~M:
hU~M:
snang ba mtha' yas tshe dpag med :
gos dkar yum dang gnyis med sbyor :
pad+ma rigs kyi dkyil 'khor nas :
gsung mchog tshe yi dbang thob shog :
AMHpad+ma A yur+dz+nyA na kA ya a b+hi Shiny+tsa hrI:
hU~M:
rnam par snang mdzad tshe dpag med :
kun bzang yum dang gnyis med sbyor :
de bzhin rigs kyi dkyil 'khor nas :
sku mchog tshe yi dbang thob shog :
oM bud+d+ha A yur+dz+nyA na kA ya a b+hi Shiny+tsa oM:
hU~M:
rin chen 'byung ldan tshe dpag med :
spyan ma yum dang gnyis med sbyor :
rin chen rigs kyi dkyil 'khor nas :
yon tan tshe yi dbang thob shog :
trAM rat+na A yur+dz+nyA na kA ya a b+hi Shiny+tsa trAM:
hU~M:
don yod grub pa tshe dpag med :
sgrol ma yum dang gnyis med sbyor :
las kyi rigs kyi dkyil 'khor nas :
phrin las tshe yi dbang thob shog :
hA karma A yur+dz+nyA na kA ya a b+hi Shiny+tsa hA:
de nas phyag mtshan rnams bsdams la lus kyi gnas lngar gtugs shing /
hU~M:
dug lnga gnas su dag pa las :
rgyal ba tshe bdag rigs mchog rnams :
ye shes lnga yi ngo bor gsal :
skal ldan bu la rdo rje'i tshe :
skye shi med pa'i dbang thob shog :
oM A yur+dz+nyA na ma hA puN+ye sarba sid+d+hi a b+hi Shiny+tsa maM:
de ltar phyag mtshan rnam pa lnga la brten nas thugs kyi dbang bskur pa thob /
dran rtog ye shes kyi rol par smin /
bde chen rdo rje'i thugs 'grub pa'i skal pa can du byas pa yin pas /
deng phyin chad rtog tshogs thams cad 'chi med tshe lha'i ye shes su shes pas gnas lugs kyi don bsgom pa la brtson par gyis shig
/me tog 'thor zhing /
oM:
'grub par gyur cig skye shi med pa'i dbang :
rigs bdag tshe dbang lha mo mgyogs ma'i tshogs :
bkra shis mchog gi dam pa dpal brnyes pa :
skal ldan bu la rab 'byams dbang thob shog :
ces shis pa brjod /
khyed rang rnams kyi lus la rdo rje'i go khrab bskon pas cis kyang mi shigs pa'i rdo rje'i skur gyur par sgoms shig
/go khrab bskon tshul byas la /
hU~M:
skal ldan lus kyi dkyil 'khor du :
mi shigs 'gyur med rdo rje'i khrab :
gsal ba gsum gyis rgyas btab nas :
bar chad bdud las rnam rgyal shog :
oM badzra tsakra yak+Sha hU~M:
snying po lnga gtad pas so so'i nus pa dang mtshungs pa'i tshe dbang dngos grub thob par mos shig
/snying po lnga dngos sam bris pa gtad la /
hU~M:
sa yi snying po gser yin te :
tshe ni sra zhing brtan par shog :
chu yi snying po tshwa yin te :
tshe ni rgyun chad med par shog :
'bru yi snying po til yin te :
tshe bsod dpag med 'phel bar shog :
rtsi bcud snying po mar yin te :
'gyur med tshe yi bcud rgyas shog :
rtsi thog snying po sbrang yin te :
bkrag mdangs dpal du rgyas par shog :
oM puSh+pe pany+tsa li khri sha d+ha ra sarba sid+d+hi pha la ho :
ces shis pa brjod do //
de rnams kyis phyi mtshan ma'i dkyil 'khor du bum dbang rjes 'brel dang bcas pa thob /
lus kyi sgrib pa dag
/bskyed rim dbyibs kyi ting nge 'dzin bsgom pa la dbang /
'bras bu sprul pa'i sku 'grub pa'i skal pa can du byas pa yin no //
gnyis pa nang spros med gsang ba'i dbang bskur zhu ba'i yon du maN+Dal phul /
mtshan nyid dang ldan pa'i rig ma phul bar mos la gsol ba 'debs pa 'di'i rjes zlos /
e ma ho :
gsang ba bla na med pa'i rten :
mtshan ldan yid 'ong lha mo'i gzugs :
bde ba'i gar gyi nyams ldan ma :
mnyen lcug 'khril nas dbyer mi phyed :
rnal 'byor dbang phyug khyed la 'bul :
dpe las 'das pa'i bde chen po :
khyed kyis bdag la gnang bar mdzod :
lan gsum /
bla mas /
rol pa chen po bde ba'i mchog :
chags dang 'dzin pa las grol ba'i :
ting 'dzin mchog ni bdag gis myong :
e A ral+li mu dra ho :
lus kyi dkyil 'khor ma mthong ba'i brdar gdong g.yogs shig
/'bru gsum brjod /
de nas khyad par gyi byin rlabs 'beb pa yin pas dmigs pa 'di rtse gcig tu mdzod cig
/khyed rang rdo rje phag mor gsal ba'i thugs kar :
tshe dpag med yab yum dkar po sbyor ba mdzad pa'i sbyor mtshams nas :
'od zer phyogs bcur 'phros pas :
rgyal ba yab yum thams cad la phog :
mnyes pa'i mchod pa 'bul :
de rnams kyi sbyor mtshams nas 'od zer thig le dkar dmar tshe'i rang bzhin du 'dus te :
khyed rang gi snying ga'i nr-i la thim par sgoms shig :
bla mas kyang de ltar dmigs pa gtad cing :
thod rnga dang dril bu 'khrol la :
hU~M:
khyed lus bde ba'i rnal 'byor ma :
snying gar tshe bdag yab yum ni :
dri med shel 'dra'i sbyor mtshams nas :
phyogs bcu'i tshe bcud kun bsdus nas :
bu khyod bde ba'i nyams skyes sgoms :
ma hA su kha dz+nyA na d+hA tu a :
zhes dbyangs dang sbyar spos bcas dbab /
gsang ba'i dkyil 'khor blta bar dbang ba'i brdar gdong g.yogs sol cig
/oM AHhU~M:
tshe bdag rigs lnga'i rgyal ba yab yum /
de'i rang 'od las sprul pa'i tshe lha mgyogs ma'i 'khor tshogs dang bcas pa bla ma yab yum gyi lus gnas rtsa'i 'khor lo lnga la rang byung lhun grub tu rdzogs pa yin pas brda sprad pa tsam gyis don mngon sum du mthong bar mos shig
/ces lus dkyil bstan /
bla ma tshe dpag med yab yum lus kyi dkyil 'khor dang bcas pa snyoms par zhugs pa'i bde ba'i sgra dang 'od zer gyis rtsa gsum rgyal ba'i dkyil 'khor pa thams cad rjes chags bskul te tshur 'dus lus la zhugs pa byang chub sems 'chi med bdud rtsi'i rang bzhin du zhu /
a haM phaT:
yo gi nI ho :
mkha' gsang nas babs pa thod pa'i bdud rtsi dang ro gcig tu sbyar ba khyed rang gi mgrin par myang bas lus thams cad bdud rtsi byang chub sems kyis khyab /
rtsa khams 'khor lo la gnas pa'i dpa' bo mkha' 'gro til gyi gang bu bye ba lta bu rnams bde ba'i gar gyis rol par mos shig
/thod pa'i bdud rtsi sbyin la /
hU~M:
rtsa khams bde ba'i rang bzhin la :
rtog med ye shes rol pa'i nyams :
bde dang stong pa dbyer mi phyed :
dga' bzhi'i ye shes dbang thob shog :
dz+nyA na mu dra an dza li ho :
des nang lus kyi dkyil 'khor du gsang ba'i dbang thob /
ngag gi sgrib pa dag
/rtsa dang rlung gi rnal 'byor bsgom pa la dbang /
'bras bu longs spyod rdzogs pa'i sku 'grub pa'i skal pa can du byas pa yin no //
gsum pa gsang ba shin du spros med shes rab ye shes kyi dbang bskur zhu ba'i yon du maN+Dal phul /
b+ha ga'i dkyil 'khor ma mthong ba'i brdar gdong g.yogs shig
/slar yang khyad par gyi byin rlabs 'bebs pa yin pas sogs gong ltar spos rol dbyangs bcas brjod la gdong bsal /
rig tsaka gtad la /
mtshan nyid yongs su rdzogs pa'i tshe lam gyi phyag rgya pad+ma can gyi srin lag g.yon pa nas bzung ste khyed rang la gtad par mos shig
/hU~M:
thabs dang shes rab las byung ba'i :
bde ba dbyer med chen po'i lam :
shes rab phyag rgya bsten pas 'byung :
blo dman 'di la log lta ba :
mnyan pa lag skya med pa bzhin :
'khor ba'i mtsho las sgrol mi 'gyur :
bu khyod dga' bas dang du longs :
bud med tsam la brnyas pa spongs :
zhes gtad pa'i phyag rgya des kyang gnang ba byin par mos shig
/hU~M:
thabs dang shes rab las byung ba'i :
bde ba'i rdo rje dga' ba'i gnas :
shes rab la bsten 'byung bas na :
zhen med bde ba'i dga' ba la :
khyod nyid spro na len par gyis :
de nas khyed rang dbang chen rta mgrin /
rig ma rdo rje rnal 'byor ma /
mkha' gsang rdo rje pad+ma hU~M dang AHsa mtshan pa /
gnas lngar rigs lnga'i mkha' 'gro yab yum /
sems can thams cad mgon po tshe dpag tu med pa'i go 'phang la 'god pa'i bde chen ye shes kyi sku bsgrub pa'i 'dun pa rnams gsal thob la chags pa'i rol rtsed kyis snyoms par zhugs pas /
yum gyi mkha' nas AHdmar po las 'od zer 'phros pas phyogs bcu'i rgyal ba thams cad kyi sku tshe'i ngo bo dang :
'gro ba mi'i srog nr-i ljang gus 'jig rten gyi khams thams cad me re re gang ba 'od zer gyis bsdus te yum gyi mkhar bskyil :
bde ba gong 'phel du skyes pas dga' ba mchog dga' khyad dga' lhan skyes kyi dga' ba rnams su ngos bzung :
yum gyi mkha' ru gnas pa'i tshe bcud thams cad khyed rang gi nor bu'i bum pa na gnas pa'i hU~M las 'od zer lcags kyu lta bu 'phros pas 'ub kyis bsdus :
hU~M dang khong 'dren gyis snying gar drangs te snying ga'i tshe dpag med la thim par mos shig :
rang byung ye shes spros dang bral :
smra ru med pa'i bde chen po :
khyod kyis ngo bo shes sam ci :
smra med sdod pa'i bde ba la :
'dzin chags spangs nas ngo bo ltos :
lhan cig skyes pa'i dbang thob shog :
ces brjod /
de nas phyag rgya'i lag g.yon khyed rang gi spyi bor bzhag nas 'di skad brjod par mos shig
/kye ho :
blo can khyod nyid thabs ldan na :
nga yi b+ha ga gsang chen 'di :
rgyal ba thams cad bskyed pa'i gnas :
'di las byung gi gzhan du min :
pad+ma la ni 'o byed par :
khyod ni gus par spro 'am ci :
zhes dris pa'i lan btab par mos la 'di'i rjes zlos /
'di ni thabs shes bde ba'i lam :
smra bsam brjod du med pa'i don :
gzhan gyis min zhes bla mas gsungs :
de phyir bdag gis cis mi spro :
zhes lan btab nas chu skyes la 'o byas par yang mos shig
/deng phyin chad khyad par gyi dam tshig tu rtsa ba'i rig ma lta ci smos bud med tsam la'ang brnyas pa spang dgos pa yin no //
des gsang ba b+ha ga'i dkyil 'khor du shes rab ye shes kyi dbang thob /
yid kyi sgrib pa dag
/thig le dang pho nya'i lam bsgom pa la dbang /
'bras bu chos kyi sku 'grub pa'i skal pa can du byas pa yin no //
bzhi pa yang gsang rab tu spros med tshig dbang rin po che zhu ba'i yon du maN+Dal phul /
gsol ba 'debs pa 'di'i rjes zlos /
bla ma rdo rje 'dzin pa che :
smra bsam brjod med ngang la gnas :
de yi rtogs pa bdag rgyud la :
dpal chen khyod kyis 'pho bar mdzod :
lan gsum /
shel rdo me long thogs la /
phyogs bcu'i rgyal ba thams cad nam mkha' la byon te khyed rang la dbang yongs rdzogs dus gcig tu bskur bar mos la :
rdo rje'i tshig 'di'i don sgom zhing gnas lugs ma bcos pa'i dbyings su mnyam par zhog cig
/bla mas dbyangs bcas /
skal ldan rigs kyi bu khyod nyon :
snying gar tshe yi bdag po ni :
dri med shel 'dra'i thugs ka ru :
skye med rdo rje'i a gcig sgoms :
de la sems nyid rtse gcig gtod :
a ni skye med chos kyi sku :
smra bsam brjod du med pa ltar :
khyod kyi sems nyid chos kyi sku :
ngo bo stong zhing rang bzhin gsal :
thugs rje ma 'gag shar ba la :
'char mkhan bdag med stong pa nyid :
gdod nas ma bcos lhun gyis grub :
rtag chad gnyis kyi mtha' las 'das :
mu bzhir gol ba'i dri ma bral :
khyod nyid rig pa'i ngo bo stong :
skye 'gag gnas dang bral bas na :
rdo rje tshe yi ngo bo nyid :
skye shi med ces de la bya :
shel 'di rgyu dang rkyen ma grub :
phyi nang med par zang thal le :
rig pa nyid kyang de dang mtshungs :
me long dag cing dri ma med :
gsal la 'dzin med ye shes ngang :
sems nyid rig pa de dang mtshungs :
don ni phyi rol dpe ma yin :
rang byung ye shes ngo bo la :
rang byung rig pa'i rtsal dbang yin :
ngo bo la ltos de don skyongs :
ma yengs 'dzin med rang gsal du :
ma yengs mi bsgom gnyug ma'i don :
brtson 'grus ldan pas sus skyong ba :
tshe gcig thar pa'i lam mchog thob :
spro na de'i don bkrol la ngo sprad par bya'o /
des snang srid rdzogs pa chen po'i dkyil 'khor du rig pa rtsal gyi dbang thob /
sgo gsum cha mnyam gyi sgrib pa dag
/ka dag dang lhun grub kyi don bsgom pa la dbang /
'bras bu sku lnga lhun grub bde ba chen po thig le'i sku thob pa'i skal pa can du byas pa yin no //
zhes rtogs pa bskyed /
phyag bzhes rnying par tshe gtor pra khrid dbang thams cad kyi rjes su sbyor bar mdzad kyang pra khrid ni don dbang gi cha lag yin zhing /
'dir tshe gtor tshe chang rnams gong du song bas sbyar dgos nges med kyang dbang chen tsam las don dbang mi bskur ba dang /
pra khrid dbang yang zhar byung rdzogs par 'dod na 'dir bskur bar rigs te /
de rnams kyis dbang bzhi zab pa'i mthar thug yongs rdzogs grub nas mtha' rten du byin rlabs yongs rdzogs gtor ma'i dbang bskur ba yin pas dmigs pa 'di ltar mdzod /
gtor snod 'chi med bde chen pad+mo bkod pa'i gzhal yas khang du gtor ma bcom ldan 'das tshe dpag med rigs lnga mgyogs ma pho nya'i tshogs dang bcas pa 'od zer gyi klong na bzhugs pa'i gnas gsum nas bdud rtsi dkar dmar mthing gsum gyi rgyun babs /
khyed rang rnams kyi gnas gsum du thim pas sku gsung thugs 'chi med rdo rje'i dbang dang byin rlabs yongs rdzogs thob par mos shig
/tshe gtor thogs la /
hU~M:
mi 'gyur rdo rje tshe yi rten :
g.yang zhag 'khyil pa'i dam rdzas ni :
tshe dpag med pa'i sku gsung thugs :
yon tan phrin las rdzogs pa'i dpal :
tshe dang dpal gyi 'phro 'dur gsal :
skal ldan bu la dbang bskur bas :
lus ngag sku gsung thugs su smin :
'chi med tshe yi dbang thob shog :
oM b+h+rU~M badzra A yu she kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes gnas bzhir gtug
/gtor ma'i lha ye shes pa rang bzhin gyi gnas su gshegs /
rten dam tshig pa 'od du zhu nas zag pa med pa'i bdud rtsi chen por gyur pa dang /
tshe chang mgrin par rol pas 'chi med tshe'i dngos grub thob pa'i nges shes skyed cig
/gtor zan dum bu dang tshe chang sbyin la /
hU~M:
rtsa khams dag pa lus kyi dkyil 'khor na :
dam rdzas tshe yi bdud rtsi 'dis :
'byung ba phyi yi bcud rnams bsdus :
rnal 'byor nang gi lus la bstim :
skye 'chi med pa'i tshe thob nas :
'gyur ba med pa'i don rtogs shog :
oM tshe b+h+rU~M:
g.yu b+h+rU~M:
g.yu tshe b+h+rU~M:
A yur+dz+nyA na g.yu tshe b+h+rU~M:
zhes brjod /
tshe rten mda' dar phyag tu gtad pas bla tshe srog gsum rang mal du tshud nas nam yang 'gyur ba med par sgoms shig
/hU~M:
mda' ni skyes pa pho yi rten :
gser ni rin chen snying po'i bcud :
'gyur ba med pa'i bla rten mdzod :
g.yu ni za ma mo yi rten :
bal ni longs spyod g.yang gi rten :
shwa ni byis pa chung gi rten :
dung ni bkra shis dge ba'i rdzas :
tshe ni mi 'gyur lus la bstim :
pho yi bla rten pho la gtad :
mo yi bla rten mo la gtad :
byis pa'i bla rten chung la gtad :
nyin mo bkra shis mtshan bkra shis :
nyin mtshan rtag tu bkra shis pa :
skal ldan rnams la bkra shis shog :
snying po nyi zla gsal gyur cig :
ces mda' dar gtad /
de'ang tshad ldan byed na so so'i tshe mda' gtad la 'bral med du 'chang dgos so //
gsum pa rjes kyi rim pa la gnyis las dang po dbang gi rjes kyi bya ba ni /
de dag gis dbang dngos gzhi yongs rdzogs rgyas par grub nas brtan byed bkra shis pa'i rtags brgyad /
'dir rdzas brgyad dang rgyal srid yod na smos dgos /
re re bzhin phyag tu gtad nas mnga' gsol bar mos shig
/rtags brgyad nor bu bcas re re nas gtad la /
hU~M:
gser gdugs skyabs chen kun tu khyab :
nor bu chen po rin chen tog :
dbu yi bkra shis dpal 'bar bas :
skal ldan bu la skyob par shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
gser nya dri med gsal 'grib med :
ye shes mig ni dri ma med :
spyan gyi bkra shis dpal 'bar ba :
skal ldan bu la gsal bar shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
tshems mchog dri med skye shi gcod :
dung mchog dri med chos kyi sgra :
tshems kyi bkra shis dpal 'bar ba :
skal ldan bu la brtan par shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
pad+ma rab rgyas rnam par dag :
dbyangs kyi chos sgra rgya chen sgrog :
ljags kyi bkra shis dpal 'bar ba :
skal ldan bu la rab rgyas shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
mgrin par bum bzang che ba'i mchog :
dri med dbang bskur yang dag dpal :
mgrin du bkra shis dpal 'bar ba :
skal ldan bu la dbang rdzogs shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
thugs mchog mi 'gyur dpal be'ur 'bar :
nam mkha' lta bur gsal 'grib med :
thugs kyi bkra shis dpal 'bar ba :
skal ldan bu la rab rgyas shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
phyag ni nor bu dpal 'bar ba :
dgos 'dod yid bzhin rin chen gter :
phyag gi bkra shis dpal 'bar ba :
skal ldan bu la yid bzhin shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
'khor lo rin chen chos 'khor bskor :
rnam bcu dbang ldan che ba po :
zhabs kyi bkra shis dpal 'bar ba :
skal ldan bu la rab brtan shog :
oM A yur+dz+nyA na b+h+rU~M maM ga laM swa sti hU~M b+h+rU~M:
hU~M:
mi nub rgyal mtshan phyogs bcur sgreng :
rtag pa rdo rje g.yung drung nyid :
sku yi bkra shis dpal 'bar ba :
skal ldan bu la rab gnas shog :
oM A yur+dz+nyA na b+h+rU~M maM ga laM swa sti hU~M b+h+rU~M:
rdzas brgyad rgyal srid spro na spyi 'gro'i tshig rgyas bsdus gang rung gis sbyin no //
de ltar 'chi med rdo rje tshe'i dbang bskur pa de nyid nam yang mi nyams shing brtan pa'i phyir tshe sba zhing bstims la phyag rgyas 'debs pa dang /
tshe'i rten phur 'dzugs shing shis brjod rdo rje'i tshig gis rgyas gdab pa rnams rim par bsgrub pa la dmigs pa 'di ltar du mdzod cig
/yum lnga'i thugs dam bskul bas sprul pa 'jig rten gyi khams gang bas 'khor 'das kyi tshe bcud thams cad dang khyad par 'byung ba lnga'i bcud dang dwangs ma thams cad 'ub 'ub bsdus nas khyed rang rnams la bstims pas bkrag mdangs gzi brjid 'od du 'bar /
phyag rgya lnga'i rgyas btab pas nam yang nyams med brtan par gyur par mos shig
/hU~M:
nam mkha'i dbyings nas tshe 'gugs ma :
sogs nas tshe 'di bcol lo srog 'di sdoms :
zhes pa'i b.ralas byang ltar brjod la /
lus kyi nang thams cad 'chi med kyi bdud rtsis gang ba'i dwangs ma dang snying po'i bcud thams cad snying ga'i nyi zla'i gwa'u'i bar nas rdo khab len gyis lcags phye blangs pa ltar 'ub 'ub bsdus te tshe rten a nr-i hU~M gsum la thim pas bkrag mdangs 'od du 'bar /
'chi med tshe'i rig 'dzin thob /
nyi zla'i gwa'u kha bsgrigs te /
'og gi rdo rje rgya gram gyi rwa bzhi gyen la lang ste bsnol mar rgyas gdab /
steng du tshe dpag med ye shes sems dpa' dkar po tshon gang ba gcig 'gyur med dbang rtags su bzhugs par sgoms shig
/hU~M tra tra shag sogs nyer gcig tsam /
hU~M:
snying po brtan pa sogs skabs 'dir gnad bskul mi dgos pas /
'og gi
/hU~M:
dam tshig chen pa'i dus la bab :
sogs tshe 'dzug
/oM:
sku yi sku ste sogs brjod /
mda' dar g.yab cing me tog 'thor /
rol mo bsgrag
/oM:
'grub par gyur cig sogs rdo rje'i tshig lan gsum brjod la brtan par bya'o /
de rnams kyis zab pa'i gnad mang pos khyad par du byas shing mchog dang thun mong gi dngos grub gcig car du 'thob par byed pa tshe dpag med gsang ba 'dus pa'i dbang bzhi mtha' rten dang bcas rgyas par bskur grub pa yin pas rtsa ba sku gsung thugs /
yan lag nyi shu rtsa lnga sogs rdo rje theg pa'i dam tshig spyi dang khyad par gyis bsdus pa rnams dang /
bye brag tshe sgrub pa'i spang bya'i dam tshig tu /
srog gcod rten gsum bshig gzhom :
gnyan kha srol ba :
lha 'dre dregs pa can rnams la do bsdo ba rnams mi bya'o :
bsgrub bya'i dam tshig tu :
lam zam bcos pa :
rten gsum rnying pa gso ba :
tsha tsha gdab pa :
sems can gyi srog skyob pa :
dkar po dge ba'i rtsa ba mtha' dag la 'bad do :
rgyas bsdam pa ni :
tshe dbang zab mo 'di nyid snod med dang :
dam med :
sdig can :
dam log :
log spyod can la mi bskur bar shin tu bka' rgya dam par bya dgos par gsungs pas de dag tshul bzhin blang dor la brtson zhing 'di nyid yi dam du 'dzin snyam pas 'di'i rjes zlos /
gtso bos ji ltar sogs lan gsum /
gtang rag maN+Dal /
lus longs spyod 'bul ba /
dge bsngo rnams spyi ltar byas la slob ma rnams rang gnas su gtang ngo //
gnyis pa dkyil 'khor gyi rjes rim ni /
slob dpon gyis tshogs la rol zhing lhag ma gtang /
chad brtan rta bro /
dkyil 'khor la mchod bstod phul zhing nongs bshags bzod gsol dang /
rten dang bstun pa'i mdun bskyed gshegs bstim /
bdag bskyed 'od gsal du bsdu zhing rgyun spyod la 'jug
/rdo rje'i tshig lan gsum gyi smon lam dang bkra shis las byang ltar brjod pa sogs mtha' rgyas su bya'o //
'di ni dngos sta nyin gcig 'grub pa'i lag len bsdus pa'i dbang du byas shing /
shin tu bsdu na sta gon phyir 'then nas dngos gzhi dang sbral yang rung la /
'di kho na ched du bya ba'i cha cung rgyas par spro na dngos sta zhag gis chod dgos pas /
thog mar thugs gsang sgrub khog ltar rta mgrin gyi bdag bskyed bzlas pa dang bcas pa /
sa chog rgyas bsdus gang 'os byas la /
stegs bur tshom bu lha grangs /
bum pa gnyis /
mchod gtor bcas bshams la mchod pa byin rlabs nas bstod pa yan las byang tshar gcig gis lha sta gon snyan gsan dbab pa bcas byas la dkyil 'khor nam mkhar btegs /
de nas bum bskyed rgyas bsdus gang rung gis bzlas pa 'od zhu /
las bum sgrub pa rnams song nas slob ma sta gon bya /
phyir nyin bdag mdun dbyer med du bsgrub pa'i spyan 'dren skabs nam mkha'i lha bstims nas  dzapa? khang dbye zhing bzlas pa sogs dngos gzhi'i las rim rnams gong du bstan pa bzhin bya'o //
zab gnyan byin rlabs tshig tsam ma song ba'i //
dbang 'dis skal ldan kun gyi rgyud smin nas //
rdo rje'i srog 'grub bde chen ye shes brnyes //
tshe 'dir tshe dpag med kyi mchog thob shog
/tshul 'dir dpal kaHthogs chos kyi 'byung gnas kyi yig cha tshad mar gyur kyang phyag len rgyas pa'i phyogs la sngon gyi rnying lugs cung rnyogs pas dus dang bstun pa'i khyer bder /
tshe dbang pad+ma'i rjes 'jug gi rtags tsam 'chang ba 'chi med bstan gnyis g.yung drung gling pas rdzong shong bde gshegs rnam dgu'i pho brang gi bye brag gsung mchog pad+ma brtsegs rdzong du sbyar ba dge legs 'phel //

//
