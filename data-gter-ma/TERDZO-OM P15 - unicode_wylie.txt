oM swasti /
gsung gi rdo rje 'od dpag med //
'gro la rjes chags 'chi med kyi //
mchog stsol mdzad pa der btud nas //
sgrub thabs mdo tsam bshad par bya //
grub chen thang rgyal lugs /   'dir 'chi med dpal ster du grags pa'i sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
byin rlabs dbang gi cho ga'o //
dang po yo byad bsham pa ni /
stegs bu'i khar me tog gi tshom bu'i steng du many+dzi la tshe 'brang bum gzugs rta mgos mtshan pa bzhag
/de'i g.yas su tshe ril /
g.yon du tshe chang /
mdun du gtor zlum gnyis dang /
mchod yon sngon 'gro'i nyer spyod rnams bsham /
gzhan yang rdor dril me tog sngon gtor sogs nye bar mkho ba'i yo byad rnams tshogs par bya'o //

//gnyis pa sgrub thabs la /
bgegs bskrad /
mtshams bcad /
skyabs sems sngon du 'gro bas /
rang gi snying ga'i hrIHlas 'od zer 'phros pas bla ma tshe dpag med la sangs rgyas dang byang chub sems dpa'i tshogs kyis bskor ba badzra sa mA dzaHsa spyan drangs /
ar+g+haM nas shab+da'i bar gyis mchod /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces rgyun bshags dang tshad med bzhi bsgom /
dngos gzhi ni /
swa b+hA bas stong par sbyang /
stong pa'i ngang las gnas khang bde ba can gyi zhing khams phun sum tshogs pa'i dbus su rma byas btegs pa'i rin po che'i khri dang pad zla'i gdan la /
hrIHlas rang nyid mgon po tshe dpag tu med pa sku mdog dmar po zhal gcig phyag gnyis pa zhi zhing 'dzum pa'i ngang tshul can /
phyag gnyis mnyam gzhag gi phyag rgyas tshe'i bum pa bdud rtsis gang ba 'dzin pa /
zhabs rdo rje skyil krung gis bzhugs pa /
dar dang rin po che'i rgyan can mtshan dpe'i gzi byin 'bar ba /
de'i spyi bo nas rim bzhin /
rtsa ba'i bla ma /
rig 'dzin phrin las lhun grub /
mgon po bsod nams mchog ldan /
rje btsun dbang phyug rab brtan /
bstan 'dzin nyi zla bzang po /
'jam mgon kun dga' grol mchog
/kun spangs chos kyi nyi ma /
grub chen thang stong rgyal po /
slob dpon pad+ma 'byung gnas /
rta mgrin dbang gi rgyal po /
mgon po tshe dpag med /
sangs rgyas snang ba mtha' yas rnams mas rim gyis tho brtsegs su bzhugs pa'o //
rig 'dzin brgyud pa de rnams kyi sku las 'od zer 'phros pas /
bla ma yi dam sangs rgyas byang sems thams cad spyan drangs te spyi bo'i bla ma rnams kyi sku la thim par gyur pa la mos gus gdung shugs drags pos spyi bor thal mo sbyar ba dang bcas pas /
oM AHhU~M hrIH
hrIH
snang ba mtha' yas 'gro kun rjes su skyong //
tshe dpag med mgon 'gro la 'chi med ster //
rta mgrin dbang rgyal 'gro ba'i bar chad sel //
pad+ma 'byung gnas snyigs dus 'gro ba'i skyabs //
thang stong rgyal por gsol btab bslu ba med //
gsol ba 'debs so 'gal rkyen bar chad sol //
byin gyis rlobs shig 'chi med dngos grub stsol //
mkhas btsun grub pa'i sar bzhugs kun spangs rje //
'jam mgon grub pa'i dpa' bo grol mchog zhabs //
dpal ldan grub rig 'dzin pa nyi zla'i mtshan //
rdo rje 'dzin pa dbang phyug rab brtan dang //
'khor lo'i mgon po bsod nams mchog ldan dpal //
bka' drin mnyam med phrin las lhun grub zhabs //
rtsa ba brgyud pa'i bla ma mchog rnams la //
gsol ba 'debs so 'gal rkyen bar chad sol //
byin gyis rlobs shig 'chi med dngos grub stsol //
brgyud pa'i khyad par gzhan yod pa'ang 'dod mos bzhin sbyar chog cing gang ltar yang /
zhes gsol ba btab pas rig 'dzin brgyud pa de rnams kyi sku las 'od zer 'phros /
bdag gi bla tshe yar pa thor pa nyams chag tu gyur pa rnams dang /
'khor 'das snod bcud kyi yon tan thams cad bdud rtsi'i dwangs mar drangs nas spyi bo'i bla ma rnams la thim /
de dag gi sku las 'chi med bdud rtsi'i rgyun babs pa bdag nyid tshe dpag med du gsal ba'i spyi bo nas zhugs pas lus thams cad gang /
'chi med tshe'i dngos grub thob par bsam la /
oM AHhU~M hrIHhrIHbadzra gu ru pad+ma sid+d+hi puN+ye dz+nyA na A yuHsid+d+hi hU~M dzaH
zhes brgya stong sogs bzla zhing /
bsnyen tshad ni 'bum phrag bcu'o //
thun bsdu ba na slar yang mos gus drag pos /
rtsa brgyud bla ma yi dam lha tshogs kyi //
thugs rje'i nus pa mthu dang dpung skyed la //
nad gdon 'gal rkyen bar chad zhi ba dang //
'chi med tshe yi dngos grub bstsal du gsol //
zhes gsol ba btab pas /
spyi bo'i bla ma brgyud pa rim bzhin 'od du zhu ba rang gi spyi bo nas zhugs snying ga'i hrIHla thim pas 'chi med tshe'i dngos grub thob par bsam zhing /
mthar rang nyid kyang snying ga'i hrIHla bsdus nas 'chi med gnyug ma'i gnas lugs la mnyam par gzhag
/dge ba 'di yis myur du bdag
/ces sogs kyis dge ba bsngo zhing shis brjod bya'o //
!
//gsum pa dbang gi cho ga la /
sngar bshad pa'i yo byad kyi bsham dang ldan pas /
thog mar sgrub mchod ni /
skyabs sems kyi gong du mchod rdzas byin gyis brlab pa sngon du 'gro bas /
sngar bshad pa bzhin bdag mdun dbyer med du byas nas bzlas pa'i bar grub rjes /
gtor ma oM AHhU~M hoHzhes pas byin gyis brlabs /
rtsa sngags kyi mthar i daM ba lin+ta kha kha khA hi khA hi /
lan gsum gyis 'bul /
ar+g+haM nas shab+da'i bar gyis mchod /
'bru gsum gyis nang mchod 'bul /
'jig rten 'dren pa'i gtso bo tshe dpag med //
sogs kyis bstod /
'chi med tshe yi dpal la longs spyod cing //
rig pa'i blo dang rnam dpyod blo gros dang //
srid dang zhi ba'i dpal 'byor gang lags pa //
de kun lhun gyis grub par mdzad du gsol //
zhes 'dod don gsol /
'dir gtor ma gnyis pa gsar rnying lugs gang rung gi mkha' 'gro spyi gtor gyis 'bul ba'i lag len yang gda' 'o //
dbang dngos ni /
slob ma khrus byas /
bgegs bskrad /
me tog bkram bsdu byas la /
chos bshad mtshams sbyor ci rigs pa sngon du 'gro bas /
de yang rang gter las /
zhi ba thugs rje chen po dang :
drag po khro bo rta mgrin gnyis :
gnyis med gcig tu sprul pa las :
sku yi cha lugs zhi ma khro :
mdog smug dri zhim sme bas brgyan :
ngang rgyud dal zhing rig rtsal che :
ma nges spyod pa sna tshogs skyong :
nang rtags ya mtshan ston pa 'byung :
zhes lung bstan pa'i grub pa'i dbang phyug thang stong rgyal po zhes grags pa /
chos nyid zab mo'i gnas lugs mngon sum du rtogs shing /
yi dam lhag pa'i lha du ma'i zhal gzigs pa /
phrin las rnam pa bzhi la dbang 'byor bas 'gro ba'i don rlabs po che mdzad pa'i grub thob chen po de nyid kyis lho nub rnga yab pad+ma 'od kyi pho brang du sku dngos kyis byon nas o rgyan chen po la zab rgyas kyi gdams pa mtha' yas pa dang /
khyad par tshe sgrub zab mo 'di nyid gsan cing /
phyis mchims phu'i zab gter las kyang byung bas chu bo gnyis 'dres su gyur pa 'di nyid thugs nyams su bstar pas grub chen nyid kyis dgung lo brgya dang nyer lnga tsam bzhugs /
rjes 'jug gi slob ma'ang dgung lo brgya phrag tu bzhugs pa du ma byung bas mtshon byin rlabs kyi tshan kha gzhan las khyad par du gyur pa 'chi med dpal ster du grags pa de nyid kyi sgo nas dbang bskur ba byed pa yin /
de la slob dpon gyi bya ba rnams sngon du song /
khyed rang gi ngo skal du gyur pa dbang bskur zab mo zhu ba'i yon du maN+Dal phul mdzod /
de ltar maN+Dal phul nas gsol ba 'debs pa 'di'i rjes zlos mdzod /
dga' chen khyod bdag ston pa ste //
slob dpon khyod ni dgongs su gsol //
byang chub chen po'i tshul ston pa //
mgon po chen po bdag 'tshal lo //
dam tshig de nyid bdag la stsol //
byang chub sems kyang bdag la stsol //
sangs rgyas chos dang dge 'dun te //
skyabs gsum dag kyang bdag la stsol //
thar pa chen po'i grong mchog tu //
mgon pos bdag ni gzhug tu gsol //
zhes lan gsum dang /
dkon mchog gsum la bdag skyabs mchi //
sogs gsum gyis rgyun bshags bya /
dbang gi gzhi sgrub pa ni /
slob ma swa b+hA bas stong par sbyang /
stong pa'i ngang las gnas khang bde ba can gyi zhing khams phun sum tshogs pa'i dbus su zhes pa nas /
mtshan dpe'i gzi byin 'bar ba zhes pa'i bar gyis lhar bskyed pa'i spyi bor /
slob dpon tshe dpag med kyi rnam pa can /
de'i spyi bo nas rim pa bzhin /
rig 'dzin phrin las lhun grub sogs nas /
mas rim gyis tho brtsegs su bzhugs pa'o //
zhes pa'i bar gyis gsal btab /
spyi bo'i rig 'dzin brgyud pa rnams la mos gus dung dung ba byas pas de dag gi sku las 'od zer 'phros /
phyogs bcu'i sangs rgyas sras dang bcas pa thams cad kyi thugs rgyud bskul /
khyad par nub phyogs bde ba can na bzhugs pa'i mgon po 'od dpag tu med pa dang /
steng phyogs 'jig rten gyi khams yon tan dpag tu med pa na bzhugs pa'i mgon po tshe dang ye shes dpag tu med pa /
lho nub rnga yab pad+ma 'od kyi zhing khams na bzhugs pa'i slob dpon chen po pad+ma 'byung gnas la sogs pa 'chi med rig 'dzin brnyes pa thams cad kyi thugs rgyud bskul /
de dag gi thugs rnam par mi rtog pa'i ye shes kyi ngo bo mgon po tshe dpag tu med pa'i rnam par kha char bu yug 'tshubs pa bzhin byon nas /
khyed rang rnams la sib sib thim par gyur snyam pa'i mos pa mdzod /
sngags kyi mthar dz+nyA na A be sha ya a AH
zhes bzla zhing spos dang rol mor bcas pas byin dbab /
spro na gsol 'debs tshe dzapa? dbyangs dang bcas pas gyer ro //
de nas dbang dngos ni /
khyed rang gi spyi bo na bzhugs pa'i rig 'dzin brgyud pa rnams kyi sku las 'od zer 'phros /
stong gsum gyi stong chen po'i 'jig rten gyi khams thams cad la khyab /
de dag na gnas pa'i lha srin sde brgyad ma rungs pa rnams kyis /
khyed rang rnams kyi bla tshe khyer pa dang /
brkus pa dang /
bzhabs pa dang /
ban bon mthu bo che rnams kyis rdzas sngags ting nge 'dzin gyi sbyor ba la brten nas tshe srog phrog pa la sogs pa rnams /
'od zer des rdo khab len gyis lcags phye bsdus pa ltar 'ub kyis bsdus /
bla ma tshe dpag med du gsal ba'i phyag gi bum pa'i nang du zhugs 'chi med kyi bdud rtsir gyur /
yang 'od zer 'phros 'byung ba bzhi'i khams thams cad la phog

/'og gzhi gser gyi sa gzhi dang ri'i rgyal po ri rab /
gser gyi ri bdun /
gling bzhi gling phran brgyad /
khor yug lcags kyi ri bo'i bar na gnas pa'i 'byung ba sa'i bcud sra zhing 'thas pa thams cad dang /

'og gzhi chu'i dkyil 'khor chen po dang phyi'i rgya mtsho /
nang gi rol mtsho /
gad+gA la sogs pa chu bo chen po bzhi dang /
mdor na mtsho dang rdzing bu lteng ka chu mig chu klung chu bran sogs 'byung ba chu'i bcud brlan zhing gsher ba thams cad dang /

'og gzhi me'i dkyil 'khor dang rta gdong gi me /
sreg za'i me dang /
khyim gyi me dang /
brdabs pa dang gtsubs pa las byung ba'i me dang /
nyi zla nor bu'i 'od la sogs pa 'byung ba me'i bcud 'bar zhing sreg pa thams cad dang /

'og gzhi rlung gi dkyil 'khor dang /
ldem 'degs 'thor skyod la sogs pa las byed kyi rlung dang /
skyes bu'i lus la gnas pa'i las dang ye shes kyi rlung sogs 'byung ba rlung gi bcud yang zhing g.yo ba thams cad de /
'byung bzhi'i khams kyi bcud dang nus pa thams cad bla ma tshe dpag med du gsal ba'i phyag gi bum pa'i nang du zhugs 'chi med kyi bdud rtsir gyur /
yang 'od zer 'phros bcud kyi sems can thams cad la phog
/rigs drug gis bsdus pa'i 'gro ba mtha' dag gi tshe dang bsod nams las dang ye shes la sogs pa thams cad dang /
khyad par du lha dang drang srong tshe'i rig 'dzin grub pa rnams kyi tshe /
'jig rten gyi gtso bo gsum dang lha'i dbang po la sogs pa rnams kyi bsod nams mthu dpal /
mkhyen ldan gyi paN+Di ta /
nus ldan gyi rig 'dzin /
'khor los sgyur ba'i rgyal po dang rgyal phran la sogs pa rnams kyi /
mkhyen brtse nus pa mthu stobs gzi brjid tshe dpal phun sum tshogs pa'i yon tan thams cad dang /
bye brag tu mgon po tshe dang ye shes dpag tu med pa'i lha tshogs rnams kyi thugs ka nas 'chi med ye shes kyi bdud rtsi dkar dmar gyi rnam par drangs nas /
bla ma tshe dpag med du gsal ba'i phyag gi bum pa'i nang du zhugs /
'chi med ye shes kyi bdud rtsir 'khyil bar gyur pa la /
mos gus dung dung mdzad pas bdud rtsi sor gyis khol te bum pa'i kha nas zham gyis byung ba dang /
spyi bo'i rig 'dzin brgyud pa rnams kyi sku las kyang 'chi med kyi bdud rtsi 'o ma'i rgyun lta bu nar gyis byung ba /
khyed rang gi tshangs bug nas zhugs lus kyi nang thams cad mer gyis khengs /
rtsa khams thams cad la khyab pas 'chi ba med pa'i tshe /
rgud pa med pa'i lang tsho /
rtag brtan gzhom gzhig dang bral ba tshe dpag med kyi skur gyur snyam pa mdzod /
tshe bum mgo bor bzhag la /
oM AHhU~M hrIH
hrIH
snang ba mtha' yas 'gro kun rjes su skyong //
zhes sogs brgyud pa'i gsol 'debs tshe dzapa? dang bcas pas dbang bskur /
'chi med tshe yi dpal la longs spyod cing //
zhes sogs sngags dang bcas pas tshe ril dang tshe chang yang byin /
me tog 'thor zhing /
tshe mi shigs pa rdo rje lta bur gyur cig
/tshe mi 'gyur ba g.yung drung lta bur gyur cig
/tshe mi nub pa rgyal mtshan lta bur gyur cig
/tshe ring bar gyur cig
/tshe 'phel bar gyur cig
/tshe rgyas par gyur cig
/'chi ba med pa tshe yi dngos grub thob par gyur cig
/ces brtan par byas nas /
dpon slob mi 'bral lhan cig gnas //
sku tshe mi 'gyur sra zhing brtan //
ja bzang bzhes spro rgyun mi chad //
skyid la chos 'phel bkra shis shog
/ces shis pa brjod /
slar yang khyed rang gi spyi bor bzhugs pa'i rig 'dzin brgyud pa rnams la mos gus gdung shugs drags pos gsol ba 'debs pa 'di'i rjes zlos mdzod /
rtsa brgyud bla ma yi dam lha tshogs kyi //
thugs rje'i nus pa mthu dang dpung skyed la //
nad gdon 'gal rkyen bar chad zhi ba dang //
'chi med tshe yi dngos grub bstsal du gsol //
zhes gsol ba btab pas /
'chi med rig 'dzin brgyud pa rnams yas rim nas 'od du zhu /
khyed rang gi spyi bo nas zhugs snying gar thim pas 'chi med tshe'i dngos grub thob par gyur snyam pa'i mos pa mdzod /
rjes dam tshig khas blang ba dang /
maN+Dal yon 'bul te spyi dang 'dra'o //
'di la brgya rtsa gsog na /
snang mtha' nas grub chen yan gyi gsol 'debs sde tshan dang po sngags dang bcas pas dbang bskur ba dang tshe ril dang tshe chang byin /
dpon slob mi 'bral sogs kyi shis brjod rnams la grangs 'dzin /
grangs tshang rjes /
tshe mi shigs pa rdo rje lta bur gyur cig sogs sngar ltar bya ba yin no //
cho ga'i rjes kyi bya ba /
mchod bstod nongs bshags byas nas gtor mgron gshegs /
bdag bskyed nyer bsdu bsngo smon shis brjod rnams bya'o //
mi 'a~Xgyur 'chi me~Xd sgrub pa'i thabs //
mtsho skyes rdo~X rje~Xs thang stong par //
rjes gdams grags che nyer mkho'i phyir //
gzung bde'i snying po nyung ngur dril //
tshe sgrub lcags zam lugs 'chi med dpal ster du grags pa'i le'u tshan no ///
/
