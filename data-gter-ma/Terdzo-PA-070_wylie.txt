@#//
bla ma'i thugs sgrub bar chad kun sel gyi cha lag rdo rje gro lod kyi gtor bzlog rdo rje'i thog 'beb ces bya ba bzhugs so //
chos dbyings mkha' la snying rje'i sprin nag 'khrug
/mthu stobs hU~M gi 'brug sgras srid gsum g.yo //
rdo rje'i thog mdas ma rungs klad pa 'gem //
bla ma drag po rtsal la phyag bgyis nas //
phrin las sbyor ba 'jigs rung dam sri'i gshed //
'di na spel lo bka' gnang mthu nus stsol //
de yang rnal 'byor pa rnams kyis dam sri sogs bgegs kyi sbyor ba brlag par 'dod pas /
rdo rje gro lod kyi las mtha' 'di la 'jug tshul bshad pa la gsum /
sngon 'gro
/dngos gzhi /
rjes so //
dang po ni /
mar ngo sogs gza' skar drag po'i sbyor ba'i nyin /
gong du rtsa ba gsum gyi rten mchod bsham /
mdun du e mthing nag bris pa'i khar brub khung du bgegs kyi ling+ga bcug pa'i steng /
lcags snod du 'bru nag gis sbrus pa'i gtor ma thog mdel gyi dbyibs 'byor na srin zhal can rang 'dra bcus bskor /
drag rgyan rngam brjid can /
dar nag gi 'phur lding /
tshe yungs /
rtsang rnams 'dzugs /
sman raka nyer spyod /
zor rdzas mtshon chas bskor zhing dgos pa'i yo byad 'du byas la /
phrin las sngon 'gro song rjes dngos gzhi bdag bskyed dang /
mdun bskyed la slar phrin las bskyar nas /
bka' srung gang 'grub /
tshogs bshags pa'i bar gtang /
gnyis pa dngos gzhi las kyi sbyor ba la gnyis /
gdab pa'i las dang gtor ma'i bzlog pa'o //
dang po la dgu las /
thugs dam bskul ba ni /
rnga chen rkang gling bshug pa'i brdas bskul te /
hU~M:
'og min chos kyi dbyings kyi pho brang dang :
'jig rten 'jig rten 'das pa'i dur khrod nas :
dkon mchog rtsa ba gsum dang chos skyong tshogs :
sde brgyad dregs pa'i dmag dpung dbyings nas bzhengs :
da dus bskal pa snyigs ma'i yang mtha' 'dir :
bstan pa gnyan la sdang ba'i dgra dar na :
le lo btang snyoms g.yel mar ma mdzad bar :
bstan dang bstan 'dzin bdag gi grogs la dgongs :
chos kyi dbyings nas sgyu 'phrul drwa ba'i sprin :
rig 'dzin khrag 'thung lha tshogs skur ston pa :
rnal 'byor mos pa'i gdung shugs bzod dka' bas :
thugs dam rgyud bskul mngon spyod phrin las mdzod :
gnyis pa gser skyems gtang ba la phud snod skyems kyis bkang la /
raM yaM khaM/
stong pa'i ngang las b+h+rU~M las rin po che'i snod du oM AHhU~M las gser skyems kha dog dri ro nus pa phun sum tshogs par gyur /
hU~M:
dkon mchog rin chen gsum dang rtsa ba gsum :
khyad par rig 'dzin khrag 'thung lha tshogs rnams :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
pho rgyud mo rgyud ma ning dregs pa'i sde :
ma mo mkha' 'gro zhing skyong gnas nyul kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
lo zla zhag dus spar sme tshes kyi bdag :
yul lha gzhi bdag mthu rtsal ldan pa kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
gsum pa dpang gzug ni /
hU~M:
phyogs bcu dus bzhi'i bde gshegs rtsa ba gsum :
rig 'dzin khrag 'thung sgyu 'phrul drwa ba'i lha :
rgyud gsum dregs pa'i dpung dang bcas pa rnams :
ma g.yel ma g.yel gzu dang dpang mdzod cig :
bdag gis byang chub lam la rab zhugs te :
sangs rgyas bstan pa rin chen spel ba dang :
'gro la phan bde bgyid par dam bcas kyang :
dam nyams dgra dang bgegs kyis bar chod na :
ye shes thugs rje'i spyan gyis mi gzigs sam :
sngon gyi thugs dam gnyan po rjes dgongs la :
zhing bcu tshang ba'i dgra bgegs brlag pa'i phyir :
mngon spyod drag po'i phrin las dus la bab :
bzhi pa hom dang dmigs bya bskyed pa ni /
rang gi mdun du brub khung bang rim dgu pa :
kha khyer dog cing gting zab pa :
'og gzhi gser gyi sa gzhi la thug pa :
mtshon cha sna tshogs kyi char 'beb pa'i phyi rol du bka' srung dregs pa'i dmag tshogs las la rngams pa :
de'i 'og tu nr-i tri las gnod byed gang yin nag la ham pa :
rkang lag lcags sgrog gis bsdams pa :
bu ga thams cad nas khrag 'dzag pa :
kha ngu ba :
mig shi mig :
'o dod lhang lhang 'bod pa zhig tu gyur :
lnga pa bden stobs brjod cing dgug pa ni /
na mo :
rig 'dzin rtsa brgyud kyi dpal ldan bla ma dam pa rnams kyi bka' bden pa dang :
sangs rgyas kyi bka' bden pa dang :
chos kyi bka' bden pa dang :
dge 'dun gyi bka' bden pa dang :
gsang sngags dang rig sngags dang gzungs sngags dang :
snying po dang phyag rgya ting nge 'dzin gyi bden pa dang :
chos nyid gdod nas dag kyang chos can rgyu 'bras bslu ba med pa'i bden pa dang :
khyad par du bla ma rig 'dzin pad+ma thod phreng rtsal dbang drag 'bar ba'i lha tshogs 'khor dang bcas pa'i bden pa dang :
bden pa chen po'i mthu la brten nas :
bstan dang 'gro ba'i spyi dgra :
khyad par du rig pa 'dzin pa bdag cag yon mchod 'khor dang bcas pa rnams la snga dgra lag gis brdar ba :
phyi dgra yid la sems pa :
da dgra thad du 'dzug pa'i gzugs can sdang ba'i dgra dang gzugs med gnod pa'i bgegs kyi tshogs dang bcas pa thams cad srid pa gsum gyi khongs gar gnas gar bros kyang skad cig yud tsam la dmigs pa'i rten 'di la khug cig :
drag sngags so lnga pa'i mthar /
A kar+Sha ya dza :
dzaHhU~M baM ho :
zhes dgug gzhug byas la /
drug pa gdab pa'i kha tshar ni /
hU~M:
rig 'dzin bdud 'dul bdud kyi gshed :
khrag 'thung sgyu 'phrul drwa ba'i lha :
sprul pa yang sprul bka' sdod bcas :
'od gsal dbyings kyi ngang nyid las :
ye shes gar dgu'i phyag rgyar bzhengs :
rdo rje khros pa'i ting 'dzin gyis :
chos kun sgyu ma lta bu'i ngang :
gnas 'dir mngon spyod las la dgongs :
'bar ba chen po'i rdzu 'phrul las :
sprul pa'i pho nyas stong gsum khengs :
yid la brnag pa'i dgra bgegs rnams :
lcags kyu can gyis snying nas zungs :
zhags pa can gyis rke nas khrid :
lcags sgrog can gyis yan lag sdoms :
dril bus lus sems myos su chug :
ming byang 'di la myur du phob :
mgon skyabs byed pa'i lha dang phyes :
mthu dang rdzu 'phrul rtsad nas chod :
phob cig drag tu rnam par gzir :
gtad do gnyer ro byad du chug :
rengs par gyis la smyor chug cig :
drag sngags so lnga'i mthar /
dgra bgegs 'byung po thams cad badzra aM ku sha dza :
badzra pA sha hU~M:
badzra s+pho Ta baM:
badzra g+haN+De ho :
badzra A be sha ya A:
badzra pra be sha ya phaT:
na sha ya ban+d+ha ya stam+b+ha ya mo ha ya phaT:
zhes bzla /
phyag rgya bzhi bya rog 'ug pa'i dang ru dug gi 'bras bu yungs kar byad thag smyo khrag rnams brdeg so so'i phyag rgyas kyang bsnun no //
bdun pa gdab pa ni /
phur bu la yungs kar brab /
gu gul bdug
/rak+ta byug
/drag sngags so lnga dbyangs bcas gzi byin bskyed /
hU~M:
bdag nyid rig 'dzin dpal chen po :
khrag 'thung bdud 'dul bdud gyi gshed :
sangs rgyas kun gyi phrin las rdzogs :
'bar ba chen po'i gar gyis rol :
lta ba blo 'das rdzong la gnas :
sgom pa 'od gsal 'phrang la 'jug :
ye shes snying rje'i srog dang ldan :
lag gnyis rigs lnga yab yum sbyor :
mthing nag hU~M las skyes pa yi :
sras mchog yak+sha kro d+ha ni :
sku stod khro bo 'jigs pa la :
sku smad phur pa'i dbal dang ldan :
sku gsung thugs kyi bdag nyid can :
'phyar ba tsam gyis srid gsum 'dar :
bsgril ba tsam gyis khams gsum brlag :
klad la bskor bas bdag 'khor srung :
sked la bskor bas phyir mi ldog :
g.yas su bsgril bas pho rgyud 'dul :
g.yon du bsgril bas mo rgyud 'dul :
btab pas lha yang 'jigs gyur na :
dgra dang bgegs la smos ci dgos :
rdo rje khros pa'i ting 'dzin gyis :
nyams pa'i snying gi dkyil du btab :
dwangs ma drug po nyams par byas :
tshe bsod slar 'dus bdag la thim :
dgra bgegs dug lnga kun sbyangs te :
rnam shes phur pa'i khongs nas brgyud :
bde bar gshegs pa'i sras su gyur :
'od gsal dbyings kyi phyag rgyar rdzogs :
drag sngags so lnga'i mthar /
a nr-i su tri pre du nr-i tri shA trUn big+h+nAn mA ra ya phaT:
nr-i b+h+rU~M hU~M dza :
a s+pha ra Na phaT:
phur pa gdab cing thun rdzas btab :
brgyad pa slar yang rten gzhi bsgral ba ni /
hU~M:
ye shes 'bar ba'i ral gri 'dis :
dam nyams dgra bgegs lnga phung rnams :
phye ma dum bur gtubs nas kyang :
sha khrag dmar chen rgya mtshor 'khyil :
sarba shA trUn big+h+nAn mA ra ya ts+tshin+d+ha ts+tshin+d+ha bin+d+ha bin+d+ha rbad rbad :
ral gris gtub /
hU~M:
rdungs shig rdo rje 'bar ba'i gtun :
khro mo e yi dbyings nyid du :
rdo rje khro bo'i gtun gyis brdungs :
dgra bgegs lnga phung rdul du rlog :
sarba shA trUn big+h+nAn mA ra ya ha na ha na da ha da ha pa tsa pa tsa hU~M hU~M phaT phaT:
tho bas brdung ngo /
dgu pa zhal du bstab pa ni /
hU~M:
rig 'dzin khrag 'thung lha tshogs zhal phyes shig :
dgra bgegs dug lnga bsgral pa'i sha khrag rus :
ye shes bdud rtsir byin gyis brlabs te 'bul :
rngams brjid dgyes pa'i tshul gyis bzhes nas kyang :
rnal 'byor bdag cag 'khor dang bcas pa yi :
byang chub lam gyi bar chad dbyings su sgrol :
bstan pa bshig pa'i dgra bgegs dpung bcas la :
mngon spyod las kyi phrin las 'grub par mdzod :
sarba shA trUn big+h+nAn mA ra ya ma hA mAM sa rak+ta tsit+ta go ro tsa na ba su ta kiM ni ri ti kha kha khA hi khA hi :
skabs 'dir tshogs la rol zhing lhag ma gtang /
gnyis pa gtor ma'i bzlog pa la bzhi /
dang po bzlog pa'i phrin las bcol ba ni /
ling ro khrag skyems dang sbyar te 'bul zhing /
hU~M b+h+yo :
mthing nag 'bar ba e yi dbyings :
drag shul chen po'i pho brang nas :
mthu dang rdzu 'phrul stobs po che :
'chol ba'i khro rgyal dbyings nas bzhengs :
chos nyid ngang las ma g.yos kyang :
'bar ba chen po'i gar dgu yis :
'jig rten 'phung ba'i sna 'dren pa :
dam sri pho mo'i cho 'phrul dang :
chag che nyam nga byad phur sogs :
mi mthun 'gal rkyen bar chad kun :
zhing bcu tshang ba'i dgra la zlog :
log par 'dren pa'i bgegs la sgyur :
bzlog bsgyur drag po'i phrin las mdzod :
hU~M b+h+yo :
gnam lcags tsakra 'bar ba yi :
steng 'og phyogs mtshams e klong nas :
dpal chen khro rgyal chen po bcu :
snying rje khros pa'i dbyings nas bzhengs :
chos nyid ngang las ma g.yos kyang :
'bar ba chen po'i gar dgu yis :
'jig rten 'phung ba'i sna 'dren pa :
dam sri pho mo'i cho 'phrul dang :
phyogs bcu'i gdon gyis 'tshe ba dang :
chag che nyam nga byad phur sogs :
mi mthun 'gal rkyen bar chad kun :
zhing bcu tshang ba'i dgra la zlog :
log par 'dren pa'i bgegs la sgyur :
bzlog bsgyur drag po'i phrin las mdzod :
hU~M b+h+yo :
gzhan yang dpal gyi rnam 'phrul ni :
drag shul khros pa srin po'i tshul :
'jigs pa'i skur ston rngam pa'i gsung :
dbang drag 'bar ba'i ye shes can :
'khor dang bcas pa dbyings nas bzhengs :
chos nyid ngang las ma g.yos kyang :
'bar ba chen po'i gar dgu yis :
'jig rten 'phung ba'i sna 'dren pa :
dam sri pho mo'i cho 'phrul dang :
phyogs bcu'i gdon gyis 'tshe ba dang :
chag che nyam nga byad phur sogs :
mi mthun 'gal rkyen bar chad kun :
zhing bcu tshang ba'i dgra la zlog :
log par 'dren pa'i bgegs la sgyur :
bzlog bsgyur drag po'i phrin las mdzod :
gnyis pa za lam bstan pa ni /
hU~M b+h+yo :
rig 'dzin khrag 'thung bka' nyan pa'i :
snang srid lha 'dre'i dmag tshogs kun :
la las dam gi ru dar phyar :
la las gsod pa'i mtshon rnon thogs :
la las nad kyi rkyal pa phye :
la las mtshon gyi gru gu 'dril :
la las bdud kyi zhags pa 'debs :
la las shwa rdil dkar nag 'phen :
la las seng+ge glang chen zhon :
la las 'brug dang glog la zhon :
la las 'brong chen ngar ma zhon :
la las stag gzig dom dred zhon :
la las bya rgyal khyung la zhon :
la las nam mkha'i khams nas 'phyo :
la las sa gzhi khyab par nyul :
la la chu bo'i gzhung nas rgyug :
la la ri bo'i rtse nas 'grim :
la las dung chen ngar skad sgrog :
la las ku co bshug glu len :
la las rkan sgra drag po tog :
la las rlung nag 'tshubs ma 'dren :
la las 'brug sgra drag po ldir :
la las thog dang ser chen 'beb :
shin tu 'jigs shing gtum pa'i gzugs :
dpal chen 'khor tshogs khyed rnams kyis :
za lam dgra dang bgegs la phyes :
sha khrag mchod gtor 'di bzhes la :
chag che nyam nga byad phur sogs :
mi mthun 'gal rkyen bar chad kun :
zhing bcu tshang ba'i dgra la zlog :
log par 'dren pa'i bgegs la sgyur :
bzlog bsgyur drag po'i phrin las mdzod :
gsum pa b+h+yos gdab pa ni /
hU~M b+h+yo :
da ni 'khor 'das kun gyis b+h+yo yis thob :
chag che nyam nga thams cad dgra la b+h+yo :
lo kag zla kag thams cad dgra la b+h+yo :
za ma'i bdun zur thams cad dgra la b+h+yo :
rbod gtong rbad 'dre thams cad dgra la b+h+yo :
'byung ba'i gtsug lag rtsub pa dgra la b+h+yo :
rtags dang rten 'brel ngan pa dgra la b+h+yo :
rmis ltas mtshan ngan thams cad dgra la b+h+yo :
yas kyi bdud du g.yos pa dgra la b+h+yo :
mas kyi sri ru langs pa dgra la b+h+yo :
bar gyi btsan thabs 'khrugs pa dgra la b+h+yo :
pha tshan rgyab 'dre langs pa dgra la b+h+yo :
dar tshan stong 'dre g.yo ba dgra la b+h+yo :
ma bu'i byur 'dre 'khor ba dgra la b+h+yo :
phu nu'i rus 'dre gzings pa dgra la b+h+yo :
ltag pa'i bdud du babs pa dgra la b+h+yo :
dpral ba'i gshed du 'khor ba dgra la b+h+yo :
rgyal po'i bka' chad 'bab pa dgra la b+h+yo :
yul gyi kha mchu gleng ba dgra la b+h+yo :
sngags pa'i phur zor bsgril ba dgra la b+h+yo :
bon po'i dzo zor 'phen pa dgra la b+h+yo :
phyi pa'i ngan sngags thams cad dgra la b+h+yo :
nang pa'i bden tshig thams cad dgra la b+h+yo :
mtha' mi'i 'phrul 'khor thams cad dgra la b+h+yo :
drang srong dmod pa'i mtshon cha dgra la b+h+yo :
rang gshed rang la chags pa dgra la b+h+yo :
lha srung bdud du babs pa dgra la b+h+yo :
ma mo'i dal yams ngan pa dgra la b+h+yo :
lus kyi na tsha thams cad dgra la b+h+yo :
sems kyi sdug bsngal zug rngu dgra la b+h+yo :
rta phyugs god kha sdang ba dgra la b+h+yo :
zhing gi btsa' sad ser gsum dgra la b+h+yo :
byur dang 'phung bshig ngan pa dgra la b+h+yo :
dus 'khrugs g.yul bsham ngan pa dgra la b+h+yo :
mtha' yi dmag dpung g.yo ba dgra la b+h+yo :
pho bdud dal kha thams cad g.yas su b+h+yo :
mo bdud dal kha thams cad g.yon du b+h+yo :
spyi bdud mi mthun phyogs kun mkha' la b+h+yo :
bzlog go dmar chen gtor ma 'di yis zlog :
bsgyur ro ltas ngan thams cad dgra la sgyur :
bzlog bsgyur bcol pa'i phrin las 'grub par mdzod :
bzhi pa drag po'i sngags rgod kyis bzlog pa ni /
rtsa sngags /
oM badzra gu ru gro bo lod lo ka sarba duSh+TAn mA ra ya b+h+yo b+h+yo zlog zlog :
oM badzra yak+sha phaT:
gnod byed dam sri pho mo'i gnod pa thams cad ma hA sha ri b+h+yo b+h+yo zlog zlog :
mA ra ya phaT:
sgrub zhag ma rdzogs bar chad mdo man dkyus ltar gtang //
gsum pa rjes kyi bya ba la gsum /
za lam bstan pa /
gtor zor 'phang ba /
mjug bsdu ba'o //
dang po la drug gi
/dang po sgrub zhag rdzogs pa'i nyin snga dro'i char khang steng nas bsang dang gser skyems brngan rnams bya /
zhal bstab kyi rjes su ming byang me la bsreg
/sngags bzlog tshar ba'i rjes su slob dpon chas su zhugs /
hU~M phaT dza :
ye shes kyi dkyil 'khor nam mkhar btegs /
gnyis pa rig 'dzin bskul ba ni /
'chams stabs kyis bskor zhing /
hU~M:
sngon tshe rgya gar rdo rje gdan :
gan+d+ho la yi pho brang du :
paN chen lnga brgya tshogs nas su :
sangs rgyas bstan pa spel ba na :
mu stegs nag pos g.yul bshams tshe :
slob dpon pad+ma 'byung gnas kyis :
g.ya' ri'i nags la sgrub pa mdzad :
bsnyen phur nam mkha'i dbyings su 'phar :
rdo rje'i phyag rgyas blangs shing bsgril :
bsgril cing tsan+dan nags su 'phang :
me 'bar 'khrugs shing mtsho yang skem :
srib kyi mu stegs sa gang bsregs :
yak+sha nag po rdul du brlags :
de bzhin bdag gis deng bskul gyis :
ji ltar rtags bstan bsnyel lam ci :
bdud sde 'dul ba'i grogs mdzod cig :
gsum pa chad mdo las byang ltar bsgrag
/bzhi pa zor bskul ba ni /
hU~M b+h+yo :
drag po zor gyi dpung tshogs dbyings nas bzhengs :
rig 'dzin rtsa brgyud bla mas rgyab rten mdzod :
yi dam lha tshogs mngon spyod las la dgongs :
bka' srung dregs pa'i tshogs rnams las la chos :
sangs rgyas bstan la sdang ba'i dgra dar na :
ma g.yel ma g.yel zor gyi dpung la gshegs :
lnga pa phur kha bsgyur zhing zor lam bsal ba dngos la /
phur bu bsgril la /
hU~M b+h+yo :
nga ni rig 'dzin bdud kyi gshed :
dus gsum rgyal ba'i phrin las rdzogs :
dpal chen po dang gnyis su med :
de ring gdug pa'i zor 'phen gyis :
lha gshegs gangs dkar rtse la gshegs :
klu gshegs rgya mtsho'i gting la gshegs :
btsan gshegs brag dmar logs la gshegs :
gdong du su yang ma sdod cig :
de ring thams cad las la chos :
bya khyung rgyal pos dmag sna drongs :
rgyal chen bzhi yis shul mtshon te :
mgon po'i tshogs kyis dmag dpon gyis :
snang srid lha 'dre dmag la 'ur :
phyogs skyong bcu yis ru mtshon phyor :
sde dpon sum cu jag par rgyug :
brtan ma rnams kyis so kha srungs :
rA hu la yis dkyil nas 'khyugs :
dbang phyug rnams kyis mtha' nas sdus :
khro bo'i tshogs kyis rting mnan te :
pha rol bdud dang dgra bgegs la :
mngon spyod las kyi g.yul ngo sprod :
bdud kyi ru dar bsnyil bar gyis :
dgra dpung bdun brgyud rtsad nas chod :
bgegs dpung thal ba'i rdul bzhin rlogs :
drug pa g.yul du zhugs pa ni /
gtor ma phyir dpags la /
hU~M b+h+yo :
zor gyi dpung tshogs chas pa ni :
srin po chas pa'i cho 'dra ste :
srin zhal dmar po ya la la :
'brong dar chas pa'i cho 'dra ste :
rtsad rnon ru thur zangs se zang :
bdud rgyal chas pa'i cho 'dra ste :
dar mdung dmar po phya ra ra :
ma mo chas pa'i cho 'dra ste :
dug mtsho mang po nyi li li :
ku bswo cha sgra ti ri ri :
spyi chag thams cad gtor mas zlog :
sgos chag thams cad khyung gis sgyur :
zor gyi dmag dpung mkha' la gshegs :
mi mthun thams cad bzlog pa dang :
dgra bgegs bsgral ba'i phrin las mdzod :
ces lta ba'i gding /
sgom pa'i gzengs bstod /
rig pa hur phyungs shing /
ging dkar nag gis ru dar phyar ba'i sna drangs pas zor rnams rim par bteg pa'i phyir 'brang zhing /
rig 'dzin gyi lha tshogs dmag dpung 'ur dir gyis chas par bsams la /
gtor ma phyir bzhag la /
gser skyems /
gzu dpang /
phur bsgyur bzlog pa /
za lam bstan pa /
b+h+yo gdab rnams bya /
gza' rgod rgyu ba'i phyogs su zlog sngags zlas shing phyin nas /
gnyis pa zor 'phen pa la lnga /
gser skyems /
gzu dpang /
phur bsgyur rnams sngar ltar dang /
gnyis pa dmigs bya sa bon du byas la dgug gzhug bya /
gsum pa zor g.yab cing /
hU~M b+h+yo :
dpal chen khrag 'thung bka' nyan pa'i :
lha srin thams cad dgra la b+h+yo :
stong gsum gangs ris bskor ba nas :
gnod sbyin thams cad dgra la b+h+yo :
stong gsum zangs ris bskor ba nas :
btsan dmag thams cad dgra la b+h+yo :
stong gsum lcags ris bskor ba nas :
bdud dmag thams cad dgra la b+h+yo :
stong gsum brag ris bskor ba nas :
srin po thams cad dgra la b+h+yo :
stong gsum g.yu ris bskor ba nas :
sman mo thams cad dgra la b+h+yo :
stong gsum gser ris bskor ba nas :
gshin rje thams cad dgra la b+h+yo :
stong gsum dug mtsho 'khyil ba nas :
klu bdud thams cad dgra la b+h+yo :
stong gsum khrag mtsho 'khrugs pa nas :
ma mo thams cad dgra la b+h+yo :
stong gsum 'di na che ba yi :
rgyal chen phyogs skyong dgra la b+h+yo :
hU~M b+h+yo :
nyams pa'i dgra bgegs dpung bcas la :
rgyal chen bzhi yis yungs zor rgyob :
gnod sbyin rnams kyis rdo zor rgyob :
btsan dmag rnams kyis mda' zor rgyob :
bdud rgyal rnams kyis kong zor rgyob :
srin po rnams kyis thod zor rgyob :
sman mo rnams kyis mtshe zor rgyob :
gshin rje rnams kyis khram zor rgyob :
klu bdud rnams kyis dug zor rgyob :
ma mo rnams kyis khrag zor rgyob :
lus ngag thal ba'i rdul bzhin rlogs :
ming tsam med par tshar chod cig :
drag sngags bzla zhing zor 'phang ngo //
bzhi pa gtor zor 'phen pa dngos ni /
gtor ma'i dam tshig pa rnams mdun gyi nam mkhar bzhugs /
gtor ma la chags sgo rkyen bgegs bstim pas nad mtshon dug gi rang bzhin du gyur par bsams nas /
ho :
dgongs su gsol lo rgyal ba rnams :
mchog gsum thugs dam ma g.yel cig :
rig 'dzin byin rlabs dpung skyed cig :
yi dam lha tshogs mthu ma chung :
mkha' 'gro'i tshogs rnams rtsal ma zhan :
chos skyong srung ma bang ma bul :
dregs pa sde brgyad las la 'dus :
gum gum chum chum dus la babs :
gtor chen lag tu thogs nas /
hU~M:
nga ni dus gsum rgyal ba yi :
mthu stobs nus pa'i ye shes sku :
dbang drag rig 'dzin rtsal 'chang ba'i :
dpal chen khrag 'thung bdud 'dul yin :
de ring gdug pa'i gtor zor 'di :
phas rgol dmag tshogs 'joms phyir 'phen :
sangs rgyas bstan bshig steng du 'phen :
bla ma'i sku dgra brtsams la 'phen :
dge 'dun 'du sgo 'phrog la 'phen :
sems can sdug tu gtad la 'phen :
zhing bcu tshang ba'i dgra bo yi :
gnam gyi 'ju thag gcod phyir 'phen :
sa yi rten phur phud phyir 'phen :
bar gyi dgra bgegs 'khor bcas kyi :
bdun brgyud rtsad nas brlag phyir 'phen :
mi mthun 'gal rkyen bar chad kun :
sdang dgra gnod byed bgegs la zlog :
ming tsam med par 'phung du chug :
thal ba'i rdul bzhin brlag par gyis :
drag sngags bzla zhing gtor zor rnams 'phang /
dgra dgegs dam sri thams cad rtsa phung la me rgyab pa ltar shul med du brlag par bsams la /
dul mo brdab cing dmod mo 'ur /
nam mkhar bzhugs pa'i lha rang la bstim /
lnga pa zor rjes gcod pa ni /
ye shes kyi bya khyung 'jigs su rung ba gcig gis mtshams gcad par bsams la /
hU~M khroM badzra ga ru Da b+h+yo zlog :
ces gdong tshur phyogs par rdo rje slob dpon gyis rting mnan te tshur log
/rdo rje'i gur du bdag gzhan bsrung bya thams cad tshud par bsams la las byang bzhin du srung 'khor gsal btab /
de nas phyir snyeg gcod phyir gdong phyir bstan te /
hU~M hU~M hU~M:
bdud pra mA ra ya rbad nan :
kha la dza ma li rbad nan :
rA tsa du ling shag rbad nan :
shig shig duM duM rbad nan :
tshal pa tshal pa rbad nan :
khroM khroM b+h+yo rbad nan :
rmug rmug rbad nan :
tir tir rbad nan :
tshal du tshal du rbad nan :
zhes nyer gcig bzla'o //
gsum pa rjes kyi bsdu rim la gsum /
dang po brtan ma skyong ba ni /
gtor gzhong bshal ba'i phud kyis brtan ma'i gtor ma bran la byin gyis brlabs te las byang bzhin 'bul lo //
gnyis pa gtor mnan ni /
sgrub khang gi sgo drung du dong brus par sngar gyi ling+ga bsregs pa'i thal ba blug
/dong bcad pa'i khar gtor gzhong kha sbubs te bro ra bskor /
e gru gsum par dgra bgegs dam sri gzhug par bsam zhing dgug gzhug dang bro brdung bar bya'o //
gsum pa ni nang du log la tshe 'gugs pa /
sngar btegs pa'i nam mkhar bzhugs pa'i lha rnams la mchod de dngos grub blangs la rang la bstim /
lhag chad kha bskang /
dkyil 'khor bsdu zhing bkra shis smon lam gyis mtha' brgyan par bya'o //
snying rjes kun slong bsad pa'i las //
rgyal sras spyod pa las gzhan ci //
de phyir drag po'i thog zor gyis //
mi srun sgrol ba'i rgyu ru shog
/ces pa gter gzhung las khol du phyung man ngag gis gsal bar byas nas mchog gyur gling pas bris pa dge //
/
