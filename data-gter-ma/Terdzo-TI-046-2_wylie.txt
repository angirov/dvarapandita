thugs dam bkang phyir bkod par bya :
dkyil 'khor 'di la bzhugs su gsol :
A+o~M AHhU~M bruM zad min spungs so ba liM g.yu 'brang bdud rtsi lhan ne nyi ri b+ha ra traM:
zhes dgod /
de nas /
gzhan yang mchod rdzas longs spyod dang :
dbang dang dngos grub rten rdzas rnams :
mdzes brjid gur yol dang bcas te :
dkyil 'khor rgyan du dgram par bgyi :
mu ye ha ra rat+na bruM:
zhes dbang rdzas mchod rdzas thams cad bkod do //
de nas bgegs gtor gtang ba ni /
bswo :
nga ni skye med dran pa'i sku :
rig 'dzin gsung la 'gag pa med :
pad 'byung thugs la 'khrul pa med :
gal te log lta'i bgegs yod na :
lan chags glud gtor 'di longs la :
rang rang bde ba'i gnas su song :
zhes glud gtor changs bu phyir dor la mtshams gcad pa ni /
bswo :
nga ni rig 'dzin chen po'i sku :
ma bcos ma bslad snying po a :
skye 'chi med pa'i rang bzhin yin :
bar chad 'byung po rang gi sems :
sems ni stong gsal 'dzin dang bral :
rnam rtog bgegs kyi ming yang med :
bgegs rnams stong pa'i ngang du dengs :
A+o~M AHhU~M bswo a phaTaHphaT:
ces mtshe yungs kyis brims la mtshams bcad do //
de nas rgyud sbyong ba'i rim pa la /
lag pa thal mo sbyar la skyabs su 'gro ba ni /
na mo :
dus gsum bde gshegs kun gyi ngo bo nyid :
dran pa yab sras gsum la skyabs su mchi :
sems bskyed pa ni /
rigs drug 'khor ba'i sdug bsngal skyabs pa dang :
sku gsum zhing du 'dren par sems bskyed do :
lan gsum dang /
yan lag bcu pa ni /
rig 'dzin gnas nas skad cig 'dir byon la :
ting 'dzin dkyil 'khor 'di la brtan par bzhugs :
lus ngag yid gsum gus pas phyag 'tshal lo :
dngos 'byor yid sprul dgyes pa'i mchod pa 'bul :
tshor dang ma tshor sdig pa mthol lo bshags :
dus gsum bla ma'i mdzad par rjes yi rang :
gang la gang 'tsham gdams ngag bstan du gsol :
zhi bar mi 'da' sems can don mdzod cig :
dus gsum dge ba sku gsum zhing du bsngo :
srid gsum thams cad bla med sa thob shog :
ces pas tshogs bsags shing /
mchod pa byin gyis brlab pa ni /
A+o~M AHhU~M:
lan gsum gyis /
mchod rdzas rnams gtsang zhing mdzes pa bdud rtsi'i rgya mtsho thugs dam mnyes pa'i yo byad dpag tu med par gyur par bsam pa bcas sbyor ba sngon du 'gro ba'i rim pa bstan pa'o //
gnyis pa dngos gzhi la'ang bsnyen sgrub gnyis su yod pa'i dang po bsnyen pa'i rim pa ni /
mdun gyi nam mkhar pad+ma dang nyi zla'i steng du ngo bo rtsa ba'i bla ma la rnam pa rig 'dzin yab yum sgom pa'i gnas gsum du A+o~M AHhU~M gis mtshan par gsal la mos gus gdung ba bskyed nas brgyud pa'i gsol 'debs ni /
e ma hoH
mi mngon dbyings nas thugs rjes yongs la khyab //
kun tu bzang po'i sku la gsol ba 'debs /
khyung lung gnas su grub rtags mngon du bstan //
dran pa nam mkha'i sku la gsol ba 'debs //
bya ri'i gnas su skye 'chi rang dbang thob //
tshe dbang rig 'dzin sku la gsol ba 'debs //
lho nub gnas su srin po'i kha gnon mdzad //
pad+ma mthong grol sku la gsol\u0f8e
gangs can khrod du sgra bsgyur lo tsA mdzad //
bai ro tsa na'i sku la gsol\u0f8e
mkha' klong dbyings na bka' yi bya ra mdzad //
srid pa'i rgyal mo'i sku la gsol\u0f8e
spa gro'i gnas su zab mo'i gter sgo 'byed //
g.yung drung gling pa'i sku la gsol\u0f8e
mkhar sna'i gnas su sgrub brgyud bstan pa spel //
mtshungs med bsod blo'i sku la gsol\u0f8e
rgyal mo rong du mkha' la bya bzhin 'phur //
g.yung drung rgyal mtshan sku la gsol ba 'debs //
gnam mtsho'i gnas su tshe dbang lha zhal khum //
rig pa rang shar sku la gsol ba 'debs //
bde ba'i gnas su 'od kyi 'khor lo bskor //
bla ma gsas chen sku la gsol\u0f8e
grub pa'i gnas su gnas lugs mngon du gyur //
bla ma gsas chung sku la gsol\u0f8e
rgyal rong gnas su sgrub pa mtha' ru phyin //
sbyin pa rgyal mtshan sku la gsol\u0f8e
nyams zin gnas su bstan pa'i dgra bo sgrol //
sngags 'chang khro gsas sku la gsol\u0f8e
dge sgrub gnas su bskyed rdzogs rang dbang thob //
nam mkha' rgyal po'i sku la gsol\u0f8e
rab sgang gnas su sgro 'dogs khong nas chod //
nam mkha' dbang ldan sku la gsol\u0f8e
yang dben gnas su bsnyen sgrub mtha' ru phyin //
rin chen lhun grub sku la gsol\u0f8e
phyogs med gnas su dgongs pa spros dang bral //
bstan pa 'od zer sku la gsol\u0f8e
sman ri'i gnas su bslab gsum phul du phyin //
bsod nams ye shes sku la gsol\u0f8e
sman ri'i gnas su rgyud lung man ngag ston //
bsod nams g.yung drung sku la gsol\u0f8e
sman ri'i gnas su bshad sgrub mtha' ru phyin //
she tsu drung mu'i sku la gsol\u0f8e
mdo khams smad du bon gyi rgyal mtshan phyar //
g.yung drung ye shes sku la gsol\u0f8e
yongs dag rnam 'phrul lha srin dbang du sdud //
g.yung drung bstan 'dzin sku la gsol ba 'debs //
dran pas byin brlab gsang ba'i zab don brnyes //
kun grol grags pa'i sku la gsol ba 'debs //
spyi gtsug gnas bzhugs ma rig mun pa sel //
rtsa ba'i bla ma'i sku la gsol ba 'debs //
mi mngon dbyings nas thugs rjes 'od phyungs la //
sgrub gshen bdag la dbang skur byin gyis rlobs //
rang sems skye med bon sku rtogs pa dang //
'gro don dpag med nus par byin gyis rlobs //
zhes dang /
sku dbang lus la bskur du gsol :
A+o~M:
gsung dbang ngag la bskur du gsol :
A:
thugs dbang sems la bskur du gsol :
hU~M:
zhes brjod pas /
bla ma'i gnas gsum 'bru gsum las /
dkar dmar mthing gsum gyi 'od zer bdag la 'phros shing /
gnas gsum du thim pas sku gsung thugs kyi dbang dang dngos grub thob par bsam la /
A+o~M AHhU~M:
'bru gsum bye ba gcig tu bsnyen par bya /
de nas khrus byas pa dang nyi zla shar ba la sogs bzang rtags byung ba dang /
bla ma nyid bdag gi spyi gtsug tu thim pas rang dang bla ma dbyer med du gyur par mos shing dar gcig ma bcos mnyam pa chen por bzhag go
/gnyis pa sgrub pa la /
sku dang gsung gi 'khor lo bsgom pa dang las rim gnyis las /
dang po dgongs rim ni /
gzhi ma bcos mnyam pa chen po las :
khams gsum gyi sems can thams cad 'khor ba la 'khyams pa snying re rje :
snyam pa'i snying rje shas mi bzod pa zhig gi ngang la :
rig pa 'gyu byed thol skyes su yi ge 'bru gsum du gyur :
de las me 'bar bas :
phyi snod nang bcud lus dang bcas pa bsregs :
snod dag pa lha yi gzhal yas khang du gyur :
lus dag pa nyi zla pad+ma seng ge brgyad bsnol gyi steng na :
sku bla chen :
gsung tshe dbang :
thugs pad 'byung gsum gyi ngo bo :
zhal gsum pa :
g.yas dkar zhi ba :
g.yon dmar bzhad pa :
dbus mthing ga khro ba :
dbu skra lcang lo li ljang :
rin po che'i prog zhu can :
sku mdog mthing ga rus pa'i rgyan drug gis brgyan pa :
phyag drug gi dang po gnyis spyi bo'i gtsug tu :
thabs shes gnyis med nyi ma zla ba cha lang rdeb pa'i tshul du bsnams pa :
bar ma gnyis d+hA ru dang khri lo snang stong dbyer med kyi tshul du yum la 'khyud nas bsnol ba :
tha ma gnyis 'khor 'das gnyis med brda mtshon pa'i tshul du rdo rje dang thod pa bdud rtsis bkang ba :
gdeng thabs dang ngom thabs su bsnams pa :
zhabs gnyis skyil mo krung dar zab lhab lhub rgyan gyis spras pa'i pang du :
yum chags byams rgyas 'debs ma :
zhal gcig phyag gnyis gri thod 'dzin zhing yab la 'khril ba :
rtsa zhal dang zhal sprad nas ljags 'jibs pa :
sku mdog dkar dmar mdangs dang ldan pa :
shin tu mdzes pa'i ngang tshul can :
gnyis med bde ba chen po'i nyams rgyas pa :
de yi phyogs bzhi'i pad steng du :
sprul pa'i mkha' 'gro sde bzhi :
gzhon nu lo bcu drug lon pa'i na tshod can :
sku mdog dkar ljang dmar sngo :
rus pa'i rgyan can d+hA ru dang thod khrag bsnams pa :
rang rang 'dra ba'i 'khor grangs med pas bskor nas zhi rgyas dbang drag gi las thams cad sgrub pa :
de'i phyi rim du rig 'dzin mkha' 'gro ging dang las byed thams cad sprin ltar gtibs nas bzhugs par gyur par bsam zhing /
gsung gi 'khor lo bsgom pa ni /
de ltar gsal ba'i thugs kar yab yum nyi zla kha sbyor gyi bar du :
pad+ma dang nyi zla'i steng du :
thugs srog hU~M yig mthing gsal rtsa ba'i snying pos bskor ba las 'od zer 'phros :
dus gsum gyi bde bar gshegs pa la sku gsung thugs mnyes pa'i mchod pa phul :
'od zer dang thugs bcud thams cad tshur bsdus :
bdag gis mchog thun mong gi dngos grub thob :
'od zer phar 'phros :
khams gsum sems can thams cad kyi sdig sgrib sbyangs nas :
thams cad lha'i ngo bor khrong khrong gyur par bsam :
A+o~M AHhU~M:
a dkar gsal 'bar 
dran pa mu 
la nye lo yo 
A yuHpa shaM 
gu ru pad+ma 
ha ri ni sa sid+d+hi hriM hriM hU~M hU~M dzaHdza :
zhes brjod pas :
'od zer 'phros nas sku gsum dag pa'i zhing khams :
g.yung drung rin chen 'bar ba'i brag phug nas :
bla chen dran pa yab sras 'khor dang bcas pa rnams :
spyan drangs nas mdun gyi bar snang la dngos su bzhugs par bsam :
gnyis pa las rim la /
spyan drang ba ni /
hU~M:
bzhengs shig bzhengs shig sku bzhengs shig :
skye med zhi ba'i ngang tshul las :
lhag mthong thugs rje'i rtsal shar ba :
sku yi ngang tshul bla chen dang :
gsung gi ngang tshul tshe dbang dang :
thugs kyi ngang tshul pad 'byung gsum :
gnyis med bde stong yum dang bcas :
'khor yang mkha' 'gro bon skyong bskor :
sku ni ma nges zhi ma khro :
bzhad dang 'dzum dang ya la la :
phyag rgya gar stabs lings se ling :
zhabs kyang bro brdung khrigs se khrig :
'od zer gzha' tshon shigs se shig :
gsung yang ma nges bon chos sgra :
grags stong sgra dbyangs di ri ri :
gdams ngag sbrang char si li li :
brda skad rnga sgra 'u ru ru :
thugs kyang ma nges spros dang bral :
dran stong chen po wa la la :
rig stong ngang du hrigs se hrig :
gsal stong ngang nas ya la la :
'khor 'das dbyer med phya la la :
'khor yang mkha' 'gro du mas bskor :
rang rang las byed khyugs se khyug :
yi dam thams cad bar snang gang :
thugs rje'i dngos grub kyi li li :
bka' sdod dam can sa gzhi gang :
dam tshig gzhung srong tha la la :
rigs drug skye 'gro 'dul zhing gang :
thams cad mos gus dungs se dung :
phyi nang mchod pas yul drug gang :
gtsang mdzes yid 'ong kyi li li :
mchod 'bul lha mos snang srid gang :
gdung dbyangs glu bzhad tse re re :
bla ma yi dam mkha' 'gro'i tshogs :
gnas mchog 'di ru spyan 'dren gyis :
byin gyis brlab phyir gshegs su gsol :
dad mos bu la byin gyis rlobs :
ting 'dzin yid kyi dkyil 'khor 'dir :
ye shes lha tshogs dbang skur cig :
a 'thas grol bar byin gyis rlobs :
snang sems 'dres par byin gyis rlobs :
snang nyams 'ur bar byin gyis rlobs :
shes nyams grol bar byin gyis rlobs :
gces 'dzin thong bar byin gyis rlobs :
re dogs bral bar byin gyis rlobs :
zhes spyan drang /
hU~M:
skye med zhi ba'i ngang tshul las :
'gag med thugs rje'i rtsal shar ba :
bla ma yab yum sprul 'khor bcas :
gnyis med brtan par bzhugs su gsol :
zhes gsol bas /
bskyed pa'i dam tshig pa rnams la thim pas :
chu dang chu 'dres pa'am :
lan tshwa chu la thim pa ltar gnyis su med par bsam zhing :
phyag 'tshal zhing bshags pa 'bul ba ni /
na mo :
bla ma yi dam mkha' 'gro la :
sgo gsum gus pas phyag 'tshal lo :
thog med nas bsags nyes ltung tshogs :
mthol lo bshags so tshangs par gsol :
de nas phyi nang gsang ba'i mchod pa 'bul ba ni /
hU~M:
skye med ngang nas thugs rje'i rtsal :
bla ma yi dam mkha' 'gro la :
me tog la sogs phyi mchod kun :
mdzes shing gtsang ma'i tshul gyis 'bul :
sman raka bdud rtsi nang mchod kun :
rgya che gting zab tshul gyis 'bul :
bde stong yab yum gsang mchod kun :
gnyis med ro snyom tshul gyis 'bul :
spros bral gzhi yi mchod pa 'di :
skye ba med pa'i ngang du 'bul :
'gag med lam gyi mchod pa 'di :
'gyu 'dzin rang grol chen por 'bul :
'bras bu sku gsum lhun grub 'di :
bri gang med pa'i ngang du 'bul :
sna tshogs 'byor ldan tshogs mtshod 'di :
bdag gzhan tshogs gnyis rdzogs phyir 'bul :
'dzab bzlas sngags kyi mchod pa 'di :
ting 'dzin thugs rgyud bskul phyir 'bul :
'od zer spro bsdu'i mchod pa 'di :
phrin las mtha' ru phyin phyir 'bul :
dgyes pa'i mchod pa ngang bzhes la :
khams gsum sdug bsngal dong sprugs shog :
ces mchod pa 'bul zhing /
'dzab bzla ba ni /
rang nyid bla ma yab yum du gsal ba'i thugs kar pad+ma nyi zla'i gdan la a ma dkar dmar gsal la 'tsher ba /
de yi phyi rim sngags kyi yig 'bru rnams mu tig gi phreng ba lta bu yab kyi sku yi dbyibs brgyud gsang ba nas yum gyi mkha' la zhugs te gyen du song nas /
yum gyi zhal nas yab kyi zhal du 'khor lo ltar 'khor ba'i 'od kyis dus gsum gyi bder gshegs mchod /
'gro drug gi bag sgrib sbyang /
mchog thun gyi dngos grub thob par bsam la rtsa bsnyen /
A+o~M AHhU~M:
a dkar gsal 'bar dran pa mu la nye lo yo A yuHpa shaM gu ru pad+ma ha ri ni sa sid+d+hi hring hring hU~M hU~M dza dza :
rab 'dzab dbyangs :
'bring shub bu :
tha ma gong bas thos pa tsam du 'bum phrag gcig gam :
zhag nyer gcig sogs su bzla bar bya zhing :
thun mtshams rnams su 'dzab kyi mchod pa 'bul ba ni /
e ma ho :
rin chen 'bar ba'i gzhal yas su :
bla ma yi dam mkha' 'gro la :
snying po 'dzab kyi mchod pa 'bul :
lhun grub bde chen dngos grub stsol :
ces 'bul zhing /
tshogs kyi cho ga zur bkod ltar bya /
de nas sku bstod pa ni g.yung drung gling pa dngos kyis mdzad pa 'di ltar /
hU~M/
bde ldan sprul pa'i gnas mchog dam pa na //
sangs rgyas thugs kyi zhing khams 'dul mdzad pa //
sku gsung thugs tshul dran pa yab sras gsum //
sku mdog mthing ga zhal gsum phyag drug pa //
g.yas dkar zhi ba g.yon dmar bzhad pa'i tshul //
dbus mthing khro 'dzum dbu skra lcang lo li //
rin chen prog zhu dar stag dbu la brgyan //
stag sham dar zab rus pa'i rgyan cha can //
thabs shes snang stong 'khor 'das gnyis med brdar //
phyag drug dang po nyi zla spyi bor rdeb //
bar ma gnyis na d+hA ru sil snyan 'dzin //
tha ma gnyis kyisardo rje thod pa bsnams //
zhabs gnyis skyil krung seng ge'i gdan la bzhugs //
yum chen dgyes sbyor zhal gcig phyag gnyis ma //
dkar dmar mdangs ldan gnyis med yab la 'khril //
g.yas pas gri gug g.yon pas thod khrag bsnams //
bla ma rnam gsum 'khor dang bcas pa la //
dad gus mos pa'i sgo nas phyag 'tshal bstod //
'brel tshad bde chen zhing du 'dren pa dang //
rang rig ye shes shar ba'i dngos grub stsol //
'khor du d+hA ki mkha' 'gro sde bzhi ni //
bcu drug gzhon tshul rus rgyan na bza' can //
d+hA ru thod khrag bsnams shing gar stabs bsgyur //
rig 'dzin mkha' 'gro ma lus 'khor bcas la //
gus pas phyag 'tshal dwangs pas bstod pa 'bul //
zhi rgyas dbang drag las rnams grub pa dang //
'gro don mtha' ru phyin pa'i dngos grub stsol //
A+o~M AHhU~M:
a dkar gsal 'bar dran pa mu la nye lo yo A yuHpa shaM gu ru pad+ma ha ri ni sa sid+d+hi hring hring hU~M hU~M dza dza :
zhes bstod do //
rjes kyi bya ba rtags rnams byung nas dngos grub blang ba ni /
A+o~M AHhU~M:
dus gsum sangs rgyas thams cad kyi :
sku gsung thugs kyi bdag nyid can :
dran pa yab sras 'khor dang bcas :
ya mtshan rmad byung sku yi mchog :
'gyur med sku yi dngos grub stsol :
'gro 'dul sgra sgrog gsung gi mchog :
'gag med gsung gi dngos grub stsol :
mnyam nyid dag pa thugs kyi mchog :
'khrul med thugs kyi dngos grub stsol :
A+o~M AHhU~M rat+na sid+d+hi 'du :
zhes dngos grub blang gzhan don du dbang bskur ba la sogs ci rigs bya /
dam bca' ba dang phud sbyang ba la sogs bsdus skabs 'dir mi dgos shing /
dmar lam skyong ba la dang po chad tho ni /
b+h+yo :
sngon tshe skye med b+ha ga yangs pa ru :
bon sku kun bzang bde chen rol pa yi :
ngo bo gtad med stong pa'i slob ma la :
nges tshig ming dang bral ba'i dbang bskur tshe :
rang rtsal rnam rtog lha 'dre kun shar gyi :
byung gnas grol gsum ngo bor rang thim nas :
stong gsal 'dzin med chen por ma chad dam :
tshogs drug shar yal gtor ma 'di bzhes la :
'khor ba ma spang sku gsum grub par mdzod :
gzhan yang dus gsum dus 'das thams cad du :
g.ya' ri gangs dang nags tshal brag phug dang :
rdza shing ri gseb mtsho ljongs thams cad du :
gshen rab g.yung drung sa gnas sems dpa' dang :
gshen phran rig 'dzin 'phrul sras thams cad kyis :
zhi khro yi dam dkyil 'khor zhal phyes nas :
rang rang bsgrub bsnyen rtags re byung ba'i tshe :
zab mo'i gter srung bka' nyan thams cad kyis :
sha khrag gtor ma len par ma chad dam :
sgrub gshen bar chad sel bar ma chad dam :
las kyi phrin las sgrub par ma chad dam :
dam rdzas dgyes mchod gtor ma 'di bzhes la :
las kyi gnyer gtad 'bras bu 'grub par mdzod :
ces 'bul zhing gtor ma skyong ba ni /
bswo :
gang yang dmigs med bde gsal klong yangs te :
shar nas zhe sdang rigs bskyed lha mo lnga :
byang nas gti mug rigs bskyed klu mo lnga :
nub nas 'dod chags rigs bskyed mi mo lnga :
lho nas nga rgyal rigs bskyed dri za'i lnga :
dkar ljang dmar sngon bzhin bzang tshogs :
gos bzang de ni zhing chen gsol :
gnas bzang de ni dur khrod nyul :
skyems bzang de ni rak+ta 'thung :
zas bzang de ni mAM sa bza':
las su gsod dang gcod la dga':
phrin las rnal 'byor sku tshe sring :
smon lam sangs rgyas bstan pa srung :
dbu la thor tshugs ldems se ldem :
lag na b+han skyogs tings se ting :
zhal nas bshug glu kyu ru ru :
zhabs kyis stong gsum lings se ling :
'dir spyon rgyan gyi gtor ma bzhes :
g.yung drung slob dpon sku tshe srings :
mched lcam rnams kyi nyams rtogs spor :
rnal 'byor bdag gi bsam pa sgrubs :
gshen rab bstan pa rgyas par mdzod :
ces gtor ma skyong ngo //
de nas gtor mnan ni /
hU~M:
bdag cag 'khor dang bcas pa yi :
sgrub la bar du gcod pa'i bgegs :
rnam rtog 'gyu zhen byung ba 'di :
phra ba gdal ba'i klong du mnan :
gzugs med khams rnams stong par mdzod :
sbom po longs spyod rdzogs skus mnan :
gzugs kyi khams rnams stong par mdzod :
rags pa sprul pa'i sku yis mnan :
'dod pa'i khams rnams stong par mdzod :
tshogs drug dag gi zhen 'dzin 'di :
'gro don sprul sku drug tu bsgyur :
rigs drug dong nas sprugs par mdzod :
gtad sa med par phyal le mnan :
sdud pa med par sang nge mnan :
ye grol chen po'i klong du yal :
ma gtang bar du ma ldang zhig :
sa ma ya :
rgya rgya rgya :
tshe 'gugs byas la dkyil 'khor bsdu ba ni /
A+o~M:
dang po bon dbyings gdal ba la :
bar du sku gsum dkyil 'khor shar :
tha ma sprul pas 'gro don mdzad :
slar yang gdod ma'i klong du yal :
a a a :
zhes gnas lugs bskyang /
kha skong /
A+o~M AHhU~M:
bdag cag snyigs ma'i sems can kun :
ma 'byor pa dang ma tshangs pa :
bo zag bug ral zhig pa dang :
cho ga lhag chad gyur pa dang :
lta sgom spyod pa log pa sogs :
sku gsung thugs dang 'gal ba rnams :
mthol lo bshags so tshangs pa dang :
kha skong dngos grub bstsal du gsol :
sa ma ya badzra pad+ma b+han+d+ha ba na ho :
yi ge brgya pas lhag chad bskang /
bkra shis gsol ba ni /
ho :
ji bzhin bcos med bon gyi sku :
stong zhing 'gag med ngo bo gsal :
kun khyab phyogs lhung bral ba yi :
kun tu bzang po'i bkra shis shog :
ngang gnas rang byung rang gsal ba :
'dzin med shugs grol bde ba'i klong :
mu khyud rwa ba 'od kyis gsal :
bla chen yab sras bkra shis shog :
gang shar ye shes gdod ma'i klong :
thol shar rang grol spang blang bral :
ma 'dres kun khyab ngo mtshar can :
bai ro tsa na'i bkra shis shog :
tshig dang yi ge don gyi mchog :
brda dang dgongs brgyud man ngag gi :
bka' yi gnyer dang bya ra mdzad :
srid pa'i rgyal mo'i bkra shis shog :
don gyi rig pa rjen par sprod :
blo yi spros pa skad cig gcod :
sems nyid kun gzhi'i klong du mnan :
yang zab bcud dril bkra shis shog :
ces dang /
gzhan yang bkra shis ci rigs kyis brgyan /
dge rtsa bsngo smon ni /
bdag gi dge ba'i rtsa ba 'dis :
'gro ba'i sgrib gnyis byang nas kyang :
lam gyi yon tan rtsal rdzogs shing :
yab sras gsum gyi go 'phang myur thob shog :
ces mi dmigs par rgyas gdab par bya'o //
de ltar 'chi med bla chen yab sras kyi //
thugs kyi bcud dril sgrub mchog yid bzhin nor //
skyabs mgon mchog gi bka' phebs ji bzhin du //
chog 'khrigs tshul 'di lhag bsam dad pas sbyar //
ma shes dbang gyur gzu lum tshod yod kyis //
lung 'gal gyur gang skyabs yul gnyan la bshags //
dge bas ma gyur srid mtsho'i 'gro ba kun //
rig 'dzin mchog gi go 'phang myur thob shog
/ces bon zhig g.yung drung gling pas lho spa gro stag tshang nas gter nas spyan drangs pa'i /
bla chen yab sras dril sgrub kyi skor 'di rnams dpe rgyun dag min sna tshogs su gyur gshis khungs thub kyi nges pa rnyed dka' na'ang /
las byang dang dbang khrigs nyung gsal zhig khyod kyis bris shig ces 7'jam mgon bla ma mkhyen brtse'i dbang po'i bka' yi cod pan spyi bor phebs pa la brten nas /
'gro mgon lcang lung ba'i skye ba'i ming 'dogs 'gyur med g.yung drung bstan rgyal du bod pas /
sa sbrul nag pa zla ba'i tshes bcu bzang po la phun tshogs mthong smon gling du sbyar ba dge zhing bkra shis par gyur cig //
/
@#//
bla chen yab sras dril sgrub kyi /
tshogs mchod dgyes pa'i rol mo zhes bya ba bzhugs so //
tshogs kyi bdag po mkha' 'gro'i rje //
gyer spungs bla mar phyag bgyis nas //
dga' ston tshogs kyi mchod pa'i tshul //
'grigs chags bzhin du cung zad bri //
de la 'dir tshogs kyi mchod pa 'bul ba la /
zhing ngam stag lpags sogs kyi steng du /
'bru sna'i gtsang phye la tshogs mchod zhi rgyas dbang drag gi steng du bum pa nor bus brgyan pa /
gzhan yang rnam lnga /
rnam brgyad /
mang thun /
yu ti /
dkar mngar la sogs ci 'byor pa'i tshogs rdzas bsham /
nya bo ba liM sogs kyang bzhag
/de nas sbyang spel ni /
raM yaM maM:
lan gsum /
A+o~M AHhU~M:
lan gsum gyi bsang chu 'thor la /
bdag nyid kun bzang thugs ka nas :
raM yaM maM gsum 'phros pa yis :
ma dag mtshan ma bsregs gtor bkrus :
A+o~M gyis snod ni rin po cher :
AHyis zhal zas dpag med spel :
hU~M gis lha la phul bas mnyes :
zhes brlabs la spyan 'dren pa ni /
rnga gshang spos rol bcas /
hU~M:
bzhengs shig bzhengs shig sku bzhengs shig :
skye med zhi ba'i ngang tshul las :
lhag mthong thugs rje'i rtsal shar ba :
sku yi ngang tshul bla chen dang :
gsung gi ngang tshul tshe dbang dang :
thugs kyi ngang tshul pad 'byung gsum :
gnyis med bde stong yum dang bcas :
'khor yang mkha' 'gro bon skyong bskor :
sku ni ma nges zhi ma khro :
bzhad dang 'dzum dang ya la la :
phyag rgya gar stabs lings se ling :
zhabs kyang bro brdung khrigs se khrig :
'od zer gzha' tshon shigs se shig :
gsung yang ma nges bon chos sgra :
grags stong sgra dbyangs di ri ri :
gdams ngag sbrang char si li li :
brda skad rnga sgra 'u ru ru :
thugs kyang ma nges spros dang bral :
dran stong chen po wa la la :
rig stong ngang du hrigs se hrig :
gsal stong ngang nas ya la la :
'khor 'das dbyer med phya la la :
'khor yang mkha' 'gro du mas bskor :
rang rang las byed khyugs se khyug :
yi dam thams cad bar snang gang :
thugs rje'i dngos grub kyi li li :
bka' sdod dam can sa gzhi gang :
dam tshig gzhung srong tha la la :
rigs drug skye 'gro 'dul zhing gang :
thams cad mos gus dungs se dung :
phyi nang mchod pas yul drug gang :
gtsang mdzes yid 'od kyi li li :
mchod 'bul lha mos snang srid gang :
gdung dbyangs glu bzhad tse re re :
bla ma yi dam mkha' 'gro'i tshogs :
zhal zas tshogs la spyan 'dren gyis :
byin gyis brlab phyir gshegs su gsol :
zhes spyan drangs la /
tshogs phud gsum du bkral ba'i dang po mchod pa ni /
A+o~M AHhU~M:
dbyings dang ye shes sbyar ba'i tshogs :
mkha' dang klong du grub pa'i gter :
thabs dang shes rab rol pa'i bcud :
dkar mngar sha khrag yu ti dang :
gzugs sgra dri ro reg rgyan tshogs :
bla ma yi dam mkha' 'gro dang :
bka' skyong srung ma rnams la 'bul :
bzhes te bdag la dngos grub stsol :
zhes 'bul /
bar pa bshags pa ni /
na mo :
bla ma yi dam mkha' 'gro'i tshogs :
bdag la gsan cing dgongs su gsol :
bdag ni nyon mongs dbul phongs can :
rgyu med 'bag btsog ma dag dang :
lus ngag yid gsum nyams pa bshags :
tshangs pa'i dngos grub bstsal du gsol :
yig brgya brjod /
tha ma dang nya bo chabs cig par dmigs bya 'gugs pa ni /
bdag nyid bla chen thugs ka nas :
ha ri ni sa bzhi 'phros pas :
mkha' 'gro ma bzhir gyur nas ni :
phyag na lcags kyu thod khrag bsnams :
snang zhing srid pa'i gnod byed rnams :
bkug nas zhal zas tshogs la bstim :
zhes dgug bstim byas te bsgral ba ni /
bswo :
skye 'gag med pa'i dbyings nyid las :
g.yo ba ye shes cho 'phrul bstan :
log rtog drwa ba 'joms mdzad pa :
khod spungs dran pa mu la'i sku :
mthing nag 'jigs tshul rngams brjid can :
sku las 'gugs byed tshwa tshwa 'phro :
rgod lcam za byed tshogs kyis bskor :
phyag mtshan gcod byed mtshon cha yis :
log 'dren skye med dbyings su bsgral :
'gag med rol pa'i klong du bstim :
dza la pad do spungs so thun :
zhes bsgral zhing bstab ste /
e ma ho :
skye med nam mkha' yangs pa'i zhal phyes shig :
sna tshogs 'gag med rol pa'i phung po bstab :
gyer spungs dran pa yab sras zhal phyes shig :
mtshan ma rtog 'dzin bsgral pa'i phung po bstab :
yum chen mkha' 'gro 'khor bcas zhal phyes shig :
log 'dren dgra bgegs bsgral pa'i phung po bstab :
khA hi khA hi :
zhes bstabs la /
tshogs bskang bya ba ni lcags mo drang srong gis mdzad pa /
na mo sngon gyi dbon sras rig 'dzin gyis //
sgrub gnas khyad par can gyi pho brang du //
zhal zas longs spyod tshogs kyi phud bshams nas //
yi dam rig 'dzin mkha' 'gro bon skyong tshogs //
thugs dam gnyan po ji ltar bskangs pa bzhin //
deng gi dam ldan mched dang lcam dral gyis /
khyad par rmad byung gzhal yas tshogs khang 'dir //
dngos 'byor yid sprul bla med mchod sprin 'dis //
kun tu bzang po gyer spungs dran pa dang //
tshe dbang rig 'dzin pad+ma mthong grol dang //
bai ro tsa na lo paN brgyud par bcas //
dgongs brgyud rig 'dzin rnams kyi thugs dam bskang //
ye shes phag mo g.yung drung gling pa dang //
mtshungs med bsod blo g.yung drung rgyal mtshan dang //
rig pa rang shar gsas 'od rnam gnyis dang //
sbyin pa rgyal mtshan sngags 'chang khro gsas dang //
nam mkha' rgyal po nam mkha' dbang ldan dang //
rin chen lhun grub bstan pa 'od zer sogs //
phyi dar brgyud pa rtsa ba'i bla ma bcas //
bka' brgyud bla ma rnams kyi thugs dam bskang //
de ltar thugs dam bskangs pa'i byin rlabs kyis //
bdag cag gshen grogs mched dang lcam dral la //
mchog dang thun mong dngos grub bstsal du gsol //
'khor 'das dbyer med rtogs na bskang yul sems //
yul shes dbyer med rtogs na bskang rgyu yid //
spang blang dbyer med rtogs na skong mkhan blo //
rang shar rang grol dbyer med bon nyid dbyings //
thugs dam ye bskangs sku gsum lhun gyis grub //
lhun grub bde ba chen po'i dngos grub stsol //
ces dang /
khom na gter gzhung gi skong ba'ang bya /
khyad par skong ba spyi spungs ltar /
bde gshegs zhi ba'i lha tshogs thugs dam bskang //
rgyas pa'i lha tshogs thugs dam bskang //
dbang gi lha tshogs thugs dam bskang //
drag po'i lha tshogs thugs dam bskang //
ye shes khro tshogs thugs dam bskang //
dpal mo ma tshogs thugs dam bskang //
gyad dmag rgya chen thugs dam bskang //
gter bdag bon skyong thugs dam bskang //
pho nya las mkhan thugs dam bskang //
'jig rten sman btsun thugs dam bskang //
lha srin sde brgyad thugs dam bskang //
yul sa gzhi bdag thugs dam bskang //
'gro ba rigs drug thugs dam bskang //
nam mkha'i lhab lhub rgyan gyis thugs dam bskang //
bar snang snyan pa'i sgra yis thugs dam bskang /
sa gzhi'i zhal zas tshogs kyis thugs dam bskang //
thugs dam bskangs pa'i byin brlabs kyis //
bdag cag sgrub gshen mched lcam gyi //
rkyen dang bar chad zhi ba dang //
mchog dang thun mong dngos grub stsol //
ces dbyings su bskang zhing tshogs gtor 'bul ba ni /
tshe dbang ltar /
bswo :
gtor gzhong mkha' yangs chen po ru :
gtor ma rgyan ldan bcud kyis bkang :
ci 'dod yon tan phun sum tshogs :
rig 'dzin bla ma mkha' 'gro la :
dad pa'i stobs kyis mchod pa 'bul :
dgyes rab mchog tu bzhes nas kyang :
dngos grub rnam gnyis dus 'dir stsol :
phyi nang rkyen dang bar chad zlog :
gzhan yang 'khor na gnas pa'i tshogs :
ye shes las dang sprul pa yi :
ma sring mkha' 'gro'i tshogs bcas rnams :
bka' yi gtor ma 'di longs la :
dam tshig tshul bzhin sdongs grogs mdzod :
lha srin dregs pa pho mo dang :
yul sa lcam dral gnas bdag tshogs :
bka' yi gtor ma 'di bzhes la :
bdag cag sdongs dang grogs mdzod cig :
gzhan yang rigs drug sems can dang :
pha 'bab re ba'i mgron rigs la :
gtor ma'i pha 'bab 'di bsngos pas :
re 'dod yid bzhin skong gyur cig :
A+o~M AHhU~M rat+na ba liM ta b+h+rU~M khA hi :
zhes 'bul nas gzhung gi dngos grub bya /
A+o~M AHhU~M gu ru de ba DA ki nI/
tshang stong ne raM 'od dkar sla zhi dub dub sad do mu ye ha ra thun a :
zhes tshogs phud sbyang /
de nas dngos grub las rgya 'am las dpon gyis bkyags la zhu ba ni /
e ma ho :
gzigs shig mdzes ldan bon dang chos :
'di la rnam rtog byar mi rung :
rgyal po bram ze khyi dang phag :
gtsang dme tha dad 'dzin rtog spang :
mkha' klong dbyings kyi dngos grub la :
rang bzhin gcig tu dgongs te bzhes :
zhes zhu /
a la la ho :
zhes blangs te rol /
de nas tshogs lhag kha chus bran la /
A+o~M:
bder gshegs bka' yi pha 'bab 'di :
'dod yon rnam lngar byin brlabs nas :
tshogs kyi longs spyod mi mnga' ba :
yi dwags bgegs rigs dman pa'i tshogs :
zhal zas tshogs kyi lhag ma longs :
pham rgyal med par thob nas kyang :
rang rang 'dod pa tshim gyur cig :
su ra ra ti ye swA hA:
zhes bsngos la /
smon lam gdab pa ni /
e ma ho :
kun bzang thugs las sprul pa'i khod spungs dran pa yab sras 'khor dang bcas pa rnams la longs spyod tshogs kyi mchod pa phul pas :
ma rtogs 'khrul pa gzung 'dzin las gyur pa'i dgra bgegs rnams dang :
nyon mongs dug lnga las gyur pa'i sdig sgrib rnams :
skye med kyi dbyings su bsgral ba dang :
'gag med kyi klong du bstim pa kho nar mdzad du gsol :
zhi gyur sogs kyang brjod /
bdag gi dge ba'i rtsa ba 'dis :
sogs bsngo smon yang dag pas rgyas gdab par bya'o //
de lta'i tshul bzang grub gnyis bda' ba'i ros //
rtsa rlung thig le'i lang tsho cher brtas shing //
mchog tu mi 'gyur bde chen rgyal po'i skur //
grub nas mkha' mnyam 'dren pa'i dpal du shog
/ces pa 'di'ang lcang sprul pas reg zig tu btab pa dge
/'di'i skor rnams dpe rgyun ma dag pas mang du rnyogs pas khungs thub nges par dka' gshis /
gong 'og bsdebs pa dang /
gzhan nas sbyar ba dang /
tshig rnams cung zad re bsgyur bcos bgyis pa yang yod pa 'di rigs la ras chod dang gzu lum sogs nyes pa'i cha gang mchis pa bla ma dang lhag pa'i lha la mthol lo bshags so //
byang zhing dag par mdzad du gsol lo ///
/
@#//
bla chen yab sras dril sgrub kyi dbang khrigs dngos grub char 'beb ces bya ba bzhugs so //
rgyal ba'i thub bstan nyin mor byed pa'i dpal //
sangs rgyas kun dngos zung 'jug grub pa'i rje //
'chi med gyer spungs dran pa yab sras zhes //
rig 'dzin 'dus pa'i zhabs la phyag bgyi'o //
de yang skabs 'dir 'chi med bla chen yab sras thugs kyi bcud dril zab mo'i sgo nas smin byed kyi dbang bskur ba la'ang yid ches par byed pa'i lo rgyus /
rgyud smin par byed pa'i dbang dngos /
mthar phyin par byed pa rjes kyi bya ba dang gsum du yod pa las /
dang po lo rgyus kyi rim pa rag bsdus tsam du bshad na /
spyir rgyal ba'i bstan pa rin po che 'di la /
sku yis 'dul ba'i dus su rnam mkhyen sangs rgyas nyid dang /
gsung gis 'dul ba'i dus su gdung gsob mu cho ldem drug
/thugs kyis 'dul ba'i dus su rig mchog dran pa nam mkha' zhes rgyal ba'i thugs kyi bstan pa'i gnyer dpon du byon bzhin /
rdzus skyes dang mngal skyes la sogs gdul bya so so'i snang ngor thabs ma 'gags pa'i spyod pa du ma dang bcas /
ngo bo gcig la rnam pa tha dad pa'i tshul du /
sprul pa'i sras mchog tshe dbang rig 'dzin dang /
pad+ma mthong grol gnyis su snang bar mdzad nas /
'phags bod la sogs 'dzam gling zhing khams kun tu rgyal bstan spyi dang bye brag gsang chen g.yung drung theg pa'i bstan pa nyin mo'i snang ba bzhin du rgyas par mdzad /
mi min lha 'dre gdug pa can rnams dam la btags shing lho nub srin po'i kha gnon pa dang /
zab mo gter gyis sa khams bkang zhing /
thugs rje'i rnam 'phrul mtha' klas pas bstan 'gro'i don rgyun mi 'chad par mdzad pa'i phrin las yongs su rgyas pa ste /
de ltar bka' drin gzhal du ma mchis pa'i 'chi med bla chen yab sras gcig tu bsdus pa'i /
thugs kyi bcud dril zab mo 'di ni /
bon chos dbyer med bstan pa'i shing rta chen po lo tsA ba bai ro tsa nas /
lho spa gro stag tshang seng ge 'bar ba ru gter du sbas shing /
phyis su tshe dbang sprul pa'i gter chen g.yung drung gling pas spyan drangs nas /
bka' bab kyi slob ma bru mtshungs med bsod nams blo gros la gnang /
de nas grub pa'i dbang phyug dam pa rim gyis brgyud nas /
'dren mchog mtshungs med rtsa ba'i bla mas bdag la bka' drin du bstsal pa yin cing /
mdor na 'chi med rig 'dzin yab sras nas da lta'i bar du brgyud pa'i phreng ba ma chad /
byin rlabs kyi na bun ma yal /
dngos grub kyi bcud ma nyams /
dbang gi chu bo ma skam par bzhugs pa'i sgo nas /
smin byed dbang gi skabs su bab pa yin pas /
byin rlabs 'jug pa'i gzhi dad mos gus pa dang ldan pa'i ngang nas zhing khams 'bul bar mdzod /
ces lo rgyus bshad cing slob mas maN+Dal dbul /
da gnyis pa rgyud smin par byed pa'i dbang dngos bskur ba la'ang /
sngon 'gro lam sgo dbye ba dang /
dngos gzhi dbang rdzogs bskur ba gnyis su 'byung ba'i /
dang po lam sgo dbye ba'i thog mar dngos grub la bar du gcod pa'i bgegs mtshams gcod pa la 'dun pa 'di bzhin mdzod /
bdag nyid rig 'dzin chen por gsal ba'i sku las ye shes kyi khro mtshon me dpung tshwa tshwa dpag tu med pa 'phros pas /
phyi nang gsang ba'i bgegs tshogs thams cad bya sgro me la reg pa bzhin du rdul du brlags par gyur par bsam zhing /
bswo :
nga ni rig 'dzin chen po'i sku :
ma bcos ma bslad snying po a :
skye 'chi med pa'i rang bzhin yin :
bar chad 'byung po rang gi sems :
sems ni stong gsal 'dzin dang bral :
rnam rtog bgegs kyi ming yang med :
bgegs rnams stong pa'i ngang du dengs :
A+o~M AHhU~M bswo a phaTaHphaT:
des mtshams gcad pa song nas /
gnyis pa rgyud dag par byed pa phyi rdzas khrus 'byung ba yin te /
khrus kyi bum pa gzhal yas khang gi dbus su gyer spungs dran pa nam mkha' gsal ba'i thugs las ye shes kyi chu bo babs pas /
tshe rabs nas bsags pa'i bag sgrib thams cad dag nas dbang gi snod du rung bar gyur par bsam la /
A+o~M AHhU~M:
khod spungs thugs nas 'od shar bas :
bum pa ye shes chu bos gang :
ye shes rgyun gyi chu bo yis :
nyon mongs bag chags sdig sgrib bkru :
shel sgong bzhin du dag gyur cig :
ces khrus bgyis /
gsum pa nang khrus rgyud sbyang ba'i rim pa skyabs su 'gro ba la /
mdun gyi nam mkhar skyabs gnas lha tshogs mngon sum du bzhugs par mos pa'i spyan sngar 'di phyi'i re ltos blo gtad rtse gcig gi sgo nas cho ga'i lad mo mdzod /
na mo :
dus gsum bde gshegs kun gyi ngo bo nyid :
dran pa yab sras gsum la skyabs su mchi :
lan gsum /
bzhi pa nam mkha' dang mnyam pa'i sems can thams cad la gnas skabs kyi phan pa dang /
mthar thug gi bde ba rdzogs pa'i sangs rgyas kyi sa la 'god par bya'o snyam pa'i ngang nas cho ga'i lad mo mdzod /
rigs drug 'khor ba'i sdug bsngal skyabs pa dang :
sku gsum zhing du 'dren par sems bskyed do :
lan gsum /
lnga pa tshe rabs thog med nas bsags pa'i sdig sgrib nyes ltung ci mchis pa thams cad skyabs gnas lha tshogs kyi spyan sngar mthol lo bshags so byang zhing dag par mdzad du gsol lo snyam pa'i ngang nas cho ga'i lad mo mdzod /
thog med dus nas da lta yan chad du :
tshor dang ma tshor sdig pa mthol lo bshags :
lan gsum /
de rnams kyi rgyud sbyangs par byas nas /
drug pa gzhal yas khang phyogs bzhi'i sgo srung mkha' 'gro'i tshogs la me tog phul zhing gsol ba gdab pas dkyil 'khor gyi sgo phyes shing lha zhal mthong ba'i mos pa mdzod /
e ma ho :
dkyil 'khor phyogs bzhi'i sgo 'byed ma :
tshad med bzhi ldan sgo ma bzhis :
g.yas pas 'phrul gyi lde mig 'dzin :
g.yon pas gsal ba'i sgron me bsnams :
gzhal yas phyogs bzhi'i sgo phyes la :
gsal ba'i sgron mes lha zhal ston :
pra be shag shag sal :
zhes me tog 'thor zhing /
bdun pa lha ngo sprad pa ni /
'o mdun gyi dkyil 'khor 'di nyid g.yung drung rin chen 'bar ba'i gzhal yas gsal stong ye shes kyi dkyil 'khor rdzogs pa'i dbus su /
'chi med rig 'dzin yab yum sprul pa'i mkha' 'gro sde bzhi 'khor rtsa gsum lha tshogs thams cad sprin phung gtibs pa ltar 'thibs se bzhugs pa 'di rnams /
sngon nas yi dam gyi lha yin pas da lta zhal mjal /
da yang yi dam gyi lha yin pas ma brjed par rgyun du sgoms shig
/phyi mar yang yi dam gyi lha yin pas thugs rjes gzung zhing gnyis su med par 'gyur ro //
zhes spro ba bskyed cing lha ngo sprad /
de rnams kyis lam sgo dbye ba rdzogs nas /
gnyis pa dngos gzhi la dbang gi rten du ye shes pa'i byin dbab pa dang /
dbang bskur ba gnyis las /
dang po byin dbab pa la 'dun pa 'di bzhin du mdzod /
snod bcud thams cad mi dmigs pa stong pa nyid du gyur /
stong pa'i ngang las khyed rang rnams skad cig gis 'chi med rig 'dzin chen po sku mdog mthing ga zhal gsum phyag drug pa /
zhabs gnyis pad zla'i gdan la skyil mo krung gis bzhugs pa /
pang du yum chen chags byams rgyas 'debs ma dkar dmar lang tshos sgeg cing skra grol ba gnyis med du 'khril ba /
dar dang rus pa rin po che'i rgyan gyis bklubs pa'i rtsa khams thams cad thig le yig 'bru lha sku'i rnam pa lam gyis bkra bar gyur /
slar yang dbon gsas kyi thugs las 'od zer 'phros pas /
mkha' spyod dag pa rig 'dzin gyi gnas nas /
bla chen dran pa yab sras 'khor dang bcas pa spyan drangs nas slob ma'i lus kyi rtsa khams rnams su rgya mtsho la kha ba bab pa ltar sib sib tu thim par mos /
A+o~M AHhU~M:
a dkar gsal 'bar dran pa mu la nye lo yo A yuHpa shaM gu ru pad+ma ha ri ni sa sid+d+hi hring hring hU~M hU~M dzaHdza :
lan gsum dbyangs kyis brjod la /
hU~M:
bzhengs shig bzhengs shig sku bzhengs shig :
skye med zhi ba'i ngang tshul las :
lhag mthong thugs rje'i rtsal shar ba :
sku yi ngang tshul bla chen dang :
gsung gi ngang tshul tshe dbang dang :
thugs kyi ngang tshul pad 'byung gsum :
gnyis med bde stong yum dang bcas :
'khor du rig 'dzin mkha' 'gros bskor :
gnas mchog 'di ru spyan 'dren gyis :
byin gyis brlab phyir gshegs su gsol :
dad mos bu la byin gyis rlobs :
ting 'dzin yid kyi dkyil 'khor 'dir :
ye shes lha tshogs dbang skur cig :
a 'thas grol bar byin gyis rlobs :
snang sems 'dres par byin gyis rlobs :
snang nyams 'ur bar byin gyis rlobs :
shes nyams grol bar byin gyis rlobs :
gces 'dzin thong bar byin gyis rlobs :
re dogs bral bar byin gyis rlobs :
mchog dang thun mong dngos grub stsol :

ces byin dbab pa song nas /
gnyis pa dbang bskur rdzogs par zhu ba'i ched du gsol ba gdab pa ni /
sngon gyi rgyal ba sras bcas la //
ji ltar dbang bskur bstsal bzhin du //
bdag cag skal ldan bu rnams la //
dbang bskur byin gyis brlab tu gsol //
zhes gsol ba gdab nas /
dngos gzhi dbang gi rim pa bzhi yi /
dang po phyi gzhal yas bum pa'i dbang bskur ba ni /
bum pa gzhal yas khang gi nang du /
'chi med dran pa yab sras mngon sum bzhugs pa'i sku gsung thugs las 'od zer dkar dmar mthing gsum babs pas rgyud la dbang bskur byin gyis brlabs par bsam /

bum pa zlum po bon gyi dbyings //
nang bcud 'gag med longs spyod rdzogs /
kha rgyan sna tshogs cir yang sprul //
gzhal yas lha dang dbyer med 'dis //
skal ldan bu la dbang bskur bas //
dkyil 'khor rdzogs pa'i dbang thob shog
/a ma ha ra 'od spros nyi ri b+ha ra draM 'du /
des gzhal yas bum pa'i dbang song nas /
gnyis pa sku gzugs tsaka li yi dbang ni /
rang bzhin gyi gnas nas rigs mchog dran pa yab sras brgyud pa'i bla ma dang bcas pa byon nas rgyud la byin gyis brlabs pa'i 'dun pa mdzod /
kun tu bzang po spros dang bral //
gshen lha 'od dkar lhun la rdzogs //
tshad med 'od ldan 'gag med sku
/sku gsum rdzogs pa'i sangs rgyas kyis //
dbyings nas thugs rje'i 'od phyungs la //
skal ldan smin grol byin gyis rlobs //
gu ru rat+na a b+hi Shiny+tsa hU~M/
dran pa nam mkha' bdud dpung 'dul //
tshe dbang rig 'dzin bod yul sgron //
pad+ma 'byung gnas srin po gnon //
bla chen yab sras rnam gsum gyis //
dbyings nas thugs rje'i 'od phyungs la //
skal ldan smin grol byin gyis rlobs //
gu ru rat+na a b+hi Shiny+tsa hU~M/
bai ro tsa na thugs sras mchog
/ye shes dbal mo bstan pa skyong //
g.yung drung gling pa zab gter bdag
/yang zab bdag nyid rnam gsum gyis //
dbyings nas thugs rje'i 'od phyungs la //
skal ldan smin grol byin gyis rlobs //
gu ru rat+na a b+hi Shiny+tsa hU~M/
mtshungs med bsod blo bka' bab che //
brgyud pa'i bla ma man ngag 'dzin //
drin chen bla ma dngos grub bdag
/rtsa brgyud dbon sras bla ma yis //
dbyings nas thugs rje'i 'od phyungs la //
skal ldan smin grol byin gyis rlobs //
gu ru rat+na a b+hi Shiny+tsa hU~M/
zhes bskur ro //
gsum pa dngos grub lhun rdzogs gtor ma'i dbang bskur ba ni /
gtor ma 'di nyid bla chen dran pa yab sras gsum dang dbyer med par gsal bas dbang bskur bas sku gsung thugs kyi dbang rnams rim gyis thob pa'i 'dun pa mdzod /
ces 'dun pa bsgom du bcug la /
gter gzhung ltar /
A+o~M:
dus gsum bder gshegs sku yi tshab :
bla chen dran pa nam mkha' ni :
gtor ma 'di la rten bcas nas :
skal ldan bu la dbang bskur bas :
mi 'gyur sku yi dbang thob nas :
sprul skus 'gro don byed par shog :
rtsa bsnyen mthar /
kA ya a b+hi Shiny+tsa A+o~M:
zhes brjod la spyi bor bskur /
bla ma'i dpral ba nas A+o~M dkar po 'od zer dang bcas byon nas spyi bor thim pas /
lus kyi sgrib pa sbyangs /
tha mal gyi snang zhen ldog
/'gyur med sku yi dbang thob /
lus sprul skur grol ba'i mos pa mdzod /
de nas yang /
A:
dus gsum bder gshegs gsung gi tshab :
rig 'dzin tshe dbang chen po ni :
gtor ma 'di la rten bcas nas :
skal ldan bu la dbang bskur bas :
mi 'gags gsung gi dbang thob nas :
rdzogs skus 'gro don byed par shog :
rtsa bsnyen mthar /
wA ka a b+hi Shiny+tsa A:
zhes mgrin par bskur pas /
bla ma'i mgrin pa nas AHdmar po 'od zer dang bcas byon nas mgrin par thim pas /
ngag gi sgrib pa dag
/tha mal gyi ngag zhen grol /
'gag med gsung gi dbang thob /
ngag longs skur grub pa'i mos pa mdzod /
yang /
hU~M:
dus gsum bder gshegs thugs kyi tshab :
gu ru pad+ma 'byung gnas ni :
gtor ma 'di la rten bcas nas :
skal ldan bu la dbang bskur bas :
mi 'khrul thugs kyi dbang thob nas :
gdod ma'i gzhi la la bzlar shog :
rtsa bsnyen mthar /
tsit+ta a b+hi Shiny+tsa hU~M:
zhes snying gar dbang bskur pas /
bla ma'i thugs ka nas hU~M mthing ga 'od zer dang bcas byon nas snying gar thim pas /
yid kyi sgrib pa dag
/'dzin rtog 'khrul zhen grol /
bde stong gnyis su med pa'i nyams rgyud la skyes /
'khrul med thugs kyi dbang thob /
yid bon skur smin pa'i mos pa mdzod /
bzhi pa ngo sprod don gyi dbang bskur ba ni /
bu 
sems nyid gzhi rtsa med pa la /
sems 'byung 'gag pa med par shar ba 'di ma bcos yin lugs kyi steng du shig ge lhan ner zhog
/bzhag sar mi sdod par 'gyu 'gyu bun bun du 'dug na /
de ka'i ngo bo la ce re ltos dang /
dngos med du rjen ne khrol le ba zhig 'dug pa 'di yang /
ngo bo stong pa gshis lugs /
rang bzhin gsal ba rang mdangs /
dbyer med thugs rje rig stong du sku gsum ngo bo yin par thag chod cig
/des ngo sprod tshig gi dbang bskur ba bcas dngos gzhi'i dbang rnams rdzogs par thob pa'i gtang rag tu zhing khams 'bul bar mdzod /
ces bskul bas /
slob mas maN+Dal 'bul /
de nas mthar phyin pa rjes kyi bya ba la gnyis las /
dang po nam mkha' gang ba'i lha tshogs rnams kyis me tog gi char sil mar bsnyil ba dang chabs cig par bkra shis pa'i cho ga mdzad pa'i 'dun pa mdzod /
ces bkra shis kyi tshig phreng brjod cing mtha' btsan par bya /
gnyis pa da lan gyi dge rtsa 'di dag gis mtshon pa'i dus gsum gyi rnam dkar ji snyed mchis pa thams cad sems can gyi don du bsngo bar zhu /
snga rabs 'das pa'i sogs brjod /
de ltar sngon 'gro dngos gzhi rjes kyi bya ba gcas sa gcad rnam pa gsum gyis bla chen yab sras bcud dril gyi dbang bskur rdzogs par thob pa yin no //
a ho bla med theg pa'i rgyal mtshan rtser //
bla sgrub yid bzhin dbang gi tog chen po //
mngon par gsal bas smin byed 'dod rgu'i char //
'beb pa skal ba ldan pa'i spyod yul lo //
zab mo sku gsung thugs kyi dril sgrub la //
dbang chog sngon chad mdzad pa mang bzhugs bzhin //
slar yang smras 'di dgos ched cher dben yang //
skyabs rje mchog gi bka' bstsal ji bzhin bskrun //
'di ltar smras la lung 'gal gyur srid gang //
rig 'dzin gyer spungs sku gsung thugs la bshags //
dge ba mkha' mnyam 'gro ba ma lus pa //
rig 'dzin bla ma'i sa chen thob phyir bsngo //
zhes pa'i tshul 'di'ang 7skyabs rje mkhyen brtse'i dbang po'i bka' nan gus pas bsgrub phyir /
mdo khams lcang lung pa drung mu'i ming gis rab tshes dkar po zhes pa sa sbrul zla ba gsum pa'i tshes bco lnga la phun tshogs gling du sbyar ba dge zhing bkra shis par gyur cig
/sarba mang+ga laM///
/
