@#//
o rgyan gu ru rin po che'i rnam thar bka'i thang yig gi don bsdus gsol 'debs ngo mtshar u dum+ba ra'i phreng mdzes zhes bya ba bzhugs so //
na mo gu ru de ba d+hA ki nI hU~M/
bde chen zhing bzhugs mgon po 'od mi 'gyur //
tshe dang ye shes snang ba mtha' yas pa //
mtshan tsam thos pas byang chub lam sna 'dren //
chos sku 'od dpag med la phyag 'tshal lo //
nges pa lnga ldan rnam snang rigs lnga'i rgyal //
zhing 'dir sa bcu'i dbang phyug tshul ston pa //
'khor ba dong nas sprugs pa'i thugs rje can //
longs sku spyan ras gzigs la phyag 'tshal lo //
ngo mtshar dpal ldan sangs rgyas pad+ma skyes //
skye 'chi mi mnga' zag med rdo rje'i sku //
dus gsum rgyal ba kun gyi phrin las mdzad //
sprul sku pad+ma 'byung gnas la phyag 'tshal lo //
bden pa rang byung sangs rgyas sku lnga 'chang //
sna tshogs thabs kyis sems can bde la bkod //
gdul bya'i bsam pa yongs su rdzogs mdzad pa'i //
skye shi mi mnga' rdo rje'i sku la 'dud //
ngo mtshar khyad 'phags bde can zhing khams su //
'od dpag med mgon thod phreng rigs lngar sprul //
'khor lo'i sgyur rgyal bzang po mchog nyid la //
phan bde'i dbugs 'byin bstsal la phyag 'tshal lo //
rigs drug don mdzad 'gro 'dul gu ru drug
/rnam 'phrul mtshan brgyad dri med zhing sogs su //
dri med smra dang pad+ma skye bzang sogs //
mdo sngags ston par snang la phyag 'tshal lo /
khyad par gsang sngags bstan pa bskyang ba'i phyir //
rdo rje 'chang chen rigs lngar skur bzhengs shing //
sbyor sgrol spyod pas rU tra btul nas kyang //
bla med theg pa spel la phyag 'tshal lo //
rnal 'byor nus ldan rdo rjes yul srung sras //
sangs rgyas stong rtsar dbang bskur lung bstan cing //
gang 'dul sprul pas bstan pa gnyis ldan gyi //
bdud rtsi'i chos char dbab la phyag 'tshal lo //
kun tu 'chang bas dbang bzhi'i chu bo phab //
gtsug phud ris bzang sras gyur sngags spyod bskyang //
sprin ldan rgyal khams mdo sngags bstan pa yis //
yun du 'dul bar mdzad la phyag 'tshal lo //
dam chos khungs btsun 'phags yul gling chen dgu'i //
nub phyogs gsang sngags 'byung gnas o rgyan yul //
rang byung he ru ka yi lha khang du //
mkha' 'gro'i sprin phung 'khrigs la phyag 'tshal lo //
spyan med 'byor ldan dkor mdzod mchod sbyin mdzad //
mtha' yas sprul pas gzigs stangs gsum la dgongs //
dri med mdangs ldan d+ha na ko sha'i mtshor //
pad+ma'i sbubs su 'khrungs la phyag 'tshal lo //
gtong la rab goms in+d+ra b+hU ti yis //
gzhan don rgya mtsho che nas nor bu blangs //
lam nas spyan drangs gser khrir dbang bskur zhing //
pad+ma rgyal por mtshan gsol phyag 'tshal lo //
yid bzhin sprin las 'dod rgu'i char chen phabs //
DA kis mchod cing bde gshegs mkha' 'gro yis //
sprul pa'i sku dang longs spyod rdzogs pa'i skur //
mnga' gsol gus pas bstod la phyag 'tshal lo //
'jig rten tshul dang mthun par 'jug pa'i phyir //
'od 'chang ma nyid btsun mor bzhes nas kyang /
khor yug ri bo'i khongs kun sde bzhi yi //
dpal 'byor lhag par spel la phyag 'tshal lo //
ston pa rdo rje sems dpas lung bstan ltar //
rgyal srid spang phyir brtul zhugs spyod pa mdzad //
de la brten te khab nas mngon par phyungs //
dben pa'i gnas su gshegs la phyag 'tshal lo //
lnga len yul gyi bka' skyong brag phug tu //
rdor dbyings lha tshogs bsgrubs pas zhal gzigs shing //
bsil ba'i tshal byon bde byed brtsegs par bzhugs //
mkha' 'gro rnams la chos bstan phyag 'tshal lo //
ga 'u shod byon sbyor sgrol mngon spyad pas //
shor ba gzhon nu zhes byar rab grags shing //
gsal ldan yul du drang srong srid sgrub las //
rtsis tshul rab 'byams gsan la phyag 'tshal lo //
pad+ma can du 'tsho byed gzhon nu'i bur //
gso ba rig pa rgya mtsho'i mtha' bcad nas //
rA ga la yul kun gyi bshes gnyen las //
sgra dang yig rigs bzhes la phyag 'tshal lo //
gzhan yang bi shwa karma la sogs las //
bzo yi rig pa dza rtsi yan chad kun //
bslab pa'i tshul bstan mkhas pa'i mthar son pas //
shes bya thams cad gzigs la phyag 'tshal lo /
khyad par slob dpon pra b+ha hasti las //
rnal 'byor rgyud sde kun gsan dngos grub brnyes //
kun dga' bo las bstan la rab byung zhing //
shAkya seng ge mtshan gsol phyag 'tshal lo //
ston pas legs gsung mtshan nyid 'khor lo gsum //
gsang sngags phyi rgyud sde gsum kun sbyangs nas //
rgyal sras spyod mchog rgya mtsho'i pha rol son //
byang sems su mi tra la phyag 'tshal lo //
mang thos mchog der bstan gnyis mdo dris shing //
be tA'i yul du sku la rdzogs par bzhugs //
rnal 'byor spyod pas 'gro 'dul phrin las rgyas //
nyi ma 'od zer grags la phyag 'tshal lo //
'og min chen por ston pa kun bzang las //
rdzogs pa chen po sems sde rab 'byams gsan //
bla med rdo rje 'chang du mtshan gsol nas //
chos sku'i ye shes brnyes la phyag 'tshal lo /
kha che'i yul byon bde chen brdal du bzhugs //
mkha' 'gro'i tshogs la chos kyi 'khor lo bskor //
byang sems spyod pas gzhan phan yongs su spel //
blo ldan mchog sred grags la phyag 'tshal lo //
rdo rje sems dpar ma hA yo ga yi //
tan+t+ra kun gsan longs sku'i rtsal chen rdzogs //
bal po'i yul byon lhun grub brtsegs su bzhugs //
seng ge sgra sgrogs grags la phyag 'tshal lo //
bkod pa lhun grub kun tu 'chang ba las //
spyi ti'i rgyud gsan rang gi mtshan gsol nas //
za hor yul byon lang+ka brtsegs par bzhugs //
pad+ma saM b+har grags la phyag 'tshal lo //
ngo mtshar sprul sku dga' rab rdo rje las //
'jam dpal bshes gnyen chos gsan skabs su gshegs //
rdzogs chen man ngag rgyud dang klong sde gsan //
bstan pa'i bdag por gyur la phyag 'tshal lo //
u rgyan yul byon pad+ma brtsegs par bzhugs //
rigs ldan chen por mdo dang sgyu 'phrul gsan //
li yul dur khrod lo ka brtsegs par byon //
rdo rje gro lod grags la phyag 'tshal lo //
mkha' spyod gnas su las kyi dbang mo ches //
zab mo'i dbang bskur sprul sku'i mthu byin bstsal //
stug po bkod par rdo rje chos rab las //
dbang bzhi'i chu bo rdzogs la phyag 'tshal lo /
khyad par gser gling dben skyong brag phug tu //
shrI sing has rig pa'i rtsal dbang bskur //
sA la'i yul byon gsang chen rol par bzhugs //
thod phreng rtsal du grags la phyag 'tshal lo //
'phags pa spyan ras gzigs kyis lung bstan nas //
ri bo rtse lngar 'jam dpal gzhon nu cher //
tshangs par sprul nas rtsis rgyud mtha' dag gsan //
'jig rten phan bde spel la phyag 'tshal lo //
bshan pa'i grong byon rigs mthun thabs kyis btul //
phung lung nag por dregs tshogs las la bkol //
bstan pa srung ba'i mtshon cha mang du mdzad //
rdo rje drag po rtsal la phyag 'tshal lo //
d+ha na ko Shar mkha' 'gro dbang du bsdus //
za hor yul byon dbyings yum man+da rar //
nges 'byung mthu bskyed skye bdun rdzas mchog rnyed //
ngo mtshar dpag yas snang la phyag 'tshal lo //
lha lcam rab byung 'dun par mkha' nas gshegs //
rjes su bzung bas rgyal blon log rtog gis //
mer bsregs mtshor bsgyur rmad byung rdzu 'phrul gyis //
shin tu dad par mdzad la phyag 'tshal lo //
rgyal srid lcam dang skye bdun sku sha phul //
yul de'i mtha' dmag dpung chen thabs kyis bzlog
/bka' 'dus chos kyi rgya mtsho'i 'khor lo bskor //
rje 'bangs smin grol mdzad la phyag 'tshal lo //
bkra shis brag phug mA ra ti ka ru //
'chi med mgon pos rjes bzung byin brlabs pas //
yab yum gnyis med rdo rje'i sku mchog brnyes //
tshe dbang rig 'dzin che la phyag 'tshal lo //
g.ya' ri gong bzhugs man+d+he bzang mo yi //
skye brgyud gsungs pas lus byin chos la bkod //
mya ngan med btul chos rgyal chen por bsgyur //
dge slong dbang po'i sde la phyag 'tshal lo //
be ta'i yul byon gtsug dgu'i dur khrod bzhugs //
klu sgrub rjes bzung sher phyin spyan yang drangs //
sing+ga lar byon brdzus skyes 'phags pa lha //
lung bstan smin grol mdzad la phyag 'tshal lo //
b+hang+ga lar byon rA dzaHdregs ldan btul //
rgyal po'i shul bzung chos kyis rgyal srid bskyang //
thogs med mched kyis mngon pa'i sde snod spel //
bstan pa rgyas par mdzad la phyag 'tshal lo //
'bras ldan tshong dus Dom+bi'i mtshan bzung nas //
skye bdun grub brnyes chang 'tshong bi nA sa //
smin cing grol mdzad nyi ma rtod la mnan //
rgyal por phan pa bsgrubs la phyag 'tshal lo //
slar yang o rgyan yul byon bdud blon gyis //
mer bsregs chur bsgyur rgyal po lhag par dad //
tshom bur bcas la bka' 'dus bshad sgrub mdzad //
mchog gi dngos grub bstsal la phyag 'tshal lo //
rnga thub yul byon sau khya de bar grags //
kA la sid+d+hi'i yum bcas sgrub pa mdzad //
hU~M kar rjes bzung grub pa'i sa la bkod //
chos kyi snang chen spel la phyag 'tshal lo /
kha che'i yul byon rgyal po d+harma'i rigs //
lha lcam d+harma bo d+hi byin brlabs pas //
ngo mtshar sprul sku bi ma mi tra 'khrungs //
rgyal khams chos la bkod der phyag 'tshal lo //
zangs gling yul byon mkha' 'gro bdud 'dul ma'i //
rig sngags thog gis mu stegs lnga brgya bcom //
gser gling rgyal bu khyo shugs rdzu 'phrul gyis //
btul nas thub bstan spel la phyag 'tshal lo //
gzhan yang ka ma rU pa li yi yul //
ma ru 'a sha bru sha sham+b+ha la //
zhang zhung ta zig tho gar ruk+ma sogs //
mchog bstan rgyas par mdzad la phyag 'tshal lo //
mu stegs rgyal po klu yi khyab 'jug gis //
rdo rje gdan bzung bde mchog dus snying sprul //
me yis tshar bcad slar yang nyams pa gsos //
bstan pa lhag par spel la phyag 'tshal lo //
de tshe gang 'dul rdo rje'i mtshan dang ni //
sku yi bkod pa cir yang snang ba ste //
pad+ma 'gro mgon rtsal dang dbang phyug mgon //
grub pa'i blo gros grags la phyag 'tshal lo //
pad+ma che mchog rtsal dang mkha' 'gro'i dbang //
mgon po bir+Wa pa dang nag po spyod /
khye'u chung mkha' lding rtsal dang sa ra ha //
pad+ma mnga' bdag rtsal la phyag 'tshal lo //
pad+ma kun tu rgyu dang chags mchog rtsal //
pad+ma 'gro ba'i skyabs dang phrin las mgon //
pad+ma don yod zhags pa gzi brjid 'phro //
pad+ma Dom+bi ba la phyag 'tshal lo //
rigs ldan chen po pad+ma dkar po dang //
pad+ma badzra pad+ma thod phreng ste //
'dod rgur sgyur ba'i 'phrul mtshan nyi shu yis //
zab gsang chos char phabs la phyag 'tshal lo //
yang le shod byon shAkya de wI dang //
lhan cig phyag chen mchog gi rig 'dzin grub //
bar chad kun btul gter rigs bco brgyad kyi //
mchog gsang bgro ba mdzad la phyag 'tshal lo //
tsha ba'i shod du sa bdag mched bzhi btul //
gsang ba'i bdag pos lung bstan zab gter rnyed //
rdo rje gdan du nyi ma seng ges btud //
bstan pa'i bdag por mnga' gsol phyag 'tshal lo /
khyad par sngon gyi thugs bskyed dus smin pas //
bod yul 'jam dpal khri srong lde'u btsan 'khrungs //
nar son dam pa'i rigs mchog yongs su sad //
chos 'khor bzhengs par bzhed la phyag 'tshal lo //
bod 'bangs rnams la las thabs gdam ka bskur //
gtsug lag bzhengs gsol mi rjes sa dpyad btsal //
za hor yul nas mkhan chen zhi ba mtsho //
spyan drangs dgyes bzhin mjal la phyag 'tshal lo //
slar yang mkhan pos sngon rabs lung bstan nas //
slob dpon spyan 'dren pho nya bskyar te gtang //
brtse bas zhal bzhes rim byon bod khams kyi //
lha srin gdug pa btul la phyag 'tshal lo //
stod lung mdar byon gzhong pa'i lha chu bton //
zur mkhar chu'i 'gram chos rgyal 'khor bcas mjal //
phyag la ma 'chams rdo rje'i mgur bzhengs shing //
rdzu 'phrul mthu yis dad bskyed phyag 'tshal lo //
rgyal pos gus btud 'gyod bshags mchod rten bzhengs //
bsam yas mthil phebs gser khrir zhabs pad bkod //
bsnyen bkur cher mdzad sa gzhi byin rlabs gsol //
dgyes pas zhal bzhes rtsal la phyag 'tshal lo //
sa gnad me btsa' mang bzhengs klu gter bcug
/has po'i ri rtser dregs tshogs las la bkol //
mkha' la rdo rje'i gar mdzad grib ma'i sar //
lcags ri'i rmang bting mdzad la phyag 'tshal lo //
ri rab gling bzhi gling phran nyi zla'i tshul //
lcags ris legs bskor jo mo gling gsum bcas //
nyin mtshan mi dang mi min tshogs kyis brtsigs //
mig 'phrul lta bur grub la phyag 'tshal lo //
bsam yas mchims phur klu 'dul dgongs par bzhugs //
mnga' bdag rje dang grogs sbrel gser mang phul //
lha khang cong dril dgongs pa'i rtsal gyis btags //
dkor srung gnyer gtad mdzad la phyag 'tshal lo //
lo lnga'i khongs 'byongs mkhan chen zhi 'tsho dang /
khyad par rdo rje dbyings kyi dkyil 'khor du //
slob dpon nyid kyis rab gnas me tog 'thor //
ngo mtshar bsam yas bstan la phyag 'tshal lo //
gzhan yang ra sa khra 'brug la sogs par //
rab gnas bstsal zhing chos 'khor chen po nyid //
'brel tshad don ldan rab bsngags bsnyen bkur gdams //
bsod nams mtha' rgyas spel la phyag 'tshal lo //
slob dpon gnyis kyis chos 'khor legs grub pas //
slar la rgya gar 'byon bzhed bka' gnang bar //
mnga' bdag gdung bas gsol btab bzhugs par zhus //
zhal bzhes bka' drin bskyangs la phyag 'tshal lo //
rgyal pos lugs gnyis khrims kyis gzhi bzung te //
bai ro ska cog rnam gsum lung bstan ltar //
spyan drangs lo tsA bslabs pas mkhas par mkhyen //
mdo sngags thog mar bsgyur la phyag 'tshal lo //
slar yang lo tsA brgya dang brgyad bsdus te //
sad mi bdun dang dge slong mi lnga rnams //
rab tu byung nas thub bstan dang por spel //
bstan pa'i gzhi ma btsugs la phyag 'tshal lo //
de rnams rgya gar chos 'tshol btang ba las //
bai ro tsa na legs grub sngon la brtol //
rdo rje gdan du paN chen nyi shu lngar //
chos kyi bdud rtsi bzhes la phyag 'tshal lo /
khyad par bai ros shrI siM ha las //
rdzogs chen sems klong gtsor gyur zab don gsan //
rkang mgyogs grub nas bod du 'byon par chas //
rtogs brjod mgur du bzhes la phyag 'tshal lo //
tsan+dan gling du sa bdag rjes su bzung //
gcan 'phrang bsgral nas bal po'i yul du byon //
bden pa'i stobs brjod gangs kyi 'jigs pa bsal //
bsam yas mthil du phebs la phyag 'tshal lo //
mnga' bdag rgyal pos mchod gnas mchog tu bkur //
zab chos gsan tshe bdud blon phrag dog pas //
tshar gcod zhus par tshab ma chu la bskur //
snying rjes smon lam grub la phyag 'tshal lo //
slar yang gdugs khang sbas nas chos gsan par //
btsun mo blon pos 'phrigs te nan gsol pas //
smon lam dus babs tsha ba'i rong du spyug
/phyogs der thub bstan spel la phyag 'tshal lo //
nam mkha'i snying po la sogs lo tsA lnga //
'phags pa'i yul gtang slob dpon hU~M kar las //
yang dag grub pa zhi khro'i smin grol gsan //
kun gyis dngos grub brnyes la phyag 'tshal lo //
dpal seng sngon byon lam du rkyen gyis gshegs //
mnga' bdag bsnyun nas ched du spyan drangs phebs //
nam mkha'i snying pos byin brlabs bsnyun dwangs shing //
ngo mtshar cho 'phrul bstan la phyag 'tshal lo //
rgyal pos bsnyen bkur zab chos gsan pa'i tshe //
btsun mo bdud blon rnams kyis bar chad brtsams //
lho brag mkhar chur gshegs shing sgrub pa mdzad //
dngos grub mchog brnyes mdzad la phyag 'tshal lo //
mnga' bdag chos phyir thugs dgongs mi 'byed pas //
thabs mkhas tshul gyis bstan gnyis 'dzug par bsgrags //
ska cog rma gsum paN chen spyan drangs gtang //
ser skya'i grong du brtol la phyag 'tshal lo //
paN grub lnga brgya'i gtsug rgyan bi ma la //
rgyal por bka' bkrol spyan drangs myur du phebs //
rdzu 'phrul mthu bstan mnga' bdag rab dad nas //
mchod yon dgyes bzhin mjal la phyag 'tshal lo //
gzhan yang slob dpon sangs rgyas gsang ba sogs //
paN chen brgya rtsa spyan drangs bon ston bkug
/nus dang rtsod pa 'gran pas pham mdzad de //
chos dkar snang chen rgyas la phyag 'tshal lo //
bai ros g.yu sgra chos phyir zhu gtugs gtang //
lo paN rgyal blon yid ches lo tsA che //
spyan drangs rtogs brjod gsungs pas rab tu dad //
bsngags pa'i me tog 'thor la phyag 'tshal lo //
mkhan slob bi ma bai ro gtsor gyur par //
rgyal pos dad pas bsnyen bkur gsol btab bzhin //
sde snod rgyud sde dgongs 'grel dang bcas pa //
bsgyur bshad 'chad nyan mdzad la phyag 'tshal lo //
gzhan byung sman brtsams phan byed kun kyang bsgyur //
thub bstan yongs rdzogs glegs bam phreng bar spel //
mchod cing mnga' gsol rab gnas me tog 'thor //
bkra shis dge mtshan spel la phyag 'tshal lo //
nam mkha'i snying pos phyag la ma 'chams par //
blon po'i tshogs kyis 'tshe bar brtsams pa la //
rdzu 'phrul mthu bstan gsang sngags che ba bton //
bdud blon spa bkong mdzad la phyag 'tshal lo //
rgyal pos lo tsA'i bka' drin rjes dran nas //
sde snod dus ston bshad dang sgrub sde btsugs //
bsnyen bkur 'bangs la chos kyi srol chen gtod //
bstan pa mtha' rgyas mdzad la phyag 'tshal lo //
bsam yas sku rten bzhugs byang yi ger btab //
gsung rten mdo sngags chos kyi 'gyur byang bkod //
paN chen rnams la bsnyen bkur cher mdzad nas //
rang gnas dgyes par gshegs la phyag 'tshal lo //
mkhan chen byang chub gling dang slob dpon che //
bsam yas mchims phur thugs dam dgongs par bzhugs //
zab chos blos khel mang gsungs pad+ma gsal //
glo bur gshegs la byin brlabs phyag 'tshal lo //
mi rtag gtam dang ma 'ongs lung bstan cing //
lha lcam byung dang 'byung 'gyur skyes rabs bstsal //
gter chos gang zag mtshan nyid zab mo'i gter //
sbas tshul mdor bstan gsungs la phyag 'tshal lo //
de rnams 'don par sangs rgyas bla ma nas //
bde gling bar du dus rtags bcas pa dang //
zhar byung mang du 'byung bar lung bstan pas //
mnga' bdag dgyes pa bskyed la phyag 'tshal lo //
gter 'byin skyes bur zhal gdams snying gtam bzhag
/gter ston brtag thabs sku gsung thugs yon tan //
phrin las gtsor gyur sgrub gnas lung bstan cing //
bstan pa'i 'phel 'grib gsung la phyag 'tshal lo //
mnga' bdag nga dgu lon tshe sku gshegs par //
bcu bzhir gsang zhing rgyal srid bskyang tshul mdzad //
rim par lha sras mu ne mu tig btsan //
rgyal sar mnga' gsol mdzad la phyag 'tshal lo //
de ltar lugs gnyis bka' drin bsam yas mthar //
srin yul gshegs dgongs lha sras sdug bsngal bsal //
bka' 'dus snying tig 'byon bzhugs rnam thar gsungs //
dbugs 'byin lhag par bstsal la phyag 'tshal lo //
slar yang lha sras gdung bas bshol btab kyang //
srin 'dul dus la babs pas ma gnang zhing //
zhal gdams spyi dang khyad par zhib tu gsungs //
'bral med byin brlab zhal bzhes phyag 'tshal lo /
khyad par g.yo ru khra 'brug khyams stod du //
lha sras rje 'bangs lo tsA nyer gcig sogs //
'dus pa phyi mar bka' 'dus rgya mtsho yi //
chos 'khor lhag par bskor la phyag 'tshal lo //
de tshe lha lcam man+da ra ba nyid //
rdzu 'phrul mthus byon gu ru'i brda bstod dang //
mtshan bzang bsngags shing sku tshab yon tan dang //
phyi nang zhal chems bstsal la phyag 'tshal lo //
lha sras mchog grub rgyal por rab brtse bas //
chos kyi rgyal por mnga' gsol lung bstan cing //
skye ba bdun par dbug dbyung phan yon bstsal //
thugs dgongs rdzogs par mdzad la phyag 'tshal lo //
btsan thang lha khang rang byung rgyal mo la //
zab khrid gsungs shing shel gyi brag phug tu //
mtsho rgyal bkra shis khye'u 'dren zhus pa'i ngor //
zhal gdams lhug par bstsal la phyag 'tshal lo //
gnas der rgyal po klu dang gza' rnams 'dus //
zil mnan mtshang brus dam bzhag srog snying blangs //
bstan pa srung bar gnyer gtad ma 'ongs ched //
mngon spyod rab 'byams bstsal la phyag 'tshal lo //
lha sras rgyal por zhal chems zhib bstsal mthar //
myur du srin yul 'byon par bka' bstsal pas //
dpal gyi 'byor pas mchod cing snga 'gros btang //
zung mkhar tshal du phebs la phyag 'tshal lo //
der ni rgyal blon 'bangs bcas skyel mar 'dus //
tshogs chos gsung bar gsol btab rigs drug gi
/sdug bsngal las brtsams nges 'byung chos la bskul //
lam zab snying po bstsal la phyag 'tshal lo //
lha ldan gnas byon jo shAka brtan bzhugs mdzad //
rgyal blon rab byung sngags sman rtsis pa dang //
sbyin bdag pho mo'i tshogs kyi zhabs skyel bcas //
dpal mo dpal thang phebs la phyag 'tshal lo //
'dus par thugs rje chen po'i bsgom lung dang //
so so'i blo dang 'tshams pa'i zhal gdams bstsal //
thun mong 'phral yun bslab bya rgyas par gsungs //
kun yid tshim par mdzad la phyag 'tshal lo //
slar yang gdung bas bshol btab ma gnang ste //
gung thang la khar mkha' 'gro'i bsu ba bcas //
nam mkhar 'phags shing rdo rje'i mgur glu gsungs //
'bral med zhal bzhes gnang la phyag 'tshal lo //
dpa' bo sde bzhis chibs kyi sna drangs te //
'ja' sprin lam las glog ltar myur ba yis //
sing+ga la brgyud lho nub rnga yab gling //
srin po 'dul bar gshegs la phyag 'tshal lo //
gang der mthar lam lhun grub rig 'dzin che //
rak+sha thod phreng rtsal gyi skur bzhengs nas //
ji srid 'khor ba ma stongs bar nyid du //
gzhan don mkha' khyab snang la phyag 'tshal lo //
bod khams dus gsum kun tu bskyangs pa der //
dbyangs can sprul pas mos gus gdung dbyangs bcas //
rnam thar rgya mtsho'i bka' bsdu mthar phyin nas //
phrin las lhag par spel la phyag 'tshal lo /
!
/sku gsum tshul ston bstan gnyis sgron me sbar //
dzam gling spyi dang gangs ljongs 'gro ba'i mgon //
rnam thar phrin las ngo mtshar bsam mi khyab //
gu ru rin po che la gus phyag 'tshal //
snod bcud dpal 'byor dngos bsham yid sprul dang //
bdag gzhan longs spyod sgo gsum dge tshogs bcas //
kun bzang mchod pa'i sprin tu spros byas nas //
gus pas 'bul lo thugs rjes bzhes su gsol //
thog med dus nas ma rig 'khrul dbang gis //
thar par sgrib cing 'khor ba'i rgyur gyur pa //
sgo gsum gyis bsags las nyon sgrib pa'i tshogs //
snying nas 'gyod pas bshags shing phyin chad sdom //
srid zhi'i khams na rnam dkar dge ba'i tshogs //
bgyis dang bgyid 'gyur da ltar bgyid rnams dang //
rmad byung byang chub sems gnyis rab bskyed cing //
rlabs chen byang chub spyod la rjes yi rangs //
dbang por 'tshams pa'i chos sgo rab 'byams dang /
khyad par rtsol med nges pa'i theg pa mchog
/rdo rje rtse mo grol ba drug ldan gyi //
chos 'khor rgyun chad med par bskor bar bskul //
skye 'chi mi mnga' rdo rje'i sku mchog nyid //
log rtog blo yis nam yang mi sgrib par //
srid pa ji srid rtag brtan cher bzhugs te //
'khor ba dong nas sprugs par gsol ba 'debs //
bdag gzhan 'gro bas dus gsum bsags pa yi //
zag bcas zag med dge tshogs ci mchis pa //
gu ru pad+ma'i go 'phang myur thob nas //
rnam thar phrin las yongs rdzogs 'grub phyir bsngo //
gu ru'i rnam thar 'bri klog bcangs pa yi //
phan yon rdo rje'i bden gsung ci mchis pa //
mos ldan rtse gcig gsol ba 'debs rnams kyis //
gegs med myur du thob par byin gyis rlobs //
zhes pa 'di ni smin gling lo tsA ba d+harma shrIs o rgyan rnam thar bka' thang zhing bkod ma'i zhal byang bkod pa nyid gzhir bzhag
/kun mkhyen bla ma pad+ma 'od gsal mdo sngags gling pas bka' thang shel brag ma'i don yongs su rdzogs par kha bskangs te bklag chog tu mdzad pa gter gzhung dang mi gnyis pa'i byin rlabs dang ldan pa la /
slar yang gong gi phyag 'tshal sh+lo+auka gsum dang gsham gyi yan lag bdun pa'i tshig bcad rnams rje bla ma nyid kyi bka' ltar pad+ma gar dbang blo gros mtha' yas kyis bgyis pa 'di nyid rnam thar la yid ches dad gus dang ldan pas dus dang rgyun du bklag cing kha bton byas na thang yig chen mo las ji skad gsungs pa'i phan yon rnams 'thob par 'gyur ro //
dge legs 'phel //

//
