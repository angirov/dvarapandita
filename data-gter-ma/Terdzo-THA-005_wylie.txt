@#//
gu ru zhi ba'i thugs sgrub snyan brgyud yid bzhin nor bu bzhugs so //
e ma hoH
thugs dam thugs rje'i lha la 'dud :
ma 'ongs snyigs ma'i 'gro ba'i don :
zab mo'i gdams pa thams cad kyi :
snying po'i yang bcud mthar thug pa :
pad+ma'i thugs sgrub 'di ltar gdams :
de la sngon 'gro mthar phyin nas :
stong nyid snying rje dbyer med hrI:
snod bcud 'od gsal 'khor lo'i dbus :
pad+ma nyi zla ti ra'i steng :
rgyu yig hrIHdmar 'phro 'du las :
bdag nyid dbang chen he ru ka :
dmar po gri gug thod pa 'dzin :
zhabs gnyis brkyang bskum stabs kyis bzhugs :
rdo rje phag mo yum dang sbyor :
dbu gtsug rta zhal phag gdong mtshon :
dur khrod rol pa'i chas rnams rdzogs :
ye shes me phung klong na bzhugs :
spyi gtsug pad sdong nyi zla'i steng :
rje btsun pad+ma thod phreng rtsal :
a tsar gzhon nu dkar dmar zhal :
gsang phod snam sbyar zab ber dang :
mnyen zhu sgro dar rgyan can gsol :
rdo rje thod pa kha T+wAM 'dzin :
skyil krung rol stabs tshul du bzhugs :
rig 'dzin dpa' bo mkha' 'gro'i tshogs :
sprin phung gtibs pa lta bur gsal :
spyan drangs bstim phyag bstod byas la :
gus pa'i yid kyis gsol ba btab :
gu ru'i gnas gsum yig 'bru gsum :
'od 'phros rang gi gnas gsum thim :
sgo gsum sgrib sbyangs dbang bzhi thob :
bde chen ye shes bskyed par bsam :
yengs med bzlas pa 'di la 'badaH
oM AHhU~M badzra gu ru pad+ma sid+d+hi hU~M:
slar yang bla ma snying gar byon :
longs sku gsang 'dus rdo rje 'chang :
mthing gsal rdo rje dril bu 'dzin :
gsang yum mtsho rgyal dkar mos 'khyud :
gnyis ka gcer bu rin chen dang :
rus pa'i rgyan gyis rnam par mdzes :
skyil krung 'od lnga'i klong na gsal :
thugs srog gsang sngags phreng ba las :
'od 'phros snang srid snod bcud kun :
lha sngags ye shes rol par sbyangs :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
ces bzlas thugs kyi sgrub pa mchog :
thun mthar bla ma 'od du zhu :
rang dang dbyer med gcig tu gyur :
dkar ser dmar ljang 'od zer gyis :
phrin las rnam bzhi sgrub par bsam :
hrIHma ha ri ni sa ra tsa hri ya tsit+ta hring hring dzaHdza :
las kyi sbyor ba yang dag brtsam :
rjes ni 'od gsal ngang du sbyang :
dge ba bsngo zhing shis pa brjod :
de ltar bsnyen sgrub las kyi rim :
phyi nang gsang ba'i rim pa rnams :
gcig tu bsgril nas sgrub pa de :
zab mo'i nang nas yang zab yin :
ma 'ongs snyigs ma lnga bdo'i dus :
zab dang rgya che'i chos mang po :
yi ge'i lam du lus pa'i tshe :
snying por 'dril ba'i gdams pa 'dis :
snyigs ma'i 'gro ba 'dren par shog :
sa ma ya :
rgya rgya rgya :
!
gu ru'i snyan brgyud yid bzhin nor bu'i smin byed byin rlabs dbang gi cho ga snying por bsgril ba bdud rtsi'i bum bzang zhes bya ba bzhugs so //
phyogs dus rgyal ba kun gyi mkhyen brtse dang //
nus pa'i rang gzugs gcig bsdus rdo rje 'chang //
ma ha gu ru pad+ma thod phreng rtsal //
gzung mar bcas pa'i zhabs la gus btud nas //
gang gi snyan brgyud zab mo'i sgrub thabs sgor //
'jug byed byin rlabs smin byed lam gyi khrigs //
tshad ldan dam pa'i lam srol rjes 'brangs nas //
bklag chog 'jug bde'i tshul du 'dir gsal bya //
de la 'dir gu ru'i thugs sgrub snyan brgyud yid bzhin nor bu'i smin byed byin rlabs kyi cho ga ji ltar sgrub pa'i tshul la sbyor dngos rjes gsum las /
dang po ni /
dben zhing yid dang mthun pa'i gnas su sku gsung thugs kyi rten dgram /
gnas khang mchod pa'i yo byad kyis mdzes par bgyis pa'i dbus su rdul tshon dang ras bris kyi dkyil 'khor pad+ma 'dab bzhi mthar sgo rdzogs rdor rwa me ri dur khrod sogs spyi ltar bris pa'i dbus su sku gsung thugs kyi mtshan ma'am 'bru tshom gang rigs bkod pa'i khar many+dzis bteg pa'i rin po che'i snod du /
'bru bzang gi phye ma sman spod bur chang gis sbrus pa'i dpal gtor rin chen 'bar ba rtsi dmar gyis byugs shing rgyan spros kyis mdzes par bgyis pa gu ru'i sku tsaka dar dmar gyi gur lding can bza' bca'i dngos po sna tshogs kyis bskor ba bkod /
de'i mdun du rgyu gong 'dra las mchod gtor dmar po zlum brjid pad 'dab bzhi ril bu dang bcas pas bskor ba /
bka' srung gi mchod gtor sman rag chu gnyis nyer spyod dang bcas pa mdzes par bsham /
'phan gdugs bla re la sogs pa'i rgyan gyi bkod pa phun sum tshogs pa dang /
tshogs kyi 'khor lo'i yo byad /
slob dpon gyi mdun du las bum /
nang mchod /
thod rnga /
rdor dril /
mig dar /
me tog rnams dang /
phyogs ci bde bar me tog dor ba'i maN+Dal gyi rwa ba la sogs pa 'og tu dgos pa'i yo byad thams cad ma tshang ba med par 'du bya'o //
dngos gzhi la /
dkyil 'khor sgrub mchod dang /
dbang bskur ba gnyis las /
dang po ni /
gzhi bgegs la gtor ma sbyin pa sngon du 'gro ba'i skyabs sems nas bzlas pa'i bar gyer tshig gcig gis bdag mdun dbyer med snang srid gzhir bzhengs kyi dgongs pa dang ldan pas bsnyen sgrub las gsum gyi sngags dang dmigs pa'i khyad par gyi spro bsdu mchog tu zab mo dang bcas pas nus ldan du bsgrubs la /
las bum du bdud rtsi 'khyil pa bskyed bzlas 'od zhu dang /
srung ma'i gtor 'bul rnams skabs 'dir bya zhing tshogs mchod ni skabs 'di'am dbang gi mjug ci rigs su bya la /
'og gi slob ma la dbang bskur ba'i rim pa rnams ting nge 'dzin gyi sgo nas rang gis blangs la gnang ba gsol ba rnams bya'o //
gnyis pa slob ma la dbang bskur ba dngos la /
slob ma rnams mdun du 'khod la las bum gyi chus khrus byas /
bgegs gtor btang srung 'khor gyi dmigs pa gsal btab la srung ba byas te /
rgyud sbyang bar bya ba'i phyir slob dpon gyis 'di skad ces 'chad par bya'o //
'o /
nam mkha' dang mnyam pa'i sems can thams cad kyi don du yang dag par rdzogs pa'i sangs rgyas kyi go 'phang thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan nas sems can thams cad kyi don bgyid snyam pa'i byang chub tu thugs bskyed pa dang ldan pa'i sgo nas gsan par zhu /
de yang ston pa yang dag par rdzogs pa'i sangs rgyas kyis gdul bya rnams bla na med pa'i byang chub chen po'i go 'phang la 'god par mdzad pa'i thabs kyi sgo bsam gyis mi khyab pa zhig bstan pa thams cad kyi mchog tu gyur pa ni     zab mo bla ma'i sgrub pa nyid yin te /
dgongs 'dus las /
bskal pa stong gi sangs rgyas bas //
bla ma gnyan pa shes par bya //
ci phyir zhe na bskal pa yi //
sangs rgyas ma lus thams cad kun //
bla ma dag la bsten nas byung //
zhes sogs rgya cher gsungs pa ltar dngos grub thams cad kyi rtsa bar gyur pa ni bla ma sgrub pa nyid yin la /
de la yang sgrub pa'i sgo bsam gyis mi khyab pa zhig mchis pa las /
khyad par dus gsum sangs rgyas thams cad kyi spyi gzugs slob dpon chen po pad+ma 'byung gnas zhes bya ba /
bskal pa dpag tu med pa'i gong rol nas kun bzang chos kyi skur mngon par rdzogs pa sangs rgyas nas snang ba mtha' yas la sogs longs spyod rdzogs sku'i rnam par bzhugs pa las /
zhing 'dir gdul bya'i don du sprul pa'i sgyu 'phrul mtha' yas par snang bas 'khor ba ji srid du bzhugs nas yid bzhin gyi nor bu rin po che ltar 'gro ba'i don lhun grub tu mdzad pa de la /
las can rje 'bangs rnams kyis gsol ba btab pa la brten nas zab rgyas kyi gdams pa khyad par can bsam gyis mi khyab pa zhig bstsal pa de thams cad kyi gtso bor gyur pa ni sogs kyi 'di kha'i khyad par kyi lo rgyus rgyas bsdus ji ltar rigs pa slob ma'i blo tshod dang sbyar nas bshad dgos pa shes par byas la //
thugs sgrub snyan brgyud yid bzhin nor bu zhes grags pa'i gdams pa khyad par can 'di nyid kyi smin byed byin rlabs kyi rim pa sgrub par byed pa la rdo rje slob dpon gyi bgyi 'os rnams chad lhag med par song nas /
rdo rje'i slob ma'i ngo skal du gyur pa smin byed kyi byin rlabs zhu ba'i yon du maN+Dal 'bul bar zhu /
zhes brjod /
slob mas maN+Dal phul /
tsak+ShuHb+han+d+has mig dar bcing /
A khaM bI ras me tog gtad la /
de nas gsol ba 'debs pa 'di'i rjes zlos mdzod /
hoH
bla ma rdo rje slob dpon dgongs //
rtsa ba gsum gyi dkyil 'khor du //
bdag cag 'jug cing bsnyen sgrub sogs //
gus pas 'jug 'dod bstan du gsol //
lan gsum /
slob dpon gyis /
e ma skal ldan rigs kyi bu //
rtsa ba gsum gyi dkyil 'khor 'dir //
sems bskyed dam la mi gnas na //
bstan kyang mi thob de bas na //
'dir 'jug sems bskyed dam tshig srungs //
zhes dam bsgrag
/skyabs sems dang sdom bzung ni /
bla ma dang dkyil 'khor gyi gtso bo gnyis su med pa'i steng gi cha la brgyud pa'i bla ma rnams dang mtha' skor du yi dam dkyil 'khor gyi lha tshogs sangs rgyas byang sems dpa' bo rnal 'byor ma'i tshogs thams cad sprin phung gtibs pa bzhin du bzhugs par bsams la /
bdag gzhan sems can thams cad byang chub ma thob kyi bar du skyabs su mchi'o snyam pa'i sgo nas 'di'i rjes zlos mdzod /
na mo :
phyogs dus bde gshegs rgyal ba sras bcas la :
sogs lan gsum /
sems can thams cad sangs rgyas kyi go 'phang la 'god par bya /
de'i ched du lam zab mo bla ma'i dkyil 'khor du zhugs nas nyams su blang bar bya'o snyam pas 'di'i rjes zlos mdzod /
ho :
deng nas bzung ste 'khor ba ma stongs bar :
sogs gsum /
skyabs yul rnams kyi spyan sngar yan lag bdun pa tshul bzhin bgyid par mos te tshig phyir sems rtse gcig pas 'di'i rjes zlos mdzod /
bde gshegs sras bcas bdag la dgongs su gsol :
sogs yan lag bdun pa lan gsum /
dam tshig bzung ba ni /
sdom pa dang dam tshig gnyis ldog pas phye ba ste /
spang bya spong ba ni sdom pa dang /
rdo rje 'dzin pa'i bslab pa'i mtha' las mi 'da' ba dam tshig yin pas /
skyabs yul rnams kyi spyan sngar dam tshig bzung ba 'di'i rjes zlos mdzod /
na mo /
bla ma sangs rgyas 'khor dang bcas //
kun nas bdag la dgongs su gsol //
bla ma dkon mchog rnam gsum po //
byang chub ma thob bar du ni //
skyabs kyi mchog tu bzung bar bgyi //
sngon nas bsags pa'i sdig sgrib bshags //
'gro don sangs rgyas thob bya snyam //
smon pa'i byang chub sems bskyed cing //
sems can yongs su smin pa'i phyir //
'jug pa'i byang chub sems ni bskyed //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
lan gsum /
dzaHhU~M baM hoHsa yol ba'i nang du bcug
/hU~M/
'di ni khyod kyi dmyal ba'i chu //
dam tshig 'das na sreg par byed //
dam tshig bsrung na dngos grub thob //
rdo rje bdud rtsi'i chu thungs shig
/badzra yak+sha tha /
zhes dam chu sbyin /
des kyang /
sa ma ya i dan na ra kan /
zhes myang /
ye shes dbab pa ni /
khyed rang rnams lus gnad skyil krung drang por bsrang rlung kha sbyor du bzung nas dmigs pa 'di bzhin du mdzod /
snying gar gzung 'dzin gnyis med ye shes kyi rang mdangs bla ma rdo rje 'chang dwangs gsal 'od kyi sku can du gsal ba'i thugs kar g.yung drung dmar po'i lte bar zla ba la yaM dang yan lag bzhi la ha ri ni sas mtshan par gyur /
slob dpon gyis yaM zhes brjod pas slob ma'i snying ga'i yaM bskul rlung g.yos g.yung drung g.yon du shugs drag pos 'khor ba la sems gtad /
de'i tshe ye shes pa sku dang yig 'bru phyag mtshan gyi rnam pa 'od zer gyi phung po 'bar ba kha char bu yug 'tshubs pa bzhin byon nas khyed rang rnams la thim par gyur snyam pa'i mos pa gyis zhes brda sbyar la /
rtsa sngags kyi mthar /
dz+nyA na A be sha ya a AH
zhes btags pa bzla zhing rol mo dang bcas pas byin phab /
des ma pheb na slar yang /
oM AHhU~M hrIH
hU~M hU~M AHhU~MH
bzhengs shig rje btsun pad+ma bzhengs //
dgongs shig bla ma slob dpon dgongs //
rig 'dzin gnas nas sku bskyod la //
byin gyis brlab phyir gshegs su gsol //
gnas mchog 'di ru byin phob la //
sgrub mchog bdag la dbang bzhi skur //
bgegs dang log 'dren bar chad sol //
mchog dang thun mong dngos grub stsol //
de bzhin du /
bzhengs shig yi dam lha tshogs bzhengs //
dgongs shig rgyal ba rigs lnga'i tshogs //
chos kyi dbyings nas sku bskyod la //
byin gyis brlab phyir gshegs su gsol //
sogs sngar bzhin /
bzhengs shig ye shes DA ki bzhengs //
dgongs shig DA ki sde lnga'i tshogs //
dur khrod gnas nas sku bskyod la //
byin gyis brlab phyir sogs brjod cing /
byi la nag po'i brun /
pad+ma rak+ta /
sha chen /
gu gul /
klad pa /
bdud rtsi lnga /
rang gi skra rnams bsregs pa'i dud pas bdug cing rol mo'i sgra yun ring du bya'o //
de'i tshe sku phebs na 'phar g.yo /
gsung phebs na smra dgod /
thugs phebs na brjod med kyi rtogs pa skye zhing /
nyams thod rgal du 'bar na de nyid skyong du bcug go
/tiSh+Tha badzra /
zhes spyi bor rdo rje bzhag la brtan par byas /
oM pra tIts+tsha badzra hoHsa me tog gi phreng ba sngar gtad pa de nyid dor du bcug la rigs ngos bzung /
pra ti gr-ih+Na i maM satwa ma hA bA laH
zhes me tog slob ma'i mgor bcing /
mig dbye ba ni /
legs 'ong bu khyod skal pa bzang //
ma rig ling tog nga yis bsal //
rtsa ba gsum gyi dkyil 'khor ltos //
dam tshig rtse gcig thub par srungs //
dz+nyA na tsak+ShuHpra be sha ya phaT/
ces brjod la mig dbye /
dkyil 'khor bstan pa ni /
dkyil 'khor bzang po 'di la ltos //
da ni dad pa rab tu skyed /
khyod ni rnal 'byor rigs su 'khrungs //
sngags dang phyag rgyas byin gyis brlabs //
dngos grub bu khyod skal bzang gyur //
'o 'di na mtshon byed dpe'i dkyil 'khor 'dis mtshon nas mtshon bya don gyi dkyil 'khor mngon sum du mthong bar gyur pa ste /
dkyil 'khor gyi phyi rol du nyon mongs pa'i bud shing sreg pa'i me phung /
cis kyang mi shigs pa'i rdo rje'i rwa gur /
'khor ba ma spangs dbyings su dag pa'i dur khrod brgyad /
phrin las stong khams khyab pa'i pad+ma 'dab ma stong ldan /
phyi nang snod bcud kyi chos thams cad chos kyi dbyings su rgyas 'debs pa'i rdo rje rgya gram /
de'i steng du che ba'i yon tan thams cad rdzogs pa'i gzhal yas khang rin po che sna tshogs las grub pa gru bzhi sgo bzhi rgyan dang rta babs sogs mtshan nyid thams cad yongs su rdzogs pa /
de'i dbus su pad+ma nyi zla ru dra pho mo bsnol ba'i steng du rang gi yid chos rnam par dag pa'i rta phag yab yum /
de'i dbu gtsug tu pad sdong nyi zla'i gdan la rang rig bde stong dbyer med kyi ngo bo ma hA gu ru pad+ma thod phreng rtsal rtsa gsum dkyil 'khor gyi lha tshogs dang bcas pa 'ja' 'od thig le'i klong na bzhugs pa mngon sum du mthong bar gyur snyam pa'i mos pa mdzod cig
/ces brjod dngos gzhi la /
gtor ma lha'i dkyil 'khor yongs su rdzogs par gsal ba'i lha tshogs rnams kyi spyi bor oM dkar po /
mgrin par AHdmar po /
snying gar hU~M sngon po rnams kyis mtshan par mos la /
gtor ma'i lha'i spyi bo'i oM las 'od zer dkar po dang ma hA gu ru pad+ma thod phreng rtsal gyi sku dpag tu med pa byon /
khyed rang rnams kyi spyi bor thim /
lus kyi sdig pa sbyangs /
sku'i dngos grub bdud rtsi dkar pos smin mtshams yan chad gang /
bum dbang thob /
dbang rtags su spyi bor oM dkar pos mtshan par gyur snyam pa'i mos pa mdzod /
e ma hoH
ngo mtshar rmad du byung ba'i dbang //
bla ma rnams dang gcig pa dang //
yi dam lha dang gnyis su med //
mkha' 'gros byin gyis brlab pa'i phyir //
dam rdzas gtor ma'i dbang bskur bas //
rtsa ba gsum gyi byin rlabs kyis //
sku yi byin rlabs lus la zhugs //
lus kyi sgrib pa byang gyur nas //
sku mi 'gyur tshe yi dbang thob shog
/oM gu ru d+he ba DA ki nI kA ya a b+hi Shiny+tsa oM oM oM/
ces brjod gtor ma spyi bor bzhag la dbang bskur ro //
gtor ma'i lha'i mgrin pa'i AHlas 'od zer dmar po dang ma hA gu ru pad+ma thod phreng rtsal gyi gsung gsang sngags yig 'bru'i rnam pa dpag tu med pa khyed rang rnams kyi mgrin par thim /
ngag gi sdig pa sbyangs /
gsung gi dngos grub bdud rtsi dmar pos mgrin pa yan chad gang /
gsang ba'i dbang thob /
dbang rtags su mgrin par AHdmar pos mtshan par gyur snyam pa'i mos pa mdzod /
byas la gtor ma mgrin par bzhag ste /
e ma hoH
ngo mtshar rmad du byung ba'i dbang //
bla ma rnams dang gcig pa dang //
yi dam lha dang gnyis su med //
mkha' 'gros byin gyis brlab pa'i phyir //
dam rdzas gtor ma'i dbang bskur bas //
rtsa ba gsum gyi byin rlabs kyis //
gsung gi byin rlabs ngag la zhugs //
ngag gi sgrib pa byang gyur nas //
gsung snying po lung gi dbang thob shog
/oM gu ru d+he ba DA ki nI wA ka ba liM ta a b+hi Shiny+tsa AHAHAH
mgrin par bzhag la dbang bskur /
gtor ma'i lha'i thugs ka'i hU~M las 'od zer sngon po dang ma hA gu ru pad+ma thod phreng rtsal gyi thugs kyi byin rlabs thams cad phyag mtshan yig 'bru 'od thig gi rnam pa dpag tu med pa byon /
khyed rang rnams kyi snying gar thim /
yid kyi sdig pa sbyangs /
thugs kyi dngos grub bdud rtsi mthing gas snying ga yan chad gang shes rab ye shes kyi dbang thob /
dbang rtags su thugs kar hU~M sngon pos mtshan par gyur snyam pa'i mos pa mdzod /
byas la gtor ma snying gar bzhag ste /
e ma hoH
ngo mtshar rmad du byung ba'i dbang //
bla ma rnams dang gcig pa dang //
yi dam lha dang gnyis su med //
mkha' 'gros byin gyis brlab pa'i phyir //
dam rdzas gtor ma'i dbang bskur bas //
rtsa ba gsum gyi byin rlabs kyis //
thugs kyi byin rlabs yid la zhugs //
yid kyi sgrib pa dag gyur nas //
thugs skye med rdo rje'i dbang thob shog
/oM gu ru d+he ba DA ki nI tsit+ta ba liM ta a b+hi Shiny+tsa hU~M hU~M hU~M/
snying gar bzhag la dbang bskur /
gtor ma lhar gsal ba'i lte ba'i hrIHdang ma las 'od zer kha dog lnga ldan dpag tu med pa dang ma hA gu ru pad+ma thod phreng rtsal gyi sku gsung thugs kyi byin rlabs thams cad sku phyag rgya /
gsung yig 'bru /
thugs phyag mtshan gyi rnam pa dpag tu med pa byon /
khyed rang rnams kyi lte ba'i hrIHdang ma la thim /
bag chags kyi sgrib pa sbyangs /
sku gsung thugs yon tan phrin las yongs rdzogs kyi dngos grub ye shes kyi bdud rtsi kha dog lnga ldan 'ja' tshon lta bus lus kyi cha thams cad khyab par gang /
dbang bzhi pa thob /
dbang rtags su spyi mgrin snying ga gsum du 'khor lo pad+ma rdo rje gsum gyis mtshan par gyur snyam pa mdzod /
byas la gtor ma lte bar bzhag rjes slar yang spyi bor bzhag la /
e ma hoH
ngo mtshar rmad du byung ba'i dbang //
bla ma rnams dang gcig pa dang //
yi dam lha dang gnyis su med //
mkha' 'gros byin gyis brlab pa'i phyir //
dam rdzas gtor ma'i dbang bskur bas //
rtsa ba gsum gyi byin rlabs kyis //
rdo rje gsum gyis byin brlabs te //
sgo gsum sgrib pa dag gyur nas //
dbang chen yongs rdzogs thob gyur cig
/oM gu ru d+he ba DA ki nI kA ya wA ka tsit+ta ba liM ta a b+hi Shiny+tsa oM AHhU~M/
'o de ltar dbang bskur bas /
gtor ma'i lha tshogs gzhan rnams rigs 'dus pad+ma thod phreng rtsal gyi sku la 'dus pa de nyid skar mda' 'phang ba ltar byon te khyed rang rnams kyi spyi bo nas snying gar thim pa'i rkyen gyis /
khyed rang rnams rta phag yab yum gyi skur gsal pa'i snying pad+ma dmar po 'dab ma brgyad pa'i steng na snying tshil zla ba'i dkyil 'khor nya gang ba'i steng du rigs 'dus ma hA gu ru pad+ma thod phreng dang gsang 'dus rdo rje sems dpa' yum mtsho rgyal dkar mo dang 'khril sbyor gyi rnam par bzhugs par mos la dar cig mnyam par 'jog par zhu /
de nas snying ga'i bla ma yab yum 'od du zhu ba rang dang dbyer med gcig tu 'dres pa'i rang ngo gsal stong spros pa'i mtha' dang bral ba de'i ngang la rang babs su bzhag pa'i dus na phyi snang ba ma 'gag gsal seng nge /
nang rig pa mi rtog pa rjen sang nge /
bar lus sems bde me re ba'i ngo bo la bltas pas /
bden med du bun ne /
rjes med du khres se /
rtsa bral du shig ge
/zang thal spro bsdu dang bral ba'i rig pa rang ngo shes pa 'di ka gsang 'dus ma hA gu ru rdo rje sems dpa'i rang zhal mjal ba yin te /
gsang ba snying po'i rgyud las /
dus bzhi phyogs bcu gang nas kyang //
rdzogs pa'i sangs rgyas rnyed mi 'gyur //
sems nyid rdzogs pa'i sangs rgyas te //
sangs rgyas gzhan nas ma tshol cig
/btsal kyang rgyal bas mi rnyed do //
zhes gsungs pa ltar shes par gyis shig
/de ltar dbang snga ma gsum ni /
snang bcas thabs kyi rim pa dang /
phyi ma ni snang med shes rab kyi rim pa ste /
bskyed rdzogs kyi lam las sku bzhi'i go 'phang la dbang bar byed pa ste /
dang po gsum la gtor ma lha dang gzhal yas khang du shes pas snang bcas kyi dbang dang /
phyi ma ni gtor ma'i brda thabs rten 'brel las /
gzhi 'khor 'das dbyer med /
lam thabs shes zung 'jug
/'bras bu sku gsum dbyer med rnams mtshon pa yin no //
zhes ngo sprad /
mthar /
gtor ma dngos grub kyi rdzas 'chi med ye shes kyi bdud rtsir zhu bar bsams la gtor zan lag g.yas dang bdud rtsi g.yon du sbyin la /
oM gu ru d+he ba DA ki nI sarba sid+d+hi pha la hoH
zhes brjod /
rjes brgyud pa gtad pa ni /
dus 'di phyin chad rgyal ba'i sras /
khyod kyis 'gro ba 'dul bar gyis //
de ltar dbang bskur ba thob pa'i dus 'di phyin chad rgyal ba'i gdung 'tshob ste rgyal ba'i sras su gyur pas 'gro ba'i don la brtson par gyis shig par gdams /
rjes slob mas dam tshig khas blangs maN+Dal yon 'bul rnams byas la dge ba bsngos nas slob ma rang gnas su gtang /
gtang rag mchod bstod nyer bsdu smon lam shis brjod rnams las gzhung ltar bya'o //
de ltar snyan brgyud yid bzhin nor bu'i gtor dbang nor bu lugs su skur tshul bklag chog nag 'gros su bkod pa 'di yang rtsa ba'i don gyi dgongs pa ma 'chug ngos gyer tshig rnams nyang gter gu ru zhi ba'i dbang chog sogs nas blangs te pad+ma dgyes pas bris pa'o /
!
/gu ru'i thugs sgrub snyan brgyud yid bzhin nor bu'i khrid yig snying por dril ba snying bcud dwangs ma zhes bya ba bzhugs /
na mo gu ru pad+mA ka ra ya /
dus gsum rgyal ba kun 'dus pa /
khyab bdag pad+ma thod phreng rtsal //
dbyer med rtsa ba'i bla ma la //
'dud do mchog gi dngos grub stsol //
'dir gu ru'i thugs sgrub snyan brgyud yid bzhin nor bu'i nyams len gyi khrid yig dmigs gnad rnams snying por dril te bkod pa la /
sngon 'gro
/dngos gzhi /
rjes gsum las /
dang po ni /
dben zhing yid dang mthun pa'i gnas su bde ba'i stan la /
lus rnam snang gi chos bdun bcas la bsrang /
ngag rlung ro dgu phrugs su bsal la rlung rang sor bzhag
/sems tha mal gyi rnam rtog spangs te spyi bor rtsa ba'i bla ma bsgoms la mos gus drag pos gsol ba btab la bla ma rang la bstims pa thun la 'jug pa'i sngon 'gro song rjes /
sngon 'gro dngos la /
'di ltar bsam par bya ste /
bdag gis yang yang rnyed dka' zhing rnyed pa don dang ldan pa'i mi lus rin po che dbang po yan lag sogs la skyon med cing chos byed dbang yod /
byed lugs cung zad shes /
bla ma dam pa dang mjal /
chos gang 'dod du zhu chog pa'i gnas skabs rten 'brel phun sum tshogs pa'i rten 'di 'dra rnyed pa'i skabs 'dir sos dal du bsdad na phangs pas chos shig rang byed dgos par 'dug
/de yang sang nyin gnangs nyin bya snyam pa'i phyi bshol du lus na 'chi ba zhes bya ba de ga tsam na yod ha mi go
/snga dro tsher ma zug pa'i na tsha tsam yang med pa la phyi dro shi tshar ba yang mang po 'di 'dra red /
rgan gzhon bar ma'i nges pa yang mi 'dug
/shi dus chos ma gtogs gzhan gyis phan rgyu mi 'dug
/des na da lta nas chos rnam dag cig hur thag btang dgos pa 'dug
/tshong so nam 'khor 'dus blo rgya bskyed kyang rjes 'jug gi bu dang bud med gso skyong sogs blo sna mang po thog tu khel dka' zhing dgos pa med /
nor rdzas mang po gang 'dra zhig byung yang don du kha byi khung tsam pa 'di ltog par ma lus tsam /
lus 'dom pa gang po 'di ma 'khyag tsam byung na de las gzhan pa'i chas gos mang po rang gis bsags kyang bed spyo+od gzhan gyis byed pa mang bas don du su'i yin cha mi 'tshal /
chas gos bsags nas mthar rnam dkar rgya chen po zhig byed bsams kyang lag tu lon pa yang dka'/
gal te lag lon kyang gtam grags lo 'dod sogs dang ma 'dres pa'i dge ba'i las rnam dag lhad med yong ba dka' mo red /
de las da lta nas gang shes pa'i chos la snying rus bskyed pa rang khe che bar 'dug
/dge ba'i las kyis bde ba dang /
sdig pa'i 'bras bus sdug bsngal yong ba las 'bras la bslu ba ga la yod /
ngan song gsum sogs 'khor ba'i sdug bsngal myong ba lta ci /
thos pa tsam la yang 'jigs skrag 'di 'dra red /
shi nas ngan song du mi skye ba'i gding ni nga la med /
skyes na gang 'dra byed /
a tsa ma sngar phan bsam mno ma thong bas lan 'dug
/da bsam na chos yang dag pa zhig la da lta nas hur thag ma gtang na mthar 'gyod pa yong ste phyis 'gro
/de yang mi tshe'i phyed ka ni gnyid log pas zad /
phyed po phar 'gro tshur 'gro rang bzhin gyi gtam lab /
rnam g.yeng sogs kyis chos byed blo byas kyang yong ba rang srid mtha' tsam las mi 'dug
/phar phan ci thogs byas pa'i gnyen dang grogs kyis tshur dgra'i dwangs mar byed pa yang mang /
'bad pas bsags pa'i nor rdzas kyis rang srog skyel ba'ang 'dug
/de'i phyir tshe 'di'i dgra 'dul gnyen skyong nor rdzas gsog 'jog
/gtam snyan khe grags sgrub pa sogs 'dun thabs dang shom ra pher pher yong yong ji 'dra ltar byas kyang mdo don til 'bru tsam yang mi 'dug pas de las nam bzhag gtan gyi so nam rang mgo 'don pa'i thabs su dam pa'i chos la 'bad par bya snyam du bsam par bya'o //
de ltar khams gsum 'khor ba'i sdug bsngal las skyob nus pa dkon mchog gsum po yin pas de la skyabs su 'gro bar bya'o snyam du bsams la /
rang nyid gang gnas zhing 'di rin po che las grub pa mdzes shing yid du 'ong ba rgya khyon kho lag yangs pa zhig tu bsam pa'i rang gi spyi bo'i thad kyi mdun gyi nam mkhar dwangs gsal 'od lnga'i klong na seng khri pad+ma nyi zla'i gdan la skyabs yul slob dpon chen po pad+ma 'byung gnas skyabs gnas kun 'dus kyi ngo bor mngon sum du bzhugs par bsam /
gsal ma thebs na o rgyan sku thang lta bu zhig mdun du bkram la de kha slob dpon chen po dngos yin bsam pa bya /
de yang ma bde na o rgyan chen po dang rtsa ba'i bla ma dbyer med kyi skyabs gnas thams cad 'dus pa'i ngo bo rang gi mdun du bzhugs yod snyam pa byas la /
de las sku mdog phyag mtshan rgyan chas gsal 'debs sogs rnam rtog ci drag gi blo sna mang po rbad bcad la mos gus gcig chog rgyal po lam du khyer nas bsgom pas chog
/de ltar 'khor ba'i sdug bsngal 'jigs skrag thams cad las skyob par nus pa'i thugs rje de skyabs yul dam pa de la yod /
zhal gyi 'dzum dang /
spyan gyi gzigs stangs tsam gyis kyang sdug bsngal thams cad sel /
bde ba thams cad stsol bar nus /
mkhyen pa'i ye shes ni bsam gyis mi khyab /
bdag cag rnams la ni bu gcig pa'i ma bzhin du thugs brtse ba dang ldan /
'on kyang rang gis gsol ba ma btab na thugs rje 'jug mi nus pas da lta phan rang gis ma byung bar skyabs su ma song gsol ba ma btab pas 'khor bar 'khyams pa red /
da sems can thams cad 'khor ba'i sdug bsngal cha dang bcas pa las sgrol bar bya ba'i phyir skyabs su 'gro bar bya snyam pas /
khams gsum rigs drug sems can thams cad rang la hril gyis 'dus pa yin snyam pas bdag sogs 'khor ba'i sdug bsngal las bskyab tu gsol snyam pa'i mos gus drag tu bskyed la /
na mo :
phyogs dus bde gshegs sogs skyabs 'gro brgya rtsa 'am ma mtha' yang nyi shu rtsa gcig tsam sems ma yengs par brjod par bya'o //
mthar skyabs yul gyi bla ma 'od du zhu nas rang la thim pas rang sems dang dbyer med du gyur par bsam /
de nas khams gsum rigs drug gi sems can 'di thams cad kyis rang gi tshe rabs snga ma rnams pha ma byas pa'i drin can sha stag yin /
'di dag rnams 'khor ba'i gnas na rang rang gi sdug bsngal nyin mtshan bar med du spyod pa snying re rje /
'di rnams sdug bsngal thams cad las bsgral nas sangs rgyas thob pa'i phyir bdag gis lam zab mo nyams su len par bya snyam pa byas la /
ho :
deng nas bzung ste 'khor ba ma stongs sogs sems bskyed gang mang bskyed /
mthar de dag thams cad rang sems kyi rol rtsal /
sems kyi ngo bo skye 'gag gnas gsum dang bral bar thag bcad la mnyam par bzhag go
/slar yang slob dpon chen po skyabs gnas kun 'dus kyi ngo bor rang gi mdun gyi nam mkhar bzhugs par gsal btab la /
rang gi lus brgya stong khri 'bum mang por sprul la phyag 'tshal ba /
lus longs spyod thams cad kun tu bzang po'i mchod sprin du dmigs nas mchod par 'bul ba /
sdig pa gang byas la snying nas bshags pa bya ba /
sku gsung thugs kyi mdzad pa rgya mtshor rjes su yi rang ba /
chos kyi 'khor lo bskor bar gsol ba 'debs pa /
mya ngan las mi 'da' bar bskal brgyar rdo rje'i skur bzhugs su gsol ba /
bsod nams bla na med pa'i byang chub tu bsngo ba rnams yid yul du byas la /
bde gshegs sras bcas sogs brjod /
mthar tshogs zhing rnams rang la thim par bsam /
'dir rdor sems sgom bzlas bya ste /
de'i tshul /
gser zhun snying po ltar /
rang gi spyi bor pad+ma dang zla ba'i gdan la hU~M yig dkar po yongs su gyur pa las bla ma rdo rje sems dpa' sku mdog dkar po zhal gcig phyag gnyis pa rdo rje dang dril bu 'dzin pa yum rdo rje snyems ma dkar mo gri thod 'dzin pa dang mnyam par sbyor ba /
dar dang rin po che'i rgyan can mtshan dpe'i gzi byin 'bar ba rdo rje'i skyil mo krung gis bzhugs pa'i yab kyi thugs kar zla ba la gnas pa'i hU~M yig dkar po sngags phreng gis bskor ba las bdud rtsi'i rgyun babs pas sdig sgrib thams cad dag par bsams la /
bla ma rdo rje sems dpa' mkhyen /
bdag gi sdig ltung thams cad dag par mdzad du gsol snyam pa'i mos gus drag pos yig brgya dang /
oM badzra satwa hU~M/
zhes bzlas pas rdo rje sems dpa'i sku dang sngags phreng las bdud rtsi'i rgyun babs rang gi spyi bo nas zhugs nad gdon sdig sgrib thams cad dag
/lus shel gong g.ya' dag pa lta bur gyur pa'i rkang sen nas spyi bo'i bar bdud rtsi dkar po'i rgyun gyis mer gang bar bsams la /
mgon po bdag ni mi shes sogs kyis gsol ba btab pas /
spyi bor rdo rje sems dpa' dgyes pa chen pos khyod kyi sdig sgrib thams cad dag pa yin no gsungs nas 'od du zhu nas rang la thim par bsams la gnyis med kyi ngang du mnyam par bzhag go
/mchod rdzas byin rlabs ni /
spos mar me me tog la sogs dngos 'byor gyi mchod pa spyi dang khyad par rang gi lus dang snying la gces tshad kyi nor longs spyod kyi dngos po gang yod /
gzhan yang 'jig rten khams kyi dpal 'byor longs spyod yod tshad dngos po thams cad zag pa med pa'i kun tu bzang po'i sprin phung lta bur gyur par bsams la /
oM AHhU~M:
gsal stong zung 'jug sogs sngon 'gro'o //
gnyis pa dngos gzhi ni /
'di ltar phyi nang snod bcud kyi snang ba thams cad snang ni snang /
bden par ni ma grub rmi lam dang sgyu ma lta bu'o snyam du dar gcig bsgom /
de nas phyi snang ba sa rdo ri brag skye 'gro sems can sogs dang /
nang 'dzin pa sems kyi snang ba sna tshogs su 'char ba 'di thams cad nam mkha' la 'ja' yal ba bzhin du gyur par bsams la /
sems snang med rtog bral du dar gcig bzhag
/gzung 'dzin gnyis stong gi ye shes de bzhin nyid kyi ting nge 'dzin 'chi srid dag pa chos kyi sku'o snyam pa bya /
de nyid ma rtogs pa'i sgyu ma lta bu'i sems can la snying rje chen po sgyu ma lta bu dar gcig bsgom /
kun snang gi ting nge 'dzin bar do dag pa longs sku'o snyam pa bya /
de'i ngang las rang gi rig pa yi ge hrIHyig dmar po zhig tu gsal brtan gyi nyams ma skyes kyi bar du bsgom pa rgyu'i ting nge 'dzin te skye ba dag pa sprul sku'o snyam pas lam du khyer /
hrIHyig de las 'od zer 'phros phyi nang snod bcud kyi snang ba thams cad 'od gsal gyi rang mdangs ye shes lnga'i gur khang rdo rje srung ba'i rwa gur bla bre ye shes kyi me phung 'bar ba dang bcas pas phyogs thams cad khyab pa'i dbus su /pad+ma nyi ma ru dra pho mo bsnol ba'i gdan gyi steng du rgyu'i hrIHyig de 'od du zhu ba las /
rang nyid dpa' bo rta mgrin sku mdog dmar po pad+ma rA ga'i mdangs lta bu zhal gcig phyag gnyis pa khro gtum nyams brgyar 'bar ba'i rnam 'gyur can ral pa dmar ser gyen du brdzes pa'i dbus na rta mgo ljang zhur rta skad sgrog pa /
spyan gsum sdang mig tu bgrad cing rngams pa'i zhal gdangs shing mche ba drag tu gtsigs pa ljags glog ltar 'khyug cing 'jigs pa'i nga ro sgrog pa /
phyag g.yas rdo rje'i gri gug phyar zhing phyag g.yon thod khrag thugs kar 'dzin pa /
gru mo g.yon na rdo rje kha T+wAM ga 'chang ba thod skam dbu rgyan /
thod rlon do shal /
zhing glang lpags pa'i stod g.yogs /
stag sham sbrul chun /
khrag zhag thal ba'i byug pa sogs dur khrod kyi chas kyis brgyan pa /
zhabs gnyis g.yas bskum g.yon brkyang gi dor stabs bgrad pas pad+ma nyi zla bam ro'i steng na 'gying ba'i pang na yum rdo rje phag mo sku mdog dmar mo dbu gtsug phag zhal nag mo gyen du ngur ba /
rgyan dang cha lugs yab dang tshul mthun pa phyag g.yas gri gug 'dzin pas yab la 'khyud cing /
g.yon thod khrag gtso la stob pa /
zhabs gnyis g.yas bskum pas yab la 'khyud cing g.yon brkyang pa'i stabs kyis snyoms par zhugs pa /
yab yum gnyis ka'i sku las 'od zer rdo rje'i tshwa tshwa 'phro zhing ye shes kyi me phung 'bar ba'i dbus na bzhugs pa shin tu gsal btab la bsgom /
de yang lha'i rnam pa spyi bye brag la sems 'dzin pa gsal snang nga rgyal dag dran sogs khrid yig rgyas pa rnams su 'byung ba bzhin bsgom thub na shin tu legs kyang /
blo chung ba dag gis de dag phra zhib gsal 'debs ma thub na gter chen bla mas thugs thig gi bsnyen yig tu gsungs pa ltar /
nga ni tha mal pa ma yin te rta phag yab yum dngos yin no snyam pa dang /
khang khyim yul grong 'di dag kyang ye shes kyi rang mdangs lha'i gzhal yas khang dngos yin snyam pa byas la /
de dag la 'dzin med kyi rgyas btab nas bsgom pas chog go
/de ltar rang nyid rta phag tu gsal ba'i spyi bor 'ja' tshon 'od lnga'i klong na pad+ma'i 'dab ma kha bye ma thag pa lta bu'i ge sar ze phol gyi steng na nyi zla'i gdan la ma hA gu ru pad+ma thod phreng a tsar+Ya gzhon nu bcu drug lon pa'i lang tsho can /
sku mdog dkar la dmar ba'i mdangs dang ldan pa phyag g.yas gser gyi rdo rje rtse lnga pa thugs kar 'dzin cing phyag g.yon mtshan ldan gyi thod pa bdud rtsis gang ba lte bar mnyam gzhag gi steng na 'dzin pa /
gru mo g.yon na kha T+wAM ga brten pa /
gsang phod snam sbyar zab ber brtsegs mar gsol zhing /
mnyen zhu sgro dar gyi rgyan can mdzes par gsol ba /
zhabs gnyis rdo rje skyil krung ngam rgyal po rol pa'i 'dug stangs can sku las dri ma med pa'i 'od zer kha dog drug gi phreng ba mkha' khyab tu spro bas rig 'dzin dpa' bo mkha' 'gro sprin gyi phung po gtibs pa lta bu'i dbus na mtshan dpe gsal rdzogs snang stong sgyu ma'i rang gzugs skyabs gnas kun 'dus mthong thos dran reg sgrol ba'i bdag nyid chen por bzhugs par gsal btab /
gal te gsal ma thebs na o rgyan gyi sku brnyan bris 'bur gang rung zhig la mig rengs rengs su bltas la mig btsum pas kyang de'i snang ba mig ngor lam lam byed pa dang de nyid spyi bor bsgom /
gal te blo shin tu chung ba dag gis ji ltar byas kyang gsal ma thebs na /
ma hA gu ru pad+ma thod phreng rtsal skyabs gnas kun 'dus kyi bdag nyid du rang gi spyi bor mngon sum lta bur bzhugs yod snyam pa byas la /
de ka'i rig pa rjen pa de ga ma yengs par byas pas chog ste /
rgod tshang sna tshogs rang grol gyis /
mdor na bla ma yid la dran tsam pa'i blo de ka bla ma'i rang zhal yin pas de ka ma yengs par bskyangs pas chog ces dang /
bla ma bsgom pa'i skabs las dang po la ma dag pa'i snang ba sbyang phyir dmigs rim sna tshogs su gsungs na'ang don dam pa'i mthar thug ni /
bla ma yid la dran pa de ka bla ma'i rnal 'byor yin pa ma gtogs /
zhal phyag re re nas mi gsal bzhin du bzo bcos byas nas bsgom dgos nges kyang gtan nas ma lags te /
zhes gsungs /
mdor na spyi bor bzhugs pa'i slob dpon chen po sku mdog phyag mtshan rgyan cha lugs gsal na gsal ba de kha bsgom /
ma gsal na nga'i bla ma dus gsum sangs rgyas thams cad kyi ngo bo /
rang re'i snang ngor sangs rgyas thams cad las kyang bka' drin che ba de dpal o rgyan chen po'i rnam par rang gi spyi bor mngon sum du bzhugs yod /
skyid sdug legs nyes mtho dman thams cad khyed rang mkhyen no snyam pa byas la de kha sems ma yengs par byas la mos gus gcig chog rgyal po nyid la hril gyis dril la lam du khyer ro //
de ltar yang /
stong nyid snying rje dbyer med hrI:
zhes sogs nas /
sprin phung gtibs pa lta bur gyur :
zhes pa'i bar ro //
de nas spyi bor bzhugs pa'i ma hA gu ru'i thugs ka nas 'od zer kha dog sna lnga 'ja' tshon gyi ba thag gzengs pa lta bu nam mkha' rab 'byams kyi khams gang bar spros pas lho nub pad+ma 'od kyi pho brang la sogs phyogs bcu'i sangs rgyas kyi zhing khams rgya mtsho nas phyogs dus kyi rgyal ba sras dang bcas pa thams cad ma hA    gu ru pad+ma thod phreng rtsal gyi rnam par spyan drangs pa bya'i khyu chen po nam mkha' la 'phur ba bzhin byon nas spyi bo'i bla ma la thim pas skyabs gnas kun 'dus kyi bdag nyid du gyur par bsams la /
hU~M:
o rgyan yul gyi nub byang mtshams :
sogs tshig bdun ma'i gsol 'debs brgya'am nyer gcig bdun tsam gyis mtha' rten pa byas la /
rang gi lus longs spyod bdag pos bzung ma bzung gi 'jig rten khams kyi dpal 'byor longs spyod sogs dngos 'byor yid sprul gyi mchod sprin nam mkha'i khams gang bas mchod par bsams la /
hU~M:
pad+ma thod phreng gshegs su gsol :
sogs /
yon tan khyad par rjes su dran pa'i sgo nas /
skye 'gag 'gyur med sogs kyi bstod pa bya'o //
de nas spyi bor bzhugs pa'i bla ma skyabs gnas kun 'dus kyi bdag nyid du nges shes drag tu bskyed pa gal che ste mos gus nyid rdo rje theg pa'i lam gyi gzhi rten khyad par can du nges pa ste /
rdo rje gsang ba'i rgyud las /
g.yo med mos gus zla drug gis //
rdo rje 'chang gi go 'phang thob //
ces gsungs pas na /
nyams rtogs rgyud la skye ba bla ma'i byin rlabs la rags las /
byin rlabs yong mi yong mos gus gsol 'debs la rags lus shing /
mos gus zhes pa de yang kha nas bla ma mkhyen zer ba'i tshig tsam la zer ba ma yin gyi /
bla ma ni sangs rgyas thams cad 'dus pa'i ngo bo rang re'i snang ngor sangs rgyas thams cad las kyang bka' drin che zhing lhag pa yin pa'i 'du shes bskyed dgos te /
bla ma mi ru bzung na dag snang dang mos gus skye thabs ga la yod /
de'i phyir na sangs rgyas kun 'dus kyi bdag nyid du zhe thag pa nas nges shes bskyed la dad mos kyi gdung shugs mchi ma 'khrugs pa tsam gyi sgo nas gsol ba gdab ste /
de yang rtsa brgyud kyi bla ma dam pa rnams kyi mkhyen brtse nus pa'i yon tan thams cad bdag gis thob ste mkha' mnyam gyi 'gro ba thams cad srid pa'i rgya mtsho las sgrol nus par byin gyis brlab tu gsol snyam du yid rtse gcig tu sgril la /
gu ru'i gnas gsum yig 'bru gsum sogs kyi mthar /
badzra gu ru gsol 'debs kyi tshul du bgrangs pas /
spyi bo'i bla ma'i spyi bo nas oM yig dkar po /
mgrin pa nas AHyig dmar po /
thugs ka nas hU~M yig mthing ga rnams char 'beb pa bzhin du byung ste rang gi gnas gsum du sib sib thim pas /
lus ngag yid gsum gyi sdig sgrib dag sku gsung thugs kyi dngos grub thams cad thob par bsams la /
sems gzhan du cung zad tsam ma yengs par bzla bar bya'o //
de ltar gsol ba btab pas mchog gi dngos grub thob cing /
mchog thob na thun mong zhor la 'byung ba chos nyid yin no //
de lta bus dper na thun re la badzra gu ru stong phrag gsum tsam re dang /
kye /
dus gsum sangs rgyas ma'i gsol 'debs sum brgya tsam re bya'o //
de yang /
yang na gsal snang /
yang na mos gus lta bu gcig la yid rtse gcig pas sems gzhan du ma yengs par bzla dgos te /
slob dpon chen pos /
gzhan du yengs par gyur pa na //
bskal brgyar bzlas kyang 'bras mi 'byin //
zhes gsungs pa'i phyir ro //
de dag ni phyi sgrub bsnyen pa'i man ngag lam zab bla ma'i rnal 'byor gyi rim pa ste /
rdo rje theg pa'i lam gyi snying po rgya bod mkhas grub du ma'i gzhung lam 'gran zla med pa yin no //
thun gyi mthar spyi bo'i bla ma rang gi spyi bo nas zhugs /
snying gar byon /
snying pad+ma 'dab brgyad snying tshil nyi zla'i dkyil 'khor gyi steng na rtsa ba'i bla ma ma hA gu ru gsang 'dus rdo rje sems dpa' sku mdog mthing nag zhal gcig phyag gnyis pa /
sku gcer bu rus pa'i phyag rgya lngas mdzes pa /
phyag g.yas gser gyi rdo rje rtse lnga thugs kar gdengs shing /
phyag g.yon dril bus yum la 'khyud pa /
zhabs rdo rje'i skyil krung can /
pang na yum ye shes mtsho rgyal sku mdog dkar la dmar ba'i mdangs chags pa /
gcer bu rus pa'i phyag rgya can /
phyag g.yas yab kyi mgul nas 'khyud cing /
phyag g.yon thod pa'i bdud rtsi stob pa /
zhabs gnyis yab kyi sku rked la 'khril pa'i tshul gyis mnyam par sbyor ba /
yab yum gnyis ka bde stong gnyis su med pa'i bdag nyid can du ye shes 'od lnga'i klong na bzhugs par gsal btab la /
de'i sku las 'od zer mkha' khyab tu spros pas phyogs bcu'i sangs rgyas thams cad dang /
snod bcud kyi yon tan thams cad ma hA gu ru rdo rje thod phreng rtsal gyi sku gsung thugs kyi rnam pas rang la sib kyis thim pas mchog dang thun mong gi dngos grub thams cad thob par bsams la /
oM AHhU~M badzra gu ru pad+ma thod phreng rtsal sogs sgrub pa'i gsang sngags brgya rtsa tsam bzla ba ste nang sgrub sgrub pa'i man ngag go
/de nas snying ga'i bla ma 'od du zhu nas rang la sib kyis thim pas rang nyid bla ma rdo rje 'chang yum dang bcas pa'i skur lam gyis gyur par bsams la /
bla ma'i rdo rje gsum dang rang gi lus ngag yid gsum chu dang chu 'dres pa bzhin dbyer med du gyur /
de'i sku las 'od zer dkar po 'phros rang gzhan sems can thams cad kyi nad gdon sdig sgrib sbyangs /
'od zer ser po 'phros tshe dang bsod nams rgyas /
'od zer dmar po 'phros lha 'dre mi gsum dbang du bsdus /
'od zer ljang nag 'phros dgra bgegs thams cad tshar bcad /
'khor 'das snod bcud kyi yon tan thams cad rang la thim par bsams la /
hrIHma ha ri ni sa sogs nyi shu rtsa gcig tsam re bzla ste gsang sgrub las sbyor gyi tshul lo //
de rjes /
ye shes lha tshogs sogs kyi mchod bstod bya /
yig brgya bzlas pas nongs pa bshags la /
rang nyid bla ma thod phreng rtsal du gsal ba'i sku las 'od zer 'phros phyi rol srung ba'i snod bcud 'od lnga'i dkyil 'khor dang bcas pa 'od du zhu nas rang la thim /
rang yang 'od du zhu nas 'od gsal stong pa nyid kyi dbyings su thim par bsams la mnyam par bzhag
/de las dran rig ma hA gu ru'i skur langs te dge ba bsngo zhing shis pa brjod pas mtha' brgyan par bya'o //
lam 'di lta bu zhig la nyams len gyi snying por sgril la /
de las gzhan du tshe sgrub phyag rdor la sogs pa yi dam gzhan gyi bzlas brjod chags med kyi rigs byed dgos /
gsang sgrub kyi bzlas pa rdzogs pa'i mthar lha de dang de'i gsal snang nga rgyal bton te bzlas pa ji ltar rigs pa byas pas chog go
/de ltar ma hA gu ru pad+ma thod phreng rtsal gyi zab mo thugs kyi sgrub pa bsnyen sgrub las gsum gcig tu dril ba snyan brgyud zab don mkha' 'gro'i zhal rlangs ma yal ba'i gdams pa 'di lta bur nyams len mi tshe dril ba'i rdo rus thug pa zhig ma byas   na /
deng sang snyigs dus kyi skye bo rnams blo sna rgod pas gdams pa 'di e zab 'di e zab snyam pa'i g.yag ltog rtswa za ba lta bus nyams len i thi ba gcig kyang mi 'byung zhing lar nas rang re rnams chos rgya chen po ming snyan po g.yer chen po zhig la dga' zhing snying por dril ba'i zab lam 'di dag la yid ches kyi nges pa rnyed pa dka' la /
bka' dgongs la sogs pa bka' gter gyi chos bka' chen po rnams don zab mo tshig 'bru zab mo sha stag yin pas nyams su lon na de las lhag pa gang yang mi dgos mod /
de dag la nyams len mthil phyin pa zhig byed phyin /
thog mar rgyud 'grel man ngag dang bcas pa la zhib tu sbyangs /
sgrub thabs las tshogs dang bcas pa la tshad ldan rdo rje slob dpon gyi zhal gyi gdams pa legs par thob ste /
rgyud sgrub thabs kyi thog tu 'dril ba /
sgrub thabs nyams len gyi thog tu dril shes pa zhig gi thos bsam sgom gsum la 'bad par rigs la /
de ltar min na gsang sngags bon gyer tsam du zad do //
de'i phyir na deng sang snyigs ma'i mthar thug
/tshe la long med /
thos bsam sgom gsum mi lcogs /
'dod thag nye /
blo sna mang ba 'di 'dra'i skabs 'dir ma hA gu ru pad+ma'i thugs bcud /
mkha' 'gro'i snying khrag tshig nyung la don 'dus pa nyams su blang bde ba /
byin rlabs kyi tshan kha lhag par che ba'i zab mo'i lam 'di yid bzhin gyi nor bu dang mtshungs pas snyan brgyud yid bzhin nor bu zhes mtshan dang don mthun pa yin no //
rdzogs rim gyi rnal 'byor ni /
tshul 'di la rtsa rlung thig le'i lam gyi rdzogs rim gnad gsum la brten nas bde gsal mi rtog pa'i nyams len shin tu zab pa sogs 'ga' zhig mchis pa slar skabs su babs na yi ge'i lam du 'dri bar 'dod la /
rdzogs chen khregs chod kyi nyams len spyi tsam ni kho bos byas pa'i man ngag gser zhun snying po bzhin nyams su blangs pas kyang bskyed rdzogs kyi lam kho lag tshang bar 'gyur ba yin no //
gsum pa rjes ni /
de ltar bsgoms pas gong gi bsnyen sgrub las sbyor gyi rtags dang yon tan yang dngos nyams rmi lam du ma hA gu ru pad+ma thod phreng rtsal zhal mjal ba /
lung ston pa sogs dang /
khyad par rang rgyud dug lnga'i rnam rtog je chung du 'gro zhing /
dad mos snying rje dag snang mos gus sogs gong 'phel du 'gro ba /
khyad par rtsa ba'i bla ma sangs rgyas kun 'dus kyi ngo bor kha tsam min pa'i dad mos snying nas bskyed de thugs yid dbyer med du 'dres pas ka dag rdzogs pa chen po rang snang ris med kyi dgongs pa mngon du gyur te rang gzhan gyi don gnyis lhun gyis   'grub par 'gyur ba yin no //
de ltar mdo rgyud man ngag thams cad kyi //
snying po'i yang bcud zab mo'i gdams pa mchog
/lhad bral gser zhun dwangs ma'i khams lta bur //
dam ldan slob ma'i don du mdo tsam bkod //
zab mo'i gdams pa 'di 'dra thos gyur nas //
nyams len med par sos dal lus pa ni //
rgya mtsho'i 'gram du skom grir shi ba 'am //
ded dpon stong log byed dang cis mi mtshungs //
zos dang ma zos dmar chung byad kyi dpes //
nyams len 'bras bu rang rgyud thul ba dgos //
rang rgyud tha rgod dpe ltar rengs gyur na //
nyams len de yang tshig tsam nyid du zad //
snying dang 'dra ba'i slob ma rnam pa gsum //
snying las gces pas 'di 'dra bstan pa las //
snying po'i lam 'dir yid ches ches dkon pas //
snying 'dra'i chos 'di snying la gab par rigs //
de skad bde chen chos dbang kun bzang mtshan //
rnam gsum nyams len gsal bar bya ba'i phyir //
pha rgod rje btsun rat+nas bskyangs pa'i bu //
zog rgan pad+ma dgyes pas shar mar bris //
!
//gu ru'i thugs sgrub snyan brgyud yid bzhin nor bu'i rdzogs rim gyi khrid yig snying bcud dwangs ma'i yang bcud ces bya ba bzhugs so //
rgyal kun 'dus zhal pad+ma 'byung //
sems kyi rdo rjer dbyer med la //
rang zhal mjal bas phyag bgyis nas //
yang zab gdams pa'i snying po bri //
de la 'dir snyan brgyud yid bzhin nor bu'i man ngag rdzogs pa'i rim pa'i khrid yig skyud byang du bkod pa la /
de yang gsang 'dus las /
sangs rgyas rnams kyi chos bstan pa //
rim pa gnyis la yang dag brten //
bskyed pa'i rim pa dang po ste //
rdzogs pa'i rim pa gnyis pa 'o //
zhes pa ltar /
bskyed pa'i rim pas ni phung po khams dang skye mched rnams kyi bag chags sbyong la /
rdzogs pa'i rim pa ni nang sems kyi spros pa nye bar zhi ba'i rang bzhin du bshad la /
de gnyis zung du 'brel ba dngos grub kyi lam du bstan pa ni /
gur las /
de phyir dkyil 'khor 'khor lo zhes //
thabs ni bde ba'i sdom pa ste //
sangs rgyas rnal 'byor nga rgyal gyis //
sangs rgyas nyid yun ring mi 'gyur //
zhes gsungs shing /
bskyed rim med par rdzogs rim mi rung ba'i tshul ni /
mkha' 'gro sdom pa las /
lha dang bral ba'i lam de ni //
log pa'i lam du 'byung ba ste //
sngags kyi lam du de mi rung //
zhes gsungs /
de yang gdod ma nas sku gsung thugs kyi rdo rjer gnas kyang bag chags kyi sgrib pas mi gsal ba nyid /
gsal bar byed pa la rim pa gnyis kyi lam bsgom dgos pa yin no //
de yang rdzogs rim chen po rig pa ma bcos rnal du 'jog pa'i sngon du /
mi rtag
/snying rje /
byang sems /
snang srid sangs rgyas kyi zhing dang lhar bskyed nas /
sngags bzla zhing phra mo'i rnal 'byor la sems bzung ba /
bla ma'i rnal 'byor bsgom ste gsol ba gdab pa rnams sngon du 'gro dgos te /
de ltar song bas lam ma nor bar chud pa /
dngos gzhi 'byong sla ba /
bar chad med pa /
mchog thun gyi dngos grub myur du 'grub pa la sogs pa'i phan yon mtha' yas pa thams cad 'grub bo //
lam dngos la /
bde ba /
gsal ba /
mi rtog pa gsum bsgom pa ste /
de yang bud shing de me ma yin yang /
de las me 'bar ba ltar /
bde gsal mi rtog pa gsum po de gnyug ma lhan cig skyes pa dngos ma yin yang /
de'i gnad las rig pa'i ye shes rtogs par 'gyur ba'i phyir bsgom dgos pa yin no //
de la dang po bde ba bsgom pa ni /
dben zhing yid dang mthun pa rang dbang du gyur pa'i gnas su /
de la sngon 'gro lha'i rnal 'byor dang bcas pa rgyas pa sngon du song na 'dir thun gyi 'go'i bla ma'i rnal 'byor tsam gyis chog
/gzhan du sngon 'gro bskyed rim dang bcas pa bsgom pa sngon du btang nas /
stan bde ba la lus gnad mi g.yo bar 'ching ba gal che ste /
de yang lus grong khyer dang 'dra /
rtsa lam dang 'dra /
rlung rta dang 'dra /
rnam shes mi dang 'dra /
byed pa bcings pas srang sgo khegs nas mi rta nang du tshud de 'gror mi btub pa dang 'dra gsungs /
de la lus gnad ni /
rkang pa skyil krung /
lag pa rdo rje khu tshur mthe bos srin lag gi rtsa ba mnan pa rkang mthil gnyis kyi steng bzhag la lag ngar bsrang /
sked pa cung zad nyed byas la lto ba phyir phul /
ro stod gzengs /
mgrin pa cung zad rgur bas lkog mas ol mdud non tsam /
rgal tshigs dang ltag pa bsrang /
mgo bo ya yo med par gzengs byas la lus kyi cha cha nas hril gyis bsgrim /
so dang mchu rang sar bzhag
/mig gi lta stangs mig 'bras mi 'gul zhing rdzi ma 'thab rdeg med par g.yo med du che re bzhag
/sems gnad rang nyid skad cig gis rigs 'dus bla ma gsang 'dus thod phreng rtsal gyi skur gsal ba'i sku'i nang stong chen sgrib g.yogs dang bral ba dwangs ma 'od kyi rang bzhin du dwangs pa'i dbus su rtsa a ba d+hU ti phyi dkar la nang dmar ba sbom phra sba lcag tsam pa sbub stong /
dwangs shing sgrib pa med par gsal ba /
drang zhing g.yo ba med pa /
yar sna tshangs bug dang /
mar sna gsang gnas su zug pa /
de'i g.yas su ro ma dmar po khrag gis gang ba /
g.yon du rkyang ma dkar po khu bas gang ba /
yar sna smin mtshams nas sna bug gi nang gnyis su zug cing /
mar sna lte 'og sor bzhi'i thad nas gug pa d+hU tir tshud pa /
'khor lo bzhi'i thad kar d+hU ti la thim pa'i tshul gyi nang khong 'brel bar gnas pas mi mngon pa /
de ltar rtsa gsum srog shing slong ba lta bu la /
'khor lo bzhi gdugs kyi rtsibs ma bkon pa lta bu ste /
'khor lo bzhi'i lte ba d+hU ti nas phyogs bzhir rtsa re re ste rtsa bzhi gyes pa'i /
snying gar de las gnyis re gyes pas rtsa 'dab brgyad /
mgrin par snying ga ltar gyes pa las kyang gnyis gnyis gyes pas rtsa 'dab bcu drug
/spyi bor mgrin pa ltar gyes pa las gnyis re gyes pa'i rtsa 'dab so gnyis /
lte bar snying ga ltar gyes pa'i rtsa 'dab brgyad kyi bzhi las gnyis re gyes pas bcu gnyis dang /
de ltar gyes pa'i rtsa 'dab brgyad las lnga lnga dang /
ma gyes pa'i bzhi las drug drug gyes pas rtsa 'dab drug cu rtsa bzhi dang /
drug re gyes pa'i ya gyal re re rlung mi 'bab pas stong pa'i rtsa bzhi zer ro //
de ltar rtsa 'dab thams cad dwangs gsal sbub stong gi rnam pa can du bsgom /
de nas dbu ma de je cher song ste mthar lus thams cad dbu ma'i rang bzhin du song bar bsams la sems gtad pas /
lus gyi cha gang du sems zin yang /
dbu ma'i yon tan 'ba' zhig 'char ba'i dgos pa yod de /
de nas dbu ma'i nang lte ba'i 'khor lo'i nang du a shad me'i rang bzhin skra rtse tsam pa /
spyi bo'i 'khor lo'i nang du haM dkar po sran ma tsam pa chu'i rang bzhin /
snying ga'i 'khor lo'i nang du ye shes snying po'i thig le sngon po 'od zer kha dog sna lnga 'phro ba zhig gsal btab la /
de nas rlung ro lan gsum sna sgo nas dal bar bsal la /
steng rlung shin tu 'jam pa rang babs su rngubs pa ro rkyang gnyis kyi lam nas brgyud mar snar slebs pa dang /
'og rlung 'jam por drangs pa lte ba'i a shad la phog
/de nas me rta rnga tsam /
zangs khab tsam rim gyis je cher 'bar ba spyi bo'i haM la phog
/de las bdud rtsi'i rgyun babs pas me'i gsos byas /
rim gyis 'bar 'dzag je cher gyur pas haM las babs pa'i bdud rtsi'i rgyun gyis 'khor lo bzhi dang lus nang thams cad gang /
khyad par snying ga'i hU~M sngon po la babs pas bde ba bskyed par bsams la rtse gcig tu bsgom pas bde hril byung dus /
snying ga'i hU~M de je phra je phra las mthar cir yang mi dmigs pa'i ngang la mnyam par bzhag go
/thabs des bde stong spros pa dang bral ba'i ye shes rang la yod pa /
dus deng 'char bar byed pa'i gnad dam pa'o //
de ltar bde ba'i thabs las ci yang mi dmigs par bsgom pas /
lus bde bas khyab la sems spro bsdu dang bral ba'i rig pa har sang 'dzin med nam mkha' lta bur shar ba ni bde ba 'od gsal rdzogs pa chen po'i ye shes yin la /
de ltar bsgoms pas lus bde bas khyab pa las khams dwangs ma rgyas pa'i nyams las snang ba 'char ba /
nyin mtshan bde bas khyab pa /
zug rngus sems mi 'khrugs pa gsum ste bde ba'i nyams gsum dang /
rig pa'i rang ngo mthong ba'i shes rab khyad par can te stong pa'i nyams gcig ste rnam pa bzhi 'char zhing /
spyan dang mngon shes rdzu 'phrul la sogs pa'i yon tan dpag tu med pa 'char bar 'gyur ro //
gnyis pa gsal stong rnam par mi rtog pa'i ye shes bsgom pa ni rtsa bsgom pa'i bar sngar dang 'dra ba las /
rlung ro lan gsum phyir bus la steng rlung 'jam po rang babs su rngubs pas sangs rgyas la sogs pa'i snod bcud kyi yon tan thams cad 'od kha dog rnam pa lngar gyur te sna bug gi lam las ro rkyang gnyis kyi nang du zhugs dbu ma'i mas sna rtsa gsum 'dus pa'i mdo nas yar zhugs te snying ga'i hU~M la thim /
hU~M yig 'od lngar 'bar dbu ma'i nang thams cad ye shes lnga'i rlung 'ja' tshon lta bus gang ba la sems bzung bas gsal stong rnam par mi rtog pa'i yon tan 'char ro //
de nas snang ba rnam sbyong gi man ngag bsgom pa ni /
dbu ma'i nang ye shes kyi 'od kyis gang ba la sems brtan par bzung rjes /
de las 'od chad de /
ro rkyang gnyis dang 'khor lo bzhi'i nang thams cad ye shes kyi rlung kha dog lnga pas gang /
de las phyir chad pas 'jig rten gyi khams nam mkhas gar khyab thams cad ye shes kyi rlung 'od kha dog lnga pas gang ba la sems rtse gcig tu bzung ste rlung kha sbyor du thub thang du bzung zhing mi thub snyam byed na phyir sangs kyis btang nas rlung zhabs cung zad bzung /
slar yang dal bus rngubs la sngar bzhin bsgom pa la rtse gcig tu 'bad pas dbu mar ye shes kyi rlung lnga zin pa'i rtags su sgom khang gi nye 'khor du 'od lnga 'khyil ba /
sgron me 'bar ba /
zla ba shar ba /
srin bu me khyer lta bu dang /
du ba dang /
skar mda' dang /
sprin dang /
lha'i gzugs brnyan la sogs pa 'char zhing /
de'i tshe sems rtse gcig tu gnas pa zhi gnas dang /
rang gsal rjen pa'i lhag mthong gnyis ngo bo gcig tu 'char ro //
snang ba rnam dag gi ting nge 'dzin bsgom pa ni /
phyi rol 'od lnga'i snang ba thams cad lus nang gi 'khor lo bzhi dang /
de yang snying ga'i hU~M la bsdu /
de je phra las ston gnam g.ya' dag pa ltar ci yang ma grub pa'i ngang la bzhag pas rig pa zang ka phyam gsal dwangs par shar ba ni gsal stong rang byung gi ye shes 'od gsal rdzogs pa chen po'i gnas lugs so //
de ltar bsgom pa las rlung nyams 'al 'ol zang thal /
nyin mtshan gsal dwangs phyed pa /
rtog pa 'gag la shes pa gsal dwangs gsum 'char zhing rig pa'i nyams su gzung 'dzin med cing blo myur ba'i shes rab 'char ro //
yon tan ni /
de ltar rlung gi rnal 'byor bsgoms pas ting 'dzin skye zhing /
mngon shes 'char ba /
spyan dang mngon shes la sogs pa'i rdzu 'phrul 'grub par 'gyur ro //
gsum pa rig stong rnam par mi rtog pa'i ye shes bsgom pa ni /
rtsa gsum 'khor lo bzhi dang bcas pa bsgom pa'i bar sngar dang 'dra ba las khyad par 'phang gzung sbyang gsum gyi man ngag la slob pa ste /
dang po 'phang ba ni /
snying ga nas 'od lnga'i gong bu mtheb sor tsam pa spyi gtsug las thon nas je mtho je mthor song ste mthar bltar med par song bar mos la /
ha drag po nyi shu rtsa gcig brjod nas lus sems glod de bzhag pas /
smra bsam brjod du med pa'i 'od gsal 'char zhing de'i nyams kyang nam mkha' lta bur nyams su myong bar 'gyur ro //
gnyis pa gzung ba ni /
nam mkha' rab tu dwangs pa'i tshe nyi ma'i ngos la rgyab bstan nas mig mi 'gul bar nam mkha'i dkyil du gtad /
rlung dal bas phyir bzung bas skad cig la stong pa'i 'od gsal 'char zhing nyams kyang dwangs sang rgya chad phyogs lhung med pa 'byung ngo //
de'i tshe nam mkha' sum phrug gi dgongs pa 'char te /
stong gsal phyi'i nam mkha' la brten nas /
rtog med nang gi nam mkha' stong pa'i 'od gsal shar ba las /
zang thal gsang ba'i nam mkha' rig stong rjen par rtogs pa ste thabs kyi byin rlabs kyi lam bsgom pa las mthong bar 'gyur te /
ji ltar phyi rol de bzhin nang //
zhes rten 'brel gnad gcig pa'i phyir ro //
gsum pa sbyang ba ni /
de ltar nam mkha' la rig pa gtad pas stong par phyam gyis sang dus /
phyi snang ba'i dngos po sa rdo ri brag thams cad zang thal rang yal la song nas bar snang dang 'dres par bsam pa las /
rang lus kyang rang yal nam mkha'i rang bzhin du song ste /
phyi nang snod bcud kyi dngos po thams cad nam mkha' la sprin yal ba ltar phyi nang bar med har sangs phyal ba'i ngang la sems spro bsdu med par bzhag pas /
mtha' grol nam mkha' lta bu'i dgongs pa shar ba ni /
ka dag chos zad kyi dgongs pa ste /
kun byed las /
rnal 'byor nam mkha'i bya lam gnas zhes so //
de ltar bsgoms pa'i nyams kyang dbu ma'i rtsa sbug rig pa'i ngo bo'i nyams la snod bcud thams cad sang seng khral khrol du song nas rags pa'i 'du shes med pa /
nyin mtshan rtog med la gnas pa /
nyon mongs pa skye rgyu med pa ltar song nas rkyen gang la yang nyam mi nga ba /
chos thams cad skye ba med pa'i don rtogs pas bya rtsol gyi 'du shes med pa'o //
yon tan ni /
de ltar bsgoms pas zhi lhag zung 'brel gyi lam grub nas gnas skabs dang mthar thug gi lam gyi yon tan thams cad 'grub pa yin no //
de ltar bsgoms pa las nyams kyang bzang nyams ni sngar so so'i thad du bstan zin la /
ngan nyams ni /
bde gsal mi rtog gsum gang bsgoms kyang de'i ngang la chags sems nyid bde gsal mi rtog par 'dug snyam pa'i 'dzin zhen /
de las gzhan yang dag pa'i lam ma yin snyam pa /
de nyid mthar 'dzin pa /
bde ba 'dod chags /
gsal ba zhe sdang /
mi rtog pa gti mug gi dug dang 'dres la /
bde log thig le'i gegs /
gsal log rlung gi gegs /
stong log rtog med kyi gegs rnams ni nyams skyon te /
bcos thabs thun mong ni so so ngos bzung la de'i gnyen por gang zab bsten pa gzhan dang 'dra la /
thun mong ma yin pa ni rig pa rang ngo shes pa'i gnad gcig pu 'dis bcos te /
gegs gang byung yang ngos bzung la /
bla ma'i mos gus gsol 'debs drag la byin phebs pa gcig byas la /
gegs de gang las byung /
gang na 'dug
/su gnod brtags pas de rnams ma rnyed par rig pa zang ka rjen pa bde sang nge 'dug
/dus thams cad du rig pa'i rang mdangs su grol te bar chad dngos grub tu shes pa'i rnal 'byor pa zhes bya ste /
de ltar gang shar ci byung skyon yon du gyur tshad thams cad rig pa'i rol pa las gzhan med pas /
bde yang rig pa /
sdug kyang rig pa /
dga' yang rig pa ma gtogs med pas rig pa gsal dwangs phyed pa las gegs btsal gyis mi rnyed de /
'di ni rang bzhin rdzogs pa chen po'i gnad gal po che yin no /
de ltar bde gsal mi rtog gsum gyi thabs las byung ba'i ye shes de nyid 'gag bsdu na /
rang sems bcos bslad med pa'i ngang la re dogs 'bad rtsol zhig pas rang gsal rjen par 'jog pa nyid yin te //
kun byed las /
kye /
sems dpa' chen po nyon cig
/snga rabs 'das pa'i sangs rgyas rnams kyis kyang //
rang gis sems las gzhan du chos btsal med //
ji bzhin pa la 'chos par byed ma myong //
ting 'dzin rnam par rtog pa bsgom ma myong //
rang sems mi rtog pa yis grub pa yin //
da lta bzhugs dang slad nas 'byon pa yang //
rtog med mnyam pa nyid kyis 'grub par 'gyur //
zhes so //
'bras bu ni /
de ltar bsgoms pas gnas skabs bde gsal mi rtog pa'i ting 'dzin 'grub ste spyan dang mngon shes sogs kyi yon tan /
mthar thug sangs rgyas kyi go 'phang thob ste /
sku gsum ye shes dang bcas pas 'gro ba'i don mdzad pa ni /
chos sku nam mkha' lta bu las /
gzugs sku nyi zla 'dra ba shar te 'khor ba ji srid kyi bar 'gro ba'i don rgya che rgyun mi chad du mdzad pa ste /
mdo sde rgyan las /
sku gsum dag gi sangs rgyas kyi //
don 'di rten dang bcas pa yin //
zhes gsungs pa ltar ro //
nyin zhag phrug gcig la ji ltar nyams su len tshul dge sbyor srang 'jug gi man ngag ni /
nyin mtshan gyi cha la spyi'i dus bzhi dang /
shes pa skad cig ma gsang ba'i dus la bzhir phye ba las /
phyi'i dus bzhi ni /
nyin mo dus gcig
/mtshan mo dus gsum du phye bas bzhi ste /
nyin dus snang ba rgyas 'debs kyi man ngag ni /
mnyam gzhag tu 'od gsal rnam par mi rtog pa'i ngang la bzhag cing /
rjes thob tu yang dag pa'i sgyu lus snang ba lha skur gsal ba nyid 'od gsal du sbyangs pas rtsal 'don cing /
mtshan mo ye shes gnad du bsnun pa'i man ngag la gsum las /
dang po srod la dbang po gnad du bsdu ba ni /
lus gnad bca' 'jam rlung bum can gyis dbu ma'i nang gi lte ba'i a yig sbar bas spyi bo'i haM zhu ste snying gar babs pa'i thig le la sems bzung bas lhan skyes kyi ye shes bde stong ngang gis 'char ro //
gnyis pa nam gung shes pa bum par 'dril ba ni /
snying pad+ma dmar po 'dab ma bzhi pa'i nang du a dkar po 'od 'bar ba la sems gtad de /
snying gar 'jam rlung kha sbyor du bzung nas gzhog g.yas phab nas seng ge'i stabs kyis nyal bas gnyid mthug 'od gsal du 'char ro //
gsum pa tho rangs rig pa rang gsal gdab pa ni /
tho rangs langs te seng ge'i 'dug stangs kyis dbugs ring gsum phyir bus la rlung phyir bzung /
de'i tshe snying ga'i a de tshangs bug nas rgyang gis thon spyi bo'i steng 'dom gang tsam gyi nam mkhar ling nge 'dug pa la sems gtad pas gsal stong gi ye shes 'char ro //
gnyis pa gsang ba'i dus bzhi ni /
blos phye ba rnam par rtog pa'i dus gsum dang /
blo bral rnam par mi rtog pa'i dus gcig ste bzhi las /
bzhi cha gsum bral chos sku blo 'das kyi dgongs pa ngos bzung nas /
de'i ngang las mi g.yo bar so mar 'jog pa ste /
rnam par rtog pa'i dus /
rnam rtog snga ma 'gag
/phyi ma ma skyes /
da ltar gyi blo bcas bcos med par bskyur pas rnam par mi rtog pa tha mal gyi rig pa rjen pa gsal ba ngos bzung med par 'char bas /
de ka'i ngang du rig ge
/sang nge /
sal le bar bskyang bar bya ste /
gsang ba sgra rgyud las /
snga phyi dran rtog med pa yis //
rig ge seng nge sal le ba //
da lta'i shes pa 'di nyid la /
chos sku bzhi ldan ngos bzung ngo //
zhes gsungs pa ltar bslab par bya'o //
de nas lam so so'i thad du nyams su myangs pa'i rtags tshad /
nyams su myong ba'i don ngo sprod pa /
gegs sel bogs 'don la sogs pa rnams ni /
kun mkhyen chos kyi rgyal po chos rgyal gter bdag gling pa /
lo chen thams cad mkhyen pa d+harma shrI sogs dam pa gong ma rnams kyis mdzad pa'i rigs mthun gyi khrid yig gzhan las shes shing /
gnad mthar thug pa ni ye shes kyi sku can bla ma dam pa'i zhal lung kho na las shes par bya'o //
pad+ma'i zhal lung mthar thug zab mo'i gnad //
bde gsal mi rtog 'od gsal snying po'i lam //
gsal byed gdams pa'i snying po 'di bris mthus //
'gro kun lhan skyes zab mo'i don rtogs shog
/ces snyan brgyud yid bzhin nor bu'i rdzogs rim gyi khrid yig zin bris su bkod pa 'di yang kun bzang phrin las mtsho mos nan gyis bskul ba las pad+ma dgyes pas bris pa phyogs dus thams cad du zab lam gyi bstan pa rgyas pa'i rgyur gyur cig
/rig 'dzin gter bdag gling pa dang thugs rgyud gcig par zhal gyis bzhes pa'i nga phod dge rgan mkhas grub chen po pad+ma dgyes pa'i dgongs gter snyan brgyud yid bzhin nor bu'i skor las /
yab bka' gzhung rtsa ba /
dbang /
rdzogs rim skor /
drag sgrub /
tshe sgrub /
grol lam gyi gdams pa /
las byang sogs chog bsgrigs /
yum bka' mkha' 'gro bde stong sprin phung phyi nang gsang sgrub /
bskyed rdzogs las tshogs dang bcas pa dang /
bka' srung g.yu sgron ma'i skor /
de dag gi chog bsgrigs bcas zab la 'dril ba'i chos tshan lnga bcu rtsa gcig bzhugs pa yin no //
brgyud pa ni /
mkhas grub pad+ma dgyes pa /
rje ye shes lhun grub /
rig 'dzin pad+ma tshe dbang /
rje mkhyen rab mthu stobs /
'jam dbyangs mkhyen brtse'i dbang po //
des so //

//
