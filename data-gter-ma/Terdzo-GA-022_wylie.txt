@#//
zab chos zhi khro dgongs pa rang grol gyi gtor dbang reg pa don ldan bzhugs so //
kun bzang zhi khro'i lha la phyag 'tshal lo //
zhi khro'i gtor dbang mdor bsdus bya 'dod na //
rab ni gtor ma dpe'u chung lta bu la //
'bring du rin chen 'bar ba dbang tsaka brgyan //
ma 'byor zlum gtor la sogs gang yang rung //
dkyil 'khor tshom bu la sogs yod na legs //
med kyang gtor ma nyid la bskyed pas 'thus //
las byang gang rung gzhung bsrangasabazlas pa bya //
de nas slob ma khrus byas maN+Dal phul //
'o na da lam khyed rnams thob par dka' ba'i mi lus rin po che thob pa'i dus 'dir tshul bzhin nyams su len ma nus na yang /
lan gcig rna bar thos pa tsam gyis /
bar do'i 'jigs skrag thams cad las grol nus pa'i chos zab mo /
bar do'i thos grol chen po'i gtor dbang reg pa don ldan zhes bya ba 'di zhu chog pa ni skal pa shin tu bzang ba yin /
de yang sngon rgyal po'i bu zhig gis phrag dog byas nas rang gi slob dpon bram ze dung gi phreng ba can zhes bya ba rig pa'i gnas lnga la mkhas pa de chad pa du ma bcad nas bsad pas /
de'i rnam smin gyis rgyal po'i bu de nyid sems can lus srul po can zhes bya ba rigs drug gi sdug bsngal dus gcig la myong ba zhig tu skyes pa de thar pa'i thabs su /
bcom ldan 'das kun tu bzang pos zhi khro na rag dong sprugs kyi rgyud gsungs shing sems can de'i rna bar zhi khro'i mtshan dang sngags bsgrags shing dbang bskur na thar bar gsungs nas /
byang chub sems dpa' phyag na rdo rjes de ltar mdzad pas sems can dmyal ba nas thar te lha'i gnas su rig 'dzin mi'i thod pa can zhes bya bar skyes so //
de nas chos 'di chos sku kun tu bzang pos drug pa rdo rje 'chang chen la /
des ston pa rdo rje sems dpa' la dgongs pas byin gyis brlabs pas rgyal ba dgongs pa brgyud pa zhes bya'o //
des rgya gar gyi rig 'dzin dga' rab rdo rje /
des rgya nag gi rig 'dzin shrI siM ha /
des o rgyan yul gyi pad+ma 'byung gnas la brda yi sgo nas bstan pas rig 'dzin brda yi brgyud pa zhes bya'o //
de nas o rgyan rin po che bod du byon nas lo tsA ba klu yi rgyal mtshan la sogs rje 'bangs rnams la chos 'di snyan brgyud du gnang /
de'i tshe sdig blon sha ta zhes bya bas mkha' 'gro ye shes mtsho rgyal chos bros byon nas gnas la ma song ba la chad pa mang po bcad pa'i rnam smin gyis blon po dmyal ba chen po mnar med du skyes pa de 'dren pa'i phyir ye shes mtsho rgyal dmyal bar byon pas ci ltar byas kyang blon po 'dren ma thub nas /
'di ci ltar byas na thar pa'i thabs yod ces gshin rje'i las mkhan rnams la dris pas /
zhi khro'i dkyil 'khor zhal phyes na thar /
gzhan ci byas kyang thar thabs med zer ba la brten nas /
lha lcam gyis zhi khro'i dkyil 'khor zhal phyes pa tsam gyis lcags sreg gi khang pa yang zhig
/lcags sreg gi sa gzhi yang bsil bar gyur nas bdud blon sha tas gtso byas pa'i 'bum tsho lnga drangs so //
de nas chos 'di shin tu zab pas nub kyis dogs nas zhi khro dpang kong sogs bka' ma yang dar bar mdzad /
gter kha mang du sbas so /
'di ni lo tsA ba klu'i rgyal mtshan gyi sprul pa grub thob karma gling pas dwags lha sgam po'i rgyab ri nas gter nas bton te /
mi rabs gsum du snyan brgyud du mdzad /
de nas o rgyan chen pos lung bstan pa ltar /
bka' babs chos kyi rgyal mtshan gyis thams cad la spel pa yin pas /
gang zag snyan khung brgyud pa zhes bya'o //
gter ston nas da lta brgyud pa bcu gcig gi bar du yin la /
mthar zhi khro'i chos 'di phyogs su dar zhing rgyas par lung bstan /
de yang o rgyan rin po che nyid kyi rdo rje'i gsung las /
thos grol 'di ni bsgom mi dgos par sangs rgyas pa'i chos :
thos pa tsam gyis grol ba thob pa'i chos :
sdig po che gseng lam la khrid pa'i chos :
skad cig gcig gis bye brag phyed pa'i chos :
skad cig gcig gis rdzogs sangs rgyas pa'i chos zab mo yin te :
'dis bslebs pa'i sems can ngan song du 'gro ba mi srid do :
mtshams med pa lnga bsags pa'i mi'i rna lam du thos na yang nges par grol bar 'gyur ro :
'chi khar sangs rgyas pa'i man ngag dus gsum gyi sangs rgyas kyis btsal yang 'di las lhag pa'i chos rnyed par mi 'gyur ro :
zhes gsungs pas /
de lta bu'i dbang zab mo zhu ba'i phyir 'di'i rjes zlos mdzod /
e ma mgon po thugs rje can //
bdag sogs 'gro ba ma lus pa //
log pa'i lam du zhugs pa rnams //
bde chen thar pa'i lam bstan 'tshal //
lan gsum /
mdun gyi nam mkhar dkon mchog gsum dang zhi khro rab 'byams kyi lha tshogs mngon sum du bzhugs pa'i drung du skyabs su 'gro ba zhu snyam pas 'di'i rjes zlos mdzod /
e ma phyogs bcu'i sangs rgyas byang sems dang //
bla ma yi dam mkha' 'gro dgongs //
rkang gnyis gtso bo sangs rgyas dang //
zhi ba chags bral dam pa'i chos //
tshogs mchog 'phags pa'i dge 'dun la //
bdag ni gus pas skyabs su mchi //
lan gsum /
des sdom pa thams cad kyi gzhi rten skyabs 'gro'i sdom pa legs par thob pas de'i bslab bya rnams la yang bslab par byas na phan yon dpag tu med par gsungs so //
da sngags kyi theg par zhugs pa la /
theg chen gyi sems bskyed pa gal che bas 'di'i rjes zlos mdzod /
bla ma kun bzang dgongs su gsol //
'di bzung byang chub ma thob bar //
'gro drug sems can thams cad la //
ma dang bu yi 'du shes kyis //
ma bsgral ba rnams bsgral ba dang //
ma grol ba rnams dgrol ba dang //
dbugs ma dbyung ba dbugs dbyung phyir //
byang chub mchog tu sems bskyed do //
lan gsum /
de dag gis skyabs su 'gro ba dang sems bskyed pa sngar ma thob pa yin na thob /
thob pa gong du 'phel /
nyams pa sor chud pa yin /
dngos gzhi dbang bskur bar gsol ba 'debs pa 'di'i rjes zlos mdzod /
e ma mgon po thugs rje can //
bdag sogs 'khor ba'i sdug bsngal las //
skyabs phyir brtse bas rab bzung nas //
dbang dang byin rlabs bstsal du gsol //
lan gsum /
da khyed rang rnams glang po che'i khri pad+ma dang zla ba'i gdan la rdo rje sems dpa' dkar po rdo rje dang dril bu 'dzin pa'i skur bsgoms pa'i thugs kar zhi ba'i lha tshogs /
mgrin par rig 'dzin lha tshogs /
spyi bor khrag 'thung gi lha tshogs /
de rnams kyi thugs kar kun tu bzang po'i thugs kar oM nas /
sgo ma sbrul gdong ma'i thugs ka'i AHyi bar yig brgya'i yig 'bru re re gnas pa las 'od zer 'phros pas /
'og min gnas nas dam pa rigs brgya'i ye shes pa char babs pa ltar byon khyed rang gi lus lha la thim par sgoms shig
/bo d+hi tsit+ta ma hA sogs nas /
A be sha ya a AH
rol mo bya /
rdo rje mgor bzhag gam bzhag tshul gyis /
tiSh+Tha badzra /
zhes brtan par bya'o //
da gtor ma la brten nas dbang bzhi rdzogs par bskur ba yin pas /
gtor ma 'di nyid phyi rin po che sna tshogs la nang gzhal yas kyi khang pa gru bzhi sgo bzhi rta babs dang ldan pa /
dur khrod rdor ra me ri dang bcas pa'i dbus su bud+d+ha he ru ka smug nag zhal gsum phyag drug pa /
phyogs bzhir rigs bzhi'i khrag 'thung /
phyogs mtshams brgyad du kau rI brgyad dang siM ha brgyad /
sgo bzhir sgo ba yab yum brgyad dang sgo ma bzhi /
bud+d+ha he ru ka'i steng phyogs nam mkhar che mchog he ru ka yab yum /
de'i spyi bor rnam snang yab yum /
de'i spyi bor chos sku kun tu bzang po mthing nag zhal gcig phyag gnyis mnyam gzhag mdzad pa /
yum kun tu bzang mo dang gnyis su med par 'khril ba /
phyogs bzhir rigs bzhi'i sangs rgyas yab yum 'khor sems dpa'i tshogs dang bcas pa /
de'i phyi rol bar mtshams su thub pa drug dang /
brgyud pa'i bla ma rig 'dzin dpa' bo DA ki'i tshogs thams cad sprin 'khrigs pa ltar bzhugs pa /
dkyil 'khor gyi phyi khyams su dbang phyug nyi shu rtsa brgyad la sogs pa chos skyong srung ma'i tshogs dang bcas pa /
zhi ba'i lha tshogs thams cad mtshan bzang po sum cu rtsa gnyis dang dpe byad bzang po brgyad cu dang dar dang rin po che'i rgyan thams cad kyis brgyan pa /
thub pa drug ni sprul sku'i chos gos gsum gyis bklubs pa /
khro bo'i lha tshogs thams cad gar gyi nyams dgu dang ldan zhing dur khrod kyi chas brgyad dang dpal gyi chas bcus brgyan nas bskal pa'i me dpung 'bar ba'i klong na ha ha hU~M phaT kyi sgra 'brug ltar sgrog pas stong gsum g.yo bar byed pa gsal thob /
lha tshogs de thams cad kyi sku las 'od zer dkar po byung nas khyed rang rnams kyi lus la thim pas /
lus kyi sgo nas bsags pa'i sdig pa dang sgrib pa ma lus pa dag nas sku bum pa'i dbang thob pa'i mos pa mdzod cig
/hU~M/
bla ma kun bzang yab yum dang //
bcom ldan zhi khro rab 'byams kyis //
skal ldan rigs kyi bu rnams la //
'gyur med sku yi dbang bskur bas //
bum pa'i dbang mchog thob nas su //
rig 'dzin gral du 'khod par shog
/bo d+hi tsit+ta sogs /
kA ya a b+hi Shiny+tsa hU~M/
skal ldan rigs kyi bu rnams la bum pa'i dbang bskur pas lus kyi sgo nas bsags pa'i sdig pa dang sgrib pa ma lus pa byang zhing dag nas lus sprul pa'i sku thob nas 'gro ba dpag tu med pa'i don 'bad med lhun grub tu 'byung bar gyur cig
/smon lam 'di mi nyung na tshang bar re re brjod nas /
khrom dbang la 'grims nas tshar re brjod pas 'thus /
de nas me tog gtor zhing /
oM/
stong zhing bdag med ka dag lhun gyis grub //
kun tu bzang po'i bkra shis gang lags pa //
dam pa des kyang deng 'dir bde legs shog
/des sku yi dbang thob pa yin /
yang lha tshogs de dag thams cad kyi mgrin pa nas 'od zer dmar po 'phros /
khyed rang rnams kyi mgrin par thim pas /
ngag gi sgo nas bsags pa'i sdig pa dang sgrib pa byang zhing dag nas gsung gsang ba'i dbang thob snyam pa'i mos pa mdzod cig
/hU~M/
bla ma kun bzang yab yum dang //
bcom ldan zhi khro rab 'byams kyis //
skal ldan rigs kyi bu rnams la //
'gag med gsung gi dbang bskur bas //
gsang ba'i dbang mchog thob nas kyang //
rig 'dzin gral du 'khod par shog
/bo d+hi tsit+ta sogs /
wA ka a b+hi Shiny+tsa hU~M/
skal ldan rigs kyi bu rnams la /
gsung gsang ba'i dbang bskur pas /
ngag gi sgo nas bsags pa'i sdig pa dang sgrib pa ma lus pa byang zhing dag nas ngag longs spyod rdzogs pa'i sku thob nas 'gro ba dpag tu med pa'i don 'bad med lhun grub tu 'byung bar gyur cig
/AH
gsal 'tsher lhun sdug gzi brjid 'od zer 'phro //
rigs lnga yab yum bkra shis gang lags pa //
dam pa des kyang deng 'dir bde legs shog
/yang lha tshogs de rnams kyi thugs ka nas 'od zer mthing ga byung khyed rang rnams kyi snying gar thim pas /
sems kyi sgo nas bsags pa'i sdig pa dang sgrib pa byang zhing dag nas shes rab ye shes kyi dbang thob snyam pa'i mos pa mdzod cig
/hU~M/
bla ma kun bzang yab yum dang //
bcom ldan zhi khro rab 'byams kyis //
skal ldan rigs kyi bu rnams la //
'khrul med thugs kyi dbang bskur bas //
shes rab ye shes dbang thob nas //
rig 'dzin gral du 'khod par shog
/bo d+hi tsit+ta sogs /
tsit+ta a b+hi Shiny+tsa hU~M/
skal ldan rigs kyi bu 'di rnams la shes rab ye shes kyi dbang bskur pas /
yid kyi sgo nas bsags pa'i sdig pa dang sgrib pa ma lus pa byang zhing dag nas /
sems chos sku thob ste 'gro ba dpag tu med pa'i don 'bad med lhun grub tu 'byung bar gyur cig
/me tog gtor /
hU~M/
thugs rje'i rgyun gyis rigs drug gnas nas 'dren //
sprul sku thub drug bkra shis gang lags pa //
dam pa des kyang deng 'dir bde legs shog
/yang lha tshogs de thams cad kyi sku gsung thugs las 'od zer dkar dmar mthing gsum 'phros nas khyed rang rnams kyi lus ngag yid gsum la thim pas /
lus ngag yid gsum cha snyoms kyi sgo nas bsags pa'i sdig pa dang sgrib pa las kyi sa bon phra mo dang bcas pa byang zhing dag nas /
tshig dbang rin po che thob snyam pa'i mos pa mdzod cig
/hU~M/
bla ma kun bzang yab yum dang //
bcom ldan zhi khro rab 'byams kyis //
skal ldan rigs kyi bu rnams la //
sku gsung thugs kyi dbang bskur bas //
tshig gi dbang mchog thob nas kyang //
rig 'dzin gral du 'khod par shog
/bo d+hi tsit+ta sogs /
kA ya wAka tsit+ta d+harma d+hA tu a b+hi Shiny+tsa hU~M/
skal ldan rigs kyi bu rnams la dbang bzhi yongs su rdzogs par bskur pas /
lus ngag yid gsum gyi sgo nas bsags pa'i sdig pa dang sgrib pa ma lus pa byang zhing dag nas /
sku gsum dbyer med ngo bo nyid kyi sku thob ste /
phrin las rnam pa bzhis 'gro ba dpag tu med pa'i don 'bad med lhun grub tu 'byung bar gyur cig
/me tog 'thor /
hrIH
stong nyid snying rjes 'khor ba'i 'gro ba skyobs //
sems dpa' sems ma'i bkra shis gang lags pa //
dam pa des kyang deng 'dir bde legs shog
/de nas gtor ma 'di nyid bcom ldan 'das zhi khro rab 'byams kyi lha tshogs brgyud pa'i rig 'dzin dpa' bo DA ki'i tshogs dang bcas pa de khyed rang rnams kyi spyi bor byon /
sku gsung thugs yon tan phrin las kyi sgo nas dbang bskur zhing byin brlabs /
'od du zhu ste khyed rang rnams kyi lus la gdod ma nas bzhugs pa'i zhi khro'i lha tshogs la dbyer med du thim pas shes bya'i sgrib pa phra mo yan chad dag nas rig pa'i rtsal dbang thob /
bar do thams cad las grol /
bde ba chen po'i sku thob pa'i mos pa mdzod cig
/oM AHhU~M/
skye med dbyings kyi gtor gzhong du //
ma bris dkyil 'khor gtor chen bshams //
rig rtsal thogs med gtor rgyan spras //
bla ma rgyal ba zhi khro dang //
d+hA ki dam can thams cad kyi //
dbang mchog khyod la sbyin par bya //
dbang mchog 'di thob byin rlabs kyis //
skye gnas bar do 'di nyid du //
snang bzhi gdod mar phyin par shog
/'chi kha sdug bsngal bar do ru //
sku gsum dbyings su 'pho bar shog
/chos nyid zhi khro'i bar do ru //
rang snang lhun grub sangs rgyas shog
/srid pa las kyi bar do ru //
sprul sku'i zhing du brdzus skyes te //
sku bzhi lhun grub sangs rgyas nas //
bdag gzhan don gnyis mthar phyin shog
/chos sku kun bzang yab yum /
longs sku rdo rje 'chang chen /
sprul sku rdo rje sems dpa'/
ston pa dga' rab rdo rje /
rig 'dzin shrI siM ha /
'chi med pad+ma 'byung gnas /
mkha' 'gro ye shes mtsho rgyal /
gter ston karma gling pa /
thugs sras nyi zla chos rje /
'gro mgon nyi zla 'od zer /
nam mkha' chos kyi rgya mtsho /
sprul sku thugs rje 'od zer /
'khrul zhig bud+d+ha mang+ga /
rig 'dzin kun dga' grags pa /
gar dbang kun dga' bstan 'dzin /
sngags 'chang pad+ma dbang grags /
mkhas grub karma chags med /
thugs sras pad+ma kun dga'/
mchog sprul phrin las dbang 'byung /
kun gzigs shes rab grags pa /
rnal 'byor bstan 'dzin don grub /
karma theg mchog bstan 'phel /
drin chen rtsa ba'i bla ma la sogs rig 'dzin brgyud tshul drug ldan gyi bla ma dam pa rnams dang /
bcom ldan 'das zhi ba bzhi bcu rtsa gnyis /
'bar ba khrag 'thung lnga bcu rtsa brgyad /
dag pa rig 'dzin lha tshogs /
bka' srung dam can la sogs pa zhi khro rab 'byams kyi lha tshogs thams cad kyis rdo rje'i slob ma 'di rnams la byin gyis rlobs shig
/sku gsung thugs kyis dbang bskur du gsol /
nyams chag sdig sgrib dag par mdzad du gsol /
nad gdon bar chad zhi bar mdzad du gsol /
tshe bsod dpal 'byor rgyas par mdzad du gsol /
nyams rtogs yon tan thams cad 'phel zhing tshe 'dir snang bzhi mthar phyin par mdzad du gsol /
'chi ba chos kyi skur sangs rgyas par mdzad du gsol /
rigs drug gi skye sgo chod par mdzad du gsol /
chos nyid bar do rang ngo 'phrod nas longs spyod rdzogs pa'i skur sangs rgyas par mdzad du gsol /
srid pa bar dor lam sna drangs nas skye ba sprul pa'i skur sangs rgyas par mdzad du gsol /
oM AHhU~M bo d+hi tsit+ta sogs /
oM ru lu sogs dang /
spro na 'dir bla ma brgyud pa dang lha rag rim gyi mtshan dang byin gyis rlobs shig pa brjod par bya'o //
skal ldan rigs kyi bu rnams la /
sku gsung thugs yon tan phrin las rig pa'i rtsal dbang dang bcas pa bskur pas /
dug lngas kun nas bslangs pa'i sdig pa dang sgrib pa las kyi sa bon phra mo dang bcas pa byang zhing dag nas /
'bras bu bde ba chen po 'pho 'gyur med pa'i sku thob par gyur cig
/bo d+hi tsit+ta sogs dang bcas spro na sngags rag rim brjod /
me tog gtor /
hU~M/
sna tshogs thabs kyis log 'dren ru dra 'dul /
khrag 'thung lnga bcu'i bkra shis gang lags pa //
dam pa des kyang deng 'dir bde legs shog
/'o khyed rang rnams kyi snying ga chos kyi 'khor lo na zhi ba bzhi bcu rtsa gnyis bzhugs so //
mgrin pa longs spyod kyi 'khor lo na dag pa rig 'dzin gyi lha tshogs bzhugs so //
spyi bo bde chen gyi 'khor lo na khrag 'thung khro bo'i lha tshogs lnga bcu rtsa brgyad bzhugs so //
de nas rang nyid 'chi ba'i tshe /
zhi khro'i lha tshogs thams cad rang gi lus las thon nas /
nam mkha' dang bar snang gang bar 'char ro //
de'i dus su sgra 'od zer gsum la ma 'jigs ma skrag ma sngangs par /
da lta dbang bskur pa'i yi dam gyi lha 'di rnams yin par ngo shes par gyis shig
/de ltar ngo shes na bar do'i 'jigs skrag thams cad las grol nas dag pa'i zhing khams su skye ba'i gnad zab mo yod cing /
ngo shes pa kho nas chog go
/de ltar gtor ma'i brda dbang gi byin gyis brlabs pa la brten nas 'khor ba sdug bsngal gyi rgya mtsho chen po las sgrol nas rig 'dzin gyi go 'phang myur du thob pa'i rten 'brel zab mo yod cing /
de dag ni rdo rje slob dpon gyi mthu yin pas bka' drin dran pa'i phyir 'di'i rjes zlos mdzod /
e ma rgyal ba'i gdung 'tshob bka' drin chen po'i dpal //
bdag sogs 'gro la thugs rjes nyer bzung nas //
phrin las rmad po che yis drangs byas te //
kun bzang klong du bskyal pa bka' drin che //
sa gzhi spos sogs maN+Dal phul /
de nas slob ma gyes /
rab tu zhi khro'i las byang ltar tshogs chad mdo rjes chog rang gzhung ltar 'grub na legs /
ma 'grub na rang gi yi dam gyi rjes chog byas pas chog
/de dag gang yang ma grub kyang mdun bskyed dbang lha rnams ni slob ma la bstim tshar /
bdag bskyed zhi khro'i lha rnams lus lha 'bral med yin pas mi dmigs par bzhag pa kho na ma gtogs rjes chog ma grub kyang 'gal bar mi 'gyur ro //
'phros don ni /
gtor dbang 'di gzhung na nyung du mi gsal tsam zhig yod par 'dug cing gzhung nas kyang kha 'phang bar mdzad 'dug
/da lta gtor dbang yongs grags 'di chos kyi rgya mtshos mdzad pa yin zhing /
'di'i lha bskyed lugs 'di sngar gyi zhi khro bka' ma dang grub thob me long rdo rje'i lugs ltar yin par snang yang /
de ltar byed na cho ga yang de dang bstun dgos par mngon la /
'dir karma gling pa'i gter kha ltar las byang rgyas bsdus gang rung gi cho gas dbang sgrub pa'i tshe na dbang lha bskyed lugs ni las byang dang bstun pa 'di legs so //
gzhan tshig gi gab cung zad sprad /
bkra shis sogs phyag len gyis brgyan /
yig cha ma dag pas don 'chug skyon byung ba cung zad 'dug pa la /
tshig gis go bde ba don mi 'chug pa khyer bde bar byas pa 'di ni chos dbang kun bzang gis bskul ba ltar /
rnal 'byor pa karma a rA gas gro bzhin zla ba'i yar tshes gsum gyi nyin par kho nar rdzogs par sbyar ba'o //
'di la 'gal 'khrul gang mchis pa //
dam pa rigs brgya'i lha tshogs dang //
bka' srung chos bdag rnams la bshags //
dge bas 'gro ba ma lus pa //
bar do gsum po shar ba'i tshe //
sku gsum mngon du 'gyur bar shog
/ma tshogs dbang phyug nyer brgyad dang //
bka' srung dam can sde bdun gyis //
chos 'di dar zhing rgyas pa dang //
bkra shis bde legs 'grub par mdzod //
sarba mang+ga laM//

//
