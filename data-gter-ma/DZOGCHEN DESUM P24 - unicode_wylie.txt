@#//
dam chos rdzogs pa chen po sde gsum las /
phyi skor bla ma'i bskyed rim dang byang bu khrigs su bsdebs pa bzhugs so //

sde gsum phyi skor sems sde /
\u0f88\u0f88\u0f88\u0f88
na mo gu ru :
phyi skor bla ma'i bskyed rim las :
sngon 'gro'i byang bu bstan pa ni :
kun gzhi dag pa'i sangs rgyas dang :
rnam shes gnas 'gyur dam pa'i chos :
dbang po yul dag tshogs mchog la :
rang ngo shes pas skyabs su mchi :

e ma ho bde gshegs snying po las :
'gro ba ma rig 'khrul pa rnams :
'od gsal chen por bsgral ba'i phyir :
gnyis su med par sems bskyed do :

snang ba rnam dag bde gshegs la :
bde ba 'dzin med phyag 'tshal lo :
bde stong dbyer med mchod par 'bul :
bde chen ma rtogs mthol lo bshags :
yul can dag par rjes yi rangs :
dbang po bden med chos 'khor bskor :
shes pa rang gsal ngang du bzhugs :
kun gzhi dag pa'i don rtogs shog :
sems sde'i don gyi sngon 'gro 'o :
sa ma ya rgya rgya :
sgrib sbyong byang bu bstan pa ni :
yul du 'khrul pa'i tha mal lus :
dbang po dag pa'i rdo rje sems :
rnam shes gnas 'gyur sku ru gsal :
kun gzhi dag pas thams cad dag :
A+o~M badzra satwa A:
sems sde'i don gyi sgrib sbyong ngo :
sa ma ya rgya rgya :
tshogs gsag byang bu bstan pa ni :
ngo bo'i zhing khams rgya che zhing :
rang bzhin gsal ba'i rgyan gyis spras :
thugs rje cir snang maN+Dal 'di :
gsal rdzogs bde bar gshegs la 'bul :
gu ru maN+Dal pU dza ho :
sems sde'i don gyi tshogs gsag go :
sa ma ya rgya rgya :
byin rlabs byang bu bstan pa ni :
kun gzhi dag pa'i bla ma la :
rnam shes gnas 'gyur gsol ba 'debs :
dbang po dag par mdzad du gsol :
yul snang stong par byin gyis rlobs :
sems sde'i don gyi byin rlab bo :
sa ma ya rgya rgya :
mchod pa byin rlabs byang bu ni :
raM yaM khaMH
zhi gnas lhag mthong ye shes las :
raM yaM khaM 'phros dngos 'dzin sbyangs :
dbyings rig gnyis med gtor chen dang :
klong lnga'i rang bzhin bdud rtsi che :
sems nyid 'khrul pa bsgral pa'i khrag :
ye shes 'od gsal mchod sprin 'khrigs :
snang ba sgyu mar rtogs pa yi :
phyi yi mchod sprin bsam mi khyab :
stong pa'i rang rtsal gsal ba che :
nang gi mchod sprin mtha' las 'das :
bde ba'i rang bzhin dga' ba che :
gsang ba'i mchod pa lhun gyis grub :
A+o~M ma hA ba liM ta AHhU~M:
A+o~M sarba pany+tsa a mr-ita AHhU~M:
A+o~M ma hA rak+ta dz+wa la AHhU~M:
A+o~M badzra ar+g+haM AHhU~M:
A+o~M badzra pA d+yaM AHhU~M:
A+o~M badzra puSh+pe AHhU~M:
A+o~M badzra d+hU pe AHhU~M:
A+o~M badzra A lo ke AHhU~M:
A+o~M badzra gan+d+he AHhU~M:
A+o~M badzra nai bid+yAM AHhU~M:
A+o~M badzra shab+da AHhU~M:

A+o~M AHhU~M rU pa shab+da gan+d+he ra sa spar+she AHhU~M:
A+o~M AHhU~M bo d+hi tsit+ta AHhU~M:
sde gsum don gyi mchod brlab bo :
sa ma ya rgya rgya :
dngos gzhi'i rten gyi byang bu ni :
hU~M:
kun gzhi mi dmigs rnam par stong :
A:
rang bzhin gsal ba kun la khyab :
A+o~M:
thugs rje sna tshogs sprul skur shar :
lta ba rang bzhin dgongs klong mkhar :
cir yang sgyur ba'i rig 'dzin gsal :
chos 'khor tshul gyi dkyil 'khor dbus :
dug gsum dag pa'i gdan steng du :
rgyal kun gsang gsum 'dus pa'i sku :
rig 'dzin shrI siM ha ni :
dkar smug rnal 'byor cha lugs can :
phyag g.yas sdigs mdzub mkha' la bsgrengs :
g.yon pas thod pa bcud bkang bsnams :
zhabs gnyis sems dpa'i skyil krung bzhugs :
rin chen dar gyi na bza' dang :
stag sham rus pa'i rgyan gyis brgyan :
g.yon nas yum mchog bdud rtsi 'bul :
spyi bor rdo rje sems dpa' bzhugs :
kun gzhi dag pa'i rang bzhin bsgom :
rnam shes 'jug yul rtsa bzhi la :
dag pa'i ye shes chen po'i dngos :
dgongs pa klong chub rgyal po dza :
rig pa rang gsal lha yi dbang :
gnyis med rang grol skar mda' gdong :
'od gsal blo gros thabs dang ldan :
thams cad 'od kyi sku ru gsal :
tshogs brgyad rnam dag rtsa 'dab la :
dga' rab rdo rje sprul sku'i tshul :
pad+ma 'byung gnas sna tshogs chas :
'jam dpal bshes gnyen rab byung tshul :
bi ma mi tra dge slong chas :
rgyal po d+ha na ha te lo :
rgyal sras rA dza hasti ste :
sras mo go ma sA ra dang :
klu rgyal byang chub sems dpa' rnams :
'od gsal chen po'i sku ru shar :
yul brgyad 'dzin byed rnam dag rtsar :
rgyal po kuk+ku rA dza dang :
slob dpon nA gArdzu na ste :
kuk+ku sid+d+hi phyi ma dang :
gnod sbyin bu mo byang chub ma :
'jam dpal bshes gnyen phyi ma dang :
smad 'tshong bud+d+ha ma ti dang :
mkhas pa Ar+Ya pA lo dang :
o rgyan mkhan po d+ha hi ta :
drang srong rgyal po bi shwa ti :
rgyal po'i sras mo go ma de :
kha che'i mkhan po rab snang mdzad :
rgyal po de ba rA dza dang :
rgyal po d+harma rA dza dang :
mkhas pa bud+d+ha gup+ta dang :
bod kyi mkhas pa bai ro rje :
bod mo ye shes mtsho rgyal sogs :
gzhi dag rnam shes gnas 'gyur zhing :
dbang po yul rnams 'od gsal ngang :
ma bcos gsal rdzogs chen por bskyed :
byin rlabs 'od phung 'bar bar bsam :
sa ma ya rgya rgya :
dbang bskur dgug bstim byang bu ni :
dug gsum ye dag rdo rje gsum :
lhun grub rdzogs par byin gyis brlabs :
dug lnga rnam dag ye shes lnga :
sku lnga ye rdzogs dbang bskur ro :
A+o~M AHhU~M:
A+o~M hU~M trAM hrIHA:
hU~M:
mi mngon dbyings kyi zhing khams nas :
bla ma rig 'dzin bde gshegs tshogs :
yi dam dpa' bo mkha' 'gro rnams :
gnas 'dir spyan 'dren gshegs su gsol :
kun gzhi dag pa'i zhing khams nas :
gsal ba longs spyod rdzogs skur bzhengs :
thugs rje sprul sku'i 'khor dang bcas :
dbyer med chen por gshegs su gsol :
dbyings las gzhan med chos sku'i tshogs :
bde ba che la longs spyod pa :
cir yang snang ba sprul pa'i sku :
ma lus 'khor bcas gshegs su gsol :
snang yul 'dzin pa dbyings su khrol :
dbang po sku lngar byin gyis rlobs :
rnam shes ye shes chen por sgyur :
kun gzhi'i klong du thim par mdzod :
e h+ye hi ma hA ka ru Ni ka dr-i sh+ya ho :
sa ma ya ho :
sa ma ya satwaM:
dzaHhU~M baM ho :
dbang bskur dgug bstim byang bu 'o :
sa ma ya rgya rgya :
bzhugs phyag mchod bstod byang bu ni :
hU~M:
ye nas dag pa'i kun bzang la :
gshegs dang bzhugs pa'i mtshan ma med :
phyogs lhung bral bar kun tu rdzogs :
gdod nas gnyis med ngang du bzhugs :
sa ma ya tiSh+Tha lhan :
hU~M:
'khrul ma myong ba'i byang chub sems :
e ma bde bar gshegs pa rnams :
'gro ba kun la khyab pa nyid :
gnyis 'dzin bral bar phyag 'tshal lo :
a ti pU ho :
pra tIts+tsha ho :
e ma ho :
gdod nas dag pa'i mkha' dbyings su :
sems kyi yid bzhin sprin tshogs las :
mchod pa'i phyag rgya cir yang sprul :
rgyal ba'i tshogs rnams dgyes par rol :
A+o~M badzra ar+g+haM sogs /
shab+da pra tIts+tsha swA hA:
shes yul dbang pos mtshams sbyar bas :
'dod pa'i yon tan bsam mi khyab :
zhen pa med pa'i rang bzhin nyid :
chos kyi sku yi rgyan du mchod :
A+o~M rU pa shab+da gan+d+he ra sa spar+she AHhU~M:
gsal ba thabs kyi rang bzhin la :
mi rtog shes rab sbyor ba yis :
bde ba chen po khyab pa che :
dbyer med ngang du mchod par 'bul :
bo d+hi tsit+ta ma hA su kha ho :
dbyings kyi gtor ma rgyan dang ldan :
rig pa ye shes bdud rtsi lnga :
dbyings rig dbyer med khrag chen po :
bya rtsol bral ba'i mchod par 'bul :
A+o~M sarba pany+tsa a mr-ita ma hA ba liM ta ma hA rak+ta khA raM khA hi :

e ma ho ngo mtshar rmad kyi sku :
dus gsum sangs rgyas thams cad kyi :
thugs rje rmad byung bsam mi khyab :
spros pa'i tshul ston sprul sku mchog :
spros med longs spyod rdzogs pa'i sku :
shin tu rnam dag chos kyi sku :
rab tu zhi ba ngo bo nyid :
sku bzhi'i bdag nyid rnams la bstod :
e ma ho ngo mtshar rmad kyi gsung :
yan lag drug cu dang ldan zhing :
nam mkha' lta bur khyab pa nyid :
nyi zla ltar bur kun la gsal :
rgya mtsho lta bur gting mtha' bral :
'ja' tshon bzhin du so sor snang :
rin chen bzhin du dgos 'dod 'byung :
klong lnga'i gsung la phyag 'tshal bstod :
e ma ho ngo mtshar rmad kyi thugs :
kun gzhi bya rtsol bral ba las :
cir yang mi dmigs cir yang snang :
'od gsal shes pa zang thal le :
skye ba med pa'i rang bzhin nyid :
'gag pa med pa dbang por gsal :
yul snang gang shar dngos pos stong :
sems nyid shar grol thugs la bstod :
bzhugs phyag mchod bstod byang bu 'o :
sa ma ya rgya rgya :
skye med dbyings su bltas byas te :
rgyas par mtshan sngags bzla ba 'am :
bsdu na a yi glu dbyangs blang :
A+o~M AHhU~M gu ru shrI siM ha sid+d+hi hU~M:
a a a :
byin rlabs bla ma'i bskyed rim rdzogs :
sa ma ya rgya rgya :
tshogs kyi mchod pa'i byang bu ni :
hU~M:
dngos 'dzin 'khrul rtog thams cad kun :
snang stong rig stong tshor stong gi :
ngo bo nyid du gdod nas dag :
cir yang 'byung zhing 'char ba las :
shes rab chen po'i snod yangs su :
dga' ba bzhi yi tshogs gtor bshams :
'dod yon lnga yis rab brgyan pa'i :
bla na med pa'i mchod sprin gtibs :
A+o~M AHhU~M:
hU~M:
'khor 'das pha mtha' bral ba'i dbyings :
gzhon nu bum sku'i zhing khams nas :
longs spyod rdzogs sku'i lha tshogs rnams :
dgyes mchod bzhes phyir gshegs su gsol :
e h+ye hi badzra sa mA dza :
hU~M:
gdod ma'i dbyings kyi b+han+d+ha ru :
rig pa bde chen 'dod yon bshams :
dbyings rig gnyis med tshogs mchod 'di :
rdzogs pa chen po'i lha la 'bul :
ma hA dz+nyA na ga Na tsakra pU dza ho :
gsal ba'i ngang du 'dzin pa bshags :
mi rtog phyal chad min par bskang :
bde ba chen po'i dngos grub stsol :
dbyer med ngang du lhun grub shog :
sa ma ya shud+d+he a :
yul gyi drwa bar tshud pa'i bdud :
dbang po'i drwa bar gcig tu bsdus :
rnam shes dag pa'i mtshon gyis bsgral :
kun gzhi'i klong du zhal du bstab :
mA ra ya phaT:
snang srid chos kun ma lus pa :
bde ba chen po'i tshogs su rol :
sems nyid rnam par dag gyur te :
dbyings rig zung 'jug rtogs par shog :
a la la ho :
hU~M:
rnam rtog dag pa'i lhag sdud rnams :
'dzin med rang gsal lhag gtor bzhes :
dran snang so ma'i bar chad sol :
rang grol klong du phrin las sgrubs :
uts+tshiSh+Ta ba liM ta khA hi :
gsal stong bde chen dbyer med pa'i :
snang sems gnyis med klong yangs su :
yul dbang shes gzhi dag pa'i tshogs :
phul pas dbyings rig zung 'jug shog :
tshogs kyi mchod pa'i byang bu 'o :
sa ma ya rgya rgya :
phrin las rjes kyi byang bu ni :
yul snang dbang po lnga la thim :
de nyid rnam shes la 'dus pas :
kun gzhi'i dbyings su thams cad rdzogs :
dmigs mtha' bral ba'i klong du yal :
a a a :
lta ba chos nyid ye nas dag :
sgom pa blo las 'das pa'i ngang :
spyod pa bsam yas dge ba kun :
'bras bu sku gsum 'thob phyir bsngo :

bsam du med pa'i lta ba rtogs :
brjod du med pa'i sgom nyams longs :
blang dor med pa'i spyod pa spyad :
'bras bu lhun grub bkra shis shog :
phrin las rjes kyi byang bu 'o :
sa ma ya rgya rgya :
lha sras mu rub btsad po'i rnam par 'phrul pa 7sprul pa'i gter chen mchog gyur gling pas /
gnas mchog nam mkha' mdzod nas spyan drangs
pa'i kha byang dang /
'phral du slob dpon rin po che yab yum gyis dngos su gsungs pa'i yang byang dang snying byang la brten nas me 'brug rgyal zla ba'i dkar phyogs kyi rgyal ba dang po'i nyi shar la /
bod chen po'i sa'i thig le sde dge chos rgyal chen po'i pho brang gi shar gyi phyogs kyi yul ljongs /
smad shod dzam nang phu o rgyan rin po che'i sgrub gnas pad+ma shel phug gi gnam khung nas /
bdag cag 'dus pa nyer lnga tsam gyis mthong bar dngos su spyan drangs shing /
de 'phral skal ldan gyi 'dus pa nyis brgya brgal bar byin rlabs bstsal te thams cad kyis yid ches rtsod bral du gyur pa'i mchong shog smug po'i ngos nas 'phral du phab rim bzhin /
bya bral ba 'jam dbyangs mkhyen brtse'i dbang po kun dga' bstan pa'i rgyal mtshan dpal bzang pos dag par bris shing /
byang bu rnams kyang khrigs su bsdebs pa'i dge bas bstan 'dzin mchog rnams zhabs pad bskal brgyar brtan zhing /
zab gter 'di nyid kyi bstan pa phyogs dus gnas skabs thams cad du dar zhing rgyas la yun ring du gnas par gyur cig
/dge legs 'phel ///
/
