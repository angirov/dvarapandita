@#//
dam chos snying po skor lnga las /
bla ma dgongs 'dus snying po'i phrin las kyi byang bu ye shes grub pa zhes bya ba bzhugs so //
sras bcas rgyal ba'i gsang ba gsum //
dgongs spyod gcig bsdus pad+ma skyes //
rdo rje'i sku brnyes bde ba cher //
gus 'dud sgo gsum byin gyis rlobs //
zab gter las byon pa'i bla sgrub bye ba phrag brgya'i snying po'i bcud bsdus pa'i sgrub thabs khyad 'phags ngo mtshar can 'di'i phrin las bya ba la gnyis /
bsham gyi rim pa dang /
phrin las dngos so //
dang po ni /
bsnyen sgrub las gsum chig rdzogs byed pa'i skabs dkyil 'khor dgos shing de'ang maN+Dal la rdul tshon gyis bri bar gzhan las bshad kyang /
yun ring skabs zub pa sogs kyi skyon mi 'byung ba'i phyir ras bris nyid legs pas /
zhi dkyil sgo rdzogs rgyan sogs spyi mthun nang /
lha snam steng rin chen zur brgyad dbus sna tshogs pad+ma 'dab bzhi'i lte bar rdo rje hrIHsa mtshan pa /
'dab bzhir dbang chen rigs bzhi /
zur brgyad la rigs bzhi'i mkha' 'gro dang ging chen yab yum rnams sa bon nam phyogs mdog thig le /
lha snam la grangs nges med pa'i thig le sna tshogs /
sgo bzhir rgyal po bzhir thig le rang mdog bkod pa bkram pa'i khar rkang gsum steng b+han+d+ha mtshan ldan 'bru sman sogs kyis bkang ba'i dbus su bla ma sku bzhi tho brtsegs su bris pa bzhugs la dar gdugs dbub /
mdun rgyab gang 'os su bla gtor rin chen zur brgyad kyi g.yas g.yon sman raka
/bka' srung gtor ma gsum /
chu gnyis nyer spyod bskor bsham bya /
tshes bcu'i phrin las lta bu la dkyil 'khor med kyang chog la sku rten gong smos sam sku tshab zhal thang lta bu gang rigs zhig gi mdun du sman raka gtor gsum phyi mchod bcas bshams pas 'thus /
gang ltar sngon gtor /
tshogs kyi yo byad /
chad brtan sogs tshang bar 'du bya'o //
gnyis pa phrin las dngos la gsum /
sngon 'gro
/dngos gzhi /
rjes kyi rim pa'o //
dang po la /
gter gzhung sa bcad kyis ma bsdus kyang gong ma'i phyag bzhes ltar tshig bdun dang brgyud 'debs mthar /
sngon 'gro dkar gtor bran la /
raM yaM khaM rat+na pany+tsa oM AHhU~M:
b+hU mi pa ti sa pa ri bA ra sa mA dza :
b+hU mi pa ti sa pa ri wA ra a kA ro mu khaM sarba d+harmA nAM Ad+ya nut+pan+na twA ta oM AHhU~M phaT swA hA:
gsum /
sa bdag lha klu 'khor dang bcas :
gtor ma dam pa 'di bzhes la :
bdag gis sgrub pa ma thon bar :
khyed la gnas 'di bdag g.yar gyis :
ci bde bar ni gzhan du song :
b+hU mi pa ti sa pa ri bA ra gats+tsha :
zhes dkar gtor phyi rol du 'bul /
de nas gter gzhung las dngos su bstan pa'i sngon 'gro ni /
bka' bsgo mtshams bcad tshogs rten bsgrub //
skyabs sems nongs bshags maN+Dal 'bul //
tshogs gsag gsol 'debs dbang bzhi len //
mchod byin brlab dang bcu gcig go
/zhes pa'i dang po bgegs la bka' bsgo ba ni /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa'i bdud kyi tshogs :
'di ru ma 'dug gzhan du dengs :
drag sngags brjod cing thun gyis gzir ba sogs bya /
gnyis pa ni /
hU~M:
bdag nyid dpal gyi thugs ka nas :
phyag mtshan lnga yi tshogs spros pas :
srung ba'i 'khor lo'i gur chen po :
ye shes me phung 'phro bar gyur :
oM hU~M trAM hrIHAHbadzra dz+wa la rak+Sha rak+Sha b+h+rU~M:
zhes srung 'khor bsgom /
gsum pa ni /
pho brang dbus kyi sku rten nyid :
rang gi re ltos bla ma dang :
dus gsum bde gshegs yi dam lha :
kun gyi ngo bor gyur pa la :
rnam pa bla ma sku bzhi'i lha :
tho brtsegs tshul du gsal bar gyur :
oM AHhU~M gu ru d+he wa d+hA ki nI badzra sa mA dza :
bzhi pa ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro ba sems can rnams :
byang chub bar du skyabs su mchi :
lnga pa ni /
sems bskyed 'gro ba kun don du :
bla ma sangs rgyas bsgrubs nas su :
gang la gang 'dul phrin las kyis :
'gro ba bsgral bar dam bca 'o :
lan gsum /
drug pa ni /
hU~M:
bla ma yi dam mkha' 'gro dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol zhing bshags :
badzra sa ma ya shud+d+he a :
rgyas par spro na 'dir ye shes sku mchog sbyar /
bdun pa ni /
spro na tshig lhug spyi 'gros gsal gdab la maN+Dal phyi zhing tshom bu bkod cing tshigs bcad kyis phul /
bsdu na dmigs pa gsal gdab cing tshigs bcad tsam gyis kyang chog ste /
oM AHhU~M:
bdag dang mtha' yas sems can gyi :
lus dang longs spyod dge tshogs kun :
gling bzhi ri rab nyi zlar bcas :
lha mi'i longs spyod bsam mi khyab :
kun bzang mchod pa'i sprin phung che :
rgyun mi 'chad par sprul byas te :
dkon mchog rin chen rtsa ba gsum :
chos srung nor lha rgya mtsho gang :
dbyer med bla ma dgongs pa 'dus :
'khor dang bcas pa thams cad la :
gus pas rtag tu 'bul bar bgyi :
bsod nams tshogs chen rab rdzogs nas :
ye shes snang ba rgyas par shog :
oM gu ru d+he ba d+hA ki nI sarba rat+na maN+Da la pU dza me g+ha AHhU~M:
brgyad pa ni /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor bskor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
dgu pa ni /
mos gus gdung shugs drag tu bskyed la gsol 'debs dus gsum sangs rgyas ci nus dang /
khyad par /
kye kye bla ma rin po che :
sangs rgyas thams cad 'dus pa'i sku :
'gro ba kun gyi gnyen gcig po :
mgon med bdag la thugs rjes zungs :
bla ma rdo rje sems dpa' che :
re zhing ltos pa'i gnyen gcig pu :
bdag la re sa gzhan na med :
sdug bsngal 'dam nas drang du gsol :
rje btsun pad+ma thod phreng rtsal :
khyed la bdag nyid bran du 'bul :
skyid sdug re ltos khyed shes pas :
bla med mchog gi dngos grub stsol :
bla ma sangs rgyas phrin las mdzad :
bdag la dbang bskur byin brlabs nas :
mtha' yas sems can ma lus kun :
'dren pa'i bla mar bdag gyur cig :
ces gsol 'debs kyi snying po badzra gu ru'ang bzla /
bcu pa ni /
bla ma'i lha tshogs 'od du zhu //
pad+ma badzra nyid la thim //
de yi gnas bzhi'i 'bru bzhi las //
'od zer dkar dmar mthing ser 'phros //
bdag gi gnas bzhir thim pa yis //
sgrib bzhi dag cing dbang bzhi thob //
lam bzhi sgom zhing sku bzhi yi //
go 'phang thob pa'i skal ldan gyur //
bla ma 'od zhu rang la thim //
mnyam nyid blo 'das chos sku 'o //
zhes mos la bla ma rang sems dbyer med ka dag zang thal gyi dgongs pa'i rang ngo bskyang bar bya'o //
bcu gcig pa ni /
hU~M hrI:
raM yaM khaM gis ma dag dngos kun sbyangs :
stong pa'i ngang las b+han+d+ha rnam gsum du :
oM las gtor ma 'dod yon sprin phung 'phro :
AHlas chags med rak+ta'i rba klong 'khyil :
hU~M las ye shes lnga ldan bdud rtsi'i mtshoH
hrIHlas phyi nang gsang ba'i mchod pa'i tshogs :
bsam gyis mi khyab nam mkha' gang bar gyur :
oM AHhU~M sarba pany+tsa a mr-ita hU~M hrIHThA:
oM AHhU~M ma hA rak+ta dz+wa la maN+Da la hU~M hrIHThA:
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
oM badzra ar+g+haM nas shab+da AHhU~M:
oM badzra s+pha ra Na khaM:
gnyis pa dngos gzhi la /
dam tshig bskyed cing ye shes dgug
/brtan bzhugs 'dod gsol phyag 'tshal zhing //
mchod pa spyi dang tshogs mchod 'bul //
dzapa? bzlas sgo gsum skong ba dang //
rten rdzas 'bul bstim bstod pa 'o //
zhes don tshan bcu gcig tu yod pa'i dang po rten dang brten pa'i dkyil 'khor bskyed pa ni /
oM:
chos sku mi 'gyur de bzhin nyid :
A:
'od gsal snying rje kun la khyab :
hU~M zung 'jug rdo rje hrIHbcas gsal :
rdo rje'i 'od las gzhal yas khang :
'ja' tshon bres pa lta bu'i nang :
rin chen zur brgyad lte ba la :
pad+ma'i sdong po bzhi brtsegs skyes :
rtsa bar pad nyi bdud bzhi'i steng :
bdag nyid dbang chen rta mgrin dmar :
gri thod gar bsgyur phag mo yum :
phyogs bzhir dbang chen yab dang yum :
rigs kyi mdog can phyag mtshan 'dzin :
dur khrod chas gsol me 'od 'bar :
spyi gtsug pad sdong nyi zla'i steng :
pad+ma badzra yab dang yum :
dmar gsal rdo rje dril bu 'dzin :
shar du bud+d+ha thod phreng dkar :
lho ru mi bskyod rdo rje ser :
nub tu pad+ma dbang chen dmar :
byang du rig 'dzin thod rtsal ljang :
shar lhor rig 'dzin drag rtsal dmar :
lho nub sangs rgyas thod pa mthing :
nub byang rig 'dzin rta mchog dmar :
byang shar rig 'dzin gsang bdag sngo :
rigs kyi phyag mtshan yum dang 'khril :
rus pa'i rgyan gsol 'ja' 'od 'phro :
de yi spyi bor pad zla'i steng :
sprul sku pad+ma 'byung gnas dkar :
gsang phod chos gos ber phyam gsol :
pad zhwa mthong grol nyi zlas brgyan :
rdo rje thod bum kha T+wAM 'dzin :
phyogs mtshams gu ru mtshan brgyad gsal :
spyi bor o rgyan tshe dpag med :
longs sku'i cha lugs tshe bum 'dzin :
bde chen gsang ba'i yum dang 'khril :
'khor du mkha' 'gro sde lnga bcas :
de steng chos sku rdo rje 'chang :
mthing gsal lha lcam dkar mo 'khril :
rdo rje dril 'dzin skyil krung bzhugs :
sangs rgyas byang sems spro zhing bsdu :
re ltos skyabs rnams 'dus pa'i sku :
rin chen zur brgyad 'dzum steng du :
dpa' bo mkha' 'gro sde bzhi ni :
rigs kyi cha lugs brkyang bskum gar :
mtshams bzhir ging chen lcam dral rnams :
gsang ba'i rnga brdung sprul bsgyur 'gyed :
bar khyams rig 'dzin mkha' 'gro'i tshogs :
mchod pa'i lha mo sprin ltar gtibs :
sgo bzhir rgyal po chen po bzhi :
'jig rten skyong ba bsam mi khyab :
sku gsung thugs su byin gyis brlab :
ye shes lnga ru dbang bskur ro :
oM AHhU~M:
oM AHhU~M swA hA:
gnyis pa spyan 'dren pa ni /
spos rol dbyangs dang mos gus shugs bskyed la /
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
'og min chos dbyings pho brang nas :
rdo rje 'chang chen gshegs su gsol :
bde ba can gyi zhing khams nas :
tshe dpag med mgon gshegs su gsol :
pad+ma 'od kyi zhing khams nas :
pad+ma thod phreng gshegs su gsol :
dur khrod chen po'i gnas brgyad nas :
pad+ma badzra gshegs su gsol :
phyogs bzhi mtshams brgyad dkyil 'khor nas :
sprul pa'i mtshan brgyad gshegs su gsol :
bde chen 'bar ba'i gzhal yas nas :
dbang gi rgyal po rta mchog dpal :
rdo rje phag mo yum dang bcas :
dngos grub stsol phyir gshegs su gsol :
rigs bzhi'i mkha' 'gro gshegs su gsol :
bdud 'dul ging bzhi gshegs su gsol :
dpa' bo dpa' mo gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dza sid+d+hi pha la hU~M A:
hrIHma ha ri ni sa ra tsa hri ya tsit+ta hriM hriM dzaHdza :
zhes drag tu brjod /
gsum pa dam ye dbyer med du bzhugs nas 'dod don gsol ba ni /
hU~M:
rin chen pho brang nyams re dga':
dur khrod gzhal yas byin re chags :
pad+ma 'dab brgyad mdangs re gsal :
rtog med ro gdan bag re dro :
nyi zla brtsegs pa 'od re gsal :
bzhugs pa'i gnas su dang re spro :
bla ma dgongs 'dus lha tshogs rnams :
dgyes shing byin gyis brlab phyir bzhugs :
mos pa'i bu la zhal bstan 'tshal :
gsung gis gdams pa'i gnad bsgrag 'tshal :
thugs kyi dgongs pa'i sgo dbye 'tshal :
'gro ba'i don du sku bzhugs 'tshal :
gu ru d+he ba DA ki nI sa ma ya tiSh+Tha lhan :
bzhi pa phyag 'tshal ba ni /
na mo :
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa :
bla ma sku bzhi'i tshogs la phyag 'tshal lo :
bya byed yid chos rnam par dag :
rang byung thugs rjes 'gro rnams sgrol :
dbang chen rta phag yab yum la :
gnyis med gus pas phyag 'tshal lo :
snang ba yab la stong pa yum :
mkha' 'gro ging la phyag 'tshal lo :
thams cad chos kyi dbyings su rol :
chos skyong srung ma'i tshogs la phyag 'tshal lo :
a ti pU ho :
pra tIts+tsha ho :
lnga pa mchod pa la bzhi yod pa'i dang po sku la phyi nang gi mchod pa gnyis kyi dang po phyi mchod ni /
hU~M hrI:
bla ma yi dam mkha' 'gro la :
lha rdzas phyi mchod 'bul ba ni :
me tog bdug spos mar me dri :
zhal zas sil snyan yid 'ong rnams :
spyan shangs thugs ka sku lus dang :
zhal dang snyan du mchod pa 'bul :
gu ru de ba DA ki nI puSh+pe d+hU pe A lo ke gan+d+he nai bid+ya shab+da pU dza ho :
gnyis pa nang mchod ni /
hU~M hrI:
bla ma yi dam mkha' 'gro la :
rang byung nang mchod 'bul ba ni :
dbang po rnam lnga'i me tog mchod :
gsur chen bdug spos dri yis mchod :
zhun chen snang gsal mar mes mchod :
rdo rje dri chu'i byug pas mchod :
bdud rtsi chen zhal zas mchod :
rkang gling thod pa'i rnga sgras mchod :
dug gsum sku gsung thugs su mchod :
dug lnga ye shes lnga ru mchod :
snang srid phyag rgya bzhi ru mchod :
gnyis su med par thim gyur cig :
gu ru de ba DA ki nI ma hA pany+tsa pU dza ho :
gnyis pa gsung la sman raka gtor ma'i mchod pa gsum gyi dang po sman mchod ni /
hU~M hrI:
bla ma yi dam mkha' 'gro'i tshogs bcas la :
dug lnga sel phyir ye shes lnga rdzogs rdzas :
dam rdzas bdud rtsi mchog gi mnyes mchod 'bul :
thugs rjes brtser dgongs dbang dang dngos grub stsol :
sarba pany+tsa a mr-ita kha raM khA hi :
spro na brgyud mchod ni /
chos sku rdo rje 'chang chen zhal du sarba pany+tsa a mr-ita la kha raM khA hi /
longs sku tshe dpag med mgon zhal du sarba\u0f8e
sprul sku pad+ma thod phreng zhal du sarba\u0f8e
bde chen pad+ma badzra'i zhal du sarba\u0f8e
yum mchog ye shes mkha' 'gro'i zhal du sarba\u0f8e
rang snang sprul 'khor rgya mtsho'i zhal du sarba\u0f8e
thugs sras las can rje 'bangs zhal du sarba\u0f8e
gter chen mchog gyur gling pa'i zhal du sarba\u0f8e
chos bdag rtsa brgyud bla ma'i zhal du sarba\u0f8e
dbang chen rta mchog yab yum zhal du sarba\u0f8e
rigs bzhi'i mkha' 'gro ging chen zhal du sarba\u0f8e
bka' sdod chos skyong gter srung zhal du sarba\u0f8e
mchod 'os mgron rigs rnams kyi zhal du sarba pany+tsa a mr-ita la kha raM khA hi /
oM AHhU~M:
zhes lhag ma dngos grub tu rol /
gnyis pa rak+ta 'bul ba ni /
A:
bde mchog bde spyod rak+ta'i mchod yon 'di :
nyon mongs chags bral bde stong gnyis su med :
dga' bzhi skyed phyir dmar chen rba rlabs g.yo :
bla ma yi dam mkha' 'gro'i tshogs la 'bul :
ma hA rak+ta khA hi :
gsum pa gtor ma ni /
hU~M hrIH
snang ba snod kyi 'jig rten gtor gzhong du :
srid pa bcud kyi sems can gtor mar sbyar :
dpal gyi gtor ma brjid ldan 'gying ba 'di :
ri rgyal lhun po bas kyang brjid re che :
ma mo'i gtor ma pad+mas bskor ba 'di :
gling bzhi gling phran bas kyang bkod re legs :
dkar gyi thig gdab dmar gyi gur phub pa :
gser gyi ri bdun bas kyang brjid re che :
rak+ta dmar gyi ar+g+haM sbreng ba 'di :
rgya mtsho chen po bas kyang rgya re che :
bdud rtsi sman gyis gtor mar bran pa 'di :
lha yi zhal zas bas kyang ro re bda':
dkar rtsi dmar rtsi sha chen dri chen dang :
dri chu byug pa'i rdzas te rnam pa lnga :
seng ge glang chen rta dang ba lang dang :
mchog chen mi la sogs te rnam pa lnga :
ma hA mAM sa la sogs sha sna stong :
ma hA tsit+ta la sogs snying sna stong :
dbang po lnga dang go ro tsa na dang :
shing tog me tog 'bru sna sman sna dang :
zan dang khur ba thug pa'i bye brag dang :
mar thud phrum dang zho dang 'o mar bcas :
rtsi dang rtswa ru rtsi chen go snyod dang :
lga dang lan tshwa spod kyi bye brag dang :
ri sgog klung sgog shwa mo sna tshogs dang :
bza' dang bca' ba btung ba'i bye brag dang :
gzugs sgra dri ro reg bya chos la sogs :
'dod yon lnga yi mchod pa dam pa 'di :
thogs med blo yis thams cad kun bsdus nas :
ting 'dzin dgongs brgyud dag pas byin gyis brlabs :
bdud rtsir bsgyur pa'i gtor ma chen po 'dis :
rdo rje slob dpon thugs dam bskang gyur cig :
yi dam lha tshogs thugs dam bskang gyur cig :
ma mo mkha' 'gro'i thugs dam bskang gyur cig :
dpa' bo ging gi thugs dam bskang gyur cig :
chos skyong srung ma'i thugs dam bskang gyur cig :
mchod par 'os pa'i thugs dam bskang gyur cig :
gu ru de ba DA ki nI ma hA ba liM ta khA hi :
gsum pa thugs la gsang ba dang don mchod gnyis las dang po gsang mchod 'bul ba ni /
hU~M hrI:
bla ma yi dam mkha' 'gro la :
gnyis med gsang mchod 'bul ba ni :
yab yum gnyis med mkha' gsang las :
byang sems dkar dmar bde ba'i mchog :
bde ba'i ro mchog mchod pa 'bul :
sku lus rgyas phyir bzhes su gsol :
gu ru de ba DA ki nI bo d+hi tsit+ta ma hA su kha pU dza ho :
gnyis pa de kho na nyid kyi mchod pa ni /
hU~M hrI:
ka dag zang thal chos kyi sku :
spros pa med pa dbyings kyi ngang :
nam mkha' la ni nam mkha' thim :
ye mchod chen por bzhes su gsol :
d+harma d+hA tu pU dza ho :
bzhi pa 'dod yon ni /
hU~M hrI:
rje btsun bla ma gshegs su gsol :
gdung ba drag pos gsol 'debs shing :
'dod yon lnga yi mchod pa 'bul :
ba liM rgyan gyi mchod pa 'bul :
sman rag bdud rtsi'i mchod pa 'bul :
zhal zas tshogs kyi mchod pa 'bul :
ting 'dzin rtse gcig mchod pa 'bul :
bla ma rig 'dzin mchod pa bzhes :
yi dam lha tshogs mchod pa bzhes :
mkha' 'gro'i tshogs rnams mchod pa bzhes :
ging gi tshogs rnams mchod pa bzhes :
dpa' bo'i tshogs rnams mchod pa bzhes :
dpa' mo'i tshogs rnams mchod pa bzhes :
rnal 'byor pho mo dam re gtsang :
mkha' 'gro'i tshogs rnams dwangs re spro :
dur khrod gnas mchog nyams re dga':
zhing chen bla bre'i rgyan dang ldan :
sha sna snying sna bsam mi khyab :
spro dga' gnas kyi mchod pa 'bul :
drug pa bde chen tshogs kyi 'khor los mchod pa la /
zhing lpags kyi steng du thabs shes kyi rdzas gtso bor gyur pa'i dam tshig gi bza' btung ji ltar 'byor pa bshams la chu chang nang mchod kyis bran te byin gyis brlab pa ni /
oM sarba dra byaM bi sho d+ha ni hU~M hU~M phaT:
hU~M:
raM yaM khaM gis tshogs kyi dngos 'dzin sbyangs :
b+h+rU~M las b+hany+dza'i snod du sha lnga dang :
bdud rtsi rnam lnga khams dang phung po'i bcud :
me rlung sbyor bas 'od zhu rnam par dag :
rlangs pas 'khor 'das bcud bsdus 'bru lnga yi :
rnam par dam tshig bdud rtsir rab 'dres pas :
ye shes lnga yi 'dod yon mchod sprin spro :
oM hU~M trAM hrIHA:
ga Na tsakra AHhU~M:
dang po mchod pa ni /
hU~M:
chos dbyings rnam par dag pa'i ngang nyid las :
'dod yon lnga yi mchod sprin bsam mi khyab :
bla ma yi dam mkha' 'gro'i tshogs la 'bul :
dgyes par bzhes la mchog thun dngos grub stsol :
ga Na tsakra pU dza ho :
bar pa bskang bshags ni /
hU~M:
bla ma yi dam mkha' 'gro'i tshogs bcas la :
rang snang rnam dag 'dod yon mchod sprin gyis :
gnyis med klong du thugs dam gnyan po bskang :
ma rig nyams chag thams cad mthol lo bshags :
sa ma ya shud+d+he A:
'dir spro na skong bshags rgyas par bya'o //
tha ma bsgral mchod ni /
hU~M:
gnyis 'dzin 'khrul pa'i dgra bgegs rnams :
dug gsum srid pa'i hom du bkug :
ye shes rno dbal mtshon gyis bsgral :
rnam thar gsum gyi zhal du bstab :
nr-i tri mA ra ya phaT:
mAM sa rak+ta kiM ni ri ti khA hi :
bdun pa dzapa? bzla ba la gzhi dang dngos gnyis las /
dang po gzhi snang srid bla ma'i dkyil 'khor du gsal gdab pa ni /
snang srid gzhal yas bla ma lha :
thams cad phyag rgya'i dkyil 'khor che :
dper na chu zla 'ja' tshon ltar :
snang la rang bzhin med par gnas :
'dzin pas ma bcings gsal bar bsgom :
gnyis pa la gsum las dang po bsnyen pa ni /
bla ma'i sku yi gnas bzhi nas :
'od zer dbang bzhi'i ngo bor 'phros :
sgrib bzhi sbyangs nas sku bzhi 'grub :
bla ma rnams dang dbyer med gyur :
ces gsal gdab la spyi bo'i bla ma sku bzhi re re bzhin dbang bzhi len pa'i dmigs gnad dang sbyar te /
oM AHhU~M pad+ma badzra hU~M:
oM AHhU~M badzra gu ru pad+ma sid+d+hi hU~M:
oM gu ru A yuHsid+d+hi a mA ra Ni dzI ban+ti ye swA hA:
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes so sor bzla /
gnyis pa sgrub pa ni /
spyi bo'i bla ma'i dkyil 'khor rnams :
dgyes pa chen pos sku chung ngu :
snying ga'i dbus su byon nas bzhugs :
mchod bstod dzapa? kyis mnyes par gyur :
ces bsgoms la thod phreng rtsal gyi dzapa? mchod bstod kyi tshul du bzla ba gzhung gi dgongs pa yin la /
cung zad spro na spyi dang mthun par /
bla ma'i gnas gsum 'bru gsum las :
'od 'phros rgyal ba thams cad mchod :
'gro ba'i sgrib pa kun sbyangs nas :
thams cad bla ma'i sa la bkod :
bde gshegs rtsa gsum chos skyong gi :
lha sngags phyag mtshan spyan drangs nas :
thugs ka'i bla ma'i gnas su thim :
mchog dang thun mong dngos grub thob :
bkrag mdangs gzi brjid rab 'bar zhing :
snang grags lha sngags dran rtog thugs :
bla ma rang sems dbyer med gyur :
ces mos gus kyi rtsal bskyed la bzla'o //
gsum pa las sbyor ni /
bla ma 'od zhu rang dang 'dres :
rang nyid pad+ma badzra gyi :
thugs las las bzhi'i 'od zer 'phros :
mkha' 'gro ging gi tshogs la phog :
sprul pa yang sprul 'jig rten gang :
zhi rgyas dbang drag 'grub par gyur :
hrIHma ha ri ni sa ra tsa hri ya tsit+ta hriM hriM dza :
sarba sid+d+hi pha la hU~M:
zhes bsnyen sgrub kyi bcu cha tsam bzla'o //
'di dag ni phrin las dkyus ma'i dbang du byas pa ste bsnyen sgrub rkang tshugs byed pa'i tshe dmigs gnad sogs gter gzhung ltar sbyor dgos so //
brgyad pa skong ba la gsum las dang po lus gar gyis skong ba ni /
slar yang dkyil 'khor pa rnams sngar bzhin gsal btab la /
rnal 'byor pa rnams chas su zhugs nas sman raka gtor gsum tshogs kyi longs spyod snang gsal zhun chen mar me sha chen bdug spos dur khrod kyi rgyan rdzas thogs la /
thod rnga rkang gling rol mo'i sgra sgrog bzhin pas dkyil 'khor bskor zhing spro na gar gyi stangs stabs bya /
gnyis pa ngag brjod pas skong ba ni /
dbyangs snyan po dang bcas pas /
hU~M hrI:
dur khrod gsang ba mchog gi dkyil 'khor 'dir :
gsang ba'i dkyil 'khor gzhung bzhin bshams nas kyang :
sgrub rdzas gnyan po gzhung bzhin bkram lags na :
bla ma yi dam mkha' 'gro'i thugs dam gnyan bskangs te :
rnal 'byor bdag gi nyams chag sor stsol cig :
oM ru lu ru lu hU~M b+h+yo hU~M:
gsum pa lta ba thugs kyis skong ba mnyam par bzhag la /
hU~M hrI:
kun gzhi ma bcos klong yangs su :
rang rig rang gsal kun tu bzang :
gdod nas ma skyes kun bzang mo :
gnyis med bde ba chen po la :
bskang dang bshags bya bshags pa'i yul :
rnam dag spros bral chos kyi sku :
chos kyi sku la gnyis su med :
gnyis med rtogs pas thugs dam bskang :
dgu pa mkha' 'gro la rten rdzas 'bul ba ni /
hU~M hrI:
dam rdzas gtor chen bshams pa yang :
ma dang mkha' 'gro bsten phyir 'bul :
bdud rtsi sman mchod sbreng ba yang :
ma dang mkha' 'gro bsten phyir 'bul :
ban+d+ha rak+tas bkang ba yang :
ma dang mkha' 'gro\u0f8e
dur khrod rdzas chen bkram pa yang :
ma dang mkha' 'gro\u0f8e
rkang gling thod rnga sgrog pa yang :
ma dang mkha' 'gro\u0f8e
zhun chen snang gsal bltams pa yang :
ma dang mkha' 'gro bsten phyir 'bul :
mAM sa'i gsur dud gtong ba yang :
ma dang mkha' 'gro\u0f8e
'dod yon ro mchog spungs pa yang :
ma dang mkha' 'gro\u0f8e
thugs dam gnyan po bskangs gyur cig :
g.yar dam gnyan po sor stsol cig :
gu ru de ba DA ki nI ma hA pany+tsa a mr-ita :
ma hA rak+ta :
ma hA ba liM ta kha raM khA hi :
bcu pa mchod rdzas de rnams sku'i gnas la bstim pa ni /
hU~M hrI:
dam rdzas rgyan gyi mchod pa 'di dag kun :
gnyis med mnyam pa'i ngang du 'bul lags na :
blang dor med pa'i tshul gyis bzhes nas kyang :
thim pa'i tshul gyis dgyes pa chen por rol :
bcu gcig pa bstod pa bya ba ni /
hU~M hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
sku ni mi 'gyur kun tu bzang po'i sku :
gsung ni mi 'gag mnyam nyid rig pa'i gsung :
thugs ni mi g.yo smra bsam brjod las 'das :
sku gsung thugs ldan pad+ma rgyal la bstod :
'gro ba'i don du rang byung 'od dpag med :
bkra shis yon tan du mas brgyan pa'i sku :
'jig rten dbang sgyur pad+ma rgyal po'i sras :
rdo rje thod phreng rtsal la phyag 'tshal bstod :
stong pa'i dbyings nyid kun tu bzang mo yum :
mi 'gyur rnam dag lha lcam man+dA ra :
bde ba'i ye shes skyed mdzad bla ma'i yum :
mkha' 'gro mtsho rgyal ma la phyag 'tshal bstod :
zhi ba'i las mdzad rdo rje thod phreng rtsal :
rgyas pa'i las mdzad rat+na thod phreng rtsal :
dbang gi las mdzad pad+ma thod phreng rtsal :
mngon spyod las mdzad karma thod phreng rtsal :
thams cad lhun grub bud+d+ha thod phreng rtsal :
phrin las rdzogs pa'i rje la phyag 'tshal bstod :
hU~M hrI:
ma chags skyon gyis ma gos pa'i :
pad+ma 'byung gnas sku la bstod :
yon tan thams cad rab rdzogs pa'i :
pad+ma saM b+ha'i sku la bstod :
shes bya kun la ma rmongs pa'i :
blo ldan mchog sred sku la bstod :
khams gsum srid gsum dbang du sdud :
pad+ma rgyal po'i sku la bstod :
rmongs pa'i mun sel 'gro ba 'dul :
nyi ma 'od zer sku la bstod :
log 'dren bdud bzhi 'dul mdzad pa'i :
shAkya seng ge'i sku la bstod :
mu stegs dam sri 'dul mdzad pa'i :
seng ge sgra sgrog sku la bstod :
dregs pa dgra bgegs tshar gcod pa'i :
rdo rje gro lod sku la bstod :
hU~M hrI:
chos sku skye med dbyings las ma g.yos kyang :
bde chen longs spyod snying rje'i rtsal mdangs las :
'gro ba'i don mdzad sprul pa bsam mi khyab :
dkyil 'khor gtso brgyad sku la phyag 'tshal bstod :
hU~M hrI:
snang ba ma 'gag thugs rje chen po'i sku :
rta mgrin dbang gi sku la phyag 'tshal bstod :
skye med rnam dag chos dbyings dag pa'i klong :
rdo rje phag mo yum la phyag 'tshal bstod :
skye 'gag gnyis su med pa'i mkha' dbyings las :
thugs rje ma 'gag cir yang sprul cing ston :
dpa' bo mkha' 'gro'i tshogs la phyag 'tshal bstod :
dam can srung ma'i tshogs la phyag 'tshal bstod :
gsum pa rjes kyi rim pa la //
bskul bya tshogs rol lhag ma gtang //
chad brtan bro brdung dngos grub blang //
dkyil 'khor bsdu bstim bsngo smon dang //
shis brjod rgyun spyod bcu gcig go
/zhes pa'i dang po thugs dam bskul ba ni /
hU~M hrI:
ma g.yel ma g.yel rig 'dzin tshogs :
ma g.yel ma g.yel mkha' 'gro'i tshogs :
ma g.yel ma g.yel ging gi tshogs :
ma g.yel ma g.yel dam can tshogs :
hU~M hrI:
rje btsun pad+ma thod phreng rtsal :
rang bzhin gnas nas sku skyod la :
mkha' 'gro'i tshogs dang gshegs su gsol :
ging gi tshogs dang gshegs su gsol :
dpa' bo'i tshogs dang gshegs su gsol :
dpa' mo'i tshogs dang gshegs su gsol :
dam can tshogs dang gshegs su gsol :
hU~M hrI:
chos kyi dbyings nas sku skyod la :
rdo rje phag mos byin gyis rlobs :
dur khrod gnas nas sku skyod la :
mkha' 'gro ging bzhis byin gyis rlobs :
nam mkha'i dbyings nas sku skyod la :
rdo rje phra men byin gyis rlobs :
rgya mtsho'i gling nas sku skyod la :
mtsho gling mkha' 'gros byin gyis rlobs :
bar snang gnas nas sku skyod la :
las byed mkha' 'gros byin gyis rlobs :
gangs dkar rtse nas sku skyod la :
rdo rje ging chen byin gyis rlobs :
hU~M hU~M:
lho nub rnga yab gling phran na :
zangs mdog dpal ri'i rtse mo ru :
pad+ma 'od kyi gzhal yas khang :
gnas mchog dam pa nyams re dga':
gnas mchog nyams re mi dga' ru :
rje btsun pad+ma thod phreng rtsal :
mkha' 'gro ye shes mtsho rgyal gnyis :
skye 'chi med pa'i sku brnyes nas :
srin po rnams la dam chos ston :
mkha' 'gro sde bzhi'i 'khor gyis bskor :
ging chen sde bzhi pho nyar 'gyed :
gdong dmar srin po thabs kyis 'dul :
dbu la rin chen rgyan gyis brgyan :
rus pa'i rgyan cha khro lo lo :
sil snyan mang po si li li :
rgyan cha mang po pu ru ru :
rol mo mang po di ri ri :
glu len gar byed khyugs se khyug :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
hU~M hrI:
zhi rgyas dbang drag so so yi :
phrin las myur du khyed kyis sgrubs :
bsgral ba'i zhing bcu khyed kyis sgrol :
sangs rgyas bstan pa khyed kyis srungs :
dkon mchog dbu 'phang khyed kyis bstod :
bla ma'i sku dgra khyed kyis thul :
'byung bzhi'i bar chad khyed kyis sol :
dug lnga'i rnam rtog zhi bar mdzod :
gnyis pa ni /
brda dang brda'i 'bul len byas te tshogs rdzas so so'i nus pa dang mthun pa'i dngos grub thob par mos la /
lus dkyil gyi lha tshogs la mchod de phyi nang gi tshogs dang /
dngos sam yid kyis snyoms 'jug gsang ba'i tshogs 'khor la longs spyod /
rdo rje'i glu gar bya zhing nyams bskyang /
zab mo'i rgyud 'chad nyan bklag pa sogs byas la /
ho :
bla ma rig 'dzin dkyil 'khor du :
tshogs kyi mchod pa phul ba yis :
bdag dang mkha' mnyam 'gro ba kun :
bde chen ye shes sku 'grub shog :
ces sogs zab mo'i smon lam gdab /
gsum pa lhag ma gtang ba ni /
phud lhag bsre /
kha phru btab /
sman raka sbreng la /
oM AHhU~M ha hoHhrIH
lhag ma'i dam tshig 'dod yon gyi phung po zad mi shes pas nam mkha' gang bar gyur /
e A ral+li hriM hriM dza :
hU~M:
rang rtsal rig pa'i cho 'phrul gyi :
bka' yi pho nya lhag sdud rnams :
lhag ma'i gtor ma 'di bzhes la :
sngon tshe zhal bzhes dam bcas ltar :
phyi nang gsang ba'i bar chad sol :
phrin las rnam bzhi 'grub par mdzod :
uts+tshiSh+TA ba liM ta khA hi :
bzhi pa srung ma la chad mdo bsgrag pa ni /
hU~M hrI:
sngon tshe 'das dus bskal pa'i dang po la :
'og min chos dbyings spros bral pho brang du :
chos sku'i bla ma kun tu bzang po yis :
rang snang dgongs pa'i chos 'khor bskor ba'i tshe :
rigs lnga yab yum sems dpa' lcam dral gyis :
ye shes sku mchog gsal bar bstan nas kyang :
ji ltar zhal bzhes thugs dam ma g.yel bar :
zag med bdud rtsi'i mchod gtor 'di bzhes la :
gzung 'dzin dbyings su zhi ba'i phrin las mdzod :
de 'og bar gyi bskal pa dbus ma la :
'od gsal bkod pa chen po'i pho brang du :
bla ma longs sku rigs lnga yab yum gyis :
bde chen brda yi chos 'khor bskor ba'i tshe :
zhi khro rab 'byams dpa' bo mkha' 'gro yis :
rdo rje'i sku mchog gsal bar bstan nas kyang :
ji ltar zhal bzhes thugs dam ma g.yel bar :
'dod yon rgyan gyi mchod gtor 'di bzhes la :
ye shes rig rtsal rgyas pa'i phrin las mdzod :
de 'og bar gyi bskal pa tha ma la :
ma nges 'gro ba 'dul ba'i pho brang du :
bla ma sprul sku pad 'byung bsam yas kyis :
gang 'dul der snang chos 'khor bskor ba'i tshe :
rdo rje'i chos srung mthu rtsal can rnams kyis :
so so'i gzugs mchog gsal bar bstan nas kyang :
ji ltar zhal bzhes thugs dam ma g.yel bar :
tha tshig gnyan po'i mchod gtor 'di bzhes la :
mthun rkyen legs tshogs 'du ba'i phrin las mdzod :
da lta rtsod ldan dus kyi tha ma 'dir :
gu ru pad+ma thod phreng yab yum gyis :
snying po skor lnga gter du sbas pa dang :
smon lam dbang gis de nyid bton cing spel :
deng 'dir bdag gis tshul bzhin sgrub pa'i tshe :
bka' dang gter srung dam can rgya mtsho'i tshogs :
so so'i thugs dam dbang gis gshegs nas kyang :
ji ltar zhal bzhes dam las ma 'da' bar :
dgra bgegs sha khrag mchod gtor 'di bzhes la :
mi mthun tshar gcod drag po'i phrin las mdzod :
lnga pa brtan ma skyong ba ni /
gtor gzhong bshal ba'i bdud rtsis bran la /
oM AHhU~M gis byin brlab /
b+h+yo :
bod khams skyong ba'i brtan ma'i tshogs :
'khor bcas gnas 'dir gshegs su gsol :
sngon tshe slob dpon pad+ma dang :
rlangs chen dpal gyi seng ge yis :
yang le shod kyi gnas mchog tu :
ji ltar bka' bsgos dam bzhag bzhin :
tshur gshegs tshur gshegs skyong ma'i sde :
sprul pa yang sprul bka' 'khor bcas :
bshal chu'i bdud rtsi 'di gsol la :
bod khams mtha' dbus thams cad kun :
phan dang bde la 'god pa dang :
zab gter bstan pa rgyas par mdzod :
pad+ma d+hA ki nI i daM ba liM ta khA hi :
drug pa rta bro brdung ba ni /
gtor gzhong ri rab 'bar ba'i 'og tu sgab 'dre dam sri bkug cing thim par mos la /
e nr-i tri sarba big+h+nAn bi nA ya ka dzaHhU~M baM ho :
rdo rje rgya gram gyis mnan la /
hU~M:
rta yi brtul zhugs chen po ni :
dbang chen rngam pa'i skur bzhengs te :
rta skad 'tsher zhing mtshon chas gtubs :
dgra bgegs dam sri thal bar brlag :
rnam thar gsum gyi bro brdungs pas :
dug gsum mtshan ma rang sar dag :
sku gsung thugs su grol nas kyang :
rdzogs pa chen po'i klong du thim :
oM AHhU~M satwaM b+ha ya laM nan :
bdun pa dngos grub blang ba ni /
hU~M hrI:
sku gsum dbyer med rtsa gsum rgya mtsho'i dngos :
dran pas gdung sel gu ru rin po che :
bla ma dgongs 'dus dkyil 'khor lha tshogs rnams :
bdag cag mos pa'i gdung shugs bzod dka' bas :
dang por bsnyen cing bar du rtse gcig bsgrubs :
deng 'dir thugs rje bskul ba'i dus lags na :
sku gsung thugs dang mnyam sbyor dngos grub mchog :
bum pa bzang po dgos 'dod kun 'byung dang :
yid bzhin nor bu dbang gi rgyal po ltar :
mi 'gyur mi shigs rdo rje'i dngos grub rnams :
da lta nyid du bdag la bstsal nas kyang :
don gnyis lhun gyis grub par mdzad du gsol :
oM AHhU~M badzra gu ru pad+ma sid+d+hi hU~M:
kA ya wA ka tsit+ta sarba sid+d+hi pha la hU~M A:
zhes brjod la sgrub rten spyi bor gtugs /
dngos grub kyi rdzas la rol /
bdud rtsi'i thig le gnas gsum du bya'o //
skabs 'dir mdun gyi tshogs rten mgron thabs pa rnams rten la brtan bzhugs byas kyang rung ngo //
brgyad pa dkyil 'khor bsdu ldang ni /
dkyil 'khor thams cad gtso la 'dus :
bla ma sku bzhi yas rim gyis :
'od zhu pad+ma badzra nyid :
dgyes pa chen pos rang la thim :
rang yang kun gzhi ma bcos pa'i :
ngang la ye nas 'dzin pa bral :
rnam dag spros bral chos kyi sku :
zhes mnyam par bzhag la rtag mtha' bsal /
slar yang bdag nyid dbang gi sku :
gnas gsum 'bru gsum rdo rje'i go :
spyi bor rig 'dzin bla ma bcas :
snang srid lha sngags ye shes che :
oM badzra kA bA tsita AHhU~M:
zhes ldangs la chad mtha' bsal lo //
dgu pa bsngo ba dang smon lam ni /
bdag gis bla ma bsgrubs pa yi :
bsod nams 'gro ba yongs la bsngo :
bdag dang mtha' yas sems can rnams :
bar chad kun zhi mthun rkyen 'byor :
sa bcu lam lnga mthar phyin nas :
ye shes bla ma'i sa thob shog :
ces dang /
gzhan yang thun mong ma yin pa'i bsngo smon ji ltar 'os pa bya'o //
bcu pa shis pa brjod pa ni /
rten snying gis byin gyis brlabs pa'i me tog 'thor la /
oM:
byin rlabs rtsa ba dkyil 'khor gtso :
bla ma rnams kyi bkra shis shog :
dngos grub kun bdag zhi dang khro :
yi dam rnams kyi bkra shis shog :
phrin las kun sgrub bde chen dbyings :
mkha' 'gro rnams kyi bkra shis shog :
legs nyes stangs 'dzin bar chad sel :
chos srung rnams kyi bkra shis shog :
sa lam 'bras bu dus gcig rdzogs :
rdo rje theg pa'i bkra shis shog :
ces brjod cing rol mo ldir /
bcu gcig pa rgyun spyod ni /
gter gzhung las /
snang ba thams cad lha ru gsal :
grags pa thams cad sngags kyi gdangs :
gang shar ma bcos ye grol ngang :
dag snang mos gus nges 'byung bskyed :
bza' btung tshogs kyi 'khor lor bsam :
'gro 'dug sgrib sbyong bskor ba dang :
spyod lam 'gro ba'i don du spyad :
ces gsungs pa ltar nyams su blangs pas gdon mi za bar gu ru rin po ches byin gyis rlob cing dngos grub rnam gnyis bde blag tu brnyes par 'gyur te /
gzhung las /
e ma ho :
bla ma dgongs 'dus snying po 'di :
su 'phrad rig 'dzin sa la sbyor :
bde ba can du mngon 'tshang rgya :
zhes gsungs pa'i phyir ro //
bla ma'i sgrub thabs ches mang yang //
kun 'dus chig dril 'di lta bu //
u dum+ba ra'i me tog ltar //
dkon mod mang du thos na mngon //
dge 'dis bla ma dgongs 'dus kyi //
byin rlabs bdag gi rgyud la zhugs //
de yi phrin las mkha' khyab 'phel //
'gro kun bde ba cher sbyor shog
/ces rtsa ba'i gzhung du sa bcad gsal bar phyes pa'i dgongs don gzhir bzhag
/'don cha rnams gter gsar bla sgrub spyi bye brag pa rnams gung bsgrigs /
der cung zad mi gsal ba chos dbang rin po che'i zab gter gyis kha bskangs nas /
zab chos 'di'i bka' babs su dbugs dbyung thob pa 'chi med bstan gnyis g.yung drung gling pas gnas chen de bI ko Ti'i snying po tsa 'dra rin chen brag gi sgrub gnas su sbyar ba dge legs 'phel //

//
