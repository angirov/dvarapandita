@#//
dpal rdo rje sems dpa' thugs kyi sgrub pa dang 'brel ba'i spros bcas sgrub mchod rgyas par bya ba'i lag len rnam grol snye ma zhes bya ba bzhugs so //
dpal rdo rje sems dpa' thugs kyi sgrub pa dang 'brel ba'i spros bcas sgrub mchod rgyas par bya ba'i lag len rnam grol snye ma zhes bya ba /
na mo gu ru badzra satwA ya /
sangs rgyas kun gyi cod pan rigs brgya yi //
'khor los sgyur mdzad bcom ldan rdo rje sems /
khyab bdag bla ma'i rnam par shar ba yi //
zung 'jug chos kyi sku la phyag 'tshal lo //
de yi sgrub thabs bye ba phrag brgya'i bcud //
snang mdzad thugs kyi thig le sgrub pa'i tshul //
gar dbang thugs rje chen po'i gzhung bzhin du //
rnam gsal 'jug bde'i lag len 'bri bar bya //
'dir bsgrub bya'i lha'i ngo bo phyag rgya gcig pa la tshom bu tshogs su sgrub pa'i chings yongs rdzogs sbyor ba ni rgyud gzhung gi dngos bstan dang mi 'brel bas rang blo 'drid byed tsam du zad kyang /
sgrub mchod dkyus ma tsam gyi phyag len tshogs gsag sgrub pa'i rnal 'byor dang 'brel ba la 'gal ba med cing myang grol spros bcas sgrub pa'i skabs sogs su legs pa ltar snang bas tshul de 'chad pa la gsum /
sngon 'gro
/dngos gzhi /
rjes kyi bya ba'o //
dang po la lnga /
sa chog
/mtshams gcod /
sta gon /
thig tshon /
rgyan bkod kyi las rim mo //
dang po ni /
dus grangs rtags kyi bsnyen pa sngon du song ba'i rnal 'byor pas /
sgrub pa'i gnas khang byi dor dang rgyan gyis spras pa'i gung du stegs bu la bdag bskyed bla gtor dkar po lnga rgyan can gyi g.yas g.yon sman raka
/mdun du chu gnyis nyer spyod phreng tshar bsham /
dkyil 'khor gyi gzhir many+dzi'i steng du sa lha'i gtor ma dkar zlum bshams pa'i mthar /
byang shar du mtshams 'dzin gyi me tog nas brtsam chu gnyis nyer spyod g.yas bskor du bsham /
brgyud 'debs bsang chu byin rlabs tshogs gsag nas brtsam /
bdag bskyed bzlas pa bsdu rim /
lhar ldang zhing gnas gsum byin rlabs bar byas la /
mchod pa rnams 
oM ma hA kro d+hI shwa ri sogs kyis bsang /
b+hA bas sbyang /
thams cad stong nyid nam mkha'i ngang :
b+h+rU~M las rin chen snod nang du :
oM las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
oM badzra puSh+pe d+hU pe A lo ke gan+d+he nai wid+yA shab+da pU dza sa ma ya hU~M:
zhes dang /
gtor gzhong rat+na'i gzhal yas su :
gtor ma 'dod yon phung por spungs :
oM AHhU~M:
lan gsum rgya dang bcas pas gtor mabarlab /
b+hU mi pa ti sa pa ri bA ra badzra sa mA dzaH
oM badzra ar+g+haM pra tIts+tsha swA hA/
nas 
shab+da'i bar gyis mchod /
b+hU mi pa ti sa pa ri bA ra b+h+yaHna maHsarba ta thA ga te b+h+yo bi shwa sogs gsum gyis gtor ma phul la /
hU~M:
dgongs shig sa bdag lha klu sde dang dpung :
byin brlabs bsngos pa'i mchod gtor 'di bzhes la :
phrin las gnyan po bsgrub phyir sa slong gis :
ci bde bar ni dgyes pas bstsal du gsol :
zhes gsol bas sa gzhi byin par bsams la 'jam rol dang bcas pas gtor ma phyir bskyal la mchod pa rnams bsdus te sa slong ba'o //
de nas oM badzra a mr-ita kuN+Da lI ha na ha na hU~M phaT/
ces brjod la dkyil 'khor gyi gzhir dri dang ba byung gi chu rdo rje khu tshur gyis gtor ba byang shar nas g.yas bskor du byug
/swab+hA ba'i sngags lan bdun brjod pa dang bstun slob dpon gyis lag g.yas thal mo sar 'jog ste sbyong ba'o //
rang nyid skad cig gis rdo rje he ru ka khro gtum bzod par dka' ba'i gzi brjid bskal pa'i me ltar 'bar ba'i skur gyur /
hU~M:
yang dag gsang ba'i dkyil 'khor 'dir :
'du ba'i lha rnams ma gtogs pa :
gnod byed gdon bgegs 'byung po'i tshogs :
da lta nyid du so sor dengs :
gal te mi 'gro 'dug gyur na :
'jigs byed khro rgyal thugs khros nas :
rdo rje'i mtshon cha 'bar ba yis :
rdul phran bzhin du brlag par 'gyur :
zhes bka' bsgo
/hU~M hU~M hU~M bi shwa badzra sogs dang /
sum+b+ha ni'i drag sngags bzla zhing rol mo tsham rngam dang bcas te gu gul gyis bdug
/slob dpon gyis bsnyem pa dang bcas dkyil 'khor gyi sa gzhi la g.yas bskor gyis 'gro zhing thun gyis brab te bzung ba'o /

/gnyis pa srung ba'i slad du mtshams bcad pa la phyi mtshams ni dkyil 'khor gyi khang pa'i phyi rol phyogs bzhir /
tho la sku rten rgyal mtshan dang bcas pa btsugs pa'i mdun du chu gnyis nyer mchod lnga dang dkar gtor re re bsham /
thog mar shar du phyin la mchod gtor gong smos ltar bsang sbyang byin brlab /
de nas tho bsang sbyang /
stong pa'i ngang las rgyal po chen po yul 'khor srung sku mdog dkar po mdzes shing brjid pa'i chas can pi waM 'dzin pa'i skur gyur /
rang gi snying ga nas 'od zer 'phros pas ri rab kyi shar phyogs nas rgyal po chen po yul 'khor srung 'khor bcas badzra sa ma ya dzaHsa spyan drangs /
dzaHhU~M baM hoHsa bstim /
oM d+h+riSh+Ta rASh+TA ya swA hA:
oM badzra ar+g+haM pra tIts+tsha swA hA/
nas 
shab+da'i bar gyis mchod /
na maHsarba ta thA ga te b+h+yo nas 
khaM swA hA'i bar nam mkha' mdzod kyi sngags lan gsum dang rdor thal phye rgyas gtor ma 'bul /
dri za dag gi bdag po che //
rgyal po chen po yul 'khor srung //
btsun mo sras dang blon por bcas //
de la bstod de phyag kyang 'tshal //
mchod sbyin gtor ma 'di bzhes la //
shar phyogs bgegs kyi mtshams chod cig
/ces phrin las bcol /
rang sngags lan gsum bzla /
tiSh+Tha badzra zhes me tog 'thor la brtan bzhugs bya /
de bzhin du gzhan gsum po yang rigs 'gre bas /
lhor /
rgyal po chen po 'phags skyes po sku mdog sngon po mdzes shing brjid pa'i chas can ral gri 'dzin pa'i skur gyur /
ri rab kyi lho phyogs nas drangs bstim /
oM bai rU D+ha kA ya swA hA:
grul bum dag gi bdag po che //
rgyal po chen po 'phags skyes po //
btsun mo sras dang blon por bcas //
de la bstod de phyag kyang 'tshal //
mchod sbyin gtor ma 'di bzhes la //
lho phyogs bgegs kyi mtshams chod cig
/nub tu /
rgyal po chen po mig mi bzang sku mdog dmar po mdzes shing brjid pa'i chas can sbrul zhags dang mchod rten 'dzin pa'i skur gyur /
ri rab kyi nub phyogs nas drangs bstim /
oM bi rU pAk+ShA ya swA hA/
klu dbang dag gi bdag po che //
rgyal po chen po mig mi bzang //
btsun mo sras dang blon por bcas //
de la bstod de phyag kyang 'tshal //
mchod sbyin gtor ma 'di bzhes la //
nub phyogs bgegs kyi mtshams chod cig
/byang du /
rgyal po chen po rnam thos sras sku mdog ser po mdzes shing brjid pa'i chas can be con dang ne'u le 'dzin pa'i skur gyur /
ri rab kyi byang phyogs nas drangs bstim /
oM bai shra ma NA ya swA hA/
gnod sbyin dag gi bdag po che //
rgyal po chen po ngal bsos po //
btsun mo sras dang blon por bcas //
de la bstod de phyag kyang 'tshal //
mchod sbyin gtor ma 'di bzhes la //
byang phyogs bgegs kyi mtshams chod cig
/ces bya'o //
nang mtshams ni /
sgrub khang gi sgo ru brub khung gru gsum du bru /
der ra sog gam gro shog la dam sri'i ling+ga bris pa'i snying gar tri ya ma dam sri satwam+b+ha ni dzaHdzaHzhes bris pa bkod /
gser skyems /
raM yaM khaM gcig
/oM AHhU~M ha ho hrIHgsum gyis byin brlab /
dbyangs rol bcas /
hU~M/
rig 'dzin rtsa brgyud bla ma dam pa dang //
bde gshegs zhi khro rab 'byams dkyil 'khor lha /
khyad par rdor sems zhi khro'i lha tshogs rnams //
gser skyems 'di bzhes rnal 'byor mthu dpung skyed //
ma mgon lcam dral dam can rgya mtsho'i tshogs //
dregs pa'i sde dpon sum cu yab yum sras //
bka' nyan bran g.yog mngag gzhug bcas rnams kyis //
gser skyems 'di bzhes rnal 'byor mthu dpung skyed //
sngags 'chang bdag gi rigs kyi srung ma dang //
sa phyogs 'di sogs yul gzhi gnas kyi bdag
/lo zla zhag dus tshes la dbang ba'i lhas //
gser skyems 'di bzhes rnal 'byor mthu dpung skyed //
ces pa'i tshig mtshams gsum por gser skyems 'bul /
e yaM dz+wa la raM/
brub khung yangs shing gting zab pa'i nang du tri las dam sri pho mo rid cing nyam thag pa'i lus can du gyur /
badzra ma hA shrI he ru ko\u0f85 haM/
rang nyid rdo rje khro bo'i skur gyur /
na mo dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i\u0f8e
chos can rgyu 'bras bslu ba med pa'i\u0f8e
zhi khro sgyu 'phrul rnam par rol pa'i lha tshogs rnams kyi\u0f8e
sprul pa yang sprul phyag brnyan dang bcas pa rnams kyi\u0f8e
bden pa chen po'i mthus /
ma rungs pa'i sems can ya ma dam sri'i rigs su gyur pa thams cad mtshan ma rdzas kyi rten 'di la mchis par gyur cig
/tri yaM dzaHtri badzra aM ku sha dzaHdzaHhU~M baM hoH
zhes bden bdar 'gugs bstim lan gsum byas la drag sngags so lnga pa bzla zhing thun brab /
hU~M:
gsang ba'i dkyil 'khor chen po 'dir :
dngos grub bar chad byed pa'i bgegs :
bka' las 'da' byed dam sri rnams :
mnan cing gzir ro satwaM b+ha ya :
ya ma dam sri satwaM b+ha ya nan :
oM laM hU~M laM mA ra ya nan :
zhes pas mnan la dong kha bcad /
mched rnams lag g.yas steng du byas nas bsnol ba'i mthe'u chung rnams lu gu rgyud du sbrel te /
sum+b+ha ni dang /
hU~M:
nga ni 'jigs byed chen po ste :
khams gsum thams cad spyi nas gnon :
dgra bgegs sdig can 'byung po rnams :
dug gsum las kyi khung bur mnan :
mnan no bcings so satwaM b+ha ya :
rdo rje'i bro yi rgyas btab pas :
sus kyang 'jig par nus ma yin :
oM laM AHlaM hU~M laM satwaM b+ha ya nan :
zhes pas bro brdung /
de nas bar mtshams ni /
dkyil 'khor gyi sgo'i ya them gyi phyi ngos su /
gshin rje gshed kyi rten btags pa'i mdun du chu gnyis nyer spyod dang gtor ma dkar zlum zhig kyang bsham /
mchod gtor sngar ltar bsang sbyang brlab /
rten bsang sbyang /
stong pa'i ngang las hU~M yig las gshin rje gshed nag po dbyug pa dang zhags pa 'dzin pa'i skur gyur /
badzra sa mA dzaH
dzaHhU~M baM hoH
oM badzra ar+g+haM nas 
shab+da'i bar gyis mchod /
nam mkha' mdzod kyi sngags dang rdor thal gyi rgyas gtor ma 'bul /
hU~M/
gsang chen lhun grub pho brang nas //
bcom ldan chos rjes bka' bstsal ltar //
bdag cag rig 'dzin sgrub pa po //
bka' gsang gzhung chen 'di sgrub kyi //
'di la gnod cing bar gcod rnams //
sa 'di yan chad ma btang zhig
/phyi 'khor skyong ba'i mu ran la //
rdo rje yal gam thub par mdzod //
oM badzra ya ma rA dza sa ma ya satwaM/
zhes bzlas nas me tog 'thor zhing tiSh+Tha badzras brtan bzhugs bya /
de nas dkyil 'khor gyi 'og gzhi'i phyogs bzhi dang mtshams bzhi /
shar nub kyi phyi rnams su phur gdan bcu bkod /
slob dpon shar du zhal phyogs pa'i mdun du seng ldeng gi phur bu bcu tsan+dan dmar pos kha dog bsgyur me tog phreng ba bcings pa bkod la /
rang gi thugs ka nas hU~M yig bcu spros phur bu rnams la thim pa yongs su gyur pa las stod khro bo'i gzugs can smad phur bu 'bar ba'i rnam pa can du gyur par bsams la /
'dod rgyal gyi rgya dang hU~M bzhi pa'i sngags kyis phyogs bcu'i bgegs rnams bkug pa la /
oM badzra kro ta sarba duSh+TaM badzra kI li kI la ya gnod byed 'byung po mA ra ya hU~M phaT:
ces pa'i sngags lan bcus phyogs kyi phur bu rnams shar nas g.yas bskor dang /
mtshams byang shar nas g.yon bskor /
steng gi phur bu shar gyi shar dang /
'og gi phur bu nub kyi nub tu gdab /
bgegs rnams kyi snying phug nas g.yo 'gul med cing 'od gsal bar bsam zhing phur bu las byung ba'i 'od zer srung ba'i 'khor lor 'khrigs pas phyogs mtshams thams cad khyab par gyur /
hU~M:
nga ni ye nas rang byung ba'i :
sangs rgyas kun gyi 'khor los sgyur :
che mchog badzra he ru ka :
thugs las khro chung mtshon cha dang :
rab 'bar me yi tshwa tshwa 'phro :
phyogs mtshams kun tu rab tu gtams :
bar chad kun gyis mi phyed pa'i :
gzhom med rdo rje'i gur du gyur :
badzra kro ta tsakra rak+Sha dz+wa la raM hU~M b+h+rU~M:
zhes srung 'khor bsgom /
bsrung bya srung byed srung ba thams cad gdod nas spros bral du 'od gsal ba de kho na nyid kyi srung 'khor yang bsgom pa ste /
de dag ni nub dang po'i bya ba'o //
'di dag gi skabs su phyi bshags sAts+tsha btab pa /
chu gtor gtong ba /
mdo sde klog pa /
glud gtor gser skyems la sogs pa dge ba'i dpung skyed cing bar gcod zhi ba'i thabs kyi rim pa ji ltar 'grub par bya'o //
gsum pa sta gon ni /
bdag bskyed mchod gtor snga nyin ltar bsham /
dkyil 'khor gyi gzhi la bdud rtsi lnga dang bsres pa'i dri bzang gi thig le gru bzhi pa la me tog dkar po'i tshom bu bkod /
de'i mtha' skor du phyi mchod g.yas bskor du bshams la bdag bskyed bzlas pa bsdu ldang gi bar song nas /
snying ga'i hU~M gi 'od zer gyis sogs nas /
oM:
phyogs bcu kun na sogs tshigs bcad dang /
sa ma ya satwaM/
gdod nas grub pa'i bcom ldan 'das rdo rje sems dpa'i dkyil 'khor gyi 'khor lo thams cad dkyil 'khor gyi sa gzhi'i steng gi nam mkha' la bzhugs par gyur /
zhes mos la /
bde bar gshegs so sogs mchod pa rgyas pa mdun bskyed ltar ram /
de las bsdus pa ci rigs dang /
oM:
bla ma dpal ldan sogs kyis bstod /
snyan gsan dbab pa ni /
slob dpon gyis pus mo g.yas pa btsugs /
spos dang bcas pa'i rdor dril 'dzin la /
oM:
dpal ldan rdo rje sems dpa' kye :
sngon gyi zhal bzhes dgongs mdzod la :
bdag dang slob ma rnams don du :
bcom ldan khyod la mchod bgyid na :
dgyes mdzad brtse bas dgongs nas ni :
nangs par 'dir ni 'byon par mdzod :
ces lan gsum brjod la /
bdag bskyed skabs ltar /
oM:
dpag med nam mkha'i khams nyid las :
sogs kyis mchod /
badzra muHsa rang bzhin gyi gnas su gshegs par gyur /
zhes mos /
bzhi pa thig tshon gyi bya ba la thog mar go ma ye gtong ba ni /
hU~M:
gsang ba mchog gi dkyil 'khor 'dir :
rang byung bdud rtsi rnam pa lngas :
ye shes dngos grub mchog grub phyir :
khyab brdal chen por chag chag 'debs :
oM pany+tsa amr-i ta ma d+ha la b+h+rU~M swA hA:
zhes 'jam rol dang bcas pas dkyil 'khor gyi gzhi ba byung gis byug
/dri bzang dang sbyar ba'i bdud rtsi lnga'i chu rdo rje'i khu tshur gyis gtor ba byang shar nas g.yas bskor du khyem med par byug go
/de nas thig tshon gyi bya ba dngos ni bsnyen sgrub phrin las kyi cho ga'i gzhung du gsal ba ltar ro //
lnga pa rgyan bkod pa ni /
slob dpon rdor dril dang spos kyi reng bu 'dzin pas thog drang /
mched gzhan rnams kyis myang grol ril bu sgrub pa dang 'brel na de'i snod b+han+d+ha kha sbyor /
rnam rgyal bum pa /
thod pa /
me long /
shel rdo /
ral gri bzhi /
mda' bzhi /
phur bu bzhi /
gdugs /
ba dan bzhi /
rgyal mtshan bzhi /
nyer spyod tsam thogs pa'i ser sbreng gis dkyil 'khor la g.yas su bskor zhing /
hU~M:
ye shes bum pa rdo rje'i gzhal yas khang :
bcom ldan rdo rje sems dpa' bzhugs pa'i gnas :
sku dang gsung dang thugs su dbyer med cing :
dngos grub rnam gnyis stsol phyir bzhugs su gsol :
oM badzra satwa A:
sarba sa ma ya tiSh+Tha lhan :
zhes 'jam rol dang bcas pas ril bu'i snod yod na dkyil 'khor gyi dbus su many+dzi'i stegs la bkod /
de steng 'phrul stegs la rnam bum gyi khar thod pa me long shel rdo bcas bzhugs su gsol /
de nas ral gri sogs tshig bstun phyogs mtshams su mdzes par bkram zhing /
hU~M:
shes rab ral gris nyon mongs drwa ba gcod :
ye shes mda' yis ma rig dug gsum 'bigs :
phrin las phur pas bar chad bdud dpung 'dul :
dkyil 'khor chen po'i rgyan du bzhugs su gsol :
sa ma ya tiSh+Tha lhan :
hU~M:
byams pa'i gdugs mchog 'khor ba'i tsha gdung skyob :
chos kyi rgyal mtshan bar chad bdud las rgyal :
shes rab 'phan dar byang chub chos rnams rdzogs :
rgyal ba'i dkyil 'khor mdzes pa'i rgyan du 'bul :
badzra s+pha ra Na phaT:
ar+g+haM me tog bdug spos mar me dang :
dri chab zhal zas rol mo la sogs pa :
dngos 'byor yid sprul kun bzang mchod pa rnams :
dkyil 'khor lha tshogs mchod phyir 'bul bar bgyi :
sarba pU dza sa ma ya hU~M:
zhes so so'i mthar 'jam rol bya /
lag len bde khyad gdugs thog ma nas dbub /
byang shar mtshams 'dzin me tog nas brtsams phyogs mtshams brgyad du chu gnyis nyer spyod lnga g.yas bskor du bkod /
mdun lta bu gang bder dkyil 'khor lha'i 'das gtor /
bla gtor zlum po mtheb kyu bzhi bcu rtsa gnyis kyis bskor ba dkar po dang /
dpal gtor zur gsum kyu gu nga brgyad kyis bskor ba dmar po bcas rgyan spros dar gdugs can /
de dag gi g.yas su dam can spyi'i gtor spungs dang chad mdo /
g.yon du sngags srung ma'i gtor ma dang brtan ma /
g.yas g.yon du sgrub pa'i rdzas dang sbyar ba'i sman raka rnams bkod /
'grub na phyi mchod brgya rtsa'am stong mchod la sogs pa dang /
sman raka gtor ma tshogs gtor rnams kyang brgya rtsa'i phreng bas dkyil 'khor gyi mtha' bskor zhing /
bkra shis rdzas rtags rgyal srid sogs kyi gzugs brnyan bris 'bur yang bkram pa dang /
gos dang rgyan gyi yo byad sogs 'du bya /
sngar srung ba'i tshe btab pa'i khro bcu'i phur bu rnams kyang phyogs ma 'chol bar dkyil 'khor gyi mthar bkod /
sgrub mchod dngos gzhi la mkho ba'i spos rol g.yab dar /
bsang chu 'thor g.yab /
sngon 'gro dkar bgegs /
tshogs kyi yo byad /
gter gzhi dang chad brtan gyi gtor ma /
hom khung du nyu le'i ling+ga thun rdzas /
gdab phur /
mchod pa kha gso bar stabs bde slad dkyil 'khor mdun ngos phyi rol du phyi mchodaphreng tshar dang /
me tog spos dang zhal zas sogs kha gso byed rnams kyang grabs su tshud par bya'o //
des nyin gnyis pa'i bya ba grub /
mgyogs khyad lta bur sngon 'gro'i nyi ma gnyis po sbrel na /
phur gdab srung 'khor gyi 'phros de ma thag par lha sta gon gyi nyer bsdogs grabs su tshud par byas nas /
bdag bskyed skabs ltar mchod pa byin brlab /
snying ga'i hU~M gi 'od zer sogs man chad gong smos dkyus bzhin btang bas 'grub bo //
gnyis pa sgrub mchod dngos gzhi la /
slob dpon dkyil 'khor la zhal phyogs pa'i mdun g.yon nas brtsam /
nang mchod rdor dril cang te'u me tog gi snod las bum rnams bzhag
/gzhan rnams kyang ji ltar 'os par 'khod la tshig bdun gsol 'debs /
gter chen rin po che'i rnam thar dang skyes rabs gsol 'debs gang 'os /
brgyud 'debs sngon du'agro ba'i /
sngon gtor nas brtsam phrin las kyi gzhung dang rgyal sras rin chen rnam rgyal gyis mdzad pa'i lhan thabs zur 'debs lto sbyar ba'i bdag bskyed bzlas pa bsdu rim /
mdun bskyed phyag mchod bstod pa'i bar byas nas bzlas grangs kyi gtso bo 'dir bzung /
gal te myang grol ril bu sgrub pa dang 'brel na de'i 'don bya dang lag len khyab bdag bla ma thams cad mkhyen pa 'jam dbyangs mkhyen brtse'i dbang po'i gsung rab ltar nyams su len /
gal te dbang bskur gnas lung sogs dang sbrel na bum pa'i 'dzab kyang bya /
de mthar nyu le skrod cing byin 'bebs bya ba'am 'grub tu rung na bum 'dzab mthar /
ye shes sku mchog gi bshags pa sogs yan lag lhag ma rnams dang /
dam bca' tsam mam skong chen lnga dag gyur dang bcas pa /
byin rlabs nas lhag ma'i bar tshogs mchod kyi tshul du btang zhing de dag la dbyangs rol dang gsol gdab sogs kyi spros pa mi dgos /
nyu le skrod pa dang byin 'bebs lan gcig las mi byed na dgong mo brtan ma skyong ba'i rjes su nyu le bskrad /
bkra shis kyi rjes su byin 'bebs bya ba yin yang thun re re bzhin de dag byed par spro na /
skabs 'dir nyu le'i ling+ga slob dpon gyi drung du bsham /
e yaM dz+wa la raM/
brub khung yangs shing gting zab pa'i nang du tri las dngos grub la bar du gcod cing log par 'dren pa'i 'byung po nyul le bdud kyi rigs su gyur pa thams cad nyam thag pa'i gzugs can du gyur /
na mo dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i\u0f8e
chos can rgyu 'bras bslu ba med pa'i\u0f8e
zhi khro sgyu 'phrul rnam par rol pa'i lha tshogs rnams kyi\u0f8e
sprul pa yang sprul phyag brnyan dang bcas pa rnams kyi\u0f8e
bden pa chen po'i byin gyi rlabs kyis /
dngos grub la bar du gcod cing log par 'dren pa'i 'byung po nyu le bdud kyi rigs su gyur pa thams cad mtshan ma rdzas kyi rten 'di la mchis par gyur cig
/tri yaM dzaHtri badzra aM ku sha dzaHdzaHhU~M baM hoH
drag sngags so lngas thun brab /
oM badzra kro d+ha sarba duSh+TaM badzra kI li kI la ya sarba shA trUM mA ra ya rbad /
ces phur bu 'dril zhing gdab /
de nas sbyar spos dri zhim po bsreg
/zhwa sogs gzi byin bskyed la /
'phags mchog thugs rje'i dus la bab /
khyad par bstan pa'i dus la bab //
mthu rtsal dbyung ba'i dus la bab //
byin gyis rlob pa'i dus la bab //
dbang mchog skur ba'i dus la bab //
dngos grub stsol ba'i dus la bab //
mthu chen bdud 'dul bcom ldan 'das //
byin chen byin phob bcom ldan 'das //
dbang chen dbang skur bcom ldan 'das //
dngos grub mchog stsol bcom ldan 'das //
bdag cag las 'bras mchis par mdzod //
ces dang /
yig brgya'i mthar /
oM dz+nyA na A be sha ya a AH
ra ra ra ra tsA la ya tsA la ya hU~M AHha dz+haiMH
zhes thod rnga sogs rol mo'i sgra sbyar zhing /
dar sna lnga'i g.yab mo 'dor te sgrub pa'i rten la byin dbab /
dzapa? dbyangs bya zhing tshogs grol bas thun dang po grub /
thun gnyis par /
bla ma rig 'dzin rgyal ba zhi khro'i sogs sngon 'gro rgyud dag par byed pa nas byin dbab pa yan chad snga ma ji lta bar bskyar /
thun gsum par yang de dang 'dra ba las skong chen dag 'gyur bcas pa'i rjes su spro na bdag 'jug blang /
ma grub kyang 'gal ba med /
de nas dam can spyi gtor /
sngags srung ma'i bstod pa'i mthar bsdu na skong ba sbrel ba dang /
gter gzhi /
las rdor gyis gsol gdab bcas tshogs byin rlabs nas sbyor mchod kyi bar btang la tshogs 'bul drang bya /
rgyas par spro na gong du skong ba mi gtang bar skabs 'dir byin rlabs sngon 'gros sngags srung ma'i skong ba /
bshags pa phrin bcol bcas sbyar /
gang ltar 'dir cha gsum btang la smon lam tshig bzhi'i mthar las rdor gyis gsol gdab bcas lhag ma bsngos la btson du 'dzin /
dam can spyi gtor gyi gtor 'bul nas bkra shis bar mthar dbyung /
de nas chad mdo dang brtan ma 'bul mtshams bsdu na gong gsal ltar nyu le la phur gdab bya /
cung zad rgyas par spro na rjes su bkra shis grub kyi bar mi bya /
gong ltar mchod pa byin brlab /
rjes chog mchod bstod /
nongs bshags /
rdul tshon ras bris skabs phyed pa'i brtan bzhugs spyi mthun /
bsdu ldang bsngo smon /
bkra shis bcas grub nas gong du ma song na nyu le gzir ba sngar smos pa ltar ram spyi 'gro'i rgyas pa sbyar yang rung la phur gdab grub pa'i mtshams su bka' brgyad ltar dpal gyi pho nya kun thub rgyal mo bskul la thun brab /
byin 'bebs gong smos ltar ram /
rig 'dzin thugs thig gi byin 'bebs dngos grub char 'bebs nyid sbyor na'ang skabs su 'tshams par 'gyur ro //
'di nas brtsam ste dzapa? rgyun 'dzug pa dang /
thun dang po'i bsnyen pa'i skabs nas sngags rgyun len pa gnyis su snang ba gang ltar byas kyang 'gal ba med mod /
da lta phyag len phyi ma ltar byed cing de nas brtsam yi ge brgya pa'i dzapa? sngags gsung mi chad du bzla /
thun brje len skabs snga ma rnams kyis mchod bstod bsdus pa re'ang bya bar gsungs so //
mtshan thun rnams la'ang sngon 'gro rgyud dag nas byin 'bebs yan nyin thun gnyis pa dang 'dra ba las mdun bskyed mchod tshig rgyas pa ma lcogs na bdag bskyed ltar bya ba dang /
skong chen lnga'ang ma lcogs na bzhag tu rung ngo //
de ltar thun drug lcogs na shin tu legs shing cis kyang ma 'khyongs na nyin thun gnyis /
mtshan thun gnyis te thun bzhir byas kyang chog go
/gsum pa rjes sgrub pa grub pa'i nyin tha ma'i bya ba ni /
tshogs tha ma bstab pa'i dus nyu le'i ling+ga mer bsregs pa'i thal ba chos skyong gtor mar bstab /
bdag 'jug nges par blang ba'i rjes tsam du kha skong la zhi ba dang dngos grub chen po'i don du mchog gi sbyin sreg ci rigs pa bsnyen song gi slob dpon gzhan pa dang grwa pa grangs bcad kyis bsgrub /
de'i sbyor dngos kyi bya ba gzhung gsal ltar la 'das pa'i me lha mchod pa'i bskyed chog skabs /
bkod pa phul du byung ba'i steng du pad+ma dang zla ba'i gdan bkra lam gyis gsal bar gyur /
oM:
phyogs bcu kun na sogs brjod cing las kyi rdo rjes spos rol gyis mtshon par tshom bu spyan drangs la /
dzaHhU~M baM hoH
yig brgya lan gcig
/thab kyi dkyil 'khor gyi dbus su bzhugs pa ni bla ma dang gnyis su med pa'i sogs nas gsal bar gyur /
de nas phyag dang mchod bstod dkyus bzhin la /
rjes gshegs gsol skabs /
badzra muH
me thab kyi lha tshogs rnams dkyil 'khor pa'i thugs kar gshegs par gyur /
zhes sbyar la las rdor gyis tshom bu slar spyan drang ba ni khyad par ro //
lhag chog gi skabs sngar btson 'dzin byas pa'i lhag ma rnams kyang sgrub khang gi phyi rol lho nub goms pa bdun cu'i sar spungs /
brtan ma bskyang grub pa'i rjes su dngos grub blang ba ni /
dkyil 'khor gyi mdun du 'brang rgyas sogs dngos grub kyi rdzas rgyas pa'am /
bsdu na tshe ril tshe chang tsam bsham /
hU~M hU~M hU~M bi shwa badzra kro d+ha dz+wa la maN+Dal phaT phaT phaT ha la ha la ha la hU~M/
zhes brjod cing gu gul gyis bdug
/yungs kar gyis brab /
rol mo'i tsham rngam dang bcas te bgegs bskrad /
oM badzra rak+Sha rak+Sha hU~M/
zhes pas /
steng 'og phyogs mtshams thams cad rdo rje srung ba'i gur khang me'i 'od zer 'phro bas bar mtshams med par bcings te cis kyang mi shigs par gyur par bsams la srung 'khor bsgom /
'phags mchog thugs rje mas byin dbab /
ye shes sku mchog rang bzhin dkyil 'khor ni //
sogs kyis bshags pa bya /
dkyil 'khor pa'i gnas gsum las spros pa'i 'od zer rang gi gnas gsum du thim /
slar yang 'od zer 'phros pas 'khor 'das kyi bcud dang dwangs ma dngos grub rnam pa gnyis ma lus pa bsdus nas sgrub rdzas rnams la thim par gyur par mos /
yig brgya'i sham du /
oM AHhU~M sarba sid+d+hi pha la hU~M/
yang myang grol sgrub pa dang 'brel na /

sgrub rdzas kyi dngos grub thams cad 'od zer gyi rnam pas rang la thim par gyur par bsams la yig brgya'i mthar /
oM dz+nyA na amr-i ta sarba sid+d+hi hU~M/
zhes sbrel ba brgya stong sogs bzla zhing /
mthar sman gtor rak+tas mnga' gsol ba ni /
gtsang dme'i dri rtog kun bral ba'i :
sogs dang /
sha lnga bdud rtsi'i snying po can :
sogs kyis rgyas par mchod nas /
sgrub rten ban+d+ha kha sbyor gnas bzhir gtug cing /

oM:
dpal ldan rdo rje sems dpa' kye :
bdag la rjes su chags par mdzod :
skye rga na dang 'chi ba sogs :
'jigs rung srid pa'i sdug bsngal las :
mgon po khyod kyis bdag skyobs shig :
sdig pa kun las rnam grol zhing :
yang dag ye shes sems dpa' che'i :
sku gsung thugs su bdag sgrubs shig :
sa ma ya sid+d+hi a la la ho :
zhes rol mo'i sgra dang bcas pas dngos grub blang zhing /
lha 'od du zhu ba'i dam rdzas bdud rtsir gyur par mos la thabs shes kyi rdzas rnams g.yas bskor g.yon bskor du stob cing longs spyod /
de nas dkyil 'khor rjes chog mchod pa byin rlabs /
mchod bstod yan chad dkyus bzhin la /
rdul tshon yin na brtan bzhugs bor nas /
oM/
khyed kyis sems can sogs kyis ye shes pa gshegs /
dam tshig pa 'od gsal du bsdu /
slar thun mtshams kyi lhar ldang la go bgo lus bsrung bya /
phyi rol du song nas rgyal tho bzhi la /
mchod gtor bshams nas byin rlabs bskyed bstim mchod gtor 'bul ba rnams tho sdom ltar las /
bstod pa'i rkang pa tha ma shar phyogs bgegs sogs kyi tshab tu /
bcol pa'i phrin las sgrub par mdzod //
ces sbyar ba'i mthar badzra muHsa gshegs su gsol /
sgo byang la /
mchod gtor bsham bkod rlob pa bskyed drangs bstim dbul rnams sdom pa ltar la /
badzra muHsa gshegs su gsol /
de nas nang du log ste /
oM badzra kI la ya uT+kI la ya sarba kI la ya badzra d+ha ra na adz+nyA pa ya hU~M hU~M hU~M hU~M phaT hoH
zhes hU~M bzhi pa'i sngags bzla zhing rkang pa g.yon kyang dang lag skam pa'i rgyas phur bu rnams mas rim nas bton la /

oM ru ru s+phu ru dz+wa la tiSh+Tha sid+d+hi lo tsa ni sarba ar+tha sA d+ha ne swA hA/
zhes bzlas pa'i 'o mas phur rtse bkru zhing phur khung la'ang gtor /
rdul tshon gyi dkyil 'khor /
a kA ro bzla zhing rdo rjes dbang ldan gyi rtsig pa nas brtsam ste lte ba'i bar bskor ba'i re khA gsum 'then cing lha mtshan cung zad blangs pa mgo bor bkod cing don du gnyer ba rnams la'ang cung zad byin pa'i lhag ma rnams phyags la bum pa sogs snod du blug
/dri bzang gi chus thig rnams kyang mtha' nas rim bzhin bsub /
de nas cung zad rgyas par spro na mar me thogs la /
hU~M/
bla med gsang ba mchog gi dkyil 'khor du //
snying po byang chub lam la zhugs pa yis //
'khor ba'i g.yang sa chen por mi ltung zhing //
chags sdang gcong rong gnas su mi skye dang //
log lta dmyal ba'i zangs khar rbab mi 'gril //
'khon 'dzin gcan gzan gdug pa'i skad mi thos //
nyon mongs mtshon rtse gdug pa'i zer mi 'phog
/dge ba'i bshes gnyen bka' drin che ba dang //
srog gis sbrel ba'i mched dang lcam dral dang //
gsum pa'i dbang gis sbrel ba'i rig ma gsum //
skye ba 'di dang tshe rabs thams cad du //
mi 'bral rtse gcig 'grogs pa'i ting 'dzin gyis //
sa bcu khyad par rim gyis bgrod par shog
/nam zhig tshe 'phos lus brje'i dus byung nas //
'khor ba'i g.yang sar lan gcig ltung srid kyang //
snang ba'i go 'byed zhun mar mdangs gsal 'dis //
rig 'dzin sgrub pa po yi shul mtshon cing /
kun tu 'od kyi sa la rgyud sbyangs nas //
pad+ma chen po'i sa la lhun gyis grub //
'khor lo tshogs chen sa la gshegs pa'i tshe //
sngon gyi rgyal ba rnams kyis mdun bsus shig
/yi dam lha yis rgyab nas srog brten cig
/byang chub sems dpa' rnams kyis mtha' skyor cig
/mchod pa'i lha mo rnams kyis sna drongs shig
/ma tshogs dbang mo rnams kyis rjes skyongs shig
/lcang lo can gyi sa la phyin pa'i tshe //
mi ldog pa yi sa la gnas nas kyang //
rdo rje khro rgyal khyod kyi zhal mthong nas //
rig 'dzin rnams dang dbyer med gyur nas kyang //
bla med sku gsung thugs su 'grub par shog
/ces bka' brgyad sgrub khog ltar mar me smon lam dbyangs snyan bor len tshul du bya /
mthar /
bla ma yi dam lha tshogs dgongs su gsol //
sogs bsngo smon dang /
phun sum tshogs pa'i tshigs su bcad pas thog drangs bkra shis rgyas par brjod /
rdul tshon chu bor gshegs pa sogs dngos su ma gsal ba rnams gsang ba spyi chog ltar shes par bya'o //
rigs 'dus rgyal ba 'di grub na //
rab 'byams dkyil 'khor 'grub pa'i phyir //
rnyed dka' don che'i lam bzang la //
cham gcig zhugs pa'i skal ldan shog
/'dis thob dge ba'i cha gang des //
'brel tshad 'khor ba dong nas sprugs //
dpal ldan rdo rje sems dpa' dang //
dbyer med rigs kun bdag gyur cig
/ces pa 'di'ang gdan sa chen po dpal spungs kyi yang khrod kun bzang bde chen 'od gsal gling gi sgrub pa'i sde rnams la nye bar mkho bas mtshams sbyar te pad+ma gar gyi dbang phyug rtsal gyis gter chen sku mched kyi gsung rab las legs par btus te bris pa dge legs 'phel //

//
