rnam par 'phrul pa tshad med pa las bud+d+ha thams cad kyi zhing khams dang gnas dang ston pa sku bzhir snang ste :
chos thams cad gsal 'grib med par rang rig gis mngon sum du gyur :
dgongs pa ma 'dres yongs rdzogs mnyam pa chen por ye sangs rgyas :
de nas chos dbyings mtha' dbus med pa nam mkha' lta bu'i ngang la bzhugs so :
de ni ci yang mi gsung ba'i gsung ba chen po 'o :
sku bzhir snang ba thams cad kyang chos sku sgrib g.yogs med par ye sangs rgyas pa de kun tu bzang po nyag gcig gi rol pa'o :
de nas yang yum chen mo kun tu bzang mos bstan pa 'byung bar gsol ba btab pa :
kye kye ston pa ye shes yongs su rdzogs pa'i bdag nyid chen po rgyal ba'i dgongs pa 'di go rtogs kyi skal ba dang ldan pa rnams la chos sku ye sangs rgyas shing dgongs pa bde ba chen po 'di nyid bstan du gsol :
'di nyid go rtogs kyi skal ba dang mi ldan pa rnams la lam stegs kyi theg pa gzhan bstan du gsol :
ces zhus pa dang :
dang por go rtogs skal ba dang ldan pa rnams la 'og min la sogs pa'i gnas su gsang sngags kyi theg pa rnams chos nyid kyi rang sgra las gsungs shing :
khyad par rmad du byung ba bstan pa'i snying po a ti yo ga byung ba'i tshul ni :
ngo bo nyid kyi sku dang :
chos kyi sku dang :
longs spyod rdzogs pa'i sku dang :
sprul pa'i sku rnams kyi bstan pa byung ba'i tshul lo :
dang po ngo bo nyid sku'i bstan pa byung tshul ni :
zhing khams chos kyi dbyings khyab gdal chen po'i klong :
mtha' dbus dang rgya khyon tshad las 'das pa na ye shes zang thal rang byung lhun grub chos kyi dbyings kyi pho brang rang snang gi rgyan dang mchod pa bsam gyis mi khyab pa'i dbus na ston pa sku lnga lhun grub kyi sangs rgyas rang byung ngo bo nyid kyi sku bzhugs te shes bya'i dkyil 'khor lhag ma med pa sku'i dkyil 'khor du yongs su rdzogs shing :
dgongs pa lhun gnas bde ba chen po'i zhing la 'gro 'ong gsal 'grib med par bzhugs :
'khor 'das thams cad dbyer med rang bzhin ma 'dres par yongs su rdzogs par 'dus pa nyid las mi gzhan pa'i dus gsum sangs rgyas kyi 'khor rnams dang :
sku lnga lhun gyis grub pas rig 'dzin skyes bu'i 'khor grangs med pa rnams dang bsam gyis mi khyab cing tshad las 'das pa'i dus na :
bstan pa 'di tshig gi brdas mi gsung ste shes bya'i dkyil 'khor gsal 'grib med par rang gsal ngo bo nyid kyis bshad pas 'khor rnams kyis de'i dgongs pa longs nas ston pa dang 'khor bzang ngan med par dgongs pa mnyam pa nyid du gyur te :
dpal kun tu bzang pos bka' bsdus te bstan pa a ti yo ga'i don thugs rig pa'i klong du gsal 'grib med par bzhugs so :
gnyis pa chos sku'i bstan pa byung tshul ni :
chos nyid gdal ba chen po'i zhing khams 'od gsal nam mkha'i dbyings dang mnyam pa ni :
yang dag don gyi 'og min gyi gnas :
phyi nang med pa ye shes rang gsal gyi gzhal yas khang na :
ston pa chos sku kun tu bzang po 'khor 'das rang bzhin ma 'dres yongs rdzogs kyi 'khor nyid las mi gzhan pa longs spyod rdzogs par snang ba rnams dang :
sku lnga lhun grub kyi rig 'dzin chen po'i 'khor la :
dus mnyam pa nyid kyi dus :
brda tshig tu mi gsung ba chos dbyings skye 'gag gsal 'grib med pa'i bstan pa :
dpal rdo rje sems dpas bsdus te thugs rig pa'i klong du 'du 'bral med par 'dus so :
gsum pa longs sku'i bstan pa byung tshul ni :
gnas 'og min chos kyi dbyings kyi pho brang zhing khams bde ba can rin po che sna tshogs las grub pa'i gzhal yas khang phyi nang ma sgrib zang thal du gsal ba :
ston pa longs spyod rdzogs pa'i sku lhag ma med par dgongs pa :
sku mtshan dang dpe byad dang ldan pa :
bcom ldan 'das rnam par snang mdzad dang :
mi bskyod pa dang :
rin chen 'byung ldan dang :
snang ba mtha' yas dang :
don yod grub pa ste rgyal ba rigs lnga dang :
de dag kyang gcig tu bsdus pa bcom ldan 'das dpal rdo rje sems dpa' 'o :
nyid las mi gzhan pa'i sprul pa'i sku dang dam pa rgya mtsho'i 'khor phyag rgya chen po'i rig 'dzin la sogs pa rnams dang :
sa bcu pa la gnas pa'i byang chub sems dpa' rnams la dus mnyam nyid rig pa'i dus bstan pa dgongs pa bde ba chen po gsal 'grib med par brda yis bshad :
bskyed rdzogs gsum ni dgongs pas brgyud de bstan :
gsang bdag rdo rje 'chang gis thugs rig pa'i klong du gnyis su med par bsdus so :
bzhi pa sprul pa sku'i bstan pa byung tshul ni :
zhing khams pad+ma can chos dbyings gsang ba yum gyi mkha' klong rnam par dag pa'i zhing du :
gnas gsang ba yum gyi za ma tog zag med bde bas rgyal ba thams cad skyed par byed pa'i gnas na :
ston pa gsang ba'i sku longs spyod rdzogs pa bde ba chen po ste gsang ba dbang gi ston par snang ba'o :
nyid las mi gzhan pa'i sku lnga lhun grub kyi rig 'dzin dang :
rgyal ba rgya mtsho rnams kyi 'khor la lam mthar phyin pa zab mo gsang ba'i dbang bskur ba'i dus su :
stong nyid zag med bde chen lhan skyes ye shes rang snang shin tu bstan pa'i dbang rnams byin :
gsang bdag sku'i skyes bur snang bas bstan pa thugs rig pa'i klong du bsdus so :
de ltar rgyal ba sku bzhi'i bdag nyid de rnams kyis kyang 'khor rnams la chos thams cad tshig dang brda'i sgo nas ma gsungs kyang thugs rje chen po rang rig pa ye shes kyi rang gdangs 'bad med lhun grub tu gsal ba nyid las ston pas mi gsung bar gsung ba na :
'khor rnams kyis don gyi dgongs pa phyin ci ma log pa'i don mngon du gyur te spangs rtogs kyi yon tan dbyer med par gyur pa'o :
de nyid go rtogs dang skal bar mi ldan pa rnams la lam stegs kyi theg pa gzhan gsungs pa'i tshul ni :
spyir 'jig rten gyi khams bsam gyis mi khyab par gang la gang 'dul gyi sprul pa grangs med du sprul nas 'gro ba'i don mdzad la :
bye brag tu rigs drug gi gdul bya rnams la sprul sku thub pa drug gi tshul gyis 'dul bar mdzad :
khyad par 'dzam bu'i gling 'dir ston pa shAkya thub pa de nyid kyis lha dang mi'i yul du rgyu mtshan nyid kyi theg pas rim par drang bar bya ba'i phyir 'dul ba dang mdo sde dang mngon pa rnams dang sngags phyi pa kr-i ya dang u pa dang yo ga sogs gsungs pa'o :
gnyis pa rig 'dzin rnams la brda yi brgyud pa ji ltar byung ba ni :
dang po kho nar lha dang mi'i yul du byung ba'i tshul ni :
bcom ldan 'das shAkya thub pa mya ngan las 'da' khar gsang sngags kyi bstan pa phyis 'byung bar lung bstan te :
nga ni 'di nas mi snang na :
lo ni brgyad dang nyi shu'i tshe :
lha gnas gsum du grags pa ni :
bstan pa'i snying po dam pa zhig :
'dzam gling shar gyi phyogs mtshams kyi :
mi las skal ldan rigs can te :
rgyal po dzaHzhes bya ba la :
sngon ltas bzang po snang bar 'gyur :
drag shul can zhes bya ba yi :
grogs kyi sems dpa' dman pa'i rigs :
lang+ka'i bdag po la sogs par :
lag na rdo rjes snang bar 'gyur :
zhes lung bstan nas yongs su mya ngan las 'das :
de nas bstan pa bskyed rdzogs gsum byung ste :
chos ma hA yo ga'i rgyud rnams ston pa gshegs nas lo nyi shu rtsa brgyad na rgyal po dzaHla rmi ltas bdun byung ste rang gi khang steng rin po che gser gyi glegs bam la bai DUr+ya zhun mas yi ger bris pa :
rtsa ba rang mnan du byas pa sogs gsang sngags rgyud sde'i po ti mang po dang phyag rdor gyi sku khru gang ba zhig rnyed do :
gsol ba btab pas rdo rje sems dpa' zhal mthong gi le'u shes nas de dang phyag rdor gyi sku la brten te zla ba drug bsgrubs pas rdo rje sems dpa' zhal mjal byin gyis brlabs pas glegs bam rnams kyi don ma lus pa mkhyen to :
des bdag pad+ma thod phreng la bka' po ti glegs bam gyi dbang bskur :
ma hA yo ga'i chos la mkhas par gyur pa'o :
lung a nu yo ga'i byung tshul ni :
yang dus de'i tshe dam pa'i rigs can lngas ri ma la ya'i rtse mor phyogs bcu'i bud+d+ha thams cad yid la byas te :
kye ma kye hud kye ma blong :
ston pa'i gsal byed 'od nub na :
zhes pa la sogs pa'i gdung tshig nyer gsum bton :
de bzhin gshegs pa thams cad kyis gsang ba'i bdag po la bskul te :
gsang ba'i bdag po khyod nyon cig :
sngon gyi go cha yal lam ci :
lo ka sdug bsngal mi shes sam :
snying rjes sa la babs nas kyang :
lo ka'i gdung ba sel bar gyis :
zhes bskul pas gsang bdag gis gsung bar zhal gyis bzhes te :
thog ma mtha' ma med pa ru :
bdag gis dam bca' mi 'dor bas :
bskul ba'i dus ni gang byung ba :
bdag kyang de bzhin cho 'phrul snang :
zhes gsungs nas ri ma la ya'i rtser dam pa'i rigs can lnga la mdo dgongs 'dus la sogs gsungs :
nub phyogs u rgyan gyi yul d+ha na ko sha'i gling du lag na rdo rjes sprul pa'i sku dga' rab rdo rje la dpal gsang ba'i rgyud dang man ngag dang phur pa dang ma mo'i rgyud la sogs pa gsungs te :
de dag kyang pad+ma thod phreng bdag la bka' babs pa'o :
khyad par man ngag a ti yo ga'i bstan pa byung ba'i tshul ni :
rgyal ba sku bzhi'i dgongs pas brgyud pa'i rjes su gsang sngags byung tshul dus drug la babs pa'i tshe rtsol med a ti'i theg pa 'di byung ba yin te :
nyan thos rgyu rtag pa la :
mos pa'i mthu zhan las kyi tshe thung :
bka'i don mi brton :
bstan pa snyigs pas grub mtha' ngan pa la bsgyur :
gnyen pos mi non sgrub brtson zhan :
de tshe rig pa'i rnal 'byor shar :
zhes pas nyan thos pa rgyu rtag pa'i dus dang :
dad gus med cing tshe thung ba'i dus dang :
bka'i don tshig tsam las ched du mi 'dzin pa'i dus dang :
bstan pa'i snyigs ma grub mtha' ngan pa'i dus dang :
gnyen pos mi non pa'i dus dang :
shan phye la zla rang grol a ti 'byung ba'i dus dang drug ste :
dus de'i tshe sum cu rtsa gsum lha'i gnas na lha de wa bzang skyong la yid las skyes pa'i bu lnga brgya tsam yod pa'i gcen po kun dga' snying po zhes bya ba :
skyes zla gzhan las blo gros dang rgyu rtsal khyad par 'phags pa zhig byung ste bsam gtan gyi khang pa na gcig por sdod cing rdo rje'i bzlas pa la dga' 'o :
de la lha'i bu sems lhag can zhes grags so :
lha'i bu de la chu mo glang gi lo rmi ltas bzhi rmis te sarba bud+d+has 'od zer phyogs bcur 'phros te 'od zer thub pa drug gis sems can la bskor ba byas te dbu gtsug tu thim pa rmis :
gnyis pa la tshangs pa dang :
khyab 'jug dang :
gu lang gsum gyur mid byas pa rmis :
gsum pa la nam mkha'i nyi zla gnyis rang gi lag tu byung nas lo ka sarba 'od kyis gang bar rmis :
bzhi pa la nam mkhar sprin rat+na'i kha dog can las bdud rtsi'i char babs te rtsi thog dang nags tshal dang rin po che'i myu gu dang :
me tog dang 'bras bu thams cad dus gcig la rgyas pa rmis :
nangs par lha'i dbang po la bzlas pas :
kau'u shi kas bstod pa :
e ma ho :
snying po rtsod med bstan pa 'byung ba'i dus :
rgyal ba'i sprul pa dus gsum byang chub sems :
sa bcu'i dbang phyug lo ka'i sgron me mchog :
lha gnas rgyan gyur khyod ni ngo mtshar che :
zhes gsungs so :
rmi lam dang po ni :
sangs rgyas thams cad kyi dgongs pa lon te rgyal tshab byed pa'i rtags so :
gnyis pa ni bdud thams cad dbang du 'dus shing dug gsum rtsad nas gcod pa'i rtags so :
gsum pa ni gdul bya'i blo mun sel zhing bstan pa'i sgron me byed pa'i rtags so :
bzhi pa ni rang byung a ti'i bdud rtsi'i chus nyon mongs pa'i tsha gdung sel zhing rtsol med 'bras bu a ti'i theg pa lhun gyis grub pa'i rtags so :
yang dus gsum gyi bud+d+ha thams cad 'dus nas dpal rdo rje sems dpa' bskul lo :
rin chen 'phrul gyi thabs ldan pa :
gdul bya'i gang 'dod sgo phyes nas :
rtsol med dbyig dang ldan par mdzod :
ces bskul pas shrI badzra satwas thugs ka nas rin po che rang 'bar gyi 'khor lo phyung ste sems dpa' rdo rje la gtad de 'di skad do :
gnyis med ye shes gsang ba'i don :
byar med rtsol med ye sangs rgyas :
dbu ma chen por grags pa'i lam :
'dus pa'i 'khor la bstan par gyis :
zhes bskul pas sems dpa' rdo rjes bshad par dam bcas pa :
badzra satwa nam mkha' che :
tshig spyod yul ma yin pa la :
bdag gis sgrog par shin tu dka':
ma rtogs pa la tshig sgo nas :
mtshon pas rtogs par bya ba'i phyir :
ci rigs pa yi rnal 'byor sgrol :
zhes zhal gyis 'ches nas :
de'i tshe phyag na rdo rje la :
shar phyogs su rdo rje rnam pa'i zhing du de bzhin gshegs pa rdo rje gsang ba la sogs pa rdo rje'i rigs rnams dang :
lho phyogs lo ka'i khams rin chen snang bar ta thA ga ta rin chen zhabs la sogs pa rat+na'i rigs rnams dang :
nub phyogs pad+ma brtsegs par b+ha ga wAn pad+ma'i 'od la sogs pa pad+ma'i rigs bsam gyis mi khyab pa rnams dang :
byang phyogs rnam dag grub par ta thA ga ta grub par snang ba la sogs pa las kyi rigs mtha' yas pa dang :
dbus phyogs mtha' dang bral ba'i zhing khams su ta thA ga ta bai ro tsa na sogs de bzhin rigs kyi rgyal ba mang po rnams las :
rmad byung bstan pa'i snying po rtsol med rang byung gi dgongs pa rgyu 'bras las 'das pa'i chos a ti yo ga'i don rnams sgro 'dogs bcad cing rgyal ba thams cad kyi dgongs pa'i bcud blangs nas :
sum cu rtsa gsum gyi gnas rnam par rgyal ba'i khang bzang gi dbu rtse'i srog shing rdo rje rtse dgu pa dang bcas pa'i dbus khang na :
lha'i bu sems lhag can yod pa de las dang skal par ldan pa mkhyen te mdun du byon srog shing rdo rje rtse dgu pa'i steng du rin po che 'bar ba'i khri'i khar phyag na rdo rje bzhugs :
rat+na sna tshogs las grub pa'i gdugs phub :
lha rdzas kyi mchod pa mang pos mchod de :
sems lhag can la rgyal thabs spyi blug rdzogs pa'i dbang brda'i sgo nas bskur :
man ngag 'phrul gyi lung bcu phog :
gzhan yang dbang bdun dang man ngag lnga dang tan+t+ra dang man ngag mang po dus mtha'i skad cig la rdzogs par bstan nas rgyal tshab dam par dbang bskur te :
rmad byung bstan pa'i snying po 'di :
lha gnas gsum du grags gyur nas :
yang sprul gang zag thugs sras kyis :
'dzam gling dbus su rgyas par shog :
ces gsungs te bstan pa lha gnas gsum du rgyas par gyur to :
de nas mi'i yul du byung ba'i lo rgyus ni :
rgya gar nub phyogs o rgyan mkha' 'gro ma'i yul :
d+ha na ko sha'i gling :
mtsho ku tra'i 'gram rdo rje gling phug gi gnas :
me tog bkra ba'i tshal :
nyams dga' ba de na :
yab rgyal po u pa rA tsa dang yum snang gsal 'od ldan ma gnyis la sras mo me tog gsal zhes bya ba mtshan dang ldan pa :
dge sems dang byang sems lhag par che ba :
g.yo sgyu dang bag med pa spangs te rab tu byung ba dge slong ma'i khrims skyon bral rnam par dag pa bsrung zhing dge slong ma lnga brgya'i 'khor dang bcas gnas pa la :
shing mo glang gi lo dbyar zla ra ba'i tshes brgyad kyi tho rengs rmi lam na :
ta thA ga ta thams cad las 'od zer 'phros te nyi zla gnyis su gyur pa nyi ma spyi bo nas mar thim :
zla ba rkang mthil nas yar thim pa rmis :
nangs par rtog pa skyes te mtsho ku tra'i 'gram du khrus byas nas 'dug pa la phyag na rdo rje bya'i rgyal po ngang pa zhig tu sprul nas sems lhag can yi ge hU~M du bsdus nas sprul pa la ngang pa bzhir sprul :
nam mkha' las babs te khrus byas nas slar mkha' la 'phur ba gsang bdag gi sprul pa'i thugs sras mo'i thugs kar chags te mchu lan gsum du gtugs nas hU~M 'od 'bar ba gcig thugs kar bstims te 'phur song ngo :
der mo ya mtshan skyes te yab dang 'khor rnams la lo rgyus rnams bsnyad pas yab rgyal po ya mtshan zhing dgyes te sangs rgyas kyi sprul pa zhig 'byung ngam gsung bya dga' dang rim gro cher mdzad de :
der sbrum pa'i rnam pa med par lo dus na thugs ka nas rdo rje rtse dgu 'od 'bar ba gcig byung ste de zhu ba las khye'u chung mtshan dpes brgyan pa phyag g.yas pa rdo rje dang g.yon pa rin po che'i phyag shing thogs pa rdo rje sems dpa' nam mkha' che la sogs pa zhal 'don du mdzad pa zhig byung ngo :
der thams cad dgyes te bram ze mtshan mkhan la mtshan bstan pas bram ze shin tu ngo mtshar bar gyur te :
'di ni sprul pa'i sku theg pa mchog gi bstan pa'i bdag po zhig 'byung bar 'dug zer ro :
thams cad dga' ba'i rab tu gyur cing phyag mtshan rdo rje bsnams pas mtshan yang dga' rab rdo rje zhes btags so :
kun dgyes par gyur pas dgyes pa rdo rje :
bzhad pas bzhad pa rdo rjer btags :
rgyal srid bzung ba las phyag na rdo rje mngon sum du byon te rgyal thabs spyi blugs rdzogs pa la sogs pa'i dbang rnams bskur :
lho nub ngam shod gling gi dur khrod nas spu ra rnam pa gsum bkug dbang bskur dam la btags :
klong dgu bam po nyi khri la sogs pa'i rgyud dang man ngag thams cad dus skad cig la rdzogs par gtad :
dga' rab rdo rje nyid la bstan pa'i bdag por dbang bskur :
dam can rnams la grogs mdzod cig :
bstan pa'i srung mar gnyer gtad cing bskos so :
der dga' rab rdo rje nyid rtsol med rdzogs pa chen po'i sa la skad cig gis sangs rgyas so :
de dus na pha bram ze bde skyong dang ma bram ze ku ha na gnyis la 'phags pa 'jam dpal gyi sprul pa'i bu khye'u chung mtshan dang blo gros dang ldan pa zhig btsas te bram ze snying po grub pa'am bde mchog snying po zhes bya ba phyis rab tu byung ste paN+Di ta lnga brgya'i nang nas mchog tu gyur pa de la 'phags pa 'jam dpal gyis lung bstan te :
'di nas nub phyogs o rgyan gyi yul d+ha na ko sha'i gling mtsho ku tra'i 'gram dur khrod gser gling he chen brdal ba'i dbus rdo rje gling phug gi gnas na rdo rje sems dpa'i sprul pa :
sangs rgyas thams cad kyi rtsol med bstan pa'i bdag po :
rgyal ba thams cad kyis dbang bskur pa :
sprul pa'i sku dga' rab rdo rje zhes bya ba bzhugs kyi khyod der song la rmad byung bstan pa'i snying po a ti yo ga zhes bya ba rtsol med du 'tshang rgya ba'i chos longs la sprul pa'i sdud pa po yang gyis shig :
ces lung bstan par gyur :
de'i paN+Di ta rnams la rgyu 'bras las 'das pa'i chos sun dbyung bar bgros pas snying po grub pa dang thu bo rA dza ha ti la sogs pa bdun gyis o rgyan gyi gnas bgrod dka' bar byon te :
rgyu dang 'bras bu gsang sngags phyi nang gi chos la rtsod cing bgro gleng byas pa la :
dga' rab rdo rje rnam pa kun tu rgyal bar gyur te :
der bde mchog snying pos grogs rnams la dris pa sprul pa'i sku la rgyu 'bras las 'das pa'i chos zhu'am dris pas thu bo rA dza ha ti ni zhu bar snyam yang 'o kol gyis brnyas pa byas pa la zhu bar mi spobs zer :
la la ni 'o cag kyang nges par 'gyur ba lags zhu 'o zer bshags pa bya bar bgros te la las ni phyag dang bskor ba byas :
la las ni ngu bzhin mchi la phyung :
'jam dpal bshes gnyen gyis phyag btsal nas smre sngags bton :
sprul pa'i sku la bdag gis brnyas pa shor :
rtsod pa'i tshig mang po byung rgyal du smras pa la rang gi lce 'di bcad la bshags pa bya dgos snyam spu gri btsal ba na :
sprul pa'i skus mkhyen te :
tshangs pa'i dbyangs kyis bka' bstsal pa :
mnyam nyid phyogs bral lhun rdzogs bde ba che :
chos rnams rang rig skye med mtha' bral la :
'gro drug 'khrul pa rang yul zhen pas bcings :
mu stegs rtag chad mtha' mtshon log par zhugs :
theg brgyad rang gzhan gnyis bzung 'di yin gyi :
phyogs ris zhe 'dod grub mtha'i dbyibs la zhen :
mnyam pa'i don la phyogs dang ris su bcad :
rang la yod bzhag med pa gzhan du 'tshol :
lhun gnas bde ba'i rtsol ba dang du longs :
rang sems sangs rgyas nam zhig dus la ltos :
don mchog ma rtogs rtogs zhes phyogs lta ba :
'di yin thang chad yus rgyas snying re rje :
de bas phyogs med zhen pa'i rwa chog la :
mnyam nyid phyogs bral bde ba'i lam la zhugs :
yang dag don la shes bya shes byed sogs :
bya rtsol bral ba'i mnyam nyid klong du bshags :
zhes gsungs te khyod kyi lce bcad pas sdig pa mi 'dag gi :
rgyu 'bras kyi chos las khyad par 'phags pa'i chos shig rtsoms shig :
des 'dag par 'gyur ro :
zhes gsungs te las dang skal bar mi ldan pa rnams ni slar log :
'jam dpal bshes gnyen ni brda bstan pa tsam la skad cig gis rtogs pas chos thams cad khong du chud :
bstan pa yongs su rdzogs phyir rgyal thabs spyi blug gi dbang bskur :
klong dgu bam po nyi khri la sogs pa rgyud man ngag thams cad yongs su rdzogs pa gtad :
'jam dpal bshes gnyen zhes mtshan btags :
de nas sprul sku dga' rab rdo rjes gdams pa'i don rnams bris nas bka' bstsal pa :
sems kyi rang bzhin ye nas bud+d+ha ste :
sems la skye 'gag med pas nam mkha' 'dra :
chos kun mnyam nyid yang dag don rtogs nas :
de nyid ma btsal bzhag na sgom pa yin :
zhes gsungs so :
der 'jam dpal bshes gnyen gyis rtogs pa'i don khong du chud nas rtogs pa brjod pa :
bdag ni 'jam dpal bshes gnyen te :
gshin rje gshed kyi dngos grub thob :
'khor 'das mnyam pa chen por rtogs :
sarba dz+nyA na ye shes shar :
zhes gsungs :
byang sems rdo la gser zhun bshags par brtsams :
sprul pa'i bka'i sdud pa po yang mdzad :
gzhan yang dga' rab dngos dang mjal ba ni :
rA dza d+ha he na ta la :
sras thu bo rA dza :
sras mo me tog gsal :
klu'i rgyal po 'jog po :
gnod sbyin ma byang chub ma :
ku ku rA dza snga ma rnams kyis mjal zhing phyi ma rnams la rim par gsungs so :
de rnams las khyad par gyi brgyud pa'i bka' babs pa ni :
'jam dpal bshes gnyen la shrI seng has zhus te de yang rgya nag sho sha'i gling du yab dge ldan dang yum snang gsal ma'i sras su 'khrungs :
slob dpon ha ti b+ha la la sgra tshad rtsis sogs rig gnas lnga la mkhas par sbyangs :
lo nyi shu rtsa lnga la zab mo a ti'i gdams pa rgyud lung man ngag dang bcas pa rdzogs par zhus te spros bral mchog gi rtogs pa mngon du gyur nas bka' rnams bsdus so :
khyad par du 'phags pa'i brgyud pa skor gsum ste :
shan 'byed bram ze'i skor :
la zlo rgyal po'i skor :
rang grol mngon sum ston pa man ngag gi skor dang gsum :
de rnams la rig 'dzin rig pa'i brgyud pa'o :
brda tsam bstan pas don dgongs pa brda'i brgyud pa'o :
de ltar rgyal sras lha'i bu las lha'i yul du dar :
nA ga sang tri ta zhes pa las 'og klu'i yul dang :
gnod sbyin ma byang chub ma las gnod sbyin gyi yul rnams su'ang cung zad dar ro :
de dag gi yul khams rnams su rig pa 'dzin pa'i sa thob pa mang du byung ngo :

de nas bod kyi yul 'dir snying po'i bstan pa 'di byung ba'i tshul ni gsum ste :
dbu brnyes pa dang :
srol btod pa dang :
dar zhing rgyas pa gsum las :
rje gnya' khri btsan po nas bzung ste rgyal rabs mang zhig song ba na 'phags pa kun tu bzang po'i rnam par sprul pa rgyal po lha tho tho ri gnyan btsan gyi ring la sku'i rten tshin+d+ha ma Ni'i sku dang :
gsung gi rten mdo sde za ma tog bkod pa :
sngags kyi rten spang skong phyag rgya pa rnams dang :
thugs kyi rten shel gyi mchod rten khru gang rnams byung ste dam pa chos kyi dbu brnyes so :
de nas 'phags pa lo ke shwa ra'i sprul pa srong btsan sgam po byung ste mtha' 'dul yang 'dul dang lha sa'i gtsug lag khang btab :
jo bo rnams gnyis spyan drangs :
thon mi sam+b+ho Tas mdo sde dkon mchog sprin la sogs pa'i 'gyur 'go btsugs te bstan pa'i srol btod pa'o :
rgyal po 'di gnyis ni bod khams spyi la sku drin che na yang snying po man ngag gi chos 'di ni dus der ma byung ngo :
de nas bstan pa dar zhing rgyas pa'i tshul ni 'phags pa 'jam dpal gyi rnam par sprul pa rgyal po khri srong lde'u btsan byung ste dgung lo bcu gsum la yab gshegs :
bcu bdun gyi bar du ngam rta ra klu gong dang lha bzang klu dpal la sogs dang bgros nas dmag dang jag gi sgo nas btul pas yul khams mang po mnga' 'og tu chug :
de nas bsam pa rnyed de yab mes kyi lugs kyi srol gzung la dam pa'i chos kyi bstan pa 'dzugs par bsams te :
de yang sku'i rten du gtsug lag khang brtsig :
gsung gi rten du dam pa'i chos bsgyur :
thugs kyi rten du dge 'dun gyi sde 'dzugs dgos snyam nas rje blon gros byas pas gtsug lag khang rtsig par kha 'cham ste sa 'dul ba'i slob dpon btsal bas za hor gyi yul nas mkhan po bo d+hi satwa rnyed de spyan drangs :
sa btul yang Ar+ya pA lo'i gling na klu gnas pa'i se phung zhig yod pa gcod par shes nas klu des lha 'dre thams cad ra mdar slog :
dge bsnyen nyer gcig dang gnod sbyin mi ma yin rnams kyis dmag dpung bsdus :
nyin bzhin du mis brtsigs pa rnams mtshan mo lha 'dres bshig ste sa rdo thams cad rang gnas su bskyal :
der rgyal pos mkhan po la 'di ltar yong ba bdag rgyal po sgrib pa ches sam mkhan pos byin gyis ma brlabs sam bsam pa mi 'grub pa lags sam zhes zhus pas :
mkhan po'i zhal nas bdag byang chub kyi sems 'byongs kyang lha 'dre rnams zhi bas mi thul drag pos 'dul dgos par 'dug :
da lta rgya gar rdo rje gdan na o rgyan pad+ma 'byung gnas zhes bya ba sku rdzus skyes su 'khrungs pa rigs pa'i gnas lnga la mkhas pa :
don dam gyi rtsal 'byongs pa :
mchog thun mong gi dngos grub brnyes pa :
bdud bcom sde brgyad bran du 'khol pa :
lha 'dre thams cad 'dar zhing 'byung po 'dul ba zhig bzhugs pas spyan drangs na lha 'dre thams cad 'khu mi nus te rgyal po'i thugs dgongs mthar phyin par 'gyur ro gsungs :
rgyal pos de 'dra spyan mi 'drong zhus pas sngon gyi smon lam yod pas spyan 'drong zhes bal yul du bya rdzi gsal le'i bu mo bde mchog la rta rdzi phag rdzi khyi rdzi bya rdzi bzhir gyur nas smon lam btab pa'i lo rgyus rnams gsungs so :
de nas sba khri sher :
rdo rje bdud 'joms :
mchims shAkya pra b+ha :
shud bu dpal gyi seng ge rnams la gser phye bre re :
gser gyi pa tra re bskur nas rgya gar la brdzangs :
de rnams kyis slob dpon bod yul du gtsug lag khang gi sa gzhi byin gyis brlab par 'byon dgos pa'i zhu ba phul bas zhal gyis bzhes :
rim bzhin gdan bskyod nas lam du bstan ma bcu gnyis :
skyong ma bcu gnyis :
dge bsnyen nyer gcig la sogs pa bod yul gyi lha 'dre thams cad dam la btags nas brag dmar du phebs :
gtsug lag khang gi sa btul te bsam yas lhun gyis grub pa'i dbu rtse rigs gsum :
gling bzhi gling phran :
nyi ma zla ba :
lcags ri mu khyud kyis bskor ba bzhengs :
mkhan po dang slob dpon pad+ma :
bi ma la mi tra gsum gyis rab gnas kyi me tog lan gsum  gtor :
ngo mtshar gyi ltas dang cho 'phrul mang du byung :
de nas mkhan pos 'dul ba dang mdo lugs kyi srol bzung :
slob dpon pad+ma dang bi ma la mi tras sngags kyi bstan pa btsugs :
dbang rgyud man ngag bskyed rdzogs kyi nyams len srol bzung :
bshad grwa dang sgom grwa btsugs :
mdo sngags kyi bstan pas bod khams khyab par mdzad do :
dus der mnga' bdag gi bsam pa la khams gsum 'khor ba'i sdug bsngal ni bzod par dka' yang sems can nyon mongs pa'i dbang gis las ngan bsags pas rtag par 'khor bar 'khyams te sdug bsngal mi bzad pa myong dgos pa 'dug :
da lta mi lus thob pa'i dus 'dir 'bad pa chen pos dam pa'i chos spyad la thar pa'i sar snyog dgos 'dug cing :
des na mkhan slob khyad par 'phags pa rnams dang mjal :
zab cing rgya che ba'i chos rnams thob :
dge ba'i las lam 'ga' zhig sngon du byas kyang yul mtha' 'khob bod kyi rgyal por skyes pas tshe 'dir rnam par g.yeng ba 'ba' zhig gis yengs nas dal 'byor mdo med stong log tu song na ci bya :
tshe 'dir las 'bras la spang blang dang dge sdig gi 'dor len yang mi nus la :
yun ring por sgom sgrub nyams len rnams kyang bya long med par zhe re 'jigs :
de bas na gsang sngags zab mo'i nang nas yang zab gnad kyi man ngag cig zhus na thar pa'i skabs 'ga' 'gyur srid dam snyam nas slob dpon pad+ma dang :
bi ma la mi tra dang :
bai ro tsa na rnams spyan drangs te dbu rtse rigs gsum gyi shar phyogs su rin po che'i khri'i steng du za 'og gi 'bol bshams pa la rim par bzhugs su gsol te :
gser dang dngul dang rin po che sna tshogs pa'i maN+Dal phul :
phyag dang bskor ba byas te gsol ba btab pa :
kye ma ma hA gu ru sprul pa'i sku :
o rgyan yul gyi pad+ma saM b+ha dang :
rgya gar mkhas pa bi ma mi tra dang :
bod kyi lo tsA bai ro tsa na ste :
slob dpon khyad 'phags dam pa rnam gsum la :
'di phyi bar ma do ru gces pa yi :
dgos pa mchog cig zhu bas skabs dbye 'tshal :
bdag 'dra mtha' 'khob bod kyi rgyal por skyes :
tshe 'dir 'dod yon longs spyod bsam yas kyang :
myur du mi rtag 'chi ba'i dus byung tshe :
srid pa'i bde 'byor snyan grags 'khor 'dabs dang :
yod dgu bzhag nas gcig por 'gro dgos te :
rgyus med nges med bar do'i 'phrang la 'gro :
rting ma 'khor ba ngan song sdug bsngal myong :
bzod par dka' yang thar pa'i go skabs med :
de las skyob byed dam pa'i chos shig zhu :
ring po'i lam gyis byang chub 'grub pa dka':
rgyu 'bras spang blang tshul bzhin byed pa dka':
'dod yon longs spyod sred pa spang ba dka':
dka' tshegs med par 'grub pa'i chos shig zhu :
'khor ba'i rgyu ni dug lnga dug gsum ste :
de yi bde ba dag kyang ngan 'gro'i rgyu :
bde 'gror skyes kyang mi rtag snying po med :
ma nor lam mchog bdag la bstan du gsol :
zhes gsol ba btab pa dang :
yang jo mo mkhar chen bzas rin po che'i me long la gser g.yu'i phra bkod pa phul nas gsol ba :
e ma rgyal ba'i rnam sprul ngo mtshar can :
mchog gi sprul pa pad+ma 'byung gnas dang :
paN chen mtshungs med bi ma mi tra dang :
sgra bsgyur rtsod med bai ro tsa na la :
rab gus yid kyis rtag par gsol ba 'debs :
rig 'dzin gsum gyis bdag la byin gyis rlobs :
mnga' bdag rgyal pos ji skad gsol btab ltar :
ma 'ongs skal ldan rjes 'jug don phyir dang :
da lta'i rje 'bangs 'gro ba skyob pa'i phyir :
man ngag snying po rtsol med rdzogs pa che :
go rim ma 'khrugs ma gab ma sbas pa :
bdag cag rnams la stsol cig thugs rje'i bdag :
ces gsol ba btab pa dang ma hA gu rus bka' bstsal pa :
e ma gson dang rgyal blon rnams :
bdag 'dra pad+ma thod phreng rtsal :
snang ba mtha' yas byin rlabs las :
thugs rje chen po'i phrin las sku :
nub phyogs o rgyan d+hA ka'i gling :
d+ha na ko sha'i mtsho dbus su :
mdangs ldan pad+ma'i sdong po las :
rang byung rig pa'i shugs kyis byung :
rgya gar yul gyi mkhas pa ni :
shAkya pra b+ha las rab byung :
dga' rab 'jam dpal bshes gnyen dang :
shrI seng ha rgyal po dza :
mkhas grub du ma'i drung du phyin :
dur khrod brgyad du brtul zhugs spyad :
rdo rje phag mos dngos grub byin :
za hor yul du ngo mtshar bstan :
mu stegs tshar bcad drag pos bsgral :
mA ra ti kar 'chi med grub :
yang le shod kyi brag phug tu :
yang dag thugs kyi sgrub pa byas :
ma hA mu dra'i sid+d+hi thob :
bar gcod bgegs rnams phur pas bsgral :
rgyal pos spyan drangs bod du 'ongs :
'dre gdon gdug pa ma lus btul :
bsam yas sa btul rab gnas byas :
sa 'og sa steng chos kyis bkang :
da ni srin po 'dul phyir 'gro :
lho nub srin po ma btul na :
'dzam gling srin gyi za kha zug :
nga min sus kyang kha mi non :
de phyir 'dzam gling 'gro ba la :
pad 'byung bdag las drin che med :
rtag tu gsol ba snying nas thobs :
dus gsum sangs rgyas thams cad dang :
khyad par jo bo spyan ras gzigs :
kun 'dus ngo bo pad+ma 'byung :
nga yi 'gro don mtha' rgyas spyod :
rtsol med theg pa'i yang rtse mchog :
a ti mthar thug snying po 'di :
rje blon bod 'bangs thams cad dang :
snyigs dus mtha' ma'i las can ni :
'gro 'dul gling pa zhes bya dang :
de yi rjes 'jug dad brtson can :
phyogs bzhi khyad par byang phyogs kyi :
skal ldan shes rab can don dang :
gdul bya ma lus don du bzhag :
sgom sgrub 'bad cig dad ldan rnams :
'di dang su 'phrad las 'phro che :
nyams su su len skal pa bzang :
tshul bzhin bsgrubs na byang chub thob :
'di dang phyi ma bar do 'am :
skye ba gsum gyi dus tshun chad :
ma grol pad+mas bslus par 'gyur :
dus gsum rgyal ba'i dgongs pa ni :
mthar thug don la 'di las med :
las can rnams la 'di nyid bstan :
dam med rnams la gsang rgyas btab :
sa ma ya :
rak+Sha :
zhes gdams so :
de nas slob dpon bi ma la mi tras gsungs pa :
sa bcu'i dbang phyug 'phags pa 'jam dpal dbyangs :
rgyal ba'i sras kyi thu bo sprul pa'i sku :
chos kyi rgyal po khri srong lde'u btsan gyi :
dgongs pa rgya che zab cing dpag dka' bas :
bod khams dkar po'i chos kyis 'gengs pa dang :
mdo sngags dam chos bstan pa bod na dar :
bstan pa'i srol ka bzang po btsugs na yang :
myur ba'i lam mchog a ti rdzogs chen 'di :
kun gyi rtser gyur theg pa'i yang bcud yin :
nan gyis zhus don sba gsang med par bstan :
ci phyir rgyal po chos la dad pa dang :
dam tshig bsrung zhing sems can brtse ba'i phyir :
rgyal ba'i dgongs don gcig bsdus rnal 'byor lam :
'di dang su 'phrad las can skal pa bzang :
rgyal blon rnams dang phyi rabs don du bzhag :
nyams su longs shig skal ldan rigs kyi bu :
zhes gsungs so :
de nas spa gor bai ro tsa nas bka' bstsal pa :
bod kyi lha gcig 'gro ba mi yi rje :
rgyal sras rnam sprul khri srong lde'u btsan ni :
rje blon 'khor bcas bdag la brtse bas gson :
bdag ni mkhas pa bai ro tsa na ste :
bcu drug dka' ba spyad nas rgya gar phyin :
do shi do chad lnga bcu rtsa bzhi byas :
kun bzang rdor sems dga' rab rdo rje dang :
'jam dpal bshes gnyen shrI sing ha sogs :
rig 'dzin gdung rabs nyi shu'i dgongs pa'i bcud :
zab dgu'i man ngag snying po 'di dag blangs :
'gro la brtse bas gzhan la bstan snyam yang :
skal ldan ma rnyed rang gi snying la gab :
'on kyang rgyal blon theg mchog rigs sad phyir :
rig 'dzin dgongs pa'i bcud bsdus zab mo'i don :
rgyal blon rnams dang phyi rabs don du bzhag :
dpe tshan gnyis byas gter kha gnyis su sbas :
lho byang gnyis su skal ldan don byed 'gyur :
zhes gsungs so :
de nas slob dpon rnam pa gsum gyis bsam yas mchims phu gri gu ge gong gi dben rtsar byon to :
de nas mnga' bdag rgyal po dang :
mkhar chen bza' dang :
nam mkha'i snying po dang :
ngan lam mchog dbyangs dang :
gnubs sangs rgyas ye shes dang :
gnyag dz+nyA na ku mA ra dang :
sna nam rdo rje bdud 'joms te rje blon bdun la rgyal thabs spyi blug la sogs pa'i dbang dang lung dang man ngag yongs su rdzogs par gnang ste chos nyid kyi rtogs pa ji bzhin pa rgyud la skyes so :
don de rnams phyi rabs kyi don du yi ger bkod nas smon lam btab bo :
dus kyi mtha' ma bskal pa'i yang mtha' la :
rgyal po'i gdung rgyud sa mthar 'thor zhing yal :
'bangs dmangs dpon gyur ri rer rdzong re 'byung :
mi ngan brlangs po'i spyod pas rgyal khrims bshig :
mtha' mis dbus 'dzin cha lugs sna tshogs dar :
chos khrims nyams pas sde 'khrugs ser dmag byed :
ro la mgo med shing sdong bcad pa 'dra :
sa gzhi khrag mtsho brdol zhing dmar por gtong :
mtshon 'khrugs nad yams glo bur dus gcig lang :
lho brag shar du mtshon gyi bskal pa 'byung :
la stod phyogs su bdud blon rgyal po byed :
lha khang mthil du sgyu ma'i grong khyer 'char :
rnam par snang mdzad spyan chab 'byin pa'i dus :
lho brag mthil du slus dang dug rgod rdol :
shangs kyi phyogs nas 'gong po spun gsum 'byung :
shar phyogs rgyal po rigs gsum bstan pa 'dzin :
dus der thugs rje chen po'i sgrub pa bya :
zhi khro'i sgrub mchod dam sri 'gong po gnan :
rdzogs chen snying po'i lam 'di nyams su blang :
khol bu khol bur yul dus bde ba ster :
sprin bar nyi zhur lta bu'i bde ba 'byung :
de tshe rdzogs chen snying po a ti 'di :
bstan pa lho yi phyogs nas byang phyogs dar :
dbus phyogs byung na zab cing shin tu brtan :
sde dpon dad ldan 'di 'dzin mnga' thang 'phel :
khyad par 'di nyid 'dzin pa'i las can ni :
sham po gangs kyi lho nub nye 'dabs su :
'gro ba'i mgon po rtsod pa med pa 'byung :
'di yi bstan pa bzung nas 'gro ba skyob :
yar 'brog dbus g.yor rig 'dzin rab byung tshul :
thol byung tshig smra gsang sngags don la mos :
khams kong phyogs su las can rnam pa gsum :
'di dang 'brel na thar lam the tshom med :
gzhan yang skyes bu 'di yi phyogs 'dzin pa :
las can de dag dam sel ma zhugs na :
phrin las mtha' rgyas 'byung bar the tshom med :
gang zhig sel zhugs rang gzhan ma lus 'phung :
bstan pa'i mtha' sdud bar chad bdud kyis khyer :
phyi ma na raka gnas su nyon mongs 'gyur :
de phyir blo dul khong yangs theg chen spyod :
dam tshig can la man ngag snying po'i don :
khyad par rdzogs pa chen po'i don 'di sprod :
ma 'ongs bskal pa'i mtha' ma rtsod ldan la :
las can bu gcig 'gro ba'i don du 'byung :
'gyur med rdo rje pad+ma'i rigs mchog ste :
skal ldan las can de yi don phyir sbas :
zab pa'i rgyas btab rin chen gter du btsa':
skal ldan las 'phro can dang 'phrad par shog :
bka' yi srung ma smug nag ral gcig ma :
dgra bla chen po khyung chen klu 'brug 'dul :
skyes bu chen po rdo rje legs pa la :
gtad do gnyer ro ma g.yel sa ma ya :
dam med len na de yi dbang po snubs :
zhes gsungs te gter du sbas so :
sa ma ya :
rgya rgya rgya :
gsang zhing gnyan po'i rgyas gdab bo :
rig 'dzin 'gyur med rdo rjes bying mda' o dkar brag nas spyan drangs pa'o ///
/[  \u0f88 ]rdzogs chen a ti zab don snying po'i dang por dge ba lam stegs kyi gdams pa bzhugs so :
rgya gar skad du :
shAn+ta kro ta ma hA san d+hi hri da sA d+ha nA ma :
bod skad du :
zhi khro rdzogs chen snying po'i sgrub pa zhes bya ba :
ye stong gdod ma'i rgyal ba kun tu bzang po nyid la phyag 'tshal lo :
'dir man ngag rdzogs pa chen po'i gdams pa nyams su blang ba la gsum :
nyams len gyi sgrom du 'jug pa dang :
nyams su blang ba dngos dang :
mjug gi rim pa dang gsum mo :
dang po la :
bla ma slob ma'i mtshan nyid dang :
gnas dang dus dang yo byad grogs :
zhes pas dang po bla ma'i mtshan nyid ni :
bsten du mi rung ba spang bar bya ba'i bla ma ni :
rgyud rang shar las :
mi shes nga rgyal chen po dang :
blo rmongs tshig phyir 'breng ba dang :
gsang sngags don la mi dgongs dang :
gzhan gyi zhe gcod khong 'tshig dang :
log pa'i lam du zhugs pa dang :
dbang gi dkyil 'khor zhal ma mthong :
dam tshig 'chal bar gyur pa dang :
dris pa dag la lan mi 'debs :
thos chung nga rgyal che ba dang :
slob dpon ma brtags slob ma'i bdud :
ces gsungs :
bsten du rung ba ni :
a ti bkod pa chen po las :
mkhas shing bya ba bral ba dang :
chos nyid don la tshad phebs dang :
'dod pa'i don la rmongs pa med :
gsang sngags bla ma'i mtshan nyid do :
zhes dang :
klong gsal las :
mtshan nyid ldan pa'i bla ma yis :
dbang bskur bas ni sdug bsngal sgrol :
zhes pa ltar bsten no :
gnyis pa slob ma'i snod brtags pa las snod skyon can ni :
rang shar las :
bkur sti phu dud mi byed cing :
gsang sngags 'chal bar spyod pa dang :
rigs rgyud med cing ngang rgyud med :
shes rab chung bar gyur pa dang :
bka' drin khyad du gsod pa dang :
rang gi rigs rgyud brjod pa dang :
lus la rgyan bzang 'dogs pa dang :
don med 'chal bar gyur pa dang :
slob ma ma brtags slob dpon dgra :
zhes dang :
klong gsal las :
yang snying bcud kyi bdud rtsi 'di :
snod min rnams su blug gyur na :
snod chag bcud 'bo dmyal bar ltung :
zhes dang :
mtshan nyid dang mi ldan pa la bstan na dam can DA ki'i bka' chad 'byung ste :
dngos grub med cing sgro skur 'byung bar 'gyur ro :
snod dang ldan pa la bstan par bya ba ni :
thal 'gyur las :
dad pa shes rab ldan pa dang :
mos shing 'khrul nor med pa dang :
dbang po gsal la bla ma bsten :
lta ba sgom pa spyod pa ni :
dad pa rab dang brtson 'grus ldan :
gtong bar nus shing bla mar gus :
brtul zhugs ldan zhing sdig la 'dzem :
'gyur med rab tu brtan por 'dzin :
zhes dang :
rang shar las :
dad pa'i stobs dang brtson 'grus che :
shes rab che zhing 'dzin chags med :
phu dud che zhing gsang sngags spyod :
rtog med sems la g.yeng ba med :
dam tshig ldan zhing sgrub la brtson :
slob dpon ji skad gsung bzhin byed :
ces pa'i slob ma snod ldan dad pa dang ldan pa dag la bstan par bya'o :
de lta bu'i slob mas bla ma mnyes par bya ba'i tshul ni :
klong gsal las :
rin chen bu chung nor gyi dbyig :
rab tu gces dang yid 'thad dbul :
zhes dang :
yon tan bdud rtsi rgya mtsho 'byung ba'i rgyud las :
nam mkha' gang ba'i sangs rgyas la :
sna tshogs rin chen spras pa yis :
stong gsum gang bar phul ba bas :
bla ma'i ba spu nyag gcig la :
mar gyi thigs pa gcig byugs pa :
bsod nams brgya phrag char mi phod :
ces dang :
yang thal 'gyur las :
'khor dang longs spyod rnams kyis bsten :
lus ngag yid kyis mnyes pa yis :
bla ma sangs rgyas mnyam pa bsten :
ston pa de las yon tan ni :
dpag bsam shing dang rin chen nor :
'dod 'jo'i ba dang 'dra ba yin :
yon tan dpag tu med pa thob :
de la dmigs te bla ma bsten :
'khor ba'i g.yul las bzlog phyir ro :
zhes dang :
rang shar las :
de ltar man ngag slob dpon la :
rang lus dang ni rin chen rdzas :
shin tu dkon pa dag gis bsten :
zhes so :
gzhan yang lus kyis mnyes par bya ba ni :
bdud rtsi 'byung ba las :
gal te bla ma la gnod pa'i :
ma rungs sems ni brtsams pa la :
bdag nyid kyis ni gsod byas na :
sems can 'bum gyi srog bton pas :
bsod nams 'di yi char mi phod :
bla ma'i bya ba rdzogs byas na :
'di yang de dang mnyam pa 'o :
zhes dang :
ngag gis mnyes par bya ba ni :
sangs rgyas rnams kyis gsungs pa'i chos :
bskal pa brgya phrag mang por yang :
su yis bklags shing brjod pa las :
bla ma'i yon tan gcig brjod na :
bsod nams 'bum phrag bsam yas so :
zhes dang :
yid kyis mnyes par bya ba ni :
yon tan nang na dad pa mchog :
stong gsum gang ba'i sangs rgyas la :
mchod pa stong gsum mchod pa las :
'di yis mnyes par char mi phod :
ces pa la sogs pa'i lung dang rigs pa'i sgo nas zhib cing rgyas par bstan no :
de lta bu'i slob ma la bla mas kyang dbang po'i rim pa dang sgo bstun pa la ci rigs par rjes su gzung bar bya'o :
bla ma dang slob ma'i brtag pa :
sa ma ya :
rgya rgya rgya :
gnyis pa gnas kyi mtshan nyid ni :
spyir sgrub pa'i gnas ni yid dang mthun pa 'tshe ba med cing rnam g.yeng chung ba sa bkra shis shing gzhi bdag chos la dkar ba :
grub thob gong mas byin gyis brlabs pa'i gnas gangs ri'am :
g.ya' ri'am :
dur khrod dam :
mtsho gling ngam :
nags khrod dam :
lung stong brag ri la sogs pa rang bzhin gyis rig pa dwangs shing sa phyogs mtho ba :
shar gyi mdangs 'phrog cing nub kyi zer sdud pa :
snga mor 'char zhing phyi mor nub pas nyi tshe ring ba :
chu 'jam zhing nyams dga' ba :
mthun rkyen thams cad tshang ba'i gnas su sgrub ste :
klong gsal las :
lung stong gangs khrod ri rtse dur khrod dam :
shin tu dben zhing dwangs la mtho ba'i sar :
skal ldan skyes bu nyams len byed pa'i gnas :
bsam gtan 'phel zhing brtan pa myur du thob :
mtshan ldan gnas bral rkyen dbang nyid du 'gyur :
zhes skyon dang yon tan gsungs so :
gsum pa dus kyi mtshan nyid ni :
dus dang tshes grangs gza' skar sogs bzang ba la 'jug cing khyad par du thod rgal sgom pa'i dus ni :
klong gsal las :
ngo sprod dus kyi khyad par ni :
mkhas pas dus gnad btsal bar bya :
zhes dang :
dbyar ma ston dang dgun chung dpyid kyi dus :
zer gnyis dus na mchog tu bshad pa yin :
zhes pa ltar ro :
de las ldog pa ni :
mkhas pas dus gnad bstan par ma byas na :
ngo bo 'gag cing nyams len 'phel dang bral :
zhes bshad pa ltar ro :
bzhi pa yo byad gsag pa ni :
'tsho ba'i yo byad zas skom dang gos stan :
bsten pa'i yo byad dam rdzas :
mkho ba'i yo byad rdo rje dril bu sogs :
mthun pa'i yo byad sman dang rten 'brel gyi rdzas :
khyad par gyi yo byad dbang chas dang dbang yon tshogs gtor gyi rgyu la sogs pa gang dgos pa thams cad ma tshang ba med par gsag par bya ste :
klong gsal las :
gsang sngags thabs kyi lam yin phyir :
rten 'brel yo byad rdzas rnams gsag :
phyag rten me tog dbang yon gtor tshogs rgyu :
nyams len dus su khams kyi rten gso btsal :
mthun pa'i yo byad kun dang ldan par bya :
rten 'brel rdzas med dngos grub yal bar dor :
lnga pa grogs kyi mtshan nyid ni :
klong gsal las :
dam tshig gtsang ldan dag pa'i snang ba che :
dug lnga shugs chung blo ldan khong yangs pa :
ngang rgyud ring zhing brtse ba'i grogs dang 'grogs :
dam pa'i grogs kyis chos ldan byang chub thob :
ces pa ltar ro :
de ltar sgrub cing nyams su blang ba la 'jug pa'i rim pa rnams ma tshang ba med par yongs su rdzogs par bya'o :
sgrub pa'i sgrom du 'jug pa'i rim pa skal ldan las 'phro can dang 'phrad par shog :
sa ma ya :
rgya rgya rgya :
da ni lam gyi rim pa nyams su blang ba la :
thun mong gi theg pa'i lam stegs bstan pa dang :
thun mong ma yin pa'i theg pa'i lam gyi gzhi bca' ba   bar du dge ba khregs chod kyi gdams pa'i khongs su yod /mchan /gnyis las :
dang po la :
dal 'byor rnyed dka' 'jig par sla :
'khor ba'i nyes dmigs rgyu 'bras dang :
skyabs 'gro sems bskyed sdig pa sbyang :
tshogs gsag gsol gdab dbang blang ba :
bcu yis thun mong lam stegs bstan :
zhes pa'i dang po dal 'byor rnyed par dka' ba ni :
dal ba brgyad dang 'byor pa'i chos bcu ste dmyal ba dang :
yi dwags dang :
dud 'gro dang :
lha tshe ring po ste phyi'i mi khom pa'i gnas bzhi po der ma skyes pas bdag gis dal ba thob snyam pa dang :
mir gyur kyang yul mtha' 'khob dang :
kla klo dang :
dbang po ma tshang ba dang :
log par lta ba can te nang gi mi khom pa'i gnas bzhi po der yang ma skyes pas bdag gis dal ba thob snyam dga' zhing spro bar bya'o :
'byor pa'i chos bcu la bdag gis mi lus ni thob :
dam pa'i chos dar ba'i yul dbus su skyes :
mig la sogs pa'i dbang po lnga ni skyon med par tshang :
mu stegs la sogs pa phyin ci log pa'i rjes su ma zhugs :
dkon mchog la dad pa'i sems dang ldan pa ste lnga'o :
gzhan gyi 'byor pa lnga ni :
ston pa sangs rgyas lo ka'i khams su byon pa dang :
de yis dam pa'i chos gsungs pa dang :
de'i bstan pa ma nub par gnas pa dang :
de'i rjes su 'jug pa'i skyes bu yod pa dang :
'gro ba la brtse ba'i snying rje dang lnga'o :
de ltar na dal 'byor bco brgyad tshang ba'i mi lus rin po che 'di ni dgos 'dod 'byung ba'i yid bzhin gyi nor bu rin po che dang 'dra'o :
rnyed par dka' ba nyin mo'i skar ma dang 'dra'o :
'jig par sla bas nam smad kyi me tog dang 'dra'o :
'dis yar 'gro mar 'gro'i so mtshams byed pas lam kha dbrag dang 'dra'o :
dge ba'i rtsa ba mtha' dag gi rten byed pas sa gzhi dang 'dra'o :
mtho ris thar par 'dzeg pas them skas dang 'dra'o :
sdig pa mi dge ba'i las gsog pas mi gtsang ba'i snod dang 'dra'o :
'khor ba dang ngan song du lhung bar byed pas gcong rdo dang 'dra'o :
de'i phyir mi lus rin po che 'di chud zos dang stong log tu ma song bar rgyu dang rkyen dang ngo bo dang dpe dang grangs kyi sgo nas legs par bsam ste tshe 'di don yod par bya'o :
gnyis pa 'jig par sla ba ni :
'chi ba mi rtag pa bsam pa yin te :
de la phyi snod kyi 'jig rten mi rtag ste :
dang por chags :
bar du gnas :
mtha' mar 'jig :
rjes su stong par 'gro :
de bzhin du rang gi sgyu lus 'di yang dang por pha ma'i rkyen gyis chags :
bar du da lta cung zad tsam gnas :
mtha' mar 'chi zhing rjes su bar dor rnam shes rten med 'di 'khyam dgos :
des na mi rtag pa'o snyam du bsam :
de yang nam zla dus bzhi'i 'gyur ba mi rtag pa ltar yang 'chad de :
dpyid dang :
dbyar dang :
ston dang :
dgun gyi gnas skabs bzhir rim gyis 'gyur 'gro ba ltar de bzhin du rang gi lus 'di yang mi rtag par 'dug ste dpyid dus sa la drod skyes myu gu 'bur nas yar 'phel ba ltar dang po lus 'di grub nas yar skyed lus zungs thams cad 'phel :
dbyar dus me tog dang lo 'dab dang rtsa ljang dang chu bo thams cad dar zhing rgyas pa ltar lus kyi lang tsho dar la babs te bkrag mdangs dang stobs nus thams cad dar zhing rgyas :
ston dus me tog gi 'dab ma gyes lo 'dab dang 'bras bu thams cad rnam par 'gyur ba ltar lus rgas te zungs shor :
bkrag mdangs dang shed dang stobs thams cad zad pa'o :
dgun gyi dus rtsa shing thams cad 'khyags shing bskams te skyi ser gyi rlung g.yo bas dbyar byung ba'i rjes med pa ltar rang 'chi ba'i tshe lus kyi 'byung bzhi thams cad mthar bsdus te 'thor :
rnam shes phyir thon te dngos med du 'khyam :
dang po gson pa'i dus ma byas pa ltar song :
ming stong pa zhig shul du lus :
gces par byas pa'i phung po sa rdo ltar bor :
yang na ni chur bskyur :
yang na ni mer bsreg :
yang na ni dur du sba :
yang na ni dur khrod du bya dang gcan gzan gyis za :
tshe 'di'i yo byad dang longs spyod dang gnyen grogs 'khor 'dabs thams cad shul du bzhag :
rang gis byas pa'i las dge sdig gang yin rjes su 'brangs te rgyus med cha med kyi bar do'i 'phrang la gcig pur 'gro dgos te :
de yang sngar shi ba mthong ba dang thos pa thams cad kyang rang la 'chi ba 'ong ba'i brda ston pa dang 'dra'o :
tshe la long skabs med par 'chi ba nam mkha'i glog 'khyug pa dang 'dra'o :
tshe la gtad so med pa ri gzar gyi 'bab chu dang 'dra'o :
tshe 'di rtag par 'dzin pa nam mkha'i gzha' tshon 'dzin pa dang 'dra'o :
nam 'chi cha med pa shing sdong gi 'dab chags 'phur ba dang 'dra'o :
'chi ba'i tshe gzhan gang gis kyang mi stongs pa shing sdong 'gyel ba'i yal 'dab lo 'bras dang 'dra'o :
tshe myur du 'dzad pa ltag chus bor ba'i rdzing bu mthil rdol dang 'dra'o :
skad cig gis kyang 'chi bar nye ba gsod sar 'khrid pa'i dud 'gro dang 'dra'o :
phung po shul du bor ba mi gtsang phyis pa'i rdo dang 'dra'o :
rnam shes bar dor 'khyams pa rgyus med kyi 'grul pa dang 'dra'o :
phyi ma'i skye gnas 'tshol ba sbrang ma sbrang tshang 'tshol ba dang 'dra'o :
gar 'gro gtad so med pa bu chung rjen du bor ba dang 'dra'o :
'chi ba'i rkyen mang ba dug sdong gi yal 'dab dang 'dra ba'o :
tshe la gnod pa mang ba char rlung gseb kyi mar me dang 'dra'o :
glo bur dus min du 'chi ba phye leb mar me dang 'phrad pa 'dra'o :
de bas na 'chi ba bsam la de dus phan pa dam pa'i chos min pa gang yang mi 'dug pas bdag gis tshe 'dir lam sna zin par bya'o :
de yang 'phral rang la ma byas na tshe la nges pa mi 'dug pas glo bur du shi na ci bya snyam du nyams len la 'jug par bya'o :
gsum pa 'khor ba'i nyes dmigs la bsam pa ni :
bdag gis sngon chad kyang khams gsum 'khor ba'i gnas 'dir skye ba grangs med pa zhig blangs te sdug bsngal bsam gyis mi khyab pa nyams su myangs shing da dung yang 'di tsam gyis skye ba chod pa'i gdeng tshad ni med :
'khor ba mtha' med du sdug bsngal myong dgos :
bdag gi pha ma sems can thams cad kyang rigs drug gi sdug bsngal 'ba' zhig spyod cing yod do :
de yang dmyal ba tsha grang gnyis las yang sos dang :
thig nag dang :
bsdus 'joms dang :
ngu 'bod dang :
ngu 'bod chen po dang :
tsha ba dang :
rab tu tsha ba dang :
mnar med de brgyad la mtshon cha sna tshogs pa'i char 'bab pas dum bur gtubs te yang 'chi yang sos pa dang :
lus la thig nag po btab ste satwa re dang sog le dang ral gri rnams kyis 'dra zhing gshog pa dang :
ral gri dang mdung la sogs pa'i mtshon chas bsnun pa dang :
ri ra lug gi gdong pa 'dra bas 'tshog pa'i bar du brdungs te bcar nas 'joms pa dang :
sha ma li'i sdong po la 'dzeg cing 'bab pa na de'i yal ga dang lo 'dab dang shun pa thams cad kyang mtshon rtse rnon por gyur pas sha lpags rnams phug ste 'chi ba dang :
stag gzig dang bya rgod dang dur bya dang khyi sre bo dang sbrul gdug pa rnams kyis bcad cing za ba dang :
lcags kyi khang sgrom me rab tu 'bar ba sgo med par bcug ste sreg pa dang :
lcags kyi zangs mo che khro chu khol ma'i nang du spyi bo tshugs su 'tshod cing sha lpags bral cing zhig kyang mi 'chi bar sdug bsngal myong ba dang :
lcags bsregs kyi sa gzhi dang :
thal tshan gyi chu bo rab med dang :
ro myags kyi 'dam dang :
spu gri lo ma'i thang rnams la 'gro zhing sha rus zhig par gyur kyang mi 'chi la :
skad cig la shi yang de ma thag tu gsos te slar yang de ltar gyur pa bskal pa'i bar myong dgos pa'o :
yang grang ba'i dmyal ba brgyad ni :
a chu zer ba dang :
kye hud zer ba dang :
so thaM thaM pa dang :
chu lbur can dang :
chu lbur rdol ba can dang :
ut+pal dang :
pad+ma dang :
pad+ma chen po ltar gas pa rnams te shin tu grangs bas 'dar ba'i skad ngan 'don pa dang :
kha 'thams te smra mi shes pa dang :
grang ba'i reg byas chu bur shar ba dang :
de bas kyang grang bas chu bur brdol ba dang :
ha cang grang bas dum bu bzhi dang lnga dang :
brgya stong gi bar du dum bur gas shing 'thor ba dang :
des kyang mi 'chi ste sdug bsngal yun ring du myong dgos so :
yi dwags kyi gnas su yang sdug bsngal lhag par che ste :
phyi'i sgrib pa can gyis phyi rol gyi zas skom gang yang mi mthong zhing mi thos na myong ba dag lta smros kyang ci dgos :
la la dag gis zas skom mthong yang gshin rje'i skyes bus bsrungs te longs spyod du med pa dang :
gzhan dag la me 'bar ba'i rang bzhin du 'gyur zhing :
nang gi sgrib pa can ni zas skom gang zhig khar song yang khong du slebs ma thag mer gyur te kha dang sna nas me dang du ba lhag lhag 'byung zhing mthar bsus pa yang brdol nas me lce phyir 'bar ba yod do :
spyi mthun gyi sgrib pa can ni dgun gyi dus nyi ma shar kyang grang reg mi bzod la :
dbyar gyi tshe zla ba shar kyang sreg par byed cing lus gcer bu gos med pas kha dog sngo nag la zas skom ma myong bas skem zhing rid pa :
rgyu ma stong pa sgal pa la 'byar ba :
skra gzengs shing mig khong du lhung ba :
bza' btung rnyed kyang kha khab kyi mig tsam dang mid pa rta rnga tsam las med pas mi 'drong la :
khog pa yul gru tsam yod pas khengs shing 'grangs la ltogs skom sangs pa'i dus med la :
la la dag gi kha byil byil por gyur pas zas skom gang yang 'gro ba'i skabs med pa de rnams kyis yi dwags kyi lo lnga stong tsam dang khrir yang mi 'chi bar sdug bsngal myong dgos pa dag yod do :
dud 'gro'i skyes gnas su gyur na yang sdug bsngal lhag par che ste :
byings na gnas pa phyi'i rgya mtsho na yod la :
kha thor ba lha dang mi'i gnas na yod pa kun kyang gcig gis gcig gsod pa dang :
sha za ba dang khrag 'thung zhing 'jib pa dang :
rus pa 'cha' zhing mur ba dang :
lpags pa bshu zhing rkang lag gcod pa dang :
gzhan yang khal 'gel ba dang :
rmo rmo ba dang :
zho gzho ba dang :
khol ba dang :
brdung ba dang :
'tshog pa dang :
'ded pa dang :
lcags bcug pa dang :
lcags kyu dang zhags pas btags pa dang 'khrid pa dang :
bal 'dreg pa dang :
spu 'thog pa dang :
bkol spyod kyi sdug bsngal bsam gyis mi khyab pa myong dgos so :
mir skyes na yang skye ba dang :
rga ba dang :
na ba dang :
'chi ba'i sdug bsngal dang :
'byor gud dang :
'du 'bral dang :
yod med dang :
'thab 'dzing dang :
dbang che chung la sogs pa'i sgo nas kyang sdug bsngal bsam gyis mi khyab pa bsam par bya'o :
lha ma yin du skyes kyang dpag bsam gyi shing dang bdud rtsi dang lha mo'i phyir rtsod pa dang :
'thab pa dang :
'dzing ba dang :
rmas pa dang :
ral ba dang :
yan lag chad pa dang :
g.yul nyes shing 'pham pa sogs 'thab rtsod kyi sdug bsngal bzod glags med pa bsam mo :
yang lha'i gnas su yang sdug bsngal che ste :
longs spyod phun sum tshogs pa dang :
'dod yon la spyad kyang tshim pa med pa dang :
gnas gzhan du spyugs pa dang :
che bas chung ba zil gyis gnon pa dang :
'chi ltas 'phog ste ljon shing skam pa dang :
me tog gi phreng ba rnying pa dang :
gos la rdul chags pa dang :
lus mdog mi mdzes shing dri nga ba dang :
pad+ma'i stan la mi dga' bar bag grang zhing kun tu 'khyam pa dang :
lha mo la sogs pa'i grogs rnams kyis bor ba dang :
bdud rtsi'i chu dang pad+ma'i tshal skam pa dang :
'dod 'jo'i ba shi ba dang :
myur por ngan song du skye ba shes shing :
de'i sdug bsngal gyis nyen nas 'pho ltung gi sdug bsngal nya bye tshan du bsgres pa ltar du myong ba bsam mo :
sdug bsngal de la'ang 'gyur ba'i sdug bsngal dang :
sdug bsngal gyi sdug bsngal dang :
khyab pa 'du byed kyi sdug bsngal dang gsum yin la :
'khor ba'i sdug bsngal de lta bu las thar bar dka' bas me'i 'obs dang 'dra'o :
bde ba'i go skabs med pa zug gzer rgyun mi chad pa'i nad pa dang 'dra'o :
bde ba cung zad myong yang sdug bsngal du 'gyur ba shing kim pa'i 'bras bu za ba dang 'dra'o :
sdug bsngal de nyid 'bor du med pa bu gcig pa shi ba'i ma dang 'dra'o :
bde ba 'dod nas sdug bsngal bzod pa gyad kyi sgyu rtsal dang 'dra'o :
sdug bsngal la bde bar 'dzin pa ral gri'i sbrang rtsi lces 'dag pa dang 'dra'o :
de bas na 'khor ba la yid skyo ba nag can btson dong nas 'bros pa ltar bya'o :
bzhi pa rgyu 'bras la bsam pa ni :
las dge ba dang mi dge ba gnyis las :
de ltar 'khor ba'i sdug bsngal myong dgos thams cad kyang las mi dge ba sdig pa byas pa las byung zhing :
bde 'gro mtho ris dang thar pa'i bde ba thob pa yang dge ba byas pa las byung bas dge sdig gnyis kyi 'dor len dang spang blang ma nor ba bya dgos te :
dang po mi dge ba spang ba la las bcu yod de :
srog gcod pa dang :
ma byin par len pa dang :
mi tshang par spyod pa de lus kyi las gsum :
rdzun dang :
tshig rtsub dang :
phra ma dang :
ngag 'khyal te ngag gi las bzhi dang :
brnab sems dang :
gnod sems dang :
log lta ste yid kyi las gsum ni mi dge ba bcu :
de bzhin du mtshams med pa lnga dang :
nye ba lnga dang :
lci ba bzhi las bcu drug dang :   nyams pa'i lci ba bzhi /
smod pa'i lci ba bzhi /
log pa'i lci ba bzhi /
bskur ba'i lci ba bzhi /mchan /
log pa brgyad la sogs pa ma lus pa spang bar bya'o :
dge ba sgrub pa ni phyag 'tshal ba dang :
bskor ba bya ba dang :
sku gsung thugs rten bzhengs pa dang :
bka' bklag pa dang :
mchod pa 'bul ba dang :
sbyin pa gtong ba dang :
tshig don 'dzin pa dang :
gzhan la 'chad pa dang :
tshig don la rtog cing dpyod pa dang :
yang dag pa'i don la mnyam par 'jog pa ste dge ba'i las bcu gsum dang :
gzhan yang dge bar 'gyur tshad bsgrub par bya'o :
de rnams kyang tshig tsam ma yin par blo dang 'dres shing :
rtag tu chos su 'gro zhing lo ka'i bya ba la sems mi 'jug par 'gyur gyi bar du bya'o :
lnga pa skyabs 'gro bya ba ni :
de ltar 'khor ba'i sdug bsngal las thar bar 'dod pas skyabs mchog dam pa rnams la bsten par bya ste :
skyabs yul gsal gdab pa ni :
rang gi mdun gyi nam mkha' la :
pad+ma'i sdong po yal 'dab bzhi'i :
dbus dang phyogs bzhir rin chen khri :
pad+ma nyi zla'i gdan steng du :
dbus su bla ma rdo rje 'chang :
brgyud pa'i bla mas bskor bar bsam :
shar phyogs rdo rje sems dpa' la :
yi dam zhi khro'i lha tshogs bskor :
sangs rgyas dkon mchog kun 'dus pa :
lho phyogs gdan la yum chen mo :
dam pa'i chos rnams glegs bam tshul :
nub phyogs theg pa che chung gi :
dge 'dun dkon mchog ma lus bskyed :
byang phyogs gsang sngags phyi nang gi :
mkha' 'gro chos skyong ma lus bsam :
bdag dang 'gro drug sems can rnams :
'khor ba sdug bsngal rgya mtsho las :
sgrol phyir rtse gcig skyabs 'gro bya :
kye ma :
'khor ba'i sdug bsngal bzod par dka' ba las :
skyob mdzad bla ma yi dam mkha' 'gro dang :
sangs rgyas chos tshogs dam can ma lus la :
bdag sogs 'gro kun gus pas skyabs su mchi :
ma nor lam ston rgyal ba kun gyi dngos :
bla ma rig 'dzin rnams la skyabs su mchi :
sku bzhi ye shes lnga yi bdag nyid can :
phyogs bcu'i sangs rgyas rnams la skyabs su mchi :
theg gsum lam ston chags bral gsung rab mchog :
lung rtogs dam pa'i chos la skyabs su mchi :
sa lam la gnas tshogs kyi mchog gyur pa :
'phags pa'i dge 'dun rnams la skyabs su mchi :
mchog dang thun mong dngos grub ma lus stsol :
yi dam zhi khro'i tshogs la skyabs su mchi :
bar chad kun sel phrin las sgrub mdzad pa :
mkha' 'gro chos skyong rnams la skyabs su mchi :
deng nas gzung ste byang chub ma 'thob bar :
bdag sogs khams gsum sems can thams cad kyi :
skyabs gnas re ltos gzhan na ma mchis pas :
khyod kyi thugs rje chen pos skyob tu gsol :
zhes skyabs 'gro snying thag pa nas ci mang du bya'o :
de la skyabs 'gro byas pa'i phan yon dang ma byas pa'i nyes dmigs sogs kyang shes par bya'o :
drug pa sems bskyed ni :
bdag gi pha ma sems can rnams rigs drug tu skyes nas sdug bsngal sna tshogs la spyod pa 'di rnams snying re rje :
'di rnams 'khor ba las bsgral ba'i phyir bdag gis gsang sngags rdo rje theg pa'i lam la zhugs te bskyed rdzogs gnyis kyi sgo nas bsgral bar bya'o snyam du sems can la byams dang snying rje byang chub kyi sems b+heM zhing :
bdag gis pha ma khams gsum 'khor ba yi :
sems can sdug bsngal rgya mtsho las bsgral phyir :
snying rje byang chub mchog tu sems bskyed cing :
sems can ma bsgral bsgral zhing ma grol dgrol :
dbugs dbyung mya ngan 'das la 'god par bya :
sems bskyed de yis mtha' yas 'gro ba rnams :
bde dang dge ba'i las lam spyod pa dang :
sdug bsngal mi dge'i las rnams rgyun chad cing :
sdug bsngal kun bral bde ba ldan pa yi :
mnyam nyid ye shes ngang la gnas gyur cig :
ces brjod cing b+heM par bya'o :
bdun pa sdig pa sbyong ba ni :
rang lus tha mal spyi gtsug tu :
pad dkar zla ba'i dkyil 'khor la :
hU~M las rdo rje sems dpa' ni :
dkar po rdo rje dril bu 'dzin :
rin chen rgyan spras sems skyil bzhugs :
thugs kar zla steng hU~M gi mthar :
snying po yi ge brgya pas bskor :
oM badzra satwa sa ma ya :
ma nu pA lA ya :
badzra satwa twe no pa tiSh+Tha :
dr-i D+ho me b+ha wa :
su toSh+yo me b+ha wa :
su poSh+yo me b+ha wa :
a nu rak+to me b+ha wa :
sarba sid+d+him+me pra yats+tsha :
sarba karma su tsa me tsit+taM:
shre yAMHku ru hU~M:
ha ha ha ha ho :
b+ha ga wAna? sarba ta thA ga tA badzra mA me muny+tsa badzrI b+ha wa ma hA sa ma ya satwa AHhU~M:
bklag pa'i tshul gyis sngags bzlas pas :
sku dang sngags las bdud rtsi'i rgyun :
dkar nar babs te spyi bor zhugs :
bdag gi lus kun gang ba yis :
sdig sgrib dag nas shel gong ltar :
dri ma med pa'i lus su gyur :
thun mtshams lha yang bdag la bstim :
sdig bshags gzhan yang ci shes su bya'o :
de ltar sdig pa dag pa'i rtags khyad par can ma mthong gi bar bya'o :
sa ma ya :
rgya rgya rgya :
brgyad pa tshogs gsag pa ni :
maN+Dal gyi tshom bu bkod la :
na mo :
rin chen bzhi ldan gser ri lhun po dang :
gling bzhi nyi zla lcags ri mu khyud bcas :
lha mi'i longs spyod phun sum tshogs ldan pa :
bla ma sprul pa'i sku yi zhing du 'bul :
'gro kun sprul sku'i zhing du 'tshang rgya shog :
bdag gis yongs bzung bu dang bu mo dang :
'khor dang longs spyod mdzes sdug ma lus pa :
'jig rten 'di yi gces rgu kun bsdus nas :
bla ma longs spyod rdzogs sku'i zhing du 'bul :
'gro kun longs sku'i zhing du 'tshang rgya shog :
rang lus 'byung bzhi sha khrag sna tshogs pa :
dbang po sgo lnga gtsang zhing mdzes pas brgyan :
zhen 'dzin bral ba'i blo yis kun blangs nas :
bla ma chos kyi sku yi zhing du 'bul :
'gro kun chos sku'i zhing du 'tshang rgya shog :
chos dbyings stong gsal dag pa'i klong yangs su :
rang rig rang gsal rdo rje lu gu rgyud :
thugs rje ma 'gags rol pa 'od lnga'i zhing :
bla ma ngo bo nyid sku'i zhing du 'bul :
'gro kun ngo bo nyid skur 'tshang rgya shog :
ces brjod cing phyi nang gsang ba de kho na nyid kyi mchod pa ma lus shing lus pa med pa thams cad dwangs pa'i blos blangs te snying thag pa nas phul na tshogs gnyis rdzogs par 'gyur ro :
sa ma ya :
rgya rgya rgya :
dgu pa gsol ba 'debs pa ni :
gang la gsol ba gdab pa'i yul bskyed par bya ste :
rang gi spyi bor dpag bsam gyi :
sdong po pad+ma'i ze'u 'bru la :
nyi zla dar gyi lhug gdan dbus :
dus gsum sangs rgyas kun gyi dngos :
rtsa ba'i bla ma rdo rje 'chang :
longs spyod rdzogs pa'i cha byad can :
sku mdog sngon po 'od zer 'bar :
phyag gnyis rdo rje dril bu 'dzin :
zhabs gnyis rdo rje'i skyil krung bzhugs :
gsang yum ye shes DA ki ma :
dmar mo gri gug thod pa 'dzin :
langs tsho ldan pa sku la 'khril :
de yi spyi gtsug pad+ma gsum :
dbus su pad+ma 'byung gnas la :
g.yas su bi ma mi tra dang :
g.yon du bai ro tsa na bsgom :
de steng pad+ma sum brtsegs la :
'og ma shrI sing ha la :
'jam dpal bshes gnyen dga' rab dang :
rdo rje sems dpa' kun bzang rnams :
'og nas rim brtsegs bzhugs par b+heM:
mtha' skor rgyal ba sras bcas dang :
bla ma yi dam mkha' 'gro rnams :
sprin phung gtibs pa bzhin du bsam :
gdung ba'i ngag gis gsol ba gdab :
oM AHhU~M:
chos dbyings spros bral lhun grub pho brang du :
chos sku kun tu bzang po la gsol ba 'debs :
khregs chod gnas lugs lta ba rtogs pa dang :
thod rgal nyams kyi dgongs pa mthar phyin nas :
snang bzhi'i ye shes 'char bar byin gyis rlobs :
'od lnga ma 'dres dag pa'i zhing khams su :
longs sku rgyal ba rigs lnga la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
'og min stug po bkod pa'i zhing khams su :
ston pa rdo rje sems dpa' la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
gser gling he chen brdal ba'i dur khrod du :
sprul sku dga' rab rdo rje la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
d+ha he na yi ke'u tshang bar pa ru :
slob dpon 'jam dpal bshes gnyen la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya gar rdo rje gdan gyi pho brang du :
rig 'dzin shrI seng ha la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya bod gnas dang rnga yab gling phran du :
o rgyan pad+ma 'byung gnas la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya gar chu bo gang+ga'i klung 'gram du :
paN chen bi ma la mi tra la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
brag dmar g.ya' ma lung gi dben gnas su :
sgra bsgyur bai ro tsa na la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
dpal gyi bsam yas dbu rtse rigs gsum du :
chos rgyal khri srong lde'u btsan la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
gzho stod ti sgro DA ki'i tshogs khang du :
ma gcig ye shes mtsho rgyal la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
sgrags kyi yang rdzong gsang ba'i phug pa ru :
gu ru bud+d+ha dz+nyA na la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mchims phu gre gu ge gong dben rtsa ru :
slob dpon rgyal ba mchog dbyangs la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
lho brag mkhar chu dpal gyi phug ring du :
thugs mchog nam mkha'i snying po la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
yar lung shel brag bdud rtsi sman phug tu :
yon tan ku ma rA dza la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mon kha seng+ge yang rdzong gnas mchog tu :
phrin las rdo rje bdud 'joms la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
smin grol chos kyi rgyal khab chen po ru :
chos rgyal gter bdag gling pa la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
sku dang ye shes lnga ldan pho brang du :
yi dam zhi khro rab 'byams la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mkha' spyod gnas dang dur khrod brgyad sogs su :
ye shes DA ki sde lnga la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
bka' dang dam tshig gnyan po'i pho brang du :
sngags srung e ka dzA ti la gsol ba 'debs :
khregs chod gnas lugs lta ba rtogs pa dang :
thod rgal nyams kyi dgongs pa mthar phyin nas :
snang bzhi'i ye shes 'char bar byin gyis rlobs :
zhes dang :
gzhan yang gsol ba gdab pa ni :
bla ma sangs rgyas chos kyi sku la gsol ba 'debs :
chos nyid mngon sum rtogs par byin gyis rlobs shig :
bla ma longs spyod rdzogs pa'i sku la gsol ba 'debs :
nyams snang gong du 'phel bar byin gyis rlobs shig :
bla ma thugs rje sprul pa'i sku la gsol ba 'debs :
rig pa tshad la phebs par byin gyis rlobs shig :
bla ma ngo bo nyid kyi sku la gsol ba 'debs :
chos nyid zad mthar phyin par byin gyis rlobs shig :
bla ma sku bzhi'i bdag nyid can la gsol ba 'debs :
snang bzhi'i ye shes rgyud la skye bar byin gyis rlobs shig :
ces snying thag pa nas gsol ba yang yang gdab par bya'o :
bcu pa dbang blang ba ni :
bla ma'i smin mtshams mdzod spu yi :
oM yig dkar las 'od dkar dang :
bde gshegs sku rnams mang du byung :
rang gi smin mtshams thim pa yis :
lus kyi sgrib dag bum dbang thob :
bskyed rim lha sku sgom la dbang :
'bras bu sprul sku thob par byas :
bla ma'i ljags kyi pad+ma'i steng :
AHyig dmar las 'od dmar dang :
gsang sngags yig 'bru dpag med byung :
rang gi lce la thim pa yis :
ngag gi sgrib dag gsang dbang thob :
lam dus bzlas pa bya bar dbang :
'bras bu longs spyod rdzogs sku thob :
bla ma'i thugs ka'i rdo rje las :
hU~M yig mthing dang 'od sngon po :
rgyal ba'i phyag mtshan du ma byung :
rang gi snying gar thim pa yis :
yid sgrib dag nas sher dbang thob :
lam dus pho nya sgom par dbang :
'bras bu chos sku'i sa bon bzhag :
bla ma'i gnas gsum dkyil 'khor nas :
oM AHhU~M dang 'od zer lnga :
'phros pas rang gi gnas gsum thim :
sgo gsum sgrib dag tshig dbang thob :
lam dus khregs chod thod rgal sgom :
'bras bu ngo bo nyid sku thob :
mthar ni rtsa ba'i bla ma yang :
'od zhu rang gi spyi bo nas :
byon te snying dbus bzhugs par b+heM:
de nas rang gi sems nyid kyi ngo bo dang bla ma gnyis su med pa'i ngang la bcos slad mi bya bar rang sor glod la dar cig gzhag par bya'o :
de ltar lam gyi rim pa rnams tshul bzhin du bskyangs pas lam dngos kyi rtogs pa khyad par can skye ba'i gzhi byed par the tshom med do :
de las log ste the tshom dang snyom las dang le lo'i dbang du song ba rnams la ni dngos gzhi'i nyams rtogs mi skye bas :
de la log lta skyes pa'i skyon gyis ngan 'gror ltung bas 'di man chad kyi gdams pa rnams ston pa'i snod ma yin pa la gsang bar bya'o :
snying po'i lam gyi rim pa them skas lta bur bstan pa skal ldan las 'phro can dang 'phrad par shog :
sa ma ya :
s+ts+ya s+ts+ya s+ts+ya :
rgya rgya rgya :
rig 'dzin 'gyur med rdo rjes bying mda' o dkar brag nas spyan drangs pa'o ///
/[  \u0f88 ]rdzogs chen a ti zab don snying po'i bar du dge ba khregs chod kyi gdams pa bzhugs so :
rgyal ba 'od mi 'gyur ba la phyag 'tshal lo :
gsang sngags rdo rje theg pa'i rgyud thams cad kyi snying po :
lung thams cad kyi gal mdo :
man ngag thams cad kyi zab rgya :
gdams pa thams cad kyi nying khu :
gnyis pa thun mong ma yin pa'i theg pa'i lam gyi gzhi bca' ba /mchan /   zab don mthar thug gi don 'di ston pa la gnyis te :
rnal 'byor bskyed pa'i rim pa dang :
man ngag rdzogs pa'i rim pa'o :
dang po la'ang :
rgyud smin par byed pa'i dbang dang :
dbang las byung ba'i lam mo :
dang po bla ma mtshan nyid dang ldan pas slob ma skal pa dang ldan pa la zhi khro dam pa rigs brgya'i dkyil 'khor du dbang yongs su rdzogs par bskur te rgyud smin par bya'o :
gnyis pa dbang las byung ba'i lam la yang gang zag rgyas pa la mos pa rnams la man ngag snying khong gi rgyud ltar zhi khro dam pa rigs brgya yongs su rdzogs pa'i sgom bzlas bya la :
dbang po 'bring rnams la zhi ba rdo rje dbyings kyi sgrub pa la 'jug par bya zhing :
bsdus pa la mos pas rgyal ba rigs lnga dang :
shin tu bsdus pa la gsang chen rigs gcig tu sgrub pa'i rim pa rnams yang dag par bya'o :
sa ma ya :
rgya rgya rgya :
gnyis pa man ngag rdzogs pa'i rim pa la'ang :
lta ba'i mthar thug khregs chod bskyang ba dang :
sgom pa'i snying po thod rgal sbyang ba dang :
dbang po'i rim pas mjug bsdu ba'o :
dang po lta ba la yang lam la 'jug pa'i khyad par gyi sngon 'gro 'khor 'das ru shan dbye ba :
rigs drug sa bon sbyang ba :
sngon 'gro dngos dang gsum :
dang po ru shan dbye ba ni :
thal 'gyur las :
'khor 'das ru shan ma phye na :
khams gsum lus ngag yid kyis kyang :
'brel ba chod par mi 'gyur bas :
'khor 'das ru shan dbye bar bya :
zhes pas dang po lus 'khor 'das ru shan dbye ba ni :
'das rjes las :
lus kyi sngon 'gro bya ba'i phyir :
rigs drug spyod pa sna tshogs bya :
dkon mchog gsum gyi spyod pa'ang spyad :
ces pas mi med pa'i ri'am dur khrod dam lung stong la sogs pa'i shin tu dben par phyin la :
bdag gis 'khor ba thog ma med pa nas skye ba dpag tu med pa blangs te :
skye ba blangs res kyi lus re byung :
lus grub nas rigs drug gi rnam 'gyur dang spyod lam gang yang byas te :
sdug bsngal dang don med kho nar song :
da de ltar mi byed pa'i phyir lus 'khor 'das ru shan dbye dgos :
'di ltar byas nas lus 'khor bar phyis mi ldog pa bya snyam du sems bskyed la :
dmyal ba la tsha grang :
yi dwags la bkres skom :
dud 'gro la bkol spyod :
mi la skye 'chi :
lha ma yin la 'thab rtsod :
lha la 'pho ltung gi sdug bsngal sogs 'khor ba'i sdug bsngal re re nas rang gi rgyud thog tu blangs la :
de dag gi rnam 'gyur dang spyod lam sna tshogs pa yid la dran tshad bya'o :
gnyis pa ngag 'khor 'das ru shan dbye ba ni :
'das rjes las :
ngag gi sngon 'gro bya ba'i phyir :
rigs drug sgra skad sna tshogs brjod :
ces gsungs pas ngag gi sgra 'dis kyang gnyis su 'dzin pa'i las byas te 'khor bar 'khyams pa yin :
da phyin chad ngag 'khor 'das ru shan phye la 'khor bar mi 'khyams pa bya snyam du bsam la :
dmyal ba tsha grang gi sgra a tsa :
a na :
a chu kye hud la sogs pa dang :
yi dwags kyi ltogs 'khyag bkres skoms dang :
dud 'gro'i skad 'u dang 'bu dang 'ba' dang wang dang khang la sogs dang :
mi'i ngu ngag dang smre ngag dang mya ngan dang cho nge la sogs pa dang :
lha ma yin gyi rgyob dang sod dang nga bsad do nga brdungs so kho sod la sogs pa dang :
lha'i glu gar sogs byas ma thag shing bskams chu bskams nga shi na ngan 'gror skye'o sogs mdor na dran tshad smra'o :
gsum pa yid 'khor 'das ru shan dbye ba ni :
'das rjes las :
yid kyi sngon 'gro bya ba'i phyir :
rigs drug sdug bsngal blo la blang :
zhes pas rang gi sems 'di bud+d+ha'i thugs dang dbyer med yin pa la ma rig pa'i dbang gis 'khor bar 'khyams pa yin :
da 'khor bar mi 'khyam par bya ba'i phyir yid 'khor 'das ru shan dbye snyam du bsam la rigs drug gi sdug bsngal re re nas rang rgyud la myong bar bsam la rgyud thog tu 'gel bar bya'o :
de yang lus kyis rigs drug gi spyod lam rnam 'gyur bya :
ngag gis so so'i sgra skad brjod :
yid kyis de dag gi sdug bsngal bsam :
de re re'i rjes su yang de ltar myong byed kyi ngo bo la lta'o :
de rnams la 'byongs pa'i rtags ni lus la chags zhen dgag sgrub bkres skom med pa'i nyams 'dug na lus ru shan phyed pa'o :
bla ma'i gdams pa rnams la go ba skyes nas tshig tu ma bzung par don rang rdol du shes na ngag ru shan phyed pa'o :
sems gsal dwangs 'khrul rtog med pa dang bde stong gi nyams shar na yid ru shan phyed pa'o :
de ni 'khor ba ru shan dbye ba'o :
yang sangs rgyas zhi ba dang khro bo'i bzhugs stangs dang chos kyi sgra dang gsung dbyangs drag po'i gad mo sna tshogs byas la rjes su lus gnad drang por bsrang :
sems kyi ngo bo la lta zhing rang babs su lhod kyis bzhag go :
de ltar phyi'i ru shan phyed nas :
gnyis pa nang gi ru shan 'byed par bya ste :
'das rjes las :
lus ni ma rig rgyus bskyed phyir :
rigs drug sa bon nyid du gnas :
rig pa sku gsum dngos yin phyir :
sku gsum yi ge gsum du shar :
yi ge rtsal sbyang ru shan dbye :
zhes dang :
klong gsal las :
nang gi 'khrul rgyu zad bya'i phyir :
'khor 'das ru shan nang ltar dbye :
zhes pas sbyang bar bya ba rigs drug gi sa bon drug po yin la :
de drug gnas tshul ni klong gsal las :
spyi bo mgrin pa snying ga dang :
lte ba gsang gnas rkang mthil du :
a su nr-i tri pre du gnas :
zhes pas rang tha mal gyi spyi bor lha'i sa bon a dkar po :
mgrin pa'i ltag rtsa ba men gyi rwa 'dra ba'i nang du lha min gyi sa bon su ljang ser :
snying ga'i srog rtsa'i nang du mi'i sa bon nr-i sngo skya :
lte ba'i rtsa ba thag brgyangs pa lta bu'i nang du dud 'gro'i sa bon tri dmar nag :
gsang bar yi dwags kyi sa bon pre ljang nag :
rkang mthil gyi rtsa 'khor 'khyil ba la dmyal ba'i sa bon du dud kha :
rang 'chi ba'i tshe lus kyi cha de rnams su rlung sems 'dus na rigs drug de dag gi nang du de ma thag du skye bar byed la :
de'i phyir sbyong ba gal che bas yi ge drug po'i 'og tu raM yig dmar po me'i rang bzhin can re re :
raM gyi 'og tu yaM ljang gu rlung gi rang bzhin can re re bsam :
de nas ngag tu oM AHhU~M na ra ka sarba pA paM bi shud+d+he swA hA:
zhes bzlas pas yaM las rlung byung raM yig la phog pas me 'bar :
du dud kha de dngos med du bsregs par bsam :
de bzhin du oM AHhU~M pre ta ka sarba pA paM bi shud+d+he swA hA:
zhes pas me rlung gis pre bsregs :
oM AHhU~M tir+Ya ka sarba pA paM bi shud+d+he swA hA:
zhes pas me rlung gis tri bsregs :
oM AHhU~M du kha tri sha ni sarba pA paM bi shud+d+he swA hA:
zhes me rlung gis nr-i bsregs :
oM AHhU~M a su ra sarba pA paM bi shud+d+he swA hA:
zhes pas me rlung gis su bsregs :
oM AHhU~M de wa sarba pA paM bi shud+d+he swA hA:
zhes me rlung gis a bsregs :
slar yang rang gi spyi bor oM dkar po :
mgrin par AHdmar po :
snying gar hU~M sngon po bsam :
de las bdud rtsi'i rgyun babs yig 'bru drug gi gnas rnams kyang sbyangs :
rigs drug 'khor ba'i skye gnas thams cad stongs par bsam la 'bru gsum skad chen pos dbyangs su len nam shub bur bzlas kyang rung ste 'bum tsho bdun bzlas pa bya'o :
des sdig pa 'dag pa'i rtags mtshan sna tshogs dang sgo gsum gyi zhen 'dzin dag nas shel gong dag pa ltar song snyam pa'i rtags ma byung gi bar du 'bad par bya'o :
dgos pa ni :
thal 'gyur las :
'od gsal dgongs pa rnam pa gnyis :
thun mong mchog gi dbye bas bstan :
zhes dang :
klong gsal las :
lus ngag yid gsum sngon 'gro ni :
thun mong khyad par mthar thug gi :
dgos pa gsum du shes par bya :
zhes pas lus ngag yid gsum gyi sdig pa'i sa bon dang de'i bar gcod dang de la zhen pa'i sa bon rnams rtsa ba nas 'dag cing zhi ba thun mong gi dgos pa'o :
lus ngag yid gsum gyi zhen pa log pas da phyin chad 'khor bar mi ldog pa khyad par gyi dgos pa'o :
lus ngag yid gsum sku gsum du grol ba mthar thug gi dgos pa'o :
gsum pa sngon 'gro dngos la :
rnal du dbab pa :
sor gzhug pa :
sgo gsum gyi rnal 'byor dang gsum :
dang po rnal dbab ni :
sgron ma 'bar bar :
'khor 'das ru shan phye nas ni :
lus ngag rnams ni rnal du dbab :
ces dang :
thal 'gyur las :
'di dus lus ngag sems kyi gnad :
rnal 'byor ldan pas rnal du dbab :
ces pas gong gi sngon 'gro rnams kyis 'byung ba 'khrugs shing ngal ba dang :
bde ba'i mal du lus bsgul skyod dang :
ngag smra brjod dang :
yid dran bsam gang yang mi bya bar rang babs nyid du glod la bzhag go :
gnyis pa sor gzhug ni :
klong gsal las :
ka dag don nyid rtogs bya'i phyir :
rnal du phab nas sor yang gzhug :
ces dang :
'das rjes las :
nyan thos byang sems khro bo yi :
lta stangs nyid kyis sor yang gzhug :
des ni gsum po sor chud nas :
nyams len nyid la brtson par 'gyur :
zhes pas lus rnam snang gi chos bdun dang ldan pas lta stangs sa la phab :
mig zim bur blta bar bya'o :
des rnam rtog phra mo rnams 'joms te nyan thos kyi lta stangs so :
lus gnad bca':
mig bar snang la rang babs su ha re bltas te rnam rtog rags pa 'joms pa byang sems kyi lta stangs so :
lus gnad sngar ltar ram rol pa'i stabs sam langs te dor stabs bgrad la mig bar snang la gyen du bgrad la blta zhing khro bo'i gad rgyangs sgrog pa sogs kyang byas la sems spros pa dang bral bar bzhag go :
des rnam rtog sbom po 'joms shing khro bo'i lta stangs so :
phan yon ni nyan thos kyis sgo gsum gnas par byed :
byang sems kyis gnas pa brtan par byed :
khro bos brtan pa grol bar byed pa'o :
gsum pa sgo gsum gyi rnal 'byor la :
lus dang :
ngag dang :
yid kyi gsum mo :
dang po ni :
thal 'gyur las :
rdo rje skyil mo krung bcas pas :
lus sbyangs sems la phan pa 'o :
zhes pas rkang mthil gnyis sprad :
lus dang sgal tshigs bsrangs :
lag gnyis mgo la ma reg par thal mo sbyar ba shad rkyang ltag rtsa 'then :
nywa bzhi sgrim :
mig bar snang la ha re blta :
yid rang lus gser gyi rdo rje rtse lnga pa zhig tu dran tsam bya :
de ltar shin tu 'bad la bsgom zhing mi lcogs par 'jog tshe hal zhes pa'i sgra lhang ba zhig brjod cing :
sgra de dang dus mnyam du rang rig tshangs bug nas nam mkhar sangs btang la lus gan log tu khres se bskyur la dur khrod kyi mi ro bzhin yid kyang dran med rtog med du rjen ne bzhag la yun je ring du bsgom par bya'o :
rtags ni lus khol bur na ba dang tshugs mi thub drod skye rnam rtog med pa 'byung ngo :
dgos pa thun mong du lus kyi sdig pa 'dag :
gdon bgegs kyi bar gcod zhi :
lus kyi zhen pa zlog pa'o :
khyad par du phyis 'khor bar mi 'jug pa'o :
mthar thug 'bras bu sprul sku thob pa'o :
gnyis pa ngag gi sngon 'gro ni :
thal 'gyur las :
ngag ni hU~M zhes gnas pa la :
rgyas 'debs pa dang rtsal sbyong gnyis :
mnyen btsal lam du gzhug pa yis :
de ltar ngag sbyangs sems la phan :
zhes pas rgyas gdab pa :
rtsal sbyang ba :
mnyen btsal ba :
lam du gzhug pa bzhi las :
dang po phyi snang ba la rgyas gdab pa ni :
hU~M hU~M hU~M zhes ring po dbugs kyi thub tshad brjod :
lus rnam snang gi chos bdun bya :
mig bar snang la blta :
ngag gis hU~M gi sgra grags stong du lhang lhang brjod cing :
yid kyis rang gi snying dbus na hU~M gcig 'dug pa de las :
hU~M de 'dra ba rgyun mi chad du byung ba rang gi kha nas phyir thon :
tho phyi dang :
gnas khang dang :
grong khyer dang :
yul khams dang :
'jig rten gyi khams blos mi 'khyud pa tsam du hU~M gis shig shig :
mer mer song bas mthar stong gsum thams cad hU~M gis gang bar bsam zhing :
de thams cad kyang bung ba tshang zhig pa ltar hU~M gi rang sgra di ri ri sgrog par bsam mo :
nang phung po la rgyas gdab pa ni :
lus gnad dang lta stangs sngar ltar byas la ngag tu hU~M zhes brjod pas hU~M de dag gcig rting gcig non du tshur byung :
rim pa bzhin rang gi kha nas zhugs te lus kyi nang thams cad me re re gang :
rang gi gdos bcas sha khrag gi lus thams cad med par byas nas rang lus snang stong bar snang la yam yam du 'dug par bsam nas rlung gzung :
des chad pa dang phaT ces gshis rang babs su lhan ne gzhag :
des phyi snang ba dang nang phung po rang bzhin med par grol bar 'gyur ro :
gnyis pa rtsal sbyang ba la gnyis las :
dang po phyi snang ba la rtsal sbyong ba ni :
ngag tu hU~M drag la thung ba brjod pas hU~M mthing nag yul che chung gang la 'tsham pa zhig spros te mig gis mthong ba'i dngos po thams cad la thogs pa med par thal byung du phug ste song bas phyi rol gyi dngos po thams cad khral ma khrol du song bar bsam :
nang phung po la rtsal sbyong ba ni :
sngar bzhin hU~M drag la thung ba brjod pas hU~M sngon po mtho gang ba zhig gis rang gi lus thams cad phyi thal nang thal khol bu med par phug nas dngos por grub pa til 'bru tsam yang med par bsam :
de ltar byas pas nad gdon bar gcod thams cad zhi nas phung po 'ja' lus 'od gsal du grol bar 'gyur ro :
gsum pa mnyen btsal ba ni :
rang gi mdun du rde'u shing bu gang rung zhig bzhag :
ngag tu hU~M mang du brjod pas khong pa'i nang nas hU~M grangs med pa ba thag lta bu na ra ra byung ste mdun gyi dngos po de la hril gyis dkris pa la shes pa gtad :
de'i steng na hU~M gcig yer re 'dug snyam pa la dar cig bzhag shes pa lhan ne yod snyam pa yong :
de nas kyang hU~M zhes brjod cing hU~M gi thag pa rnams rim par bkrol la shig ge bshig pa'i mthar hU~M rnams gcig la gcig thim nas hU~M gcig tu gyur pa la shes pa gtad :
de ltar yang yang byas pas dmigs pa gang du yang bsgyur du gtub pa'i dgos pa yod do :
bzhi pa lam du gzhug pa ni :
rang gis hU~M zhes brjod pas snying ga nas hU~M khru gang tsam pa zhig phyir byung ste pha tshad kyi dngos po gang yang rung ba'i steng na 'dug par bsam :
yang hU~M zhes brjod pas rang gi snying gar hril gyis byung :
de ltar phar 'gro tshur 'gro byed pa la sems gzung :
de la goms pa dang mgron po don gnyer du 'gro ba ltar grong khyer dang :
yul ljongs dang :
ri brag dang :
gling dang gling phran sogs thams cad du hU~M de song nas 'ga' zhig tu cung zad 'dug par bsam la hU~M ring po brjod :
skabs 'gar hU~M de mda' 'phangs pa ltar myur por 'gro bar bsam la hU~M thung ngu brjod :
res 'ga' tshur bsdus la rang gi nye 'khor ram sngas mgo'am snying gar lhan ne bzhag go :
des lus ngag yid gsum lam du tshud pa'i dgos pa yod do :
de ltar hU~M brjod dus rlung rig gcig tu dril :
phyi nang gang du gtad pa'i sa der bzhag pas tha mal gyi rnam rtog shugs kyis ldog par 'gyur ro :
gsum pa sems kyi sngon 'gro ni :
thal 'gyur las :
sems ni dang por byung sa dang :
bar du gnas dang mtha' mar 'gro :
de ltar gsum la brtag dpyad na :
sems sbyangs sems kyi gnas lugs shes :
zhes gsungs so :
'khor bar 'khyams te sdug bsngal myong ba dang :
bud+d+ha thob nas bde ba myong ba yang rang gi sems 'di yin par 'dug :
'di'i gnas lugs yang dag cig ma rtogs na da dung 'khor ba mtha' med du 'khyam dgos pa 'dug :
da lta ci nas kyang gnas tshul rtogs pa zhig bya snyam du bsam la :
de'i ngang las thol skyes kyi rnam rtog gang shar yang de ma thag tu dran pas bzung la de nyid kyi rang bzhin nam ngo bo la lta ste :
dang por gang nas byung phyi rol gyi ri ra ba rtsi shing nags tshal sogs 'byung ba bzhi'i yul khams dang grong khyer pha ma'i rkyen la sogs pa gang las byung :
nang rang gi lus kyi mgo mjug phyi nang bar gsum gang las byung brdar sha bcad :
gzhan yang snang ba dang stong pa sogs la'ang blta'o :
bar du gnas pa yang phyi nang sngar bzhin gang la gnas pa sogs rtsad bcad :
rang gi snying lta bu la gnas na yang de'i rtse mo dang rtsa ba dang sha dang tshil dang khrag dang lpags shun gang la gnas rtsad bcad :
mthar 'gro ba'i yul yang gang du song legs par brtag :
des rtsad chod na gcod mkhan ci 'dra zhig 'dug blta :
ma chod na yang de'i ngo bo la lta'o :
kho rang gi ngo bo dang ngos gzung dang dbyibs dang kha dog sogs kyang rtsad bcad la phyin ci ma log pa'i nges pa rnyed par bya ste :
dang por byung sa :
bar du gnas sa :
mtha' mar 'gro sa :
ngo bo ngos gzung dbyibs dang kha dog la blta'o :
gal te stong pa cang med du 'dug gam ci 'dra zhig 'dug :
de la g.yo zol med pa'i nges shes 'drongs na ngo sprad par bya ste :
!
'di khregs chod skabs kyi ngo sprod yin /mchan /   rang gi sems nyid ni dang po rgyu rkyen gyis ma bskyed pas 'di nas byung zhes smra ba'i yul med la :
de ltar btsal yang ma rnyed pa ma yin te :
ye nas rtsa bral ngo bo stong pa yin pas byung ba'i yul smrar med pa'o :
bar du gnas pa'i sa med de 'dir 'dug gi gnas sa dang rten yul med pas ngo bo stong pa nyid kyi rang bzhin no :
gal te gnas sa'i yul yod na gzugs dang dbyibs dang kha dog kyang yod dgos la :
dper na nam mkha'i rang bzhin gang du'ang mi gnas pa lta bu'o :
mtha' mar 'dir song dang 'dir ma song gi yul dang rjes gang yang med de :
rang bzhin stong pa nyid la phyi ma'i mtha' dang bral ba'o :
dper na nam mkha'i sprin dwangs pa lta bu'am chu bo rlabs zhi ba lta bu'o :
de ltar rtogs pas 'khrul pa'i mtshang zhig :
sems kyi gnas lugs rtogs :
rig pa'i ngo bo shes :
yin lugs phu thag grol :
yid ches nang nas rnyed pa yin no :
de yang sems kyi ngo bo la cer gyis bltas pas lta mkhan dang blta bya lta byed sogs so sor med do :
lta mkhan dang tshol ba po yang sems :
blta bya dang blta rgyu yang sems :
de bas na ngo bo gcig la so sor phye yang so sor med de gcig pa nyid do :
de ltar rang la yid ches ma rnyed kyi bar du brtag dpyad bya ste :
the tshom med pa'i nges shes dang sgro 'dogs chod par bya'o :
de yang sems kyi byung gnas 'gro gsum ngo bo ngos gzung dbyibs kha dog sogs gang du yang ma grub pa'i stong pa nyid du rtogs pa ni bud+d+ha d+harma kA ya zhal mthong ba'o :
gnas lugs kyi phu thag chod pa'o :
yin lugs kyi mtshang rig pa'o :
'o na stong pa ci med cang med gcig yin nam snyam na :
de ltar ma yin te stong bdo ba'i tshe yang gsal ye re rjen ne hrig ge gsal ba zhig 'dug pa la de ni bud+d+ha longs spyod rdzogs pa'i sku'i zhal mjal ba'o :
sems kyi ngo bo mthong ba'o :
yin lugs kyi gnad rig pa'o :
gnas lugs kyi rang ngo shes pa'o :
de ltar gsal bzhin du stong :
stong pa'i ngo bo gsal ba :
rang bzhin dbyer med pa :
de'i ngang las tshogs drug gi snang ba sna tshogs su 'char zhing shar ba'i dus na yang ngo bo nyid las cung zad kyang g.yo ba med par rtogs pa ni bud+d+ha sprul pa'i sku'i zhal mjal ba'o :
'khrul pa'i rang bzhin shes pa'i zung 'jug chen po'i dgongs pa mngon du gyur pa'o :
de'i dang po ni ngo bo zhes bya'o :
gnyis pa ni rang bzhin zhes bya'o :
gsum pa ni thugs rje zhes bya'o :
sems ni 'khrul rtog yin kyang 'khrul pa'i rang bzhin rig pa ni rig pa yin pas de gnyis gtan mi gcig pa ni ma yin no :
dper na mi gcig gis cha lugs cir bsgyur yang ngo bo gcig yin pa lta bu dang :
gser zangs la sogs pa'i dngos po gcig la bzo'i khyad par ci byas kyang dngos po'i rang bzhin la 'pho 'gyur med pa ltar sems dang rig pa gnyis kyang de ltar shes par bya'o :
bcom ldan 'das kyis sems la sems ma mchis te sems kyi rang bzhin ni 'od gsal ba'o :
zhes gsungs te 'khrul rtog gi rang bzhin 'khrul par ma grub pas kha dog dang dbyibs su med la :
med pa ha chad kyi stong pa zhig kyang ma yin pas rig pa'i ngo bo 'od gsal bar 'dug pa de'o :
dper na me long g.ya' med pa nag lhing gis 'dug na sems kyi rang bzhin stong pa lta bu ste :
ngo bo'i dpe'o :
chos sku yang de lta bu'o :
de'i ngang las rang bzhin sgrib g.yog thams cad dang bral ba gsal seng nge 'dug pa ni rang bzhin gyi dpe'o :
longs spyod rdzogs pa'i sku yang 'di lta bu'o :
de la 'gro ba'i gzugs brnyan lta bu dang bud+d+ha'i sku dang ma dag pa'i gyo mo dang rdo leb sogs gang yang 'char ba rang rig pa'i gdangs las gang yang ma 'gags par 'char te thugs rje'i dpe'o :
sprul pa'i sku dang yang mtshungs pa'o :
gzugs brnyan cir shar ba thams cad kyang me long gi ngo bor gcig la de nyid las g.yo ba med par shar zhing me long la gzugs brnyan gang gis kyang gos pa dang reg pa med pa ltar rang snang gi rol pa de yang stong pa dang snang ba dbyer mi phyed par mtshon pa'o :
de bzhin du 'khor bar 'khyams mkhan dang 'khor ba gang du 'dug :
mya ngan las 'das pa dang de thob byar byed pa gang du 'dug :
snang ba dang stong pa :
bde ba dang stong pa :
bde ba dang sdug bsngal :
rig pa dang ma rig pa :
dgag pa dang sgrub pa sogs gnyis chos thams cad brdar sha gcad par bya'o :
sa ma ya :
rgya rgya rgya :
gnyis pa khregs chod kyi nyams len dngos ni :
cog gzhag gsum gyi gzhi bca' ba :
gang shar rig pa rjen par gzhag pa :
gnas 'gyu ngo bo dbyer med du ston pa :
cir snang rang grol gyi rkyen dang bsre ba'o :
dang po cog gzhag gsum gyi gzhi bca' ba ni :
ri bo cog gzhag lus kyi gzhag thabs lus gnad las mi g.yo bar bya'o :
rgya mtsho cog gzhag mig mda' gang tsam gyi nam mkha' la 'bru tshugs su gtad la mi 'gul bar bya'o :
rig pa cog gzhag rang rig pa'i ngo bo ma bcos gnyug ma'i ngang du glod la rtsol med du bzhag pa'o :
de ltar bzhag pas dge sdig dgag sgrub blang dor shes pa'i spros pa nye bar zhi bas gsal stong lhan cig skyes pa'i ye shes gdod ma ka dag gi ngang la gnas pa nyid ni khregs chod kyi don yin te :
thal 'gyur las :
ngo bo ka dag ye shes la :
ma rig pa zhes srid med pas :
gcig dang gnyis zhes grangs med de :
gang du'ang ma phye chos nyid la :
ye shes tsam du grub pa med :
ces dang :
rang shar las :
rtag chad gnyis kyi mtha' las 'das :
mtha' bzhi'i dri ma rang sangs nyid :
ces so :
sems spros bral du gnas pa chos sku :
gsal la der 'dzin med pa longs sku :
sna tshogs snang ba'i 'char gzhi ma 'gags pas sprul sku ste :
ngo bo rang bzhin thugs rje gsum dbyer med pa ni :
nor bu phra bkod las :
rdzogs sangs rgyas ni rang rig nyid :
ngo bo dus gsum 'gyur ba med :
rang bzhin rtag tu 'gag pa med :
thugs rje kun nas rang snang zhing :
zhes dang :
thal 'gyur las :
ye shes rang rig gnas pa la :
gsum gyi tshul gyis dbyer med do :
zhes dang :
mu tig phreng ba las :
thog ma nyid kyi ka dag la :
'khrul zhes tsam du brjod du med :
de bzhin ma 'khrul ba yang ci :
de phyir 'khrul pa gdod nas dag :
ces so :
de lta bu'i ka dag gi don cog gzhag gsum ni :
rin chen sgron ma las :
cog gzhag gsum gyi rang bzhin las :
ka dag don nyid mngon du gyur :
zhes so :
gnyis pa gang shar rig pa rjen par gzhag pa ni :
de'i ngang la rtol skyes kyi shes pa gang shar yang de la mi rtog cing ched gnyer du mi gzung :
mi spro :
mi sdud :
bcas bcos gang yang mi bya bar bzhag pas rtog tshogs rang grol du 'gyur ba dper na rgya mtsho la rba rlabs ji ltar shar yang rgya mtsho'i chu nyid las ma 'das pa bzhin rnam rtog ji ltar shar yang chos nyid ka dag gi ngang las ma 'das pa'o :
thal 'gyur las :
ji ltar shar ba'i rig pa ni :
sbrul mdud bzhin du rang grol lo :
gnyen po med phyir 'bad rtsol zhig :
ngo bo nyid kyis ye grol lo :
zhes dang :
phra bkod las :
'gag med rtsal ni cir yang 'char :
shar ba nyid na rang sar grol :
grol zhes tsam du brjod du med :
de bzhin ma grol ba yang ci :
zhes so :
des na gang shar gyi rtog pa la snga phyi'i skyel bsu spang blang dgag sgrub gang yang mi byed par rang shar gyi ngang la yan du 'jug pa ni rtog pa chos nyid kyi rol par lam du byed pa'o :
de la rig pa rjen par gzhag pa'i tshul ni :
phyi sna tshogs su 'phro yang snang bas sems mi g.yo ba lder bzo lta bu :
nang sna tshogs su snang yang der 'dzin med pa rmi lam gyi skyes bu lta bu :
yul drug sna tshogs su spyod kyang re dogs med pa bu chung gi shes pa lta bu :
rtog pa'i 'du 'phro rang sar zhi ba lan tshwa chur thim pa lta bu :
gang shar la gza' gtad med pa smyon pa lta bu ste de'i tshe gnas na gdod ma'i ngang du phyin :
'phro na ye shes kyi rol par shar :
mnyam na mnyam nyid kyi klong du yan pas ji ltar 'dug kyang chos nyid kyi rol pa las ma 'das pa'o :
gsum pa gnas 'gyu dang zhi lhag zung 'brel du ngo sprad pa ni :
bsgoms pas rang sar gnas pa dang rtog pa 'phro ba gnyis kyang zung du dbyer med de gnas pa dang 'gyu ba skyes bu gcig nyid kyi 'gro 'dug lta bu'o :
rtog tshogs rang sar zhi ba'i zhi gnas dang yin lugs sgrib med rjen par mthong ba'i lhag mthong gnyis kyang ngo bo gcig pa'o :
bzhi pa cir snang rang grol gyi rkyen dang bsre ba ni :
dang po dug gsum rang grol te 'dod chags zhe sdang gti mug gsum gang skyes kyang de'i rnam pa mi spang la ched 'dzin med par rang babs su bzhag pas 'dzin med du grol ba'o :
gnyis pa sgo lnga rang grol ni :
mig sogs dbang po lnga la 'dzin pa gang skyes kyang de thog tu rang babs su bzhag pas rang grol ba'o :
gsum pa tshogs drug rang grol ni :
gzugs sogs tshogs drug gi yul snang dga' mi dga' lung ma bstan pa'i rtog pa gang shar ba thams cad la de nyid kyi ngang la nyams su blang ngo :
dang po 'dod chags nor rdzas gang 'dod dang :
zhe sdang brku 'phrog brdung tshig rtsub :
gti mug mun nag snang ba'o :
gnyis pa dbang po dgag sgrub bstan :
gsum pa gzugs dang sgra sogs la :
rab 'bring tha ma'i mthong yul la :
mngon sum ngo sprod bya ba yin :
de ltar lam gyi sngon 'gro dngos gzhi rjes dang gsum gyi sgo nas khregs chod kyi khrid kyi rim pa ji bzhin nyams su len pa la rab tu 'bad par byas te rtags rim mthar phyin pa na rab 'chi kha dang :
'bring bar do :
tha ma yang skye ba ngan pa'i gnas spang ste bud+d+ha'i sa la the tshom med do :
bdag 'dra pad+ma thod phreng dang :
paN chen bi ma bi tra dang :
lo chen bai ro tsa na ste :
rnam gsum dgongs pa dril ba'i
