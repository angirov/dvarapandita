@#//
kar gling zhi khro'i dbang gi mtshams sbyor ngag 'don smin lugs bzhin bkod pa nyung gsal sgron me zhes bya ba bzhugs //
oM swasti /
rab 'byams zhi dang khro bo'i dkyil 'khor lha //
spro bsdu'i byed po bla ma kun tu bzang //
snying dbus nyi zla'i khri la nyer bkod nas //
kar gling zhi khro'i dbang gi mtshams sbyor bri //
de'ang dbang rgyun la dang mang po'am spros pa la dga' na sngon 'gro rin chen sgron me bzhin sngon du sbyar nas 'dir 'jug
/spyi tsam du cho ga sdig sgrib rnam sbyong ltar /
bdag nyid dkyil 'khor du zhugs zhing slob ma gzhug par gnang ba zhu ba'i bar song rjes /
bcas bsham rnams yol bas bsgribs te bzhag
/slob ma rnams ji ltar bltams pa sogs kyis khrus byas te gral du 'khod /
bgegs gtor /
a mr-itas bsangs /
swa b+hA was sbyangs /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M hoHsa brlabs /
oM sarba b+hu ta A kar+Sha ya dzaHsa mgron dgug
oM sarba bi g+h+nAM na maHsarba sogs kyis bsngos la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi\u0f8e
gsang sngags dang rig sngags dang gzungs sngags dang /
snying po dang phyag rgya ting nge 'dzin rnams kyi\u0f8e
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par du ngan song thams cad rnam par sbyong ba rgyal ba zhi khro rab 'byams kyi lha tshogs rnams kyi bden\u0f8e
sprul pa yang sprul phyag brnyan dang bcas pa rnams kyi\u0f8e
bden pa chen po'i byin gyis brlab kyis rdo rje'i slob ma 'di rnams la smin byed dbang bskur gyi cho ga zab mo sgrub par byed pa la bar du gcod pa'i bgegs tshogs thams cad gtor ma 'dis tshims par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis bgegs khyod rnams kyi mgo bo tshal pa brgyar 'gas par 'gyur ta re /
zhes dang /
oM bo d+hi tsit+ta dang ru lu dang sum+b+ha ni'i drag sngags gul yungs rol mo dang bcas pas bgegs bskrad /
badzra rak+Sha rak+Sha hU~M/
zhes brjod pas steng 'og phyogs mtshams thams cad rdo rje'i rwa ba drwa ba gur bla re ye shes kyi me dpung mtha' med du 'phro bas bcings te cis kyang mi shigs pa'i mos pa mdzod /
de nas las rdor gyis me tog bkye bsdu bya zhing slob dpon gyis /
'o /
nam mkha' dang mnyam pa'i sems can thams cad kyi don du rnam mkhyen rdzogs pa'i sangs rgyas zung 'jug sku bzhi ye shes lnga'i bdag nyid can khyab bdag gdod ma'i mgon po kun bzang rdo rje 'chang chen po'i go 'phang dam pa thob par bya /
de'i ched du gsang sngags rdo rje theg pa'i sgo nas mngon par dbang bskur ba zab mo gsan te /
bdag gzhan sems can thams cad kyi don rgya chen po bya snyam pa'i sems bskyed yang dag pa dang bcas te chos nyan pa'i kun spyod mdo rgyud bstan bcos rnams las ji skad gsungs pa bzhin legs par gsan 'tshal /
de yang 'o skol gyi ston pa thabs mkhas la thugs rje chen po dang ldan pa de nyid kyis sems can gyi bsam pa dang mthun pa'i chos kyi bdud rtsi bsam gyis mi khyab pa zhig bstan pa thams cad kyang bsdu na theg pa che chung gnyis las 'dir theg pa chen po /
de la'ang gsar rnying gnyis las 'dir phyi ma /
de la'ang phyi rgyud sde gsum dang nang rgyud sde gsum du phye ba'i nang tshan rdzogs pa chen po a ti yo ga ste /
de las 'dir bskyed rdzogs rnam pa gsum gyi sgor zhugs pa'i rnal 'byor pa rnams kyi nyams chag skong zhing rtog sgrib sbyong la /
sems can thams cad ngan song gi sdug bsngal las drangs nas bla na med pa'i dngos grub kyi skal pa can du byed pa'i thabs mkhas kyi sgo rmad du byung ba /
zab chos zhi khro dgongs pa rang grol gyi sgo nas dbang bskur ba yin pas /
thog mar lo rgyus mdo tsam ni /
sngon 'dod khams kyi gnas 'di na bram ze dung gi phreng ba can zhes bya ba rig pa'i gnas lnga la mkhas pa zhig la slob ma rgyal po'i bu zhig yod pa des slob sbyong mthar phyin pa na /
da ni nga yi gong na rig pa smra ba slob dpon 'di tsam du zad pas 'di gong du mi gtong snyam du bsams nas slob dpon la tho brtsams shing /
slob dpon gyis kyang zhe sdang gis dmod bor ba'i las kyis gnyis ka ngan 'gror ltung nas sdug bsngal gyis nyams thag par gyur pa la /
yul dang 'phrad pa'i thugs rje skyes te /
dpal rdo rje sems dpa' mngon sum du byon nas 'gyod tshangs kyi bshags pa dang yig brgya'i sngags bstan pas sngon gyi gnas dran te 'gyod pa drags po skyes pa la /
gsang ba'i bdag pos phyi nang gsang ba'i dbang bskur pas dge ba'i gsos thebs te byang chub kyi myu gu skyes pas rim gyis rig 'dzin gyi sa la gnas par gyur to /
de ltar kun bzang rdo rje 'chang chen pos rdo rje sems dpa' la dgongs pas byin gyis brlabs pas rgyal ba dgongs brgyud /
rdo rje sems dpas man ngag gi gnad rdzogs chen 'khor 'das rang grol /
btags grol rgyud drug gi chos skor sogs brda'i sgo nas rig 'dzin dga' rab rdo rje dang /
des shrI sid+ha /
des sangs rgyas gnyis pa pad+ma 'byung gnas sogs la brda tsam bstan pas don khong du chud pas de yan rig 'dzin brda brgyud /
'gyod tshangs bshags pa'i rgyud ni glang chen rab 'bog gi rtog pa gcig khol du phyung ba yin zhing de ni gsang bdag gi mthus rgyal po dzaHla glegs bam gyi char babs pa'i nang tshan yin zhing 'phags yul gyi rig 'dzin rnams las brgyud de shing rta chen po sangs rgyas gsang ba la bka' bab /
de nyid kyis bi ma la dang pad+ma 'byung gnas la gnang zhing /
pad+ma 'byung gnas kyis gangs can gyi ljongs su yo ga'i rgyud dang a ti'i man ngag zung du bsdebs pas bskyed rdzogs rnam pa gsum gyi sgor zhugs pa'i rnal 'byor pa rnams kyi nyams chag skong zhing rtog sgrib sbyangs la sems can thams cad ngan song gi sdug bsngal las drangs nas bla na med pa'i dngos grub kyi skal pa can du byed pa la thabs mkhas kyi sgo rmad du byung ba rnal 'byor spyi khrus na raka dong sprugs kyi cho ga mang du mdzad pa gnyags lo ye shes gzhon nu la bka' babs te bka' ma ltar du dar bar mdzad /
de ltar dong sprugs las khol du phyung ba'i dgongs pa rang grol 'di nyid rgyud bskyed pa ma hA yo ga ltar khog phub pa la lta sgom rdzogs pa chen po gtso bor bton te sgrub phrin gyi rim pa dang /
'khor 'das kyi chos thams cad bar do rnam pa drug gis gtan la phabs te lam rdzogs chen ltar nyams su len bya'i gdams pa zab mo 'di ni /
bod yul la sku dngos kyis 'dul ba'i mdzad pa mthar phyin du nye ba'i skabs shig mnga' bdag yab sras dang /
lo tsA ba cog ro klu'i rgyal mtshan sogs kyis gser g.yu'i maN+Dal phul nas khyed kyi thugs rje'i bka' drin la dus skabs ma mchis shing /
sngon chad kyang theg pa phyi nang gi chos kyi sgron me dpag tu med pa thugs la btags mod kyang /
da dung yang bdag cag rje blon grogs 'bangs rnams dang /
ma 'ongs snyigs dus kyi 'gro ba rnams kyi don du theg pa phyi nang gi chos thams cad kyi don 'gag gcig tu dril nas tshe gcig la sangs rgyas pa'i chos /
yun ring por dka' spyad dang snying rus kyis 'bad rtsol la mi ltos par /
thos pa tsam gyis grol ba'i chos zab cing nyung la don 'dus pa zhig bka' bstsal du gsol zhes gsol ba btab pas /
slob dpon chen pos /
kye lags /
mnga' bdag rgyal po yab sras rje blon rnams kyi thugs bzhed ltar /
dpal kun tu bzang po'i dgongs pa mngon du phyung ba rdzogs pa chen po'i rgyud 'bum phrag drug cu rtsa bzhi'i gnad 'gag gcig tu dril nas thos pa tsam gyis ngan song gi sgo gcod pa /
go ba tsam gyis bde chen gyi sa la gshegs pa /
don yid la byed pa rnams ni lhun gyis grub pa'i rig 'dzin phyir mi ldog pa'i sa la gshegs par byed pa /
gang 'brel thams cad don chen dang ldan pa'i chos de lta bu zhig bdag la yod kyang /
gdul bya blo chung theg dman gyi rigs skal med log lta the tshom can gyi blor ma shong nas slar skur pa 'debs pas ngan song du 'phen pas na khyed rnams kyis rlung phyogs tsam yang ma bsgrag cig
/ma 'ongs snyigs ma'i dus kyi don du gter la sba bar bya'o //
zhes gsungs nas chos thams cad kyi mdo 'gag gcig tu dril te zab chos zhi khro dgongs pa rang grol du mtshan gsol nas lo tsA ba klu'i rgyal mtshan gyi skal par gnang /
ma 'ongs snyigs dus kyi 'gro ba bsod nams dman pa rnams kyi don du /
bka' bab lung bstan /
smon lam dbang bskur /
mkha' 'gro gtad rgya'i brgyud pa gsum ldan du gter du sbas par mdzad pa /
phyis dus la bab pa'i tshe lo tsA ba nyid 'bras bu mthar phyin pa'i ye shes kyi rol gar gter ston grub thob chen po karma gling pas sgam po gdar gyi ri bo lha bran gar byed pa 'dra ba'i gter gnas nas thugs rje chen po pad+ma zhi khro'i skor dang lhan cig spyan drangs te sku'i sras nyi zla chos rje sogs lung zin gyi slob ma bcu bzhi la pad+ma zhi khro'i skor dang /
thun mong gi rdzogs rim bar do khrid drug sogs gnang /
zhi khro dgongs pa rang grol gyi chos skor rnams bka' rgya dam pas sras kho na la bka' phal cher tshang ba dang lung zin gyi slob ma mchog gyur dngos grub rgya mtsho la dbang bzhi yongs rdzogs dang 'og sgo bde chen rang grol sogs rdzogs par gnang /
gnyis ka la brgyud pa gsum gyi bar du gcig brgyud las mi spel ba'i bka' rgyas btab /
nyi zla chos rjes rtsi dkar drung pa mkhas grub nyi zla 'od zer la gnang /
des lha lcam gang 'bum gyi skye ba rgya ra ba nam mkha' chos kyi rgyal mtshan la gnang /
phyis grub thob dngos grub rgya mtsho chos sgo skyel du phebs nas dbang bzhi yongs rdzogs dang 'og sgo bde chen rang grol gyi skor gnang bas /
khong la chos bka' 'di'i bka' babs shing brgyud pa gsum pa'ang yin pas kun la spel bar lung bstan pa ltar khyab brdal du spel ba las brgyud tshul mi 'dra ba du ma dang /
cho ga'i rgyas bsdus phyag len sogs 'dra min ji snyed cig byung ba las /
'dir ni gangs can gyi ljongs tsam na 'gran zla dang bral ba mkhas shing grub pa'i 'khor los bsgyur ba chen po snga 'gyur bstan pa'i srog shing gcig pur gyur pa dpal smin gling pa yab sras nas rim par brgyud de bdag cag gi rnam 'dren dam pa mtshan brjod par dka' ba don gyi slad du mtshan nas smos na 'di zhes bya ba'i zhal snga nas thob pa ni gang las byung ba'i brgyud pa'i lo rgyus yin la /
lo rgyus de ldan gyi gdams pa 'di ni ma bsgom par 'tshang rgya ba'i gdams pa drug gi nang tshan tshig rna bar thos pa tsam gyis grol nus pa'i rgyud thos grol chen mo zhes bya ba /
thos pa tsam gyis grol ba thob pa'i chos /
sdig po che gsang lam du 'khrid pa'i chos /
skad cig gcig gi bye brag gis rdzogs sangs rgyas pa'i chos zab mo mtshams med pa lnga bsags pa'i mi'i rna lam du thos na'ang nges par grol bar 'gyur ba ste /
dpal kun tu bzang po nyid kyi zhal nas kyang /
gal te rnal 'byor pho mo gang zhig gis dkyil 'khor gyi lha 'di rnams kyi mtshan rna bar lan gcig thos pa tsam gyis kyang na raka chen por mi ltung ngo //
zhes gsungs pa dang /
gzhan yang /
rang bzhin sgyu 'phrul dkyil 'khor la :
gang zhig gus pas phyag 'tshal na :
nyams chag skong zhing dngos grub thob :
ces gsungs pa'i gdams pa khyad par can 'di la smin grol gnyis las /
'dir smin byed dbang bskur ba skabs su bab pa yin /
de la'ang rdo rje slob dpon gyi bya ba dang /
slob ma'i bya ba gnyis las /
slob dpon gyi bgyi 'os dkyil 'khor bzhengs pa /
sgrub cing mchod pa /
bdag nyid dkyil 'khor du 'jug cing dbang blang ba sogs bla ma dam pa rnams kyi phyag bzhes las ji ltar 'byung ba ltar chad lhag dang nor 'khrul med par sngon du song grub /
da khyed rang rnams kyi ngo skal du gyur pa dbang bskur zab mo zhu ba'i yon du maN+Dal 'bul mdzod /
ces brda' sbyar la /
slob mas maN+Dal 'bul /
de ltar maN+Dal phul nas dkyil 'khor du 'jug pa'i phyir chas su 'jug pa ni /
sngon chad gnyis 'dzin gyi zhen rtog 'thug pos mig ldongs te dkyil 'khor gyi lha tshogs ma mjal ba'am /
mjal na'ang dkyil 'khor so ma 'di nyid ma mjal ba'i mtshon byed du ras dmar po res gdong bcings pa'i mos pa mdzod /
oM AHhU~M gis mig dar bcings /
dkyil 'khor gyi lha dang mjal ba'i tshe phyag stong par mjal du mi rung bas /
phyag rten du u dum wA ra'i me tog gi phreng ba kha dog lnga pa re byin pa'i mos pa mdzod /
A khaM bI ra hU~M gis me tog btad /
de nas gsol ba gdab pa'i slad du dmigs pa 'di bzhin du mdzod /
sa phyogs 'di nyid dag pa rab 'byams ye shes kyi dkyil 'khor chen por gyur pa'i dbus su slob dpon nyid dus gsum sangs rgyas thams cad 'dus pa'i ngo bo bcom ldan 'das dpal rdo rje sems dpa'i rnam par bzhugs pa la mi phyed dad pa'i gdung shugs drag pos gsol ba gdab pa 'di'i rjes zlos mdzod /
e ma mgon po thugs rje can :
sogs lan gsum /
de nas slob dpon gyis gnang ba sbyin pa 'di la gsan pas khyab par gda'/
e ma 'dir 'dus skal ldan las can rnams :
sogs brjod /
de nas skyabs su 'gro ba'i slad du mdun gyi nam mkhar bla ma dang dkyil 'khor gyi gtso bo gnyis su med pa bcom ldan 'das dpal rdo rje sems dpa'i rnam par bzhugs pa la rtsa gsum rgyal ba rab 'byams kyis bskor ba mngon sum du sad pa'i spyan sngar dus 'di nas bzung ste snying po byang chub la mchis kyi bar du skyabs su 'gro bar bgyi'o snyam pas 'di'i rjes zlos mdzod /
e ma :
phyogs bcu'i sangs rgyas byang sems dang :
sogs lan gsum /
de nas mkha' mnyam gyi sems can sdug bsngal gyi rgyu 'bras la rtag par spyod pa 'di rnams sdug bsngal las bsgral nas rnam grol gtan gyi bde ba la 'god par bya /
de'i ched du byang chub mchog tu sems bskyed par bgyi'o snyam pas 'dis rjes zlos mdzod /
ho :
bla ma kun bzang zhi khro dgongs :
sogs lan gsum /
de nas dbang bskur ba de yang rten dkyil 'khor la brten nas thob na'ang /
dbang srog 'dzin pa ni dam tshig dang sdom pa la rag las pas smin byed kyi rten sdom ldan du bsgrub pa'i phyir khyad par gyi sdom pa rnams bzung bar bya ste /
de yang rigs lnga'i dam tshig thun mong dang thun mong ma yin pa la sogs pa spyi dang khyad par lhag pas bsdus pa'i rtsa ba dang yan lag gi dam tshig dang sdom pa ma lus pa bzung bar bya snyam pas 'di'i rjes zlos mdzod /
bla ma kun bzang zhi khro dgongs :
sogs lan gsum /
de nas slob dpon gyis dbye ba'i rgya dang bcas ste /
dzaHhU~M baM ho :
pra be sha ya phaT:
ces brjod pas /
dkyil 'khor gyi sgo bzhi shag gis phye bar gyur /
ces brjod la yol ba bsal /
khyed rang rnams las kyi rdo rje'i phyag gi rdo rje la 'jus te tshad med pa bzhi'i 'jug pas bskor phyogs su dkyil 'khor gyi sgo bzhi dang /
slar yang shar sgo nas zhugs te dkyil 'khor gyi lha la phyag bya ba'i mos pa mdzod /
slob dpon gyis phyag gi rdo rje la 'jur bcug ste /
hU~M dza :
zhes brjod /
de nas rigs nges par bya ba'i phyir me tog dor ba ni /
'di na rgyal ba zhi khro rab 'byams kyi lha tshogs rnams bzhugs pa yin te /
de nyid ngo bo ye shes gcig gi rol par shar ba ma gtogs bzang ngan med kyang rang gi las 'brel yod pa'i lha de la 'bab par shog snyam du 'di'i rjes zlos dang bcas te ltos pa med par dor mdzod /
bdag cag rig pa'i me tog 'di :
sogs kyis dor du bcug nas gang la babs pa'i rigs nges par byas la /
me tog de nyid rigs gang gis bzhes pa'i lha de nyid spyan drangs nas khyed rang rnams la thim pas byang chub ma thob kyi bar du mi 'bral bar rgyud byin gyis brlabs pa'i mos pa mdzod /
hU~M badzra satwa sogs kyis me tog mgo bor bcing /
de nas slob dpon gyi thugs ka nas ye shes kyi 'od zer gser gyi thur ma lta bu byung nas khyed rang rnams kyi ma rig pa'i sgrib pa dang mig dar lhan cig tu bsal bar mos shig
/gser thur thogs la /
ji ltar mig mkhan sogs kyis gdong g.yogs bsal /
de ltar ye shes kyi mig gsar du thob pa de la mthong ba bstan pa ni /
he badzra pA sh+ya /
bcom ldan 'das zhi khro rab 'byams kyi dkyil 'khor chen po rten dang brten par bcas pa mngon sum bzhin du mjal ba'i mos pa mdzod /
ces pa tsam mam /
spro na /
de'ang 'og gzhi 'byung ba rim brtsegs ri rab sna tshogs pad+ma rgya gram dang bcas pa'i lte bar phyi rin po che las grub cing nang dur khrod kyi chos rnams kyis 'jigs par byas pa'i thar pa chen po'i gzhal yas khang gru bzhi sgo khang rta bab thog phub mchod rten gyi dbyibs can rgyan dang bkod pa tshad med pa dang ldan pa'i phyi rol dur khrod brgyad rdor rwa me ri dang bcas pas bskor ba /
gzhi lam 'bras bu'i sku gsum gyi yon tan dang ye shes kyi rol pa rnam par thar pa'i chos rnams mtshon pa'i nang rol du /
so so'i gdan la yid chos gnas su dag pa khyab bdag kun bzang yab yum /
phung lnga khams lnga dag pa rigs lnga yab yum /
tshogs brgyad yul brgyad dag pa sems dpa' sems ma bcu drug
/nyon mongs drug dag pa thub pa chen po drug
/rtag chad mu bzhi dag pa sgo ba yab yum brgyad de bde gshegs zhi ba bzhi bcu rtsa gnyis /
bdag 'dzin ma rig pa'i ngo bo gnas gyur pa khyab byed gtso bo che mchog yab yum /
dug lnga yul lnga gnas gyur pa he ru ka yab yum bcu /
tshogs brgyad yul brgyad gnas gyur pa kau ri ma brgyad dang sing ha ma brgyad /
skye gnas bzhi gnas gyur pa rta gdong sgo ma bzhi /
nyon mongs pa'i rtog tshogs gnas gyur pa dbang phyug ma nyi shu rtsa brgyad de khrag 'thung khro bo lnga bcu rtsa brgyad dang /
gzhan yang bar khyams su gtso bo yab yum dang thub drug khros pa'i rol gar spor byed chen mo brgyad /
lnga tshan gyi chos rnam par dag pa rig 'dzin yab yum bcu'i tshom bu ste /
thams cad kyang snang stong zung 'jug sgyu ma chu zla 'ja' tshon gyi tshul can /
ye shes kyi rgyan dang bkod pa'i gzi byin tshad med pa dang ldan pa /
rang byung snang srid gzhir bzhengs kyi dkyil 'khor 'ja' 'od zer thag thig le thig phran mer mer shig shig tu g.yo zhing sgyu 'phrul drwa ba chen po'i rnam 'gyur bsam gyis mi khyab pa dang ldan pa'o //
bum pa la sogs pa'i rgyan dang bkod pa thams cad kyang lam dang 'bras bu'i chos rnams kyi brda' don rtags gsum mtshon par byed pa yin no //
'o 
khyed rnams de snga phan chad dkyil 'khor 'di 'dra ba ma mthong bas :
khams gsum du 'khor zhing rigs drug tu 'khyams pa yin gyi :
khar sang phan chad shin tu col chung :
mi tshe stong zad byas pa don med de tsam byas :
da ni dkyil 'khor 'di lta bur tshud cing mjal bas da lta shi yang bde ba chen por 'tshang rgya ba yin pas :
spro ba sgoms shig :
ces brjod /
de nas dbang bskur ba dngos la /
thog mar sbyor ba sdig sgrib zhi byed kyi dbang zhu ba'i don du gsol ba gdab pa 'di'i rjes zlos mdzod /
e ma mgon po thugs rje can :
sogs gsum /
zhes gsol ba btab pas rin po che'i bum pa ye shes lnga'i bdud rtsi'i chu rgyun gyis gang ba thogs nas /
khyed rang rnams la khrus byas pas tshe rabs 'khor ba thog ma med pa nas bsags pa'i sdig sgrib thams cad bkrus shing dag nas rigs drug gi duHkha las grol te sku lnga ye shes lnga yi dbang thob pa yin snyam pa'i mos pa mdzod /
hU~M:
kun bzang yab yum bum pa na :
sogs dang /
zhi khro'i rtsa sngags dang /
yig brgya la ngan 'gro sbyong ba'i sngags btags pas 'khrud /
gzhan yang yig brgya dang rnam snang mi 'khrugs pa'i gzungs sogs bzla zhing sngar bsngags pa'i bye thun gyis kyang brabs pas ngan 'gror skye ba'i sa bon bag chags dang bcas pa byang bar bsams la /
rigs kyi bus tshe 'khor ba thog ma zhes pa nas /
bkra shis par gyur cig
/de nas dngos gzhi yon tan bskyed pa'i dbang la byin rlabs kyi gzhi 'god pa ye shes pa dbab pa yin pas /
khyed rang rnams lus kyi gnad skyil krung drang por srongs /
ngag gi gnad rlung kha sbyor du chings /
sems kyi gnad gzhan du ma yengs par dmigs pa 'di bzhin du mdzod /
slob dpon gyi thugs ka nas 'od zer 'phros khyed rang rnams la phog
/rnam smin sha khrag gdos bcas kyis mtshon pa'i ma dag pa'i snang ba thams cad me long gi rlang yal ba ltar mi dmigs te stong par sbyangs /
stong pa'i ngang las chu las nya ldang ba ltar khyed rang rnams dkyil 'khor gyi shar sgor dbang stegs seng ges btegs pa'i rin po che'i khri sna tshogs pad+ma dang zla ba'i gdan la skad cig gis bcom ldan 'das dpal rdo rje sems dpa' thugs kar zhi ba dang /
spyi bor khrag 'thung /
mgrin par rig 'dzin mkha' gro yab yum dang bcas pa rnams gsal ba'i gnas gsum du oM AHhU~M gis mtshan pa las 'od zer 'phros pas /
bcom ldan 'das zhi khro rab 'byams rgyal ba rgya mtsho'i sku dang yig 'bru phyag mtshan gyi rnam pa kha char bu yug 'tshubs pa bzhin spyan drangs te dbyer med du thim pas rgyud byin gyis brlabs par bsams la /
'beb pa'i rdzas bdug thod rnga dang dril bu'i sgras bskul la /
spro na /
'phags mchog thugs rje'i dus la bab /
khyad par bstan pa'i dus la bab //
mthu rtsal dbyung ba'i dus la bab //
byin gyis rlob pa'i dus la bab //
dbang mchog bskur ba'i dus la bab //
dngos grub stsol ba'i dus la bab //
mthu chen bdud 'dul bcom ldan 'das //
byin chen byin phob bcom ldan 'das //
dbang chen dbang skur bcom ldan 'das //
dngos grub mchog stsol bcom ldan 'das //
bdag cag las 'bras mchis par mdzod //
rtsa sngags kyi mthar /
badzra A be sha ya A be sha ya A AH
dzaHhU~M baM hoH
zhes dbab /
khyed rang rnams kyi sems ma bcos par rang babs su klod de ngo bo rjen pa'i steng du zhog la ye shes pa'i byin rlabs kyi rgyun byang chub ma thob kyi bar du sgo gsum la brtan par byas pa'i mos pa mdzod /
dz+nyA na satwa tiSh+Tha badzra :
zhes brtan par bya /
de nas bum dbang gi sngon 'gro thun mong rig pa'i dbang lnga las /
dang po mi bskyod pa'i ngo bo bum pa'i chus dbang bskur bar mos shig
/sku gsum dam tshig sogs /
mi bskyod pa'i rang bzhin zhes pa nas dbu brgyan par gyur /
de ltar na skal ldan rig pa zhes pa nas /
chos kyi dbyings kyi ye shes mngon du byas pa yin no //
de bzhin du /
gnyis pa rin chen 'byung ldan gyi ngo bo dbu rgyan spyi bor bcings par mos shig
/sogs sngar ltar dang /
gsum pa snang ba mtha' yas kyi ngo bo rdo rje mgor bzhag cing lag g.yas su sbyin pa mos shig
/dang /
bzhi pa don yon grub pa'i ngo bo dril bu gsil zhing lag g.yon du gtad par \u0f7csa shig
/dang /
lnga par rnam pa snang mdzad kyi ngo bo rdo rje ming gis mngon par dbang bskur bar mos la gsang mtshan yid la gyis shig
/zhes brda' sbyar zhing /
ming dbang mthar /
me long lta bu'i ye shes mngon du byas pa yin no //
zhes pa'i rjes su /
de ltar dbang lnga po thob pas /
spang bya ma rig pa lnga spangs nas thob bya rig pa'i ye shes lnga'i nus pa 'jog par byed pa yin pas na rig pa'i dbang lnga zhes grags pa yin no //
de nas smin byed kyi dngos gzhi spros bcas bum dbang chen mo zhu ba'i yon du maN+Dal phul /
de ltar maN+Dal phul nas gsol ba gdab pa 'di'i rjes zlos mdzod /
kye ho :
bla ma rdo rje 'dzin pa che :
sogs lan gsum /
slob dpon gyi thugs ka nas 'od zer 'phros pas gdan gsum tshang ba'i dbang gi lha nam mkha' gang bar spyan drangs /
de rnams la slob dpon gyis mchod cing gsol ba btab pa'i mos pa mdzod /
oM sarba ta thA ga ta sa pa ri wA ra puSh+pe pra tIts+tsha sogs kyis mchod /
de bzhin gshegs pa rnams kyis 'di la mngon par dbang bskur ba bstsal du gsol /
zhes gsol ba btab pas nam mkhar bzhugs pa'i de bzhin gshegs pa yab rnams kyis dbang bskur ba'i dgongs pa mdzad /
yum rnams kyis bum pa'i chu rgyun gyis dbang bskur /
'khor gyi sems dpa' sems ma rnams kyis shis pa brjod /
khro bo khro mo rnams kyis bgegs bskrad pa'i sbyor ba dang bcas te dbang bskur bar gyur /
hU~M:
rin chen bum pa gzhal yas khang :
sogs kyis rnam bum mgo bor bzhag cing bum chu 'thor 'thung bya /
zhi khro rab 'byams 'dus pa'i zhes pa nas /
chos kyi rgyal por mnga' gsol ba yin no //
rigs lnga'i phyag mtshan lag tu gtad la /
hU~M:
rdo rje 'khor lo rin po che :
sogs nas /
phrin las la dbang 'byor pa yin no //
de nas nang nus pa 'jug pa lha sku phyag rgya'i dbang bskur ba zhu ba'i don du gsol ba gdab pa 'di'i rjes zlos mdzod /
kye ho :
bla ma rdo rje 'dzin pa che :
sogs lan gsum /
khyed rang rnams seng ges btegs pa'i khri la zhes pa nas /
gnyis med du thim par gyur pa'i mos pa mdzod /
hU~M:
skal ldan rigs kyi bu khyod la :
sogs kyis lha tsaka rnams spyi bor bzhag
/spro na 'gro drug rang grol dbang gzhung ltar smon lam dang ngo sprod bcas rgyas par sbyar /
bsdu na dngos bstan gyis chog
/gang ltar yang /
de ltar na skal ldan rig pa 'dzin pa khyod la zhes pa nas /
rang rig ye shes kyi ngo bor rnam par dag pa yin no //
de ltar phyi mtshan ma'i dkyil 'khor du bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal pa can du byas so //
khrom dbang lta bu la mchog dbang gsum po bskur du mi rung bas 'di nas 'og gi gtor dbang dang mtha' rten sbyar ro //
gal te rdzogs rim don du gnyer ba'i gang zag brtul zhugs can la mchog dbang gong ma gsum bskur bar 'dod na /
rang gzhung ltar ram /
yang na smin gling rdor sems ltar gnang ba rdo rje 'chang mkhyen brtse'i dbang po'i phyag bzhes 'khrul med yin pas /
de ltar na /
bla ma rdo rje sems dpa' yab yum rjes su chags pa'i sbyor bas snyoms par zhugs pa'i kun da byang chub kyi sems lhan cig skyes pa'i rten du gyur pa thod pa'i bdud rtsi dang ro gcig pa lce la bzhag pa'i mos pa mdzod /
A:
mtshan ldan rdo rje'i ka pA lar :
bde stong rol pa'i byang sems gnas :
skal ldan khyod la dbang bskur bas :
bde chen ye shes rgyas par shog :
thod pa spyi bor bzhag
/bdud rtsi ngag tu blud cing /
oM b+ho d+hi tsit+ta ma hA su kha hU~M:
zhes bdud rtsi myangs pas rtsa khams thams cad bdud rtsi'i gang /
dug gsum gyi rnam rtog 'gags /
bde ba'i ye shes cher skyes par bsam /
de ltar gsang ba'i dbang bskur pas ngag gi dri ma dag
/lam rang lus bde ba chen po bsgom pa la dbang /
sgyu ma chu zla lta bur bdag byin gyis brlab pa'i ye shes mngon du byas /
'bras bu longs sku thob pa'i skal pa can du byas so //
bde stong dbyer med mtshon byed sin+d+hu ra'i maN+Dal khyod rang gi lag tu gtad cing thig le snying gar bkod pas gzugs dang lang tsho rdzogs pa'i shes rab ma snyems ma'i ngo bo can pang du 'khod pa'i mos pa mdzod /
hU~M:
'di de sangs rgyas thams cad kyi :
bla med byang chub mchog gi lam :
skal ldan khyod la dbang bskur bas :
dga' bzhi'i ye shes rgyas par shog :
sin+d+hu ra'i me long lag tu gtad /
snying gar thig le bya zhing /
karma mu dra dz+nyA na sid+d+hi hU~M:
zhes 'du shes gsum ldan gyis rig ma dang mnyam par sbyar pas dga' ba bzhi'i rim pas lhan skyes kyi bde ba brtan par mos la lag gnyis 'khyud rgya dang bcas sngags 'di'i rjes zlos mdzod /
oM sarba ta thA ga ta a nu ra ga na badzra swa b+hA ba At+ma ko\u0f85 haM:
'khyud rgya bca'/
de ltar shes rab ye shes kyi dbang bskur pas yid kyi dri ma dag
/lam pho nya bsgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu chos sku thob pa'i skal pa can du byas so //
de nas khyed rang rnams lus gnad mi g.yo /
ngag rlung rang bab /
sems gang shar gyi ngo bor ltos la rang rig rang gsal 'dzin med kyi ngang la khrig ger zhog
/de yang rang byung gi ye shes gsal la mi rtog pa de nyid rdo rje sems dpa'i me long 'dis mtshon pa yin pas brda' don rdo rje'i tshig gis ngo sprad pa'i don go bar gyis shig
/shel rdo mig sngar bstan la /
ho :
thog mtha' med pa rig pa'i gshis :
gzung 'dzin gang du'ang mi dmigs shing :
stong pa'i ye shes bde bar 'char :
dri med shel la 'ja' tshon bzhin :
oM d+harma d+hA tu a ti ho :
zhes gsum pa'i mthar rtogs pa'i rang byung lhan cig skyes pa'i ye shes gsal la mi rtog pa'i ngang mdangs skyongs la cung zad mnyam par 'jog mdzod /
ces mnyam par 'jog tu bcug
de ltar dbang bzhi pa bskur pas bag chags kyi dri ma dag
/lam khregs chod dang thod rgal bsgom pa la dbang /
shin tu rnam par dag pa lhan cig skyes pa'i bde chen gyi ye shes mngon du byas /
'bras bu ngo bo nyid sku thob pa'i skal pa can du byas pa'o //
zhes dang /
de nas gtor dbang ni /
b+ha ling btegs la /
'o 
skal ldan rigs kyi bu :
dad pa dang dam tshig ldan pa rnams nyon cig :
gtor ma'i snod gzhal yas khang sum thog gi nang du :
rtse mo na bla ma rnams bzhugs pa :
bar ma na yi dam lha tshogs rnams bzhugs pa :
'og ma na ma dang mkha' 'gro rnams bzhugs pa :
'dabs 'khor na chos skyong rnams khrom tshogs pa bzhin du bzhugs par bsam :
lha tshogs de rnams kyi sku gsung thugs las bdud rtsi 'od zer dang bcas pa byung nas :
khyed rang rnams kyi spyi bor mar lan gsum babs pas :
dang pos sdig sgrib rnams dag :
gnyis pas lus khengs :
gsum pas gnas gsum du 'bru gsum gyis mtshan par sgoms la :
mos gus drag po skyed cig :
oM AHhU~M:
skye med dbyings kyi gtor snod du :
'gag med snang ba'i gtor chen bshams :
rol rtsal sna tshogs rgyan gyis spras :
rtsa ba gsum gyi lha tshogs kyi :
dbang 'di khyod la bskur bar bya :
dbang mchog 'di yi byin rlabs kyis :
skye gnas bar dor grol bar shog :
rmi lam bar dor ngo shes shog :
bsam gtan bar dor gding thob shog :
'chi kha bar dor rang grol shog :
chos nyid bar dor 'od gsal shog :
srid pa bar dor dbugs dbyung shog :
gzhan don dpag med 'grub pa dang :
sku gsum lhun gyis grub par shog :
chos sku kun tu bzang po /
drug pa rdo rje 'chang chen /
ston pa rdo rje sems dpa'/
rig 'dzin dga' rab rdo rje /
mkhas pa shrI sing+ha /
'chi med pad+ma 'byung gnas /
mkha' 'gro ye shes mtsho rgyal /
rje 'bangs nyi shu rtsa lnga /
gter ston grub thob yab sras /
rig 'dzin brgyud pa'i bla ma /
zhi ba bzhi bcu rtsa gnyis /
khrag 'thung lnga bcu rtsa brgyad /
dag pa rig 'dzin lha tshogs /
bka' srung dam can rgya mtsho'i tshogs dang bcas pa rnams kyis slob ma 'di rnams la dbang bskur zhing byin gyis brlab par mdzad du gsol /
nyams chag dang rtog sgrib thams cad dag par mdzad du gsol /
nad gdon 'gal rkyen bar chad zhi bar mdzad du gsol /
tshe bsod dpal 'byor thams cad rgyas par mdzad du gsol /
nyams rtogs yon tan thams cad gong nas gong du 'phel zhing rgyas par mdzad du gsol /
'gro ba rigs drug gi skye sgo chod nas 'khor ba dong nas sprugs par mdzad du gsol /
tshe 'dir snang ba bzhi'i myur lam mthar phyin nas gdod ma'i grol sar phyin par mdzad du gsol /
'chi ba chos kyi skur 'tshang rgya bar mdzad du gsol /
bar do longs spyod rdzogs pa'i skur grol bar mdzad du gsol /
skye ba sprul pa'i sku thob nas don gnyis lhun gyis grub par mdzad du gsol /
ces gtor ma gnas gsum du bzhag la /
oM gu ru d+he wa DA ki nI sid+hi pha la a b+hi Shiny+tsa oM AHhU~M hrI:
mthar gtor ma'i lha 'od du zhu nas dngos grub bdud rtsi'i bcud du 'khyil pa de nyid /
khyed rang lus yi dam /
mgrin par bla ma /
lte bar mkha' 'gro'i tshogs rnams gsal btab ste rol bas mchog dang thun mong gi dngos grub stan thog gcig tu thob par mos shig
/lag g.yas su gtor zan /
g.yon du bdud rtsi sbyin la /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes brjod /
de ltar dbang rdzogs par thob pa'i mtha' rten du rgyal srid rin po che rnam pa bdun dang /
bkra shis pa'i rtags brgyad phul te mnga' gsol bar mos shig
/ces brda' sbyar la rang gzhung gi bskur tshig rgyas pa'am /
bsdus pa spyi 'gre gang mos kyis sbyin mthar /
phyogs bcu'i rgyal ba sras bcas rtsa brgyud kyi bla ma yi dam mkha' 'gro chos skyong gi tshogs dang bcas pa mdun gyi nam mkhar sprin phung 'khrig pa ltar byon nas khyed rang rnams la dbang don gyi ye shes ma skyes pa bskyed cing skyes pa rnams mi nyams shing brtan par rab tu gnas pa'i phyir me tog gi char 'bebs shing shis brjod mdzad pa'i mos pa mdzod /
rang gzhung gi shis brjod sogs bya /
de ltar na de dag rnams kyi sgo nas mchog gi gling pa lnga'i ya gyal gter ston grub thob chen po karma gling pa'i zab gter las byon pa'i zab chos zhi khro dgongs pa rang grol gyi dbang bzhi mtha' rten dang bcas legs par grub pa yin pas gnas skabs de dag tu thob cing khas blangs pa'i dam tshig rnams bsrung sdom gyi 'dun pa drag pos 'di'i rjes zlos mdzod /
gtso bos ji ltar bka' bstsal pa /
sogs lan gsum /
de ltar legs par thob pa'i bka' drin gtang rag gi don du maN+Dal phul mdzod /
ces maN+Dal 'bul du bcug
/slar yang lus longs spyod dge tshogs rgya mtsho dang bcas pa 'khor los bsgyur ba'i rgyal srid kyi 'byor pa ltar sprul te 'bul cha shas nas bzhes la longs spyod du gsol snyam pas 'di'i rjes zlos mdzod /
deng nas brtsam ste bdag bran sogs /
de ltar thob pa'i dge tshogs sems can thams cad kyi don du bsngo bar mdzod /
bsod nams 'di yis thams cad gzigs pa sogs kyis bsngo ba bya'o //
rig 'dzin brgyud pa'i phyag bzhes bslad med bzhin //
dgongs pa rang grol dbang gi mtshams sbyor du //
spel 'dis 'gro kun srid mtsho las brgal nas //
sku bzhi'i bdag nyid rdo rje 'dzin thob shog
/ces pa 'di yang chos mig rdul dang bral ba'i bshes gnyen pad+ma chos 'byor rgya mtsho nas lha rdzas bzang po dang rin chen gnyis pa'i me tog gi skyes dang bcas nan gyis bskul ba'i g.yar khral du snyoms las pa 'gyur med pad+ma rnam rgyal gyis sug bris su bstar pa ste /
rtsa ba'i dbang tshig dang lhan thabs kyi mtshams sbyor hor khungs su smos pa rnams 'di kho na ltar las kha bskangs te bklag chog mar dkyus su 'bri bar mi bya'o //
'dis kyang 'gro ba mang po la phan thog par gyur cig //
/
