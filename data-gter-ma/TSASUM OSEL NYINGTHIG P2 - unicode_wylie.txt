rtsa gsum 'od gsal snying tig las /
sngon 'gro'i ngag 'don byang chub myur lam gyi zur 'debs bla ma'i rnal 'byor zab lam snying po bzhugs so //
e ma hoH
snod bcud rnam dag rdo rje'i 'og min che //
'od gsal rang snang pad+ma drwa ba'i dbus //
gzhi lus phag mo dmar ser gri thod can //
pad nyi bam ro'i steng na brkyang bskum bzhengs //
spyi bor rigs kun khyab bdag o rgyan rje //
gsang ba 'dus pa mthing sngon nam mkha'i mdog
/khro chags sgeg pa'i ye shes gzi byin 'bar //
rdo rje dril bsnams zhabs gnyis skyil krung bzhugs //
yum mchog dmar mo gri thod 'dzin pa sbyor //
gnyis ka rin chen rus pa dar snas brgyan //
snang stong 'ja' zer 'od phung klong na 'gying //
rigs kyi bdag po kun bzang yab yum la //
dgongs brda snyan brgyud bla ma sprin ltar 'khrigs //
sku yi gnas su dpal chen sgrub sde brgyad //
yi dam zhi khro'i dkyil 'khor spro zhing sdud //
thugs gsung sku yi rdo rje'i gnas yul du //
'bum phrag dpa' bo DA ki'i glu gar sgyur //
'khor du thod phreng sde lnga mtshan mchog brgyad //
rnam 'phrul bcu gnyis gu ru bcu gsum dang //
'phrul mtshan nyi shu mdo sngags ston pa brgya //
gang 'dul bkod pa bsam mi khyab par ston //
mdor na phyogs dus skyabs gnas kun 'dus pa //
dran pas srid zhi'i gdung sel chen por gsal //
'khor du rgya bod paN grub lo tsA che //
rje 'bangs rig 'dzin rtsa gsum rgya mtshos bskor //
mos gus drag pos gsol btab rgyud bskul bas //
ye shes 'khor lo spyan drangs gnyis med bstim //
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
oM AHhU~M hrIHhrIHbadzra gu ru pad+ma thod phreng rtsal de ba DA ki nI badzra sa ma ya dzaHsarba sid+d+hi pha la hU~M A:
hU~M hU~M hU~M:
zhes brjod pas tshogs rten gsal btab la /
ho :
phyogs bcu dus bzhi'i rgyal ba sras bcas la :
lus ngag yid gsum gus pas phyag 'tshal lo :
phyi nang gsang gsum kun bzang mchod sprin 'bul :
nyon mongs shes bya'i sgrib gnyis mthol zhing bshags :
byang chub spyod pa rgya mtshor rjes yi rang :
theg mchog chos kyi 'khor lo bskor bar bskul :
mya ngan mi 'da' rtag par bzhugs gsol 'debs :
'dis mtshon dge tshogs chos dbyings snying por bsngo :
zhes grub na lus phyag dngos su 'tshal ba dang bcas yan lag bdun gyis gsag sbyang la 'bad /
spro na /
oM AHhU~M:
rab 'byams rgya mtsho'i zhing kun yongs khyab pa'i :
srid zhi'i 'byor tshogs dpag med maN+Dal 'di :
bla ma rtsa gsum sprul sku'i zhing du 'bul :
bzhes nas snang stong zung 'jug dngos grub stsol :
phung khams skye mched yongs grub rdo rje'i grong :
tshogs brgyad gdod nas dag pa'i maN+Dal 'di :
bla ma rtsa gsum longs sku'i zhing du 'bul :
bzhes nas bde stong zung 'jug dngos grub stsol :
ka dag chos dbyings gzhon nu bum sku'i sbubs :
lhun grub 'od gsal snang bzhi'i maN+Dal 'di :
bla ma rtsa gsum chos sku'i zhing du 'bul :
bzhes nas rig stong zung 'jug dngos grub stsol :
oM gu ru de ba DA ki nI sarba maN+Da la pU dza ho :
zhes maN+Dal 'bul /
nyams len gyi dngos gzhi mos gus kho na rtsal du bton pas bla ma la blo gtad ling gis bkal te /
rab 'byams sku gsum mchog gsum rtsa gsum chos skyong dang bcas pa bla ma'i sku gsung thugs kyi gsang ba gcig tu rdzogs pa'i nges shes dang chabs cig
/oM AHhU~M:
chos kun snying po spros bral kun tu bzang :
bde stong sgyu 'phrul drwa ba rdo rje sems :
sprul pa'i rnam rol 'chi med thod phreng rtsal :
gsol ba 'debs so smin grol dngos grub stsol :
gdod ma'i mgon po 'od snang tshe mtha' yas :
stong nyid snying rje'i skur bzhengs spyan ras gzigs :
dbyer med grub pa'i slob dpon mtsho skyes rjer :
gsol ba 'debs so smin grol dngos grub stsol :
dga' rab 'jam dpal shrI siM ha dang :
dz+nyA na sU tra dri med bshes gnyen gyi :
gdams pa'i bka' babs pad+ma saM b+ha la :
gsol ba 'debs so smin grol dngos grub stsol :
rig 'dzin bla ma kun 'dus pad+ma 'byung :
yi dam zhi khro thugs kyi klong na rdzogs :
rab 'byams mkha' 'gro'i ming po dpa' bo cher :
gsol ba 'debs so smin grol dngos grub stsol :
cir snang ye shes lha yi phyag rgyar dag :
sgrar grags mi shigs rdo rje'i sngags su rdzogs :
rtog tshogs dbyings rig dbyer med thig ler smin :
snang srid gzhir bzhengs chen por byin phob cig :
lus la snang stong sku yi byin gyis rlobs :
ngag la grags stong gsung gi byin gyis rlobs :
yid la rig stong thugs kyi byin gyis rlobs :
lus ngag yid la rdo rje'i dbang bzhi skur :
phyi nang gsang ba'i bar chad dbyings su sol :
mchog dang thun mong dngos grub char ltar phob :
mthong thos dran reg smin cing grol ba dang :
'chi med sku gsum 'grub par byin gyis rlobs :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hU~M hU~M hU~M hU~M hU~M:
zhes gsol 'debs byin rlabs myur lam gyis phur tshugs su gsol ba btab /
gsol 'debs 'bum gsog na rdo rje'i tshig rkang bdun pa la bya /
thun mjug tu /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes dang /
thugs yid bsres te hU~M gi bzlas pa'ang cung zad bya /
slar brgyud 'debs byin rlabs sprin phung gis thugs brgyud bskul mthar /
bla ma'i gnas gsum 'bru gsum las :
'od zer rim dang cig car 'phros :
bdag gi gnas gsum thim pa yis :
dbang bzhi thob cing sgrib bzhi dag :
lam bzhi sgom pa'i snod du gyur :
mthar ni rang thim dbyer med ngang :
blo 'das chos sku'i rang zhal blta :
dbang len bcas thugs yid bsres la mnyam par gzhag
/thun las ldang ba na snang grags rig pa bla ma'i sku gsung thugs kyi dkyil 'khor du gdod nas rdzogs par shes pa'i yongs grub chen po'i mos gus kyi lam khyer dang ma bral bas /
skye ba kun tu sogs bsngo smon rgyas bsdus ci rigs bya /
bla ma'i rnal 'byor 'di kho na tsam zhig nyams su blangs kyang skye 'chi bar do'i lam khyer thams cad don gyis tshang bas zung 'jug mchog gi dngos grub nges par mngon du byed nus pa'ang rdo rje'i tshig rkang las /
'di nyid kho na nyams blangs kyang :
tshe 'dir mchog gi dngos grub thob :
de phyir snying las gces par zungs :
sa ma ya :
zhes gdams par mdzad pa ltar skal ldan rnams kyis rtse gcig tu 'bad par bya'o //
zhes pa'ang rtsa gsum 'od gsal snying tig gi lam yongs su rdzogs pa'i cha rkyen du zab lam 'di nyid kyi smin grol yongs su rdzogs par longs spyod pa'i skal pa dge ba 'od gsal rdo rje thugs mchog rtsal gyis /
lho ljongs dge ba'i zhing gi bye brag phun tshogs chos gling du gter gzhung rtsa ba'i dgongs pa ltar gsal bar phyes pas 'gro kun bla ma ye shes rdo rje'i gsang mdzod la dbugs dbyung ba'i skal bzang du gyur cig //
/
