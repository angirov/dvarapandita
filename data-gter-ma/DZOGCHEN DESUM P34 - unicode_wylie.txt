dam chos rdzogs pa chen po sde gsum las :
bod kyi rig 'dzin rnams kyi rdo rje'i glu bzhugs :[ \u0f88\u0f88\u0f88 ]na mo gu ru :
bod kyi rig 'dzin thams cad kyis :
snying po'i nyams len mngon gyur tshe :
rtogs pa mgur du bzhengs pa ni :
lo chen bai ro tsa na yis :
yar klung shel gyi brag phug nas :
nga ni bai ro tsa na ste :
ma bcos rang gsal ngang du gnas :
ma nor dmigs su ma mchis shing :
brjod med rig pa zang thal le :
bsam 'das sems kyi dri ma dag :
rang byung ye shes ngo bo nyid :
rang gsal rang bzhin lhun gyis grub :
cir snang chos sku'i rgyan du shar :
thugs rje sprul sku sna tshogs snang :
thams cad kun gzhi'i dbyings su rdzogs :
lta ba'i gnam 'phang gcod pa'i tshe :
sgom pa thabs shes sgro gshog brgyang :
spyod pa'i lam la zhugs pa'i tshe :
re dogs med pa'i ngang la 'gro :
'bras bu'i pha mthar bsnyegs pa'i tshe :
gzhan du med pa'i sangs rgyas rtogs :
sgom pa'i gzeb las grol tsa na :
lta ba'i rgyal po phugs thag chod :
lam la bgrod du med pa de :
lung dang rigs pas bsgrub med phyir :
gzhi yi steng du 'bras bur smin :
chos nyid klong du la bzlas te :
rang rig rtsal du shan yang 'byed :
dbyings rig gnyis su med pa de :
thig le nyag gcig ngang du rdzogs :
sems sde'i ngang du nyams blangs pas :
snang srid sems kyi klong du rdzogs :
klong sde'i lta ba nyams blangs tshe :
rnam rtog phra rags klong du thim :
man ngag nyams su blangs pa'i tshe :
dbyings ye zung 'jug mngon sangs rgyas :
lta ba'i phugs thag chod pa yin :
sgom pa'i blo las 'das pa yin :
spyod pa spyad du med pa yin :
'bras bu gzhan la re mi 'tshal :
'on kyang rnal 'byor bai ro yis :
rgyu 'bras khyad du mi gsod pas :
sdom pa gsum gyis rgyud sbyangs te :
mtshan ldan bla ma dpal seng ge :
spyi bo'i gtsug tu 'bral med bzhugs :
rig 'dzin pad+ma 'byung gnas de :
mnyes pa gsum gyis yang yang bsten :
paN chen bi ma la mi tra :
dgongs par bzhed pa'i pha mtha' bskang :
bslab pa gsum gyi chas 'dzin te :
lta ba'i gnam 'phang gcod pa yin :
sngar spyod ngang du mnyam par bzhag :
bstan gnyis zung 'jug bkra shis shog :
!
bsam yas dbu rtse'i bar khang nas :
khri srong rje yis 'di skad bzhengs :
nga ni khri srong lde'u btsan te :
sems nyid rang byung ye shes 'di :
cir yang mi dmigs cir yang gsal :
lta ba'i rgyal po mtha' gnyis bral :
!
yar klung phu nas gnyags chen gyis :
lhun grub ye shes bsam mi khyab :
nam mkha' lta bu mtha' bral ba :
zung du 'jug pa'i ye shes de :
blo byas yid dpyod kun las 'das :
!
kong po brag dkar yang dben nas :
gnyan chen dpal gyi ye shes kyis :
rang rig lhun grub blo las 'das :
sems nyid nam mkha' mtha' dbus med :
tshogs brgyad snang la ngos gzung med :
rang byung dgongs pa 'di ka 'o :
!
ljon pa lung nas nyang ban gyis :
lta ba phyogs lhung med pa de :
dmigs bya med pa'i ngo bo nyid :
lta byed blo yi gzeb las grol :
blta bya'i snying po ye shes che :
!
1
mkhar chu'i gnas su nam snying gis :
rang byung rang shar ye shes 'di :
bsgom bya'i blo las ring du 'das :
sgom byed shes pa rang sar dengs :
cir yang dmigs su med par shar :
!
5
bdud ri gnam lcags 'bar ba'i rtser :
'brog mi dpal gyi ye shes kyis :
dgongs pa rang byung rang shar 'di :
ma bcos lhug par bzhag tsam na :
brjod du med pa'i nyams shig shar :
bsam du med pa'i 'bras bu rnyed :
!
2
yang rdzong gnas nas gnubs chen gyis :
nga ni sangs rgyas ye shes te :
sangs rgyas rang las rnyed pa yin :
lta ba'i rgyal po gnam 'phang gcod :
sgom pa thabs shes gshog rtsal che :
spyod pa 'jigs med he ru ka :
'bras bu srid zhi'i thig ler rdzogs :
!
6
zangs yag brag gi ke'u tshang nas :
lang gro dkon mchog 'byung gnas kyis :
sems la bsam du med pa'i nyams :
rang gsal rjen par gnas pa 'di :
'khor 'das kun la khyab pa nyid :
dus gsum sangs rgyas dgongs pa lags :
!
3
bsam yas mchims phu'i dben rtsa nas :
rgyal ba mchog dbyangs 'di skad do :
blo 'das bsam brjod bral ba'i sems :
rig pa'i ngang du gnyis med 'dres :
phyi nang kun la zang thal le :
ma bcos ye rdzogs chen po 'o :
!
7
khams kyi khyung brag dben rtsa nas :
rlangs chen dpal gyi seng ge yis :
gsal ba thabs su byas nas kyang :
stong pa shes rab ngang du rdzogs :
gsal stong dbyer med klong du 'phyo :
kun bzang dgongs pa rang las rnyed :
!
4
ti sgro brag gi tshogs khang du :
ye shes mkha' 'gro mtsho rgyal gyis :
'khor 'das kun la khyab pa'i sems :
bde ba chen po'i ngang du thim :
chos nyid klong du blta bya bral :
kho mo'i rtogs pa de tsam mo :
!
8
yer pa gtsug rum 'bar ba ru :
rgyal mo g.yu sgra snying po yis :
sems las gzhan pa'i sangs rgyas med :
rnam rtog chos dbyings klong du nub :
dbyings rig dbyer med rdzogs pa 'di :
bai ro tsa na'i bka' drin lags :
sprul pa'i gter chen mchog gyur gling pas pad+ma shel phug nas spyan drangs pa dge /
sarba mang+ga laM//
zhus so ///
/
