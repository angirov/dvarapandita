@#//
sgra mi snyan gyi tshe sgrub zab mo'i skor rnams bzhugs so //
nye brgyud dag snang /
de yang chu mo glang lo hor zla lnga pa'i tshes bco lnga'i nub byang gnam mtsho'i bkra shis do bo cher gnas zhag bgyis te yod pa'i skabs shig gnyid du song ba'i nyams snang du /
bu mo ras gos gyon pa mda' dar dang lcags kyu thogs pa zhig byung ste /
nga ni grong khyer ser skya nas 'ongs pa yin /
rje btsun chen po pad+ma 'byung gnas kyi bkas do nub tshogs kyi 'khor lo zhig dang tshe'i dbang bskur zab mo zhig byed dgos pa sngon gyi smon lam mthu btsan pa yin zhes zer bas de dang bsdebs nas phyin pa las /
grong khyer chen po zhig gi dbus su sngags 'chang chen po zhig a ru'i sdong po la sku rgyab gtad de bzhugs 'dug pa dang mjal zhing /
der bsdad de tshogs kyi 'khor lo bskor ba'i mod la sngags 'chang des tshe dbang 'di yongs su rdzogs par bskur te /
khyod kyis tshe dbang 'di sngon chad d+ha na shrIs gnang ba las cung zad rgyas par yod cing /
'di dngos gzhi sta gon dang 'brel ba rten 'brel rmad du byung ba yin pas bod du spel bar gyis shig
/sngon dus rdzogs ldan bskal pa bzang lags kyang //
da lta dus ngan snyigs ma lnga bdo la //
bod du mi bzad mtshan ltas sna tshogs 'byung /
khyad par lcags khyi'i gnam lo shar ba'i dus //
bod khams a To ta yi dmag gis 'joms //
mtha' dkyil log pas sangs rgyas bstan pa nyams /
khyad par A ming khyi lo pa zhig 'byung //
des ni bod kun sdug la gtod par byed //
nam zhig rigs yal brgyud nyams chos kyang nyams //
nam mkha'i mtshan nyid de dag gsal bar 'byung //
ma ran bar du ma ston rgya yis btab //
chos 'di spel la tshig 'di dam du chongs //
zhes gsungs te bdag kyang tshur la log yong ba'i snang ba byung ba dang nam langs 'dug go
/zhes pa 'di yang nyams snang byung tshul lo rgyus su bkod pa'o //
gzhan bdag rang gi tshe tshad /
mtha' dmag dbus su yong mi yong /
byang bod rnams kyi skyid sdug legs nyes ji ltar yong sogs mang du lung bstan pa'i snang ba byung yang zog brdzu'i rgyur 'gro zhing /
bka' rgya dam par 'dug pas re zhig ma bris pa chos bdag rnams kyis bzod par mdzod cig //
/
@#//
bla ma dang mgon po tshe dpag med la phyag 'tshal lo //
sgra mi snyan gyi tshe dbang gi sgrub thabs ni /
bgegs la gtor mas brngan te /
skyabs 'gro sems bskyed byas la /
swa b+hA bas sbyang /
stong pa'i ngang las pad+ma dmar po 'dab ma stong dang ldan pa'i ze'u 'bru'i steng du /
a las zla ba'i dkyil 'khor nya yongs su gang ba'i steng du hrIHyig dmar po las 'od zer dmar po 'phros /
'phags pa rnams mchod /
sems can rnams kyi tshe'i bar chad bsal /
'chi ba med pa tshe'i dngos grub thob cing /
snang ba mtha' yas kyi go 'phang la bkod /
tshur 'dus yongs su gyur pa las /
bdag nyid bcom ldan 'das mgon po tshe dang ye shes dpag tu med pa sku mdog pad+ma rA ga'i mdog can zhi zhing 'dzum pa'i ngang tshul dang ldan zhing zhabs gnyis mnyam pa'i stabs kyis bzhengs pa /
phyag gnyis thugs kar thal mo sbyar ba'i bar du rin po che margad mchog gi lhung bzed 'chi med tshe'i bdud rtsis gang ba bsnams shing /
dbu skra bung ba ltar gnag pa'i thor tshugs las phyed rgyab tu 'phyang ba /
rin po che du ma'i dbu rgyan /
snyan rgyan /
phyag gdub /
zhabs gdub /
mgul rgyan /
dpung rgyan /
se mo do /
ska rags /
do shal gyis mdzes pa /
dar dmar po'i stod g.yogs dang smad g.yogs lhab lhub tu gsol ba /
me tog dmar po'i rgyan gyis kun nas brgyan pa /
shin tu bzang po'i ngang tshul dang ldan pa'i gnas gsum gyi yi ge las 'od zer 'phros pas 'og min gyi gnas nas ye shes pa spyan drangs /
dam tshig pa dang dbyer med du gyur /
slar yang thugs ka'i sa bon gyi 'od kyis dbang gi lha rigs lnga spyan drangs /
dbang bskur sku gang dri ma dag
/chu'i lhag ma spyi bor 'khyil ba las 'od dpag med kyis dbu brgyan par gyur pa dmigs la /
oM na mo b+ha ga ba te A yur+dz+nyA na s+ya de ba sa pa ri bA ra ar+g+haM pra tIts+tsha swA hA/
zhes sogs nas /
shab+da'i bar gyis mchod /
hrIH
'od mtshan rab 'bar pad+ma rA ga'i mdog
/'dzum zhing bzang po'i ngang tshul 'jo sgeg ldan //
rin chen sna tshogs rgyan gyis mdzes par brgyan //
mnyam par bzhengs shing ral pa'i thor tshugs can //
phyag gnyis thugs kar thal sbyar bar dag tu //
margad mchog gi lhung bzed 'chi med kyi //
bdud rtsis gang bas tshe yi dngos grub stsol //
brgyad gnyis na tshod mtshan dpe'i drwa bas brgyan //
'od dpag med pa'i bka' rtags cod pan can //
bcom ldan tshe yi lha la phyag 'tshal bstod //
rang gi thugs kar nyi ma'i gdan la hrIHyig dmar po'i mthar gzungs sngags kyis bskor ba las 'od 'phros /
phyogs bcu'i sangs rgyas thams cad kyi byin rlabs dang /
tshe la dbang ba thams cad kyi tshe dang /
lha mi'i snod bcud thams cad kyi dpal 'byor bsod nams thams cad bsdus te /
rang gi thugs ka'i sa bon la thim par mos te /
na mo bud+d+hA ya /
na mo d+harmA ya /
na moHsang+g+hA ya /
tad+ya thA/
oM at+te /
bat+te /
ku nat+te /
ta ke
/tha ke
/Tha rak+ke
/hi li mi li /
sam+b+hak+Sha /
bi b+hak+Shu /
si san+d+hu /
na mo b+ha ga ba te ye swA hA/
zhes bzla 'o //
de dag ni bdag gi rnal 'byor ro //
mdun bskyed ni /
bsang sbyang /
stong pa'i ngang las mdun du dkyil 'khor gyi dbus kyi thod pa'i bdud rtsi'i nang du pad+ma dmar po 'dab ma stong dang ldan pa'i zhes pa nas /
phyag 'tshal bstod /
bar bdag bskyed ltar bsgoms la /
rang dang mdun bskyed tshe dpag med kyi thugs ka nas 'od 'phros /
stong gsum gling bzhi gling phran thams cad kyi bcud dang /
skye 'gro thams cad kyi tshe dpal ma lus pa dang /
dus gsum sangs rgyas byang sems thams cad kyi byin rlabs tshe dang bsod nams dpal 'byor thams cad bdud rtsi'i rnam par spyan drangs /
mdun bskyed kyi tshe dpag med kyi lhung bzed nang du byung bas gang zhing lhud kyis lud pa /
thod pa'i tshe chang dang /
ril bu dang /
gzhan yang tshe'i yo byad thams cad la thim pas 'chi med tshe'i dngos grub skad cig nyid la stsol nus pa'i mthu stobs dang ldan par gyur /
ces dmigs te bzlas pa bya /
skabs su mchod cing bstod la bzlas pa la 'bad /
thun bsdu ba'i tshe mchod cing bstod la /
rgya gar nas byon pa'i bla ma d+ha na shrIs gnang ba'i tshe sgrub gzungs sngags byin rlabs can 'dis /
tshe ring nad med bde skyid phun sum tshogs //
phyi ma bde ba can du skye bar shog
/ces lan gsum gyis smon lam btab /
cho ga lhag chad byung ba dang sogs sh+lau ka dang yig brgyas lhag chad bskang /
rang gi thugs ka'i sa bon las 'od 'phros pas /
mdun bskyed kyi tshe dpag med la phog ste 'od du zhu nas rang la thim /
rang nyid kyang lus stod smad nas 'od du zhu nas thugs ka'i hrIHla thim zhing /
hrIHyig kyang 'od kyi gong bur gyur te mi dmigs par gyur pa'i ngang du bzhag ste /
shis pa rgyas par brjod cing /
bsngo ba dang smon lam gyi rgyas gdab par bya'o //
zhes sgra mi snyan pa'i tshe sgrub 'di yang dbang gi nyer mkhor bla ma dro skyid kyis bskul bar dbu ru stod kyi dge slong d+harma kIrtis spro lung gi lcang lo can du bris pa'o ///
/
!
bla ma dang mgon po tshe dpag tu med pa la phyag 'tshal lo //
'di'i byin rlabs bya bar 'dod na /
gnas dben par rdul tshon dmar po'i pad+ma 'dab brgyad bris pa'i dbus su many+dzi'i khar thod pa mtshan ldan bdud rtsis bkang ba'i nang du tshe ril slob ma'i grangs can blugs pa'i kha me long dang dar dmar gyis bkab /
steng du gzungs thag btags la bzhag
/de'i shar du tshe gtor zlum po bris skus brgyan pa dang shel rdo /
lhor gtso bum dang mda' dar /
nub tu chang phud dang dri'i chu /
byang du slob dpon gyi yo byad rdo rje dril bu dang las bum rnams bkod /
mthar mchod pas bskor /
bdag bskyed dang mdun bskyed gzhung ltar bsgrub cing bsnyen dzapa? la 'bad /
de nas slob ma rnams las bum gyi chus khrus bya /
bgegs bskrad cing gral du 'khod la maN+Dal phul te /
dga' chen khyod bdag ston pa po //
slob dpon khyed ni dgongs su gsol //
byang chub chen po'i tshul ston pa //
mgon po chen po bdag 'tshal lo //
dam tshig de nyid bdag la stsol //
byang chub sems kyang bdag la stsol //
thun mong dang ni khyad par gyi //
skyabs gsum dag kyang bdag la stsol //
thar pa chen po'i grong mchog tu //
mgon pos bdag ni gzhug tu gsol //
lan gsum dang /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces rgyun bshags lan gsum bya /
de nas thog mar byang sgo'i las bum gyis khrus bya zhing /
hU~M/
dri ma rnam drug sbyong ba'i phyir //
yan lag brgyad ldan lha yi chu //
de ring khyod la sbyin par bya //
sdig sgrib bag chags ngan pa kun //
byang zhing dag pa'i rgyur gyur cig
/ces sbyin no //
las gzhung ltar mngon rtogs kyi dmigs pa dpod la rol mo bya zhing byin dbab /
de nyid mi nyams par bya ba'i phyir nub sgo'i dri chus yi ge gsum bzla zhing gnas gsum du thig le bya /
de nas dbang dngos gzhi'i don du gsol ba 'debs pa ni /
rdo rje 'dzin pa dgongs su gsol //
bdag ni 'gro la phan don du //
gtso chen khyod la gsol 'debs kyis //
ma lus rjes gnang bka' drin stsol //
ces gsol ba btab /
lho sgo'i bum pas dbang bskur zhing /
dbang bskur rdo rje chen po ni /
khams gsum pa yis phyag byas pa //
sangs rgyas kun gyi gsang gsum gyi //
gnas las byung ba sbyin par bya //
zhes dang /
oM sarba ta thA ga ta kA ya a b+hi Shiny+tsa oM/
des sku'i dbang thob /
lus kyi sgrib pa dag
/tshe dpag med kyi sku bsgom pa la dbang ngo //
zhes don bshad /
nub sgo'i chang phud sbyin zhing /
dus gsum sangs rgyas kun gyi ni //
mi zad gsung dbyangs mnga' ba rnams //
ma lus ngo bo a mr-i ta //
skal ldan bu la sbyin par bya //
oM sarba ta thA ga ta wA ka a b+hi Shiny+tsa AH
des gsung gi dbang thob /
ngag gi sgrib pa dag
/tshe dpag med kyi gzungs sngags bzla ba la dbang ngo //
zhes don bshad /
shar sgo'i shel rdo'i dbang bskur ba ni /
sangs rgyas kun gyi thugs ni dri ma med //
sgrib bral gsal dwangs mnyam nyid spros dang bral //
phyi nang gnyis med don dam thig le'i dbang //
skal ldan bu mchog khyod kyis rtogs par shog
/oM sarba ta thA ga ta tsit+ta a b+hi Shiny+tsa hU~M/
des thugs kyi dbang thob /
yid kyi sgrib pa dag
/tshe dpag med kyi ngo bo lhan cig skyes pa'i ye shes bsgom pa la dbang ngo //
zhes don bshad /
shar sgo'i tshe gtor mgo bor bzhag
/b+h+rU~M/
tshe zan dngos grub sna tshogs 'dod rgu'i gter //
mi zad longs spyod ldan pa'i bang mdzod de //
spyad na bskal pa stong gi tshe yang sring //
skal ldan skyes bu khyod la sbyin par bya //
zhes dang /
gzungs sngags brjod /
de nas tshe dbang dngos ni /
slob ma rnams kyis slob dpon dang dkyil 'khor la g.yas skor gsum dang phyag gsum 'tshal du bcug la /
sngags kyis gsol ba 'debs pa ni /
na mo bud+d+hA ya /
sogs gzhung ltar rjes zlos bya /
dmigs pa 'bogs pa ni /
slob dpon tshe dpag med du gsal ba'i thugs ka nas tshe dpag med tshon gang pa re rgyang gis thon /
mdun gyi tshe chang tshe ril dang bcas pa la thim zhing /
de dag lce thog tu sleb pa tsam gyis /
khyed rang gi tshe nyams pa /
brkus pa /
yar pa /
gas pa /
'khyams pa /
zhig pa /
ral pa /
'thor pa /
chag pa rnams dang /
sngon gyi las dang 'phral gyi rkyen las gyur pa'i tshe thung ba'i mtshan ma yod pa de dag rab tu zhi nas /
tshe mi shigs pa'i rdo rje /
mi 'gyur ba'i g.yung drung /
mi nub pa'i rgyal mtshan du byas te /
'chi ba med pa tshe'i dngos grub thob snyam du mos pa mdzod //
ces brda sprad /
dkyil 'khor gyi steng gi thod nang gi tshe ril dang tshe chang sbyin /
de nas rgya gar nas byon pa'i bla ma d+ha na shrIs gnang ba'i tshe sgrub gzungs sngags byin rlabs can 'dis /
tshe ring nad med bde skyid phun sum tshogs //
phyi ma bde ba can du skye bar shog
/ces gzhung ltar smon lam tshar gsum brjod du bcug go
/de nas de dag mi nyams pa'i phyir rgyas gdab pa ni /
lho sgo'i tshe mda' thogs te slob ma'i spyi bor rgya gram du reg cing /
b+h+rU~M/
A yuH'chi med snang mtha' tshe yi bdag
/rdo rje'i slob ma'i lus ngag yid gsum la //
tshe yi dngos grub rgya cher bstsal pa 'di //
mi 'gyur mi shigs sra brtan rdo rje ltar //
'jigs med mda' dar rgya gram rgya yis thobs //
tshe la bar chad med par mdzad du gsol //
zhes brjod /
de ltar dbang rnams yongs su rdzogs par mnos pa'i dam tshig tu lus kyi sgo nas khams drug ldan gyi mi nas /
mdor na srog chags grog sbur tsam gyi srog kyang mi gcad pa dang /
ngag gi sgo nas gzhan gyi srog chod cig ces bsgo ba dang /
srog gcod pa la legs so sbyin pa dang /
yid kyi sgo nas gzhan gyi srog gcod pa la rjes su yi rang ba dang /
'di dag gi srog gcad do snyam pa'i 'dun pa spang zhing /
tshe dpag med 'di nyid kyi gzungs sngags la 'bad na tshe'i dngos grub thob par 'gyur zhing /
gnas skabs su tshe'i bar chad zhi zhing bsam pa 'grub /
mthar thug mgon po tshe dpag med pa'i go 'phang thob par nges pas na /
de ltar khyad par gyi dam tshig rnams dang /
gzhan yang rtsa ba dang yan lag gi dam tshig ma lus pa srog la bab kyang bsrung snyam du bsam la /
gtso bos ji ltar bka' bstsal sogs /
gtang rag gi maN+Dal 'bul /
rjes su tshe lha la mchod cing bstod la yig brgyas lhag chad kha bskangs nas gshegs gsol sogs sgrub thabs ltar bya /
gtor ma sogs dkyil 'khor gyi yo byad rnams dngos grub tu rol zhing /
bya khyi la sbyin par mi bya'o //
zhes tshe dbang zab khyad can 'di nyid kyang gnam mtsho'i bkra shis do bo cher 'khrul snang du byung ba cung zad zin bris su bgyis kyang /
rgyu dal gyi dbang du lus pa la /
slar yang bla ma dro skyid kyis nan cher bskul ba'i ngor /
dbur stod kyi dge slong d+harmA kIrtis gzhu spro lung gi lcang lo can du bris pa'o //
tshe dbang brgya rtsa bsdus pa lta bur phyag len rnying pa ltar byed na /
maN+Dal dang /
dga' chen khyod bdag sogs kyis gsol ba btab /
dkon mchog gsum la bdag skyabs mchi //
sogs kyis rgyun bshags sdom pa gzung /
lha bskyed nas byin dbab /
brtan par byas /
slar yang sngags kyis gsol ba btab /
dmigs pa dpod /
tshe ril dang tshe chang sngags kyis sbyin /
smon lam tshar gsum mam gcig brjod du gzhug
/de las kyang bsdu na tshar rjes ma rnams la sngags kyis gsol ba gdab pa man chad kyis grangs gsog pa phyag len yin la /
mjug tu rgyas gdab sogs dkyus bzhin no ///
/
@/
sgra mi snyan gyi tshe sgrub zab mo nye brgyud kyi bla ma brgyud pa'i gsol 'debs 'chi med grub pa zhes bya ba bzhugs so //
snang mtha' tshe dpag med mgon spyan ras gzigs //
pad+ma 'byung gnas brgyud srol kun 'dus pa //
chos kyi grags pa dkon mchog lhun grub dang //
dkon mchog phrin las bzang por gsol ba 'debs //
don grub chos rgyal dkon mchog bstan 'dzin dang //
chos kyi rgyal mtshan chos kyi nyi ma'i zhabs //
pad+ma'i rgyal mtshan 'chi med grub pa'i dpal //
rtsa ba'i bla ma rnams la gsol ba 'debs //
dngos brgyud bla ma yi dam lha tshogs la //
gus pas gsol btab bsgom bzlas rnal 'byor mthus //
dus min 'chi dang bar chad kun zhi zhing //
dbang bcu'i ye shes brnyes par byin gyis rlobs //
zhes mgon po 'bri gung pa rig 'dzin chos kyi grags pa'i dag snang sgra mi snyan gyi tshe sgrub zab mo'i brgyud 'debs 'di'ang /
dpal stag lung thang pa rin po che ngag dbang bstan pa'i nyi ma las chos tshul 'di nyid kyi bka' drin thob pa'i skabs su rgyal khams nyul ba'i bya bral ba 'jam dbyangs mkhyen brtse'i dbang pos gsol ba btab pa sid+d+hi rastu ///
/
