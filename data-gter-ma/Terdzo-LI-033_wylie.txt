rdzogs chen snying po hU~M skor las :
gcod yul snang ba lam khyer bzhugs so :
e ma ho :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]e ma o rgyan pad+ma ngas :
nyams su len pa'i skyes bu la :
gcod yul snang ba lam khyer bstan :
phyi rabs rnams kyis 'di ltar spyod :
'di la spyi don rnam pa gsum gyis bstan te :
sngon 'gro dngos gzhi rjes gsum mo :
dang po sngon 'gro ni :
rang dur khrod du gnas sam :
rang mdze pho mo dang 'brel lam :
nad 'go ba'am :
brag phug gam :
lha khang ngam :
khang stong ngam :
gang ya nga ba'i sar phyin la :
skyabs su 'gro ba dang :
sems bskyed pa byas :
brgyud pa'i bla ma la gsol ba gdab :
snang ba bden med du shes par byin gyis rlobs shig :
skye med chig chod du rtogs par byin gyis rlobs shig :
rang snang rang grol du rtogs par byin gyis rlobs shig :
snyem thag 'khri ba btsan thabs su chod par byin gyis rlobs shig :
yid kyis re snyems blang dor dang bral bar byin gyis rlobs shig :
ces gsol ba gdab bo :
dngos gzhi ni :
gdon la gcod na rang gar nyal ba de'i snying gi 'og :
sgal pa'i dkyil 'og na :
gzhi bdag gam :
gdon de yod pa'am :
rang gi mgos lung pa'i phu non pa :
rkang pas mda' non pa :
yan lag gi 'og tu gdon phal pa dang bcas pa mnan la :
gan rkyal du bcar nyal la klod de :
da ni 'di nas bskal pa'i bar du mi ldang ngo snyam du 'phrigs bcad la bsdad pas :
rab la dngos :
'bring la cho 'phrul :
tha ma la gzi byin dang rmi lam du 'byung ste :
'jigs pa dang :
ya nga ba dang :
skyi zing ba dang :
gzugs brnyan sna tshogs pa 'ong :
de byung ba'i dus su rab rig pa gtad med du shes pas grol 'gro :
'bring sems kyi cho 'phrul yin snyam pas grol 'gro :
tha ma chags zhen dang 'dzin pa lus las byung ba yin :
sems ni stong pa yin :
stong nyid rig pa gcer bu la zhen pa nyam nga dang bral :
'o :
thams cad kyang rang gi sems yin :
rang mdangs yin :
dngos can zhig 'dug na dga' yi :
ngas nam mkha'i mthas gtug gtug btsal kyang :
ngo bo ngos gzung :
dbyibs dang kha dog :
mtshon dpe :
ming btsal bas ma rnyed :
da sha 'dod pas sha khyer :
lan chags byang bar gyur cig :
khrag 'dod pas khrag khyer cig :
rus pa 'dod pas rus pa khyer cig :
pags pa 'dod pas pags pa khyer cig :
nang khrol 'dod pas nang khrol khyer cig :
lan chags byang bar gyur cig :
nga'i lus khog po 'di nam zhig 'khor ba'i rgyu yin pa la :
da res dngos su len mkhan yod pas dga':
chags zhen yod pas kyang yod re byas la khar yang 'don :
sems kyi steng du blo la yang blang ngo :
de nas gtad med du lhod de nyal bsdad do :
de yis chod pa'i rtags su :
shes pa bde 'bol ba dang :
dwangs sing ba dang :
rmi lam la zas gos ster ba la sogs dngos su 'byung ba :
gdon bgegs gzhi bdag des bran byed pa 'byung :
khyad par sngar med pa'i nyams khyad par can thol thol 'char ba 'byung ngo :
gzhan yang gnyan sa ru 'gro mi dgos te :
rang gang 'dug gi mal der dmigs pa de byas pas :
ro mal na yod pas mal gnyan sar shes par bya'o :
bdud 'jam po zhugs pa ni :
bzang por bskur ba dang :
phye gtong dang :
'gro don dang :
gdul bya dang :
phan thogs dang :
bsod nams dang :
snyan grags dang :
'khor g.yog 'byung ba rnams yin no :
de rnams gtad med du ma shes par re snyems zhugs nas da cig 'ong bar 'dug go snyam pa'i zhen 'dzin zhugs pas :
bdud kyis khyer ba yin te :
de ltar byung ba'i dus su skyo ba gting nas skyed :
zhen pa gting nas log :
blo sna 'ub kyis bstung :
dka' thub bcud len byas :
snyems thag nang nas gcad :
rang gis sems la zhen 'dzin 'dug gam blta :
'dug na da rung klod pas skye med kyi dbyings su grol zhing :
yal nas 'gro :
de lta bu ma rtogs na'ang :
nang du rang la bltas pas bdud kyi rtsa ba sems yin pas :
sems ni btsal yang ma grub :
snang ba dang :
stong pa dang :
lha dang :
'dre dang :
dgra dang :
gnyen dang :
gtsang ba dang :
btsog pa dang :
bde ba dang :
sdug bsngal ba dang :
nyon mongs pa rnams legs par klod cing gzhig pas :
ngo bo ma grub par rang sar grol 'gro :
ma grol bcing med kyi ngang du klod pas :
shes pa bcing med bden 'dzin gyi sna skyil med par ched du bsgom pa dang bral :
dbang po rgya yan du gyur :
gang ltar byas kyang gtad med du bde phyam phyam pa zhig 'byung ngo :
de dus chod pa yin no :
bdud rtsub chos su zhugs pa'ang :
nad dang :
gdon dang :
mi dang :
mi ma yin pa rnams yin te :
thog 'gel du byas te :
nad pa slar yang 'dre la gtad :
gnyan gyi steng du gnyan pa dbab :
me btsa' a tsha tshugs su btab pas :
slar 'phrigs mi tshud par grogs su 'gyur ba'o :
rjes ni :
dus rtag tu blo sna thung hril bsdus nas :
nam 'chi nges med snying gi dkyil du tung nge byas :
nyams len phyi dus su mi gzhag :
mig bsgrad :
gcod gsum dus gcig tu shes par gyis shig :
e ma thog med ma rig sems :
rnam par rtog pa gang skyes bdud :
de ni rang gi sems las byung :
sems la byung gnas 'gro gsum med :
grol bas sangs rgyas byung ba med :
'khrul pas 'khor bar lhung ba med :
dkar nag las kyi dris ma gos :
rang grol gdod ma'i sangs rgyas yin :
gnyis med rang grol gshis lugs yin :
chos nyid ngang la skyabs 'gro dang :
sems bskyed gsol ba gdab par bya :
rang la bar chad byung ba na :
gnyan sar phyin la stong gsal bsgom :
sems can gzhan la phan 'dogs na :
snying rje sngon du song ba yis :
bdag dang gzhan dang gdon dang nad :
thams cad stong par shes byas la :
phaT phaT bya zhing stong nyid bsgom :
des kyang zhi bar ma gyur na :
gnyan sar skyabs 'gro sems bskyed bya :
lan gsum 'gong la mtha' bral bsgom :
maN+Dal bcas la shing bu dang :
rde 'u byin rlabs byas la sgyur :
steng gi lha rnams dam la thogs :
'og gi klu rnams zil gyis gnon :
klu la las ni gang bcol 'grub :
lha rnams rang rang grogs dan byed :
lha 'dre mi gsum bran du 'khol :
rtsa ba gsum dang chos skyong gis :
ma ltar skyong zhing bu ltar 'tsho :
thogs bcas bdud la chod pa yin :
snang ba dgrar ni ga la ldang :
thogs med bdud la chod pa yin :
gnod sbyin pho mo dam la thogs :
nyon mongs dgra las rgyal bar 'gyur :
de la sogs pa thun mong du :
tshe ring nad med bsam dgu 'grub :
kun gyi gtsug nor lta bur 'gyur :
mchog tu bla med der sangs rgyas :
rnal 'byor lam pa'i nyams len la :
'di las zab pa logs na med :
skal ldan gcig dang 'di 'phrad shog :
sa ma ya :
rgya rgya rgya :
gter rgya :
sbas rgya :
gcod yul snang ba lam khyer zhes bya ba :[ \u0f80]atsha :[ \u0f88\u0f88\u0f88\u0f88\u0f88\u0f88\u0f88\u0f88\u0f88]
