@#//
dpal rdo rje phur bu'i phrin las dgra bgegs sgrol ba'i man ngag rdo rje'i me char zhes bya ba bzhugs so //
dpal rdo rje phur bu'i 'phrin las dgra bgegs sgrol ba'i man ngag rdo rje'i me char zhes bya ba /
bla ma dang khrag 'thung rdo rje srin po la phyag 'tshal lo //
gang yang rdo rje theg pa'i dkyil 'khor chen por yongs su smin cing bsnyen sgrub mthar son pa /
lta ba gtan la phebs pas bden 'dzin gyi dbal bcom ste chos thams cad sgyu ma tsam du shes pa'i sngags pa snying rje chen po'i kun slong dang ldan pas sgrol ba'i las la mngon du phyogs pa dag gis 'di ltar shes par bya ste /
gang du sgrub pa chen po'i las rtsom pa'i dkyil 'khor gyi srin po'i phyogs su gdug pa'i sa las byas pa'i brub khung me ri rtsang dmar gyis bskor ba'i nang du dmigs bya'i dri ma drug gis sbags pa'i gzugs rten khru gang pa gcig byas la /
de'i snying gar dgra srog spu gri'i 'khor lo rtsibs drug pa man ngag bzhin bris pa sbyar thabs su bzhag nas /
bdag dpal chen po 'khor dang bcas pa'i thugs kar nyi ma la gnas pa'i 'khor lo rtsibs bcu drug pa lte bar rdo rjes mtshan cing me 'bar bar bsam la sngags bzlas pas /
gtso bo'i 'khor lo las byung ba'i 'od zer 'khor rnams kyi thugs kar thim pas rgyud bskul nas slar 'dus rdo rje gsum gyi srog thob par bsam pa ye shes sems dpa'i thugs dam bskul ba'i 'khor lo dang /
'khor lo de dam can rnams kyi snying nang du thog ltar babs nas 'khor ba la dmigs te bzlas pas /
pho nya thams cad dgra bo'i steng du rub nas las byed par bsam pa ni dam can gnad 'beb kyi 'khor lo ste /
gnad gsum po 'di ni las sbyor gyi sngags drug la sogs pa'i skabs thams cad du shes par bya ba yin no //
de nas phrin las gyer ba'i tshe las gzhung gi tshogs bar pa yan chad song ba na sgrub pa po rnams chas su zhugs te drag po'i rol mo gdung ba'i dbyangs dang bcas pas thugs dam bskul ba las /
thog mar rig 'dzin bskul ba ni /
hU~M/
byang chub mchog tu sems bskyed cing //
dus gsum rgyal ba'i gdung 'tshob pa'i //
rig 'dzin rnams kyi dus la babs //
phur bu sgrub pa'i grogs mdzod cig
/slob dpon pad+ma 'byung gnas kyis //
rgya gar tsan+dan nags tshal la //
ji ltar rtags bstan bsnyel lam ci //
phur bu sgrub pa'i grogs mdzod cig
/paN chen bi ma mi tra yis //
rgya gar chu bo gang+gA la //
ji ltar rtags bstan bsnyel lam ci //
phur bu sgrub pa'i grogs mdzod cig
/bal po shI la many+dzu yis //
man+d+ha la yi mkhar sgong la //
ji ltar rtags bstan bsnyel lam ci //
phur bu sgrub pa'i grogs mdzod cig
/mkhar chen ye shes mtsho rgyal gyis //
dgung gi pho rog nag po la //
ji ltar rtags bstan bsnyel lam ci //
phur bu sgrub pa'i grogs mdzod cig
/sprul sku rig 'dzin chen po yis //
gnam lcags 'bar ba'i brag log la //
ji ltar rtags bstan bsnyel lam ci //
phur bu sgrub pa'i grogs mdzod cig
/gzhan yang rig 'dzin rgyud pa'i tshogs //
'phrin las drag rtsal can rnams kyis //
ji ltar rtags bstan bsnyel lam ci //
phur bu sgrub pa'i grogs mdzod cig
/de nas rtsa ba'i lha tshogs rnams bskul ba ni /
hU~M dzaH
dam tshig chen po'i dus la bab //
zhes pa nas /
klad pa tshal pa brgya ru khos //
zhes pa'i bar gyi sngags tshig rnams dor bas drag por bskul lo //
hU~M b+h+yoH
sngon tshe sgrub pa'i gnas mchog nas //
lcags kyi spyang mo mgo dgu ma //
zangs kyi wa mo rkang gsum ma //
bse yi 'phar ba lce brgyad ma //
g.yu yi khyi mo ral pa can //
nga ro 'brug tu ldir zhing zug
/kha rlangs sprin du 'khyil zhing 'thibs //
mig ni nyi ma'i zer bzhin 'bar /
bang ni glog gi 'gran mi nus //
spu ni mtshon cha'i so ltar rno //
de 'dra'i 'chib kyi brjid tshul la //
'jigs pa'i mi mo bzang mo zhon //
mi bsrun gdug pa'i bud med bzhi //
g.yas pa rdo rje thod phreng 'dren //
g.yon pa rin chen phur bu sgril //
mu kha mched bzhi'i dus la babs //
'dir byon bcol ba'i phrin las mdzod //
hU~M b+h+yoH
bying byed mtsho la gnas bcas nas //
rlung nag 'tshub ma'i sna 'dren ma //
dpal ldan nag mo re ma ti //
'dir byon bcol ba'i phrin las mdzod //
hU~M b+h+yoH
bar snang khams su rten bcas shing //
'brug dang glog gi sna 'dren ma //
dpal ldan nag mo re ma tri //
'dir byon bcol ba'i phrin las mdzod //
hU~M b+h+yoH
ri rab rtse la rten bcas shing //
sad dang ser ba'i sna 'dren ma //
dpal ldan nag mo re ma dza //
'dir byon bcol ba'i phrin las mdzod //
hU~M b+h+yoH
sa yi gling du rten bcas shing /
kha ba bu yug sna 'dren ma //
dpal ldan nag mo re ma dzu //
'dir byon bcol ba'i phrin las mdzod //
hU~M/
bal yul ya byin yul la brten //
mar khu'i mtsho la mnga' yang mdzad //
rdo rje ya byin mthu mo che //
'dir byon bcol ba'i phrin las mdzod //
hU~M/
rong gi de byin yul la brten //
zhag gi mtsho la mnga' yang mdzad //
rdo rje de byin rtsal mo che //
'dir byon bcol ba'i phrin las mdzod //
hU~M/
mang yul bse byin yul la brten /
khrag gi mtsho la mnga' yang mdzad //
rdo rje bse byin 'phrul mo che //
'dir byon bcol ba'i phrin las mdzod //
hU~M/
snye nam phag byin yul la brten //
'o ma'i mtsho la mnga' yang mdzad //
rdo rje phag byin mthu mo che //
'dir byon bcol ba'i phrin las mdzod //
hU~M/
dam can chen mo bcu gnyis sogs //
phur skyong srung ma'i tshogs rnams kyis //
dam rdzas gtor ma 'di bzhes la //
srid pa'i phur bu bdag bsgrub pas //
sngon gyi khas blangs dam bcas bzhin //
bcol ba'i phrin las myur du mdzod //
ces bshugs pa dang rkang gling gis drangs pa'i rol mo'i sgra dang bcas pas bskul lo //
gser skyems ni /
hU~M/
rig 'dzin rtsa brgyud bla ma dam pa dang //
bde gshegs kun 'dus zhi khro rab 'byams lha /
khyad par dpal chen phur bu'i lha tshogs rnams //
gser skyems 'di bzhes rnal 'byor mthu dpung skyed //
phur srung bstan skyong dam can bcu gnyis dang //
dregs pa'i sde dpon sum cu yab yum sras //
bka' nyan bran g.yog mngags gzhug bcas rnams kyis //
gser skyems 'di bzhes rnal 'byor mthu dpung skyed //
rnal 'byor bdag gi rigs kyi srung ma dang //
sa phyogs 'di yi yul gzhi'i gnas kyi bdag
/lo zla zhag dus tshes la dbang ba'i lhas //
gser skyems 'di bzhes rnal 'byor mthu dpung skyed //
ces dza gad gser dang sbyar ba'i phud skyems kyis mchod do //
gzu dpang ni /
hU~M/
dkyil 'khor kun bdag mchog gsum bla ma dang //
yi dam zhi khro rab 'byams mkha' 'gro'i tshogs /
khyad par dpal chen phur bu'i lha tshogs rnams //
'khor bcas bdag la dgongs shing gsan du gsol //
snang srid gdod nas chos skur ro gcig la //
ma rtogs sgrib bsal 'gro kun bsgral sems kyang //
dam nyams dgra bos byed du ma ster ro //
rtsa brgyud bla mas gzu dang dpang mdzod cig
/smin grol lam zhugs bskyed rdzogs zab mo'i don //
tshul bzhin nyams blangs dngos grub blang sems kyang //
dam nyams dgra bos byed du ma ster ro //
yi dam lha tshogs gzu dang dpang mdzod cig
/bla med byang chub mchog tu sems bskyed nas //
'gro la phan bde'i dga' ston spel sems kyang //
dam nyams dgra bos byed du ma ster ro //
dpa' bo mkha' 'gros gzu dang dpang mdzod cig
/tshe 'di blos btang dben pa'i gnas rnams su //
bde chen byang chub sgrub par sems na yang //
dam nyams dgra bos byed du ma ster ro //
dam can chos skyong gzu dang dpang mdzod cig
/ma nyes ma lan ye shes lha yi tshogs //
sdig can las ngan bstan pa'i spyi dgra 'dis //
sangs rgyas bstan bshigs dkon mchog dbu 'phang dmad //
bla ma'i thugs dkrugs dge 'dun sde la brnyas /
khyad par rnal 'byor bdag cag 'khor bcas la //
ri ltar brjid cing rtsang ltar 'dzugs pa dang //
mdun nas sgug cing rgyab 'ded zur nas gsod //
lus kyis rdung rdeg dkor rdzas rku zhing 'phrog
/ngag gi ya gas gzhan gyi nus mthu bsgul //
yid kyis bsam ngan dug ltar g.yo byed pas //
snga dgra lag bdar phyi dgra yid sems dang //
da dgra bdo ba'i dgra bgegs gar gnas kyang //
dpal chen phur bu'i bka' nyan 'khor bcas kyis //
skad cig 'dir khug mngon spyod las mdzod cig
/ces gshin rje'i skabs ltar bden pa'i shags gdab bo //
de nas brub khung /
stong pa'i ngang las e las lcags bsregs kyi khang sgrom gru gsum bang rim dgu pa /
kha khyer dog cing gting zab pa /
'og na 'dod chags kyi khrag mtsho khol ba /
logs la zhe sdang gi me rlung 'tshub pa /
steng na gti mug gi mun pa gtib pa /
mtshon cha'i char 'bebs shing nad dang dug gi rlangs pa 'phyo ba /
than dang ltas ngan gyi cho 'phrul sna tshogs mi bzad par 'khrugs pa /
las byed gshin rje'i dmag tshogs seng ge ltar rngams pa /
stag ltar 'phyo ba /
srin po ltar khros pa /
sha za ltar rgyug pa /
rgyob rgyob dang sod sod kyi sgra 'brug ltar sgrog pas gang ba /
srid pa las kyi btson khang drag po de'i nang du nr-i dud kha yongs su gyur pa las /
dgra bo de nyid lus gcer bu rid pa /
mdog nag cing dran pa nyams pa /
mya ngan gyi phyag rgya can bu ga dgu nas rnag khrag 'dzag pa /
gnod byed thams cad 'dus pa'i ngo bor gyur /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang rigs sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par bcom ldan 'das dpal chen rdo rje gzhon nu'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas /
bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis brdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang skad cig yud tsam la dmigs pa'i rten 'di la khug cig
/A+oM badzra kI li kI la ya dgra bgegs gnod byed dzaHhU~M baM hoH
shI g+h+raM A na ya hU~M phaTaH
ces lan gsum sogs kyis dgug
/de nas pho nya gtang ba ni /
dzaH
dpal chen bka' sdod las kyi pho nya mo //
log 'dren 'gugs par byed pa'i lcags kyu thogs //
'khor bcas khyod kyis dgra bo'i bla srog rnams /
khug cig badzra aM ku sha ya dzaH
hU~M/
dpal chen bka' sdod las kyi pho nya mo //
log 'dren 'ching bar byed pa'i zhags pa thogs //
'khor bcas khyod kyis dgra bo'i yan lag rnams //
byad du chings shig badzra pA sha hU~M//
baM/
dpal chen bka' sdod las kyi pho nya mo //
log 'dren sdom par byed pa'i lcags sgrog thogs //
'khor bcas khyod kyis dgra bo'i dbang po rnams //
dam par sdoms shig badzra pho Ta baM//
ho /
dpal chen bka' sdod las kyi pho nya mo //
log 'dren myos par byed pa'i dril bu thogs //
'khor bcas khyod kyis dgra bo'i rnam shes yid //
myos su chugs shig badzra gaN+De hoH
zhes dgug 'ching sdom myos kyi las bskul /
de nas gab pa'i spu gri'i dgongs par ldan pas bsgral ba'i thabs dngos ni /
rig pa mchog gi rgyud las /
lha phral gzugs la dbab pa dang //
byad du gzhug dang smyo ru gzhug
/rdul du brlag dang zhal du bstab //
de la pho nya 'phyong sngags rdzas //
ting 'dzin dmod pas las rdzogs bya //
zhes 'byung ba'i dang po lha dang phral ba la yang drug gi
/pho nya ni /
hU~M dzaH
dam tshig chen po'i dus la bab //
sprul pa chen po'i dus la bab //
phyag brnyan chen po'i dus la bab //
shwa na mu kha'i dus la bab //
bdag nyid chen mo'i dus la bab //
sa bdag chen mo'i dus la bab /
khyed kyi phrin las dus la bab //
mthu rtsal dbyung ba'i dus la bab //
ces pa'i bar gyis bab brgyad bskul rjes su /
'phyong ni /
gtogs shig grogs dang bral bar gyis //
zhes sbyar /
sngags ni /
oM badzra kI li kI la ya che ge ha sa ya ra ha sa ya ra hrIHdaN+Da hU~M phaTaH
rdzas ni /
gu gul sogs dbye rdzas kyis bdug cing bya rog dang 'ug pa'i dang rus phyir 'byed pa'i tshul bya /
ting nge 'dzin ni /
dkyil 'khor gyi lha tshogs dang rdo rje legs pa 'gong po 'khor bcas kyis bsgrub bya srung skyob byed pa'i lha dang phral nas bya spu rlung gis gtor ba ltar byer bar bsam /
dmod pa ni /
dgra dang dgra skyob pa'i lha gnyis bral bar gyur cig
/ces brjod pa'o //
gnyis pa gzugs la dbab pa la drug gi
/pho nya ni /
bab brgyad bskul /
'phyong /
phob cig rnam par gzir bar gyis //
zhes sbyar /
sngags /
oM badzra kI li kI la ya che ge A we sha ya A we sha ya hU~M phaTaH
rdzas ni yungs dkar gyis brab cing thal mo gnyis sbub la 'beb pa'i tshul bya /
ting nge 'dzin ni /
dkyil 'khor gsum gyi lha tshogs las sprul pa yang sprul lcags kyu thogs pa mang po dang klu chen 'jog po 'khor bcas kyis dgra bo'i rnam shes bkug nas ling+ga la bstims par bsam /
dmod pa /
che ge'i rnam shes ling+ga la thim par gyur cig
/ces brjod pa'o //
gsum pa byad du gzhug pa la drug gi
/pho nya ni /
bab brgyad bskul /
'phyong /
zungs shig rgyob cig rnam par chings //
zhes sbyar /
sngags /
oM badzra kI li kI la ya che ge dzaHhU~M baM hoH
shI g+h+raM A na ya hU~M phaTaH
rdzas /
tshon sna lnga'i skud pa dang yugs sa'i skra skud kyis yan lag rnams 'ching ba'i tshul bya /
ting nge 'dzin ni /
dkyil 'khor gsum gyi lha tshogs yang sprul dang bcas pa rnams dang srog bdag sgrol ging 'khor bcas lcags kyu zhags pa lcags sgrog thogs pa rnams kyis dgra bo ri dwags rgyar tshud pa ltar bcings par bsam /
dmod pa /
dgra bgegs gnod byed 'di gru gu thul du chings shig sdoms shig
/ces brjod pa'o //
bzhi pa smyo ru gzhug pa la drug gi
/pho nya ni /
bab brgyad bskul /
'phyong /
rings par khug la smyo ru chugs //
zhes sbyar /
sngags /
oM badzra kI li kI la ya che ge dz+wa la pa ya dz+wa la pa ya hU~M phaTaH
rdzas /
dug sna tshogs dang d+ha du ra'i khu bas brab /
ting nge 'dzin ni /
dkyil 'khor gsum yang sprul dang bcas pa dang gnam the 'khor bcas kyis smyo dug gi char phab pas dmigs bya myos rmongs dran med mu 'chol du smra bar bsam /
dmod pa /
che ge smyo ru chugs 'bog tu chugs dran pa nyams par gyur cig
/ces brjod pa'o //
lnga pa rdul du brlag pa'i khongs su spu gri chig shur gyi gdab las 'byung bas /
de yang bdag dpal chen por gsal ba'i thal mo gnyis thabs shes kyi rang bzhin nyi zlas mtshan pa'i bar du bsnyen phur yak+sha kro d+ha dus me'i tshwa tshwa 'phro bar mos la byin gyis brlab ste /
oM badzra kI li kI la ya hU~M phaTaH
ces nyer gcig gi mthar /
oM laM hU~M laM satwam+b+ha ya nAn /
mo hA g+ha ta ya /
b+ha ga wAn /
hrIHSh+TiHbi krita shrI badzra hU~M kA ra hU~M hU~M phaT phaT/
badzra kI li kI la ya /
dzaHhU~M baM hoH
sarba big+h+nAn /
badzra kI li kI la ya hU~M phaT/
badzra hU~M kA ra hU~M phaT/
hU~M kA ra hU~M a phaT/
ces spu gri'i gdab sngags brjod cing /
dmigs bya'i snying dkar nag mtshams su bsgril zhing gdab pas kho'i gzugs phung gi 'byung bzhi'i dwangs ma rim bzhin 'dus nas yal /
snying gar tshe'i rten a dkar po 'od kyi thig le'i dbus su kun gzhi nr-i dud kha'i gzugs su 'dus par /
phur rtse hU~M ldan btab pas nr-i thig le ar bcas bsdus nas rang la bstan pas a dkar po 'od kyi gong bu can de bdag gi snying gar thim /
tshe dpal gzi brjid 'bar /
slar yang hU~M las 'phros pa'i 'od kyi rtse las gzas po'i rnam shes a yig gi gzugs kyis 'og min du phaT phaT phaT/
ces gnas spar pas rdor sems yab yum gyi sbyor mtshams su zhugs /
kI la ya brjod pas rdor sems kyi sras su skyes par bsam pa ni thugs rje rjes 'dzin gyi phur bu zhes bya ste /
las ngan rnam smin gyi skye sgo bcad nas skye med kyi dbyings su sbyor bar byed do //
de nas phyir mi ldog pa'i phyir khro bo bcu'i phur bus rim pa bzhin gdab ste /
spyi bor hU~M mdzad /
dpral bar rnam rgyal /
lte bar gshin rje /
mgrin par rta mgrin /
snying gar 'khyil ba /
dpung g.yas dbyug sngon /
dpyi g.yon mi g.yo ba /
dpyi g.yas 'dod rgyal /
dpung g.yas sum rgyal /
lte bar stobs chen rnams phur bu rang rang gi sngags kyis gdab bo //
de la rdul du brlag pa dngos la drug gi
/pho nya ni /
bab brgyad bskul /
'phyong /
lus ngag rdul phran bzhin du rlogs //
zhes gdags /
sngags ni /
oM badzra kI li kI la ya che ge da d+ha ya da d+ha ya hU~M phaTaH
rdzas /
rdo rje tho ba dang gtun khung gru gsum bar du brdung /
ting nge 'dzin /
dkyil 'khor gsum gyi lha yang sprul dang bcas pa dang lha bdud rnam rol 'khor dang bcas pas rdo rje ri rab kyi tho ba thogs nas dmigs bya rdul du brlag par bsam /
dmod pa /
dgra bgegs gnod byed thal ba'i rdul du rlogs shig
/ces brjod pa'o //
drug pa zhal du bstab pa la yang drug gi
/pho nya /
bab brgyad bskul /
'phyong /
badzra yak+sha kro d+ha khA hi //
zhes gdags /
sngags /
oM badzra kI li kI la ya che ge b+hin+d+ha ya b+hin+d+ha ya hU~M phaTaH
rdzas /
hom gzar du snyigs ma'i sha khrag stob cing /
ting nge 'dzin /
dkyil 'khor gsum gyi lha tshogs rnams kyi zhal du re ma tis grogs byas shing stobs pas dgyes pa'i skan sgra dang bcas rol bar bsam /
dmod pa /
dgra bgegs kyi sha khrag lhag ma med par rol cig
/ces brjod do //
de nas slar yang ling ro rnams bdud rtsir sbar ba zhal du stob cing /
hU~M/
dug gsum dgra bgegs bsgral pa'i sha khrag rus /
srid gsum zhing kun gang ba'i longs spyod 'di /
sku gsum rol pa khrag 'thung zhal du stob /
khams gsum yongs sgrol dngos grub bstsal du gsol //
zhes phul bas lha thams cad mnyes te ha ha zhes bzhad /
hU~M hU~M zhes dngos grub bstsal /
phaT phaT kyis dgra bgegs dbyings su bsgral bar bsam mo //
de nas tshogs kyi 'khor lo'i dga' ston la rol pa nas bzung mjug gi bya ba rnams las byang bzhin shes par bya'o //
gzhan yang dgos pa khyad par ba dag gi don du srung ba dang zlog pa la sogs pa'i phrin las kyi sbyor ba gzhan dag la 'jug par 'dod na ngan rtog gi smyo chus ma bslad pa'i rig 'dzin brgyud pa'i zhal lung gi bdud rtsi brten pa la 'bad par bya ba yin no //
deng dus phur bu mkhan por ches snyems 'ga'//
zab don gsang ba'i nges pa ma rtogs pas //
rtsa dum gzhung nyid rim par bklags tsam la //
gdab kha drug gi tha snyad byed pa mthong //
'di ni o rgyan mkhan po'i zhal gyi lung //
mi bsrun phye mar 'thag pa'i rdo rje'i thog
/rno myur tshan che drag sbyor man ngag gnad //
'khrul med gsal bar byas 'dir yid dgar byos //
bskyed rdzogs drod thob srung zlog gsad pa sogs //
drag sbyor 'phrin las rab 'byams bsgrub mkhas pa'i //
sngags pa de 'dra dpal ldan thub pa'i bstan //
nyin mor byed la med thabs ci zhig yod //
dpal rdo rje phur pa'i 'phrin las dgra bgegs sgrol ba'i man ngag rdo rje'i me char zhes bya ba 'di ni /
ltar snang gi cho gas blo mi brid cing phrin las phur bu'i man ngag gi gsang ba khong du chud pa'i rigs sngags 'chang ba 'gyur med rdo rjes bag yod kyi lo smin drug gis nya ba'i yar ngo'i tshes bcu la sbyar ba'i yi ge pa ni lo tsA ba wA gin+d+ra d+harma shrI'o //

//
