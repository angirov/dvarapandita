rtsa gsum gter srung sgrol byed nag po'i gsol mchod bzhugs /
na mo gu ru d+he ba DA ki nI yai /
gter srung sgrol byed nag po la gtor ma 'bul zhing phrin las bcol na /
bshos bu dmar nag gnyis rgyal mtshan dang ba dan gyis brgyan /
chang bu dmar nag gnyis /
gzhan yang 'bru sna sha chang sogs kyis brgyan pa la /
yi ge 'bru gsum gyis byin gyis brlab /
a kA ro lan gsum gyis bsngos la de bzhin gshegs pa bzhi'i mtshan brjod rjes /
hU~M:
che mchog bde chen 'khor lo yi :
bka' nyan bdud kyi rje dpon ni :
li yul dur khrod mun pa can :
lcags ri nag po'i mkhar nang na :
brag rdzong mtshon cha 'bar 'dra ba'i :
gnas nas sku skyod 'dir gshegs shig :
hU~M:
rje dpon gshin rje khros pa'i gzugs :
ral pa nag po'i thor cog la :
thod skam gsum gyi cod pan can :
chibs su bdud rta rting dkar chibs :
na bza' ber chen nag po gsol :
phyag g.yas mdung dmar dar nag phyar :
g.yon gyi zhags pas dgra bo yi :
mgul pa bcings nas rjes su 'dren :
lha bdud 'bum gyi rje dpon mdzad :
g.yas kyi ru 'dren gza' bdud 'bum :
g.yon gyi ru 'dren klu bdud 'bum :
slad kyi rjes 'brang dmu bdud 'bum :
'khor dang bcas la mthun pa'i rdzas :
rin chen ting lo zur brgyad dang :
lcags mkhar nag po zur dgu pa :
dgra bo'i lus srog dmar bshus pa'i :
drag po'i rgyal mtshan ba dan phyar :
mkha' lding nag po steng na 'phyo :
bshos bu dmar nag chang bu dang :
sdom sdig sbal sbrul srog chags gzugs :
bar snang khams kun khyab pa yi :
mthun pa'i longs spyod 'di bzhes la :
sngon tshe slob dpon pad+ma yis :
bka' bsgos dam las ma 'da' bar :
che mchog bde chen 'khor lo yi :
bstan pa phyogs bcur rgyas pa dang :
rnal 'byor bdag cag 'khor bcas kyi :
bsam don phrin las khyod kyis sgrubs :
hU~M:
bdag la gnod pa'i dgra dang bgegs :
bdud dang bar du gcod pa'i tshogs :
gza' bdud gzer gyis rnam par gzir :
klu bdud kha rlangs mun pas gtibs :
dmu bdud 'bum gyis khram la thob :
lha bdud 'bum gyis lus srog phyes :
gang la 'phen pa drag po'i stobs :
thog ltar 'phen cing 'brug ltar sgrogs :
khyod kyi rdzu 'phrul bsam mi khyab :
rnal 'byor bdag gis bcol pa yi :
phrin las ma lus sgrub par mdzod :
hU~M:
'chi bdag bdud kyi rje dpon :
gter srung sgrol byed nag po :
lcam mo klu sman dkar mo :
las byed gdug pa sde bzhi :
rtsa ba gsum gyi gter srung 'khor dang bcas pa khyed rnams kyis mchod sbyin gyi gtor ma rgya chen po 'di bzhes la /
rig 'dzin chen po pad+ma 'byung gnas kyi bka' dang dam las ma 'da' bar /
sangs rgyas kyi bstan pa srungs /
dkon mchog gi dbu 'phang bstod /
dge 'dun gyi sde skyongs /
khyad par rdzogs pa chen po'i bstan pa dar zhing rgyas par mdzod /
rnal 'byor pa bdag gis chos sgrub pa'i 'gal rkyen bar chad zhi ba dang /
mthun rkyen bsam don yid bzhin du 'grub pa'i phrin las mdzod /
dam nyams rtsad nas chod cig mA ra ya sid+d+hi phaT:
dgra bo'i srog la nr-i hur thuM dza :
khaM shag ro myag rbad :
ces phrin las bcol zhing gtor ma gtsang sar skyel /
gats+tsha gats+tsha swa b+hA ba nAM/
zhes pas rang gnas su gshegs par bya'o //

//
