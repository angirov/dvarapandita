@#//
'jam pa'i dbyangs dngos chos rgyal tshangs pa lha'i me tog gi byin rlabs dbang gi cho ga bdud rtsi'i sprin chen zhes bya ba bzhugs so //
na maHshrI many+dzu badzra ya /
gang zhig bdud rtsi'i gtor blugs kyis //
sgrib pa'i dri ma bsal ba dang //
yang dag ye shes mchog thob phyir //
byin rlabs dbang gi rim pa ni //
mtshan nyid ldan pa'i slob dpon gyis //
bkra shis yid mthun dben pa'i sar //
dkyil 'khor gzhal yas mtshan rdzogs dbus //
bum pa bdud rtsi sin+d+hu ra'i //
maN+Dal chos kyi 'byung gnas can //
sku gsung thugs kyi rten du bsham //
phyi nang gsang mchod tshogs par dgram //
bdag mdun dbyer med bskyed bzlas dang //
rig pa'i me tog dor bas 'jug
/de nas dad ldan dam tshig mchog
/srung bar nus pa'i slob ma rnams /
khrus byas bgegs phral srung 'khor bsgom //
maN+Dal dang bcas gsol ba gdab //
e ma sangs rgyas thams cad kyi //
mkhyen rab ye shes gcig bsdus pa //
bla ma 'jam dpal dpa' bo yis //
byin gyis brlab par mdzad du gsol //
gdong g.yogs me tog phreng ba gtad //
skyabs sems yan lag bdun pa dang //
sdom pas rgyud sbyangs nang du gzhug
/ye shes dbab brtan me tog dor //
gdong g.yogs phye zhing dkyil 'khor bstan //
de nas dngos gzhi bum dbang la //
sbyor dngos rjes las dang po ni //
gsol gdab slob dpon smin mtshams nas //
oM yig dkar po grangs med spros //
slob ma'i smin mtshams oM la bstim //
bum dbang bskur ba'i snod rung bsam //
gnyis pa dbang lha spyan drangs mchod //
gsol gdab bum pa spyi bor bzhag
/oM/
sangs rgyas kun gyi ye shes sku
/'jam dpal gzhon nu khri srong rje //
mdun gyi nam mkhar mngon gshegs te //
me tog char 'beb rol mo 'khrol //
shis brjod rdo rje'i glu len bzhin //
rnam par rgyal ba'i bdud rtsi'i chus //
deng 'dir khyod la dbang bskur bas //
nyon mongs shes bya snyoms 'jug gi
/sgrib pa'i dri ma kun bsal nas //
phung po khams dang skye mched tshogs //
gdan gsum lha skur dag par shog
/ka la sha a b+hi Shiny+tsa oM/
zhes pas dbang bskur bdud rtsi'i chus //
lus gang dri ma kun dag ste //
zab gsal dbyer med lha yi sku
/chu zla 'ja' tshon lta bur bsam //
dbang lha bstim zhing brtan par bya //
gsum pa snying gar ye shes sems //
de yi thugs kar shes rab kyi //
'khor lo rtsibs drug lte ba ru //
ral gri chang bzung d+hIHsa mtshan pa //
de nyid thig le dkar ser gyur //
rtse gcig yid kyis mnyam gzhag nas //
rten dang brten pa'i dkyil 'khor pa //
nam mkha' gang ba spro zhing bsdu //
bzlas pa'i lung sbyin don ngo sprad //
'od gsal dbyings su mnyam par 'jog
/gnyis pa gsang ba'i dbang bskur slad //
slob dpon mgrin pa'i AHdmar spros //
slob ma'i mgrin par thim pa'i mod //
'jam dpal ye shes sems dpa'i sku
/snang stong chu zla lta bur gsal //
bla ma yab yum snyoms 'jug gi
/bdud rtsi b+han+d+har bskyil cing sbyin //
AH
snang ba rang gsal many+dzu shrI//
zab mo stong pa dbyangs can lhar //
snyoms zhugs bde ba'i 'od dang sgras //
sangs rgyas thams cad spyan drangs nas //
zhal zhugs thugs kar 'od du zhu //
nor bu'i lam nas pad+mar 'khyil //
smra med bde ba'i byang chub sems //
rdo rje'i dam tshig rmad po ches //
deng 'dir khyod la dbang bskur bas //
las rlung nyi khri chig stong kun //
snying dbus mi shigs thig ler thim //
gzhom du med pa'i nA da'i sgra
/gsung gi rdo rjer rdzogs par shog
/b+ho d+hi tsit+ta ma hA su kha a b+hi Shiny+tsa AH
oM AHhU~M gis myang ba las //
lus sems zag med bde bas tshims /
khyad par gtum mo 'bar ba'i mes //
haM yig zhu ba'i bde chen gyis //
gnyis snang rtog pa bsal bar bsam //
rdor bzlas kha sbyor mnyam par 'jog
/gsum pa shes rab dbang bskur slad //
slob dpon thugs ka'i hU~M mthing spros //
slob ma'i snying gar thim pa'i mod //
phyag rgya zil gnon he ru ka
/be con thod khrag bsnams par gyur //
de la rdo rje be tA li'i //
ngo bo rigs kyi gzung ma sbyin //
hU~M/
zab mo stong nyid rnam thar gsum //
gsal ba sna tshogs gzugs su shar //
dus gsum sangs rgyas thams cad kyi //
thar pa bsten pa'i lha mo 'di /
khyer cig 'jam dpal he ru kaH
khyer la rdo rje'i brtul zhugs kyis //
srid pa dag byed dga' ba bzhi'i //
ye shes bzhi po mtshon pa las //
'khor 'das chos rnams thams cad kun //
byang chub sems su ro gcig pa'i //
dpe yi lhan skyes mngon gyur nas //
thig le dbu mar smin par shog
/pra dz+nyA dz+nyA na a b+hi Shiny+tsa hU~M//
sin+d+hu'i thig le snying gar dgod //
'du shes gsum gyis rab sbyar pas //
dga' bzhi'i rgyu 'bras mthar son pa'i //
bcu drug phyed phyed lhan skyes che //
bsam mi khyab pa'i ngang du 'jog
/bzhi pa tshig gi dbang bskur phyir //
slob dpon thugs dbus a dkar las //
a yig gnyis pa dpag med 'phros //
slob ma'i snying nang char ltar babs //
ye shes chen po'i byin thob bsam //
ngo sprod rdo rje'i tshig 'di gdab //
a /
ltos shig rang gi sems la ltos //
chos kun sems kyi rten 'brel te //
sems nyid skye 'gag gnas gsum bral //
zab mo stong pa nyid kyi ngang //
gsal cha 'gag med cir yang shar //
shar tsam nyid nas dbyings su grol //
zab gsal dbyer med phyag rgya che //
blo 'das gnyug ma'i gnas lugs ltos //
spro bsdu bsal bzhag bral bar zhog
/ma yengs 'dzin med lam du khyer //
mnyam rjes khor yug chos sku'i klong //
don gyi lhan skyes mngon gyur shog
/d+harma d+hA tu a b+hi Shiny+tsa a a a /
mi g.yo mi smra brjod bral ngang //
mnyam par bzhag mthar slob ma ni //
a yig dkar por 'od du zhu //
bla ma'i thugs kar dbyer med thim //
thugs yid ro gcig 'dres par bsam //
a a a zhes nyams bskyang zhing //
phaT kyis rig rtsal gong du spar //
rang bzo'i cho gas gzhan gyi rgyud //
smin pa'i nges pa ma mchis mod //
dad dang nges shes mchog ldan na //
mi smin pa'i yang nges pa ci //
de lta mod kyi brag ca yang //
skyes bu bzhin du zlo byed ltar //
mos pas bskul ba'i rjes 'brangs te //
re dogs med par lhug par smras //
dge ba'i dngos po mchis srid na //
zab gsal dbyer med dbang bzhi'i chu //
'gro kun yid kyi sar smin nas //
sku bzhi'i 'bras bu myur thob shog
/ces pa'ang mtsho skyes bla ma dgyes pa'i 'bangs mkhyen brtse'i dbang po'i blo gros kyi chu gter las byung ba'o //

//
