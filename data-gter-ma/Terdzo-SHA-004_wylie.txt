@#//
bla ma rgyal ba 'dus pa las /
rigs 'dus rdo rje sems dpa'i smin byed bklag chog tu bkod pa rnam grol sprin gyi myu gu zhes bya ba bzhugs so //
na mo gu ru badzra satwa ya /
srid zhi kun khyab bde ba che //
mtshan tsam 'dzin pas sgrib gnyis mun //
'joms mdzad zla shel bdud rtsi'i zhal //
sems dpa' rdo rje can der 'dud //
ma hA gu ru gsang ba ltar //
sgrub thabs gdams zab bye ba'i bcud //
hU~M mdzad rol pa'i rdo rje can //
gang de'i gsang chen bcud 'di 'o //
bla ma rgyal ba kun 'dus kyi gsang sgrub rigs 'dus rdo rje sems dpa'i dbang bskur ba la /
stegs bu'i steng maN+Dal la pad+ma 'dab brgyad lte bar lha sku phyag rgya'i mtshan ma'am 'bru tshom gcig bkod pa'i khar /
khri'u la bum pa rigs lnga'i phyag rgyas spras pa so lnga'i bcud ldan mgul chings dkar po kha rgyan gseb rdor sems sku tsaka gis spras pa bkod /
de'ang rgyas par spro na spyi gnad mu tig phreng ba ltar bgegs bskrad nas brtan bzhugs kyi bar gyi sngags rnams brjod /
bsdus pa'i skabs 'dir mi dgos /
dbang tshig zur du yod pa ltar rigs lnga'i phyag rgya spyi bsdus kyi tsakli zur du bzhag kyang legs /
g.yas su shel phreng dang ban+d+har chos sman btab pa'i bdud rtsi /
g.yon du me long la sin+d+hu ra'i thig le byas pa'i steng shel rdo shel gong gang rung bzhag
/rgyab tu zlum gtor pad+ma 'dab bzhis mtshan pa rgyan spros can /
mdun du sman raka gtor gsum /
chu gnyis nyer spyod phreng tshar du bsham /
brgyud 'dzin slob mar phrin las kyi dbang bskur na /
'khor lo /
dung /
dril bu /
pusti /
rgya gram /
dgang gzar blugs /
mchod gtor /
phur bu brgyad po dngos dang bris pa'i tsakli gang 'dzoms yang bkod /
gzhan yang las bum sngon gtor /
tshogs chad brtan /
bka' srung gtor 'bul sogs phrin las la mkho ba rnams kyang tshogs par bya'o //
de nas tshig bdun gsol 'debs /
drag khros ltar skyabs sems /
zur phyung dkar bgegs /
rgyal ba kun 'dus kyi bka' bsgo nas mchod pa byin rlabs yan btang /
de nas rang gzhung sgrub thabs lha bskyed nas bzlas pa'i bar gyis bdag mdun dbyer med du bsgrub /
bzlas pa'i dbur spyi ltar dzapa? khang phyes kyang chog
/sngags rnams gzhung gsal 'gros dang sbyar ba'i mang nyung cha phyed par bzlas la kha skong dang bsnyen bstod bya /
bum bskyed ni /
hU~M:
chags med pad+ma zla ba'i steng :
b+h+rU~M las byung ba'i rin chen bum :
kha g.yel zhabs zhum mgrin pa phra :
mchu 'phyang lto ba yangs shing zlum :
nang ni sna tshogs bcud kyis bkang :
dpag bsam shing gi kha rgyan dang :
mgul chings sna tshogs dar las byas :
de dbus chu las skyes pa yi :
pad+ma 'dab bzhi'i gdan steng du :
zla dkyil hU~M gi 'phro 'du las :
bla ma chen po rdo rje sems :
sku mdog ston ka'i zla ltar dkar :
zhal gcig phyag gnyis longs spyod rdzogs :
rdo rje dril bu dku la brten :
dar dang rin chen rgyan gyis mdzes :
zhi 'dzum rdo rje skyil krung bzhugs :
pang du rang 'od rig mas 'khyud :
zung 'jug bde stong ngang du bzhugs :
gnas lngar rigs lnga yab yum dang :
thugs kar lhun grub bcas pa gsal :
rgyal ba rgya mtsho'i 'khor lo dang :
rtsa gsum zhi khro rab 'byams tshogs :
dpag med sprin ltar gtibs pas bskor :
snang stong chu zla lta bur gsal :
thugs ka'i hU~M las 'od 'phros pas :
rigs kyi bdag po 'khor bcas rnams :
skad cig nyid la spyan drangs te :
dam tshig pa dang dbyer med gyur :
gu ru badzra satwa sa pa ri bA ra badzra sa ma ya dzaHdza :
dzaHhU~M baM ho :
pad+ma ka ma lA ya satwaM:
hU~M:
rigs rnams kun bdag che ba'i mchog :
rdo rje sems dpa' la phyag 'tshal :
mchod yon me tog bdug spos me :
dri mchog zhal zas rol mo dbyangs :
bcom ldan bum pa'i lha la 'bul :
brtse ba chen pos bzhes nas kyang :
'gro ba'i don chen mdzad pa dang :
smin cing grol ba'i dngos grub stsol :
oM badzra ar+g+haM puSh+pe d+hU pe A lo ke gan+d+he nai bid+yA shab+da pU tsa AHhU~M:
hU~M:
mkha' khyab mi g.yo rdo rje can :
kun 'dus phrin las rdo rje'i bdag :
thog mtha' med pa'i rdo rje sems :
gsang gsum rdo rje khyod la bstod :
rang gi thugs ka'i sa bon las :
'od zer gzungs thag zhon nas 'phros :
bum bskyed lha yi thugs kar phog :
rgyud bskul zhal nas bdud rtsi babs :
bum pa khengs te bdud rtsi'i nang :
rdo rje rin chen pad+ma dang :
rgya gram gzugs brnyan 'char nas ni :
'od zer sna lnga 'phro bar gyur :
ces dmigs la gzungs thag blangs te gtso 'khor gyi bzlas pa byas pa'i mthar /
bum pa'i lha rnams 'od du zhu :
bum pa'i chu dang dbyer med 'dres :
de nyid nus mthu ldan par gyur :
ces dmigs /
las bum nang du rta mgrin dmar //
thod dbyug zhags 'dzin 'dor thabs bzhugs //
sku las bdud rtsi'i rgyun babs pas //
bum pa yongs su gang bar gyur //
oM ha ya grI ba hU~M phaT/
ces bzla /
de nas bka' gter srung ma'i gtor 'bul nyung bsdus dang /
tshogs byin rlabs dang bsgral btab bar bya /
rgyal 'dus bsnyen pa'i mjug gi thugs dam gnad bskul byas la ting 'dzin gyi dbang blang ngo //
dbang dngos la slob ma rnams las chus khrus bya /
bgegs gtor gtang zhing bka' bsgo mtshams bcad byas la srung 'khor bsgom /
sems bskyed gsal btab la /
de'ang sangs rgyas kun dngos rje btsun pad+ma thod phreng rtsal nyid mon kha seng ge'i rdzong du bzhugs pa'i tshe mkha' 'gro ye shes mtsho rgyal gyis zhus pa'i ngor /
khyab bdag gdod ma'i mgon pos dpal rdo rje sems dpar dang /
des gu ru rin po che nyid la gdams pa zab pa dang rgya che ba'i bcud mchog gsang ba ye shes snying po zhes bya ba'i rgyud cung zad bkrol nas bshad /
de'i rgyud don man ngag lag len du dril ba phyi sgrub bla ma rgyal ba kun 'dus /
nang sgrub bla ma he ru ka
/gsang sgrub rigs 'dus rdo rje sems dpa'/
yang gsang tshe dpag med pa yab yum dang rdo rje gro lod /
drag po dmar nag las mtha' rgyas dang bcas pa skal ldan 'ga' zhig gi don du bstan /
mkha' 'gro chen mos rdzu 'phrul gyi yi ger btab /
gu ru'i phyag rtags dang bcas te gter sgrom khyad par can bdun du bcug
/mdo khams 'gro 'dul phrin las kyi gnas mchog rgyam rgyal rdo ti gangs dkar gyi nye zhol /
gtan 'khyil g.yu mtsho chen por rgyas btab pa /
snyigs dus 'dul ba'i skabs su babs pa na grub chen hU~M kA ra dang 'khon ston klu dbang srung ba'i rnam rol /
sprul pa'i gter ston rol pa'i rdo rjes ngo mtshar rdzu 'phrul gyi bkod pa dang bcas te spyan drangs pa mtsho gter gyi skor du grags pa las /
bla ma'i gsang sgrub rigs 'dus rdo rje sems dpa'i dbang bskur ba bsgrub pa la sogs kyis mtshams sbyar nas maN+Dal 'bul du gzhug
/snyim pa me tog gis bkang ba'i thal mo sbyor la gsol ba 'debs pa 'di'i rjes zlos mdzod /
ho :
rab 'byams rgyal ba'i thugs rje gcig bsdus pa :
mtshungs bral rdo rje rgyal po dgongs su gsol :
bdag gi rgyud smin sangs rgyas sar gnas phyir :
dbang mchog dam pa skur mdzod gsol ba 'debs :
lan gsum /
slob dpon gyis /
kye ho legs so skal ldan rigs kyi bu :
de ltar 'dod na skyabs 'gro sogs mdzod la :
gsang ba sngags kyi dam srungs bdag nyid kyis :
bsgos pa bzhin byos dngos grub myur 'thob 'gyur :
bla ma dang dkyil 'khor gyi gtso bo dbyer ma mchis pa rigs kun 'dus pa'i bdag nyid dpal rdo rje sems dpa' rtsa gsum rgyal ba rab 'byams kyi ngo bor bzhugs pa la /
bdag gzhan 'gro ba mtha' dag byang chub snying po'i bar du skyabs su mchi zhing gzhan don byang chub mchog tu sems bskyed pa dang /
phyag 'tshal zhing mchod pa 'bul ba sogs tshogs gsag yan lag bdun pa tshul bzhin du bgyi ba'i blos 'di'i rjes zlos /
ho :
dkon mchog gsum dang rtsa gsum skyabs 'os la :
bdag cag mi 'bral rtag tu skyabs su mchi :
sngon byon rgyal ba rgyal sras byang chub mchog :
thugs bskyed ji bzhin ma nor bdag gis bskyed :
phyag 'tshal mchod 'bul ma dag 'khrul byas bshags :
thabs shes chos la yi rang 'gro kun gyi :
don phyir theg dgu'i chos 'khor bskor bar bskul :
ji srid 'khor ba'i rgya mtsho ma skem bar :
de srid rgyal ba'i sprul pa grangs med kyis :
'gro don mdzad gsol dge ba gang mchis pas :
bdag sogs 'gro kun lam myur zab mo'i chos :
mthar phyin kun bzang yab yum dang mtshungs shog :
lan gsum /
dbang gi gzhi dgod cing ye shes pa dbab pa yin pas khyed rang dam tshig gi lha sku 'di bzhin du gsal thob cig
/oM swa b+hA ba sogs sgrub thabs ltar la /
dpral mgrin thugs kar oM AHhU~M yig mtshan :
de dang slob dpon 'od kyis phyogs bcu nas :
rab 'byams rgyal ba zhi khro mchog rnams kun :
nyi zhur rdul ltar babs nas slob mar bstim :
rtsa sngags dang snying po'i mthar /
pra be sha ya a a pheM pheM hring hringaHdzaHdzaHhU~M:
zhes brjod cing rol mo dang 'beb pa'i rdzas sbyor rnams kyis dbab /
de ltar byin phab pa'i ye shes pa khyed rang gi sgo gsum la ji srid byang chub snying po'i bar brtan par gyur pa'i mos pa mdzod /
me tog 'thor zhing ye d+har brjod /
de dag gis sngon du 'gro ba'i cho ga rnams grub nas /
dngos gzhi'i dbang bskur ba la'ang sku gsung thugs ye shes rdo rje'i rim pa bzhir 'byung ba las /
thog mar sku rdo rje'i dbang gi slad du dmigs pa 'di ltar du mdzod /
bum pa ye shes kyi gzhal yas khang du sku brnyan dkyil 'khor gyi lha tshogs dngos su gsal ba las bdud rtsi'i rgyun babs pas sgo gsum gyi dri ma gtor cing bkrus /
lha sku phyag rgya gnyis pa 'phros nas thim pas lus sgrib bral snang stong 'ja' lus rdo rjer dngos su gyur par mos shig
/bum pa thogs la /
hU~M:
stong chen chos sku'i dkyil 'khor nas :
rang byung longs sku ma 'gags gsal :
gnyis med sprul sku bde ba che :
yongs rdzogs slob mar myur thob shog :
hU~M:
ye shes bdud rtsis sgrib gsum sbyong :
dar sna'i mgul chings ye shes lnga :
gzungs thag rdo rje bde stong rgyas :
kha rgyan 'di las dgos 'dod 'byung :
dkyil 'khor lha rdzogs bum pa 'dis :
slob ma khyod la dbang bskur bas :
sku gsum lhun rdzogs ye shes lnga :
rab ldan 'ja' lus ye shes sems :
gyur nas phrin las thogs med 'grub :
zhing khams skur rdzogs skus zhing khams :
khyab par 'gyur ba de sogs smon :
mchog gsum bden pas 'grub par shog :
ma hA a b+hi Shiny+tsa mAM:
bum pa mgor bzhag bum chu blud /
me tog 'thor /
slar yang rigs lnga'i phyag rgya 'od zer 'bar ba 'phros nas gnas lngar thim pas phung khams gnas su dag
/dug lnga ye shes lngar gnas gyur par mos shig
/rigs lnga'i phyag rgya'am bum pa nyid gnas lngar bzhag la /
hU~M:
sangs rgyas rdo rje rin chen pad+ma las :
rigs kyi dkyil 'khor gsal ba slob mar thim :
phung lnga khams lnga dug lnga gnas su dag :
ye shes lnga ldan sgo gsum rgyu rkyen rnams :
lha yi dkyil 'khor yongs smin theg pa dgu'i :
ma nor lam bzang mthar phyin sangs rgyas shog :
ma hA a b+hi Shiny+tsa mAM:
gnyis pa gsung rdo rje'i dbang bskur ba'i slad du dmigs pa 'di ltar du mdzod /
slob dpon dang dkyil 'khor gyi gtso bo'i thugs ka'i sngags phreng las sngags phreng gnyis pa byung /
zhal nas thon /
khyed rang lhar gsal ba'i zhal du zhugs /
thugs srog hU~M yig gi mthar 'khod pa'i mos pa dang bcas te 'di rnams kyi rjes zlos /
phreng ba spel la sngags rnams rjes zlos lan gsum re bya /
ban+d+ha'i bdud rtsi rang byung gi sngags phreng thabs shes kyi rang sgra bde stong zung du 'jug pa'i rang bzhin can /
khyed rang rnams kyi lcer rigs lnga'i phyag rgya gsal ba nas brgyud de lus gang bas ngag sgrib bral grags stong gzhom med rdo rje'i rang sgrar smin pa'i mos pa mdzod cig
/thod pa'i bdud rtsi sbyin la /
hU~M:
b+han+d+ha'i bdud rtsi sngags phreng bla na med :
bde stong zung 'jug thabs shes a haM sgra :
pho rgyud mo rgyud ye shes lha tshogs kyis :
khyod la dbang bskur rtsa rlung thig le sogs :
sku gsum lha yi 'khor lor gyur kha sbyor :
bzhi yi bde chen gsang lam mthar phyin shog :
khyod kyi lce yang rigs lnga'i phyag rgyar gyur :
dam chos kun dang sngags kyi sgra sgrogs shig :
ma hA a b+hi Shiny+tsA mAM:
gsum pa thugs rdo rje'i dbang gi slad du /
me long dri med dbyings stong pa nyid /
shel dkar gong bu rang rig 'od gsal zang thal /
de gnyis zung du 'jug pa thabs shes dbyer med bde chen phyag rgya chen po'i rang bzhin mngon du rtogs pas yid sgrib bral rig stong 'od gsal ye shes kyi 'khor lor dag par mos shig
/me long shel bcas snying gar bzhag la /
hU~M:
snang srid 'khor 'das chos thams cad :
stong gsal gnyis las ma 'phros med :
de ni thabs shes zung la bya :
mtshon byed sin+d+hu ra shel gzugs :
me long nang du shar yang stong :
ya bral byas na grol mi 'gyur :
de phyir zung 'jug lha yi tshogs :
slob ma khyod la yongs rdzogs bskur :
snang srid 'khor 'das bsdus pa'i chos :
tha dad med par rtogs par byos :
lha yang rang yin rang nyid lha :
gnyis med ye gnas ngo mtshar che :
zab rgya bla med don rnams kun :
slob ma 'di la yongs rdzogs nas :
ji lta ji snyed kun mkhyen pa :
mchog gsum bden pas myur 'grub shog :
ma hA a b+hi Shiny+tsa mAM:
bzhi pa yon tan phrin las yongs rdzogs ye shes rdo rje'i dbang bskur ba la dmigs pa 'di bzhin du mdzod /
gtor snod ye shes rol pa'i gzhal yas khang du gtor ma sku gsum yongs rdzogs dkyil 'khor gyi 'khor lo 'du 'phro'i cho 'phrul dpag tu med pa dang bcas pa /
khyed rang rnams kyi spyi bor spyan drangs pas rdo rje'i ye shes chen po'i byin rlabs rgyud la phebs pa'i mos pa mdzod cig
/gtor ma spyi bor bzhag la /
hU~M:
phyogs bcu dus gsum gshegs bzhugs 'byon :
mchog dang rtsa ba sku gsum sogs :
'gro ba'i don mdzad mchis so cog :
thams cad thams cad sku gsung thugs :
yon tan phrin las 'di la 'dus :
de ring bu la dbang bskur bas :
ma lus sgrib dag dbang bskur rdzogs :
theg dgu'i sa lam yon tan mchog :
mthar phyin dag pa sku bzhi dang :
ye shes lnga ldan lhun gyis grub :
de yang chos sku nyag cig pu :
'ub chub 'du 'phro gang byed kyang :
ma 'gags sgyu 'phrul drwa ba can :
rtag chad mtshan bdag mthar ma lhung :
kun khyab mnyam nyid blo las 'das :
byar med bde chen dbang thob shog :
ma hA a b+hi Shiny+tsa mAM:
gtor ma'i lha 'od du zhu ste khyed rang la thim pas sgrib gnyis bag chags dang bcas pa dag
/sgo gsum sku gsung thugs su smin /
stong gsal ka dag spros bral nam mkha' lta bu'i ngang du mnyam par zhog cig
/hU~M:
de yang skyes bu'i log rtog gi :
'khrul pa bsal phyir tsam du zad :
ngas ni ci yang bstan du med :
de phyir blo 'das ngang la zhog :
a :
zhes cung zad 'jog
/brgyud 'dzin slob ma la skabs 'dir phrin las kyi dbang brgyad bskur na /
de dag gis dngos gzhi grub pa lags /
de nas dkyil 'khor gyi bdag po rdo rje slob dpon chen po'i go 'phang du mnga' gsol ba'i phyir /
khyed rang rdo rje seng ge'i khri steng mchod pa'i bkod pa dpag tu med pa'i dbus su dkyil 'khor gyi 'khor los sgyur ba'i rnam pas 'khod pa la phrin las rab 'byams sgrub pa'i chas rnams kyis rim par mnga' gsol bar mos shig
/'khor lo gtad la /
hU~M:
rgyal kun phrin las bzang zab ltar :
rigs drug kha lo gyen sgyur ba'i :
gser gyi tsakra 'di gtad pas :
'khor lo bla med khyod kyis skor :
oM d+harma tsakra a b+hi Shiny+tsa AHhU~M:
dung gtad la /
hU~M:
rnyog med 'khrul med yid 'ong mchog :
rdo rje'i gsung chos sgra gcig gis :
'gro ba so sor chos ston gyi :
bu khyod de bzhin ston nus shog :
oM shaM kha d+harma a b+hi Shiny+tsa AHhU~M:
dril bu gtad la /
hU~M:
phyi nang gsang ba yang gsang gi :
theg pa sna tshogs chos kyi sgo :
ma 'dres so sor kun mkhyen ston :
stong pa'i rang sgra rang sgrog shog :
oM gan+De d+harma a b+hi Shiny+tsa AHhU~M:
pusti gtad la /
hU~M:
theg pa'i 'jug sgo mtha' yas la :
'chad 'grol rgyas bsdus yongs su gsal :
thog mtha' bar dge mi mthun med :
don bzang yongs rdzogs gzhan ston shog :
oM d+harma ma hA a b+hi Shiny+tsa AHhU~M:
rgya gram gtad la /
hU~M:
rtag chad mtshan bdag la mi gnas :
tshad med bsdu dngos phrin las bzhis :
gdul bya'i re ba yongs skong zhing :
mi gnas myang 'das sa thob shog :
oM karma badzra a b+hi Shiny+tsa AHhU~M:
dgang blugs gtad la /
hU~M:
ma dag 'khor ba'i tshang tshing nags :
dag pa ye shes mes bsregs nas :
rgyal mnyes phrin las kun bsgrub phyir :
khyod kyis sbyin sreg cho ga byos :
oM badzra hom ye a b+hi Shiny+tsa AHhU~M:
mchod gtor gtad la /
hU~M:
tshogs rdzogs dngos grub kun 'byung phyir :
rtsa gsum chos skyong dkyil 'khor la :
dam rdzas gtor mas dgyes par gyis :
de yi sgo nas phrin las sgrubs :
oM ba liM ta a b+hi Shiny+tsa AHhU~M:
phur bu gtad la /
hU~M:
nga bdag gnyis 'dzin 'khrul snang bdud :
ting 'dzin phur bus dbyings su sgrol :
rgyal ba'i bstan la 'tshe ba dag :
rdo rje phur bus khyod kyis sgrol :
oM kI la ya a b+hi Shiny+tsa AHhU~M phaT swA hA:
bla ma rgyal ba sras dang bcas pa rnams kyis bkra shis pa'i bden tshig dbyangs su len zhing me tog man+dA ra ba'i char bsnyil bas dge legs rtag pa dam pa'i ye shes kyi snang ba rab tu rgyas par mos shig
/me tog 'thor la shis brjod bya /
de dag gi sgo nas bla ma'i gsang sgrub rigs 'dus rdo rje sems dpa'i dbang bskur yongs su rdzogs pa grub pa yin pas /
rtsa ba dang yan lag gi dam tshig tshul bzhin bsrung zhing sgo gsum bran du 'bul ba'i mos pas 'di'i rjes zlos /
ho :
rdo rje rgyal pos gang bstsal pa'i :
rtsa ba yan lag dam tshig bsrung :
bdag cag khyed kyi bran du mchi :
ma nor lam mchog mthar phyin shog :
lan gsum /
dbang bskur rdzogs par thob pa'i gtang rag tu dmigs nas maN+Dal 'bul bar zhu /
zhes maN+Dal dang dge bsngo bya /
slob dpon gyis tshogs la rol /
lhag ma phyin chad las byang dkyus ltar la rta bro'i rjes su mchod bstod nongs bshags /
ras bris dkyil 'khor sogs rten yod na mdun bskyed brtan bzhugs dang /
gshegs bsdu shis brjod bsngo smon sogs bya'o //
'dir lag len rgyas pa ltar smos kyi dkyus tsam du bsdu na mgo mjug gi phrin las rnams rgyal 'dus mi sbyor bar lugs 'di'i rtsa gsum spyi'i las byang gis bkab na'ang chog pa yin no //
dri med nor bu'i sgron me yis //
mun pa'i dpung tshogs bcom pa bzhin //
gang 'di'i phyag rgya sngags byin gyis //
sgrib gnyis g.yul las rnam rgyal shog
/ces zab cing rmad du byung ba'i gsang ba skal bzang kun la rnam par rgyas pa'i 'dun pas pad+ma gar dbang blo gros mtha' yas kyis shrI de bI ko Ti tsa 'dra rin chen brag 'od gsal ye shes kyi 'khor lor bgyis pa dge legs 'phel ////
