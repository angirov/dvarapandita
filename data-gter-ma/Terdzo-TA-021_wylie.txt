@#//
zab chos rig 'dzin thugs thig gi ka dag gi khrid yig dri med snang ba zhes bya ba bzhugs so //
dus gsum sangs rgyas thams cad dang mi gnyis pa'i mkhyen brtse nus pa'i bdag nyid bka' drin mnyam med gter chen bla ma'i zhabs la gus pas phyag 'tshal  lo //
gang zhig phan dang bde ba yi //
rnam grol mchog gi rgyal thabs la //
'gro kun 'dren mdzad thugs rje can //
gter chen bla ma'i zhabs la 'dud //
phyogs dus bde gshegs thams cad kyi //
chos kyi phung po ma lus pa'i //
yang snying a ti'i lam zab mos //
skal ldan khrid thabs 'dir gsal bya //
de yang mdo rgyud thams cad kyi brjod bya'i mthar thug nges pa don gyi snying po a ti yo ga'i lam zab mos skal ldan gyi slob ma sangs rgyas kyi sar bde myur gyi sgo nas khrid par byed pa la don gsum ste /
lam sgom pa'i snod rung du sgrub pa sngon 'gro'i khrid /
bskyed rdzogs ji ltar sgom tshul gyis lam sna khrid thabs dngos gzhi'i khrid /
gnas lugs ji bzhin ngo sprod pas nges shes bskyed pa rjes kyi khrid do //
dang po sngon 'gro la /
mdo dang thun mong ba'i sngon 'gro dang /
sngags lam thun mong ma yin pa'i sngon 'gro gnyis /
dang po thun mong ba ni /
bsam gtan la tsher ma mi 'byung ba'i gnas dben par stan bde ba la 'dug ste /
'di ltar bsgom par bya'o //
de la dmigs skor lnga ste /
bdag gis rten phun sum tshogs pa dal 'byor gyi chos bco brgyad tshang ba'i mi lus rin po che thob pa'i dus 'dir 'khor ba'i sdug bsngal las thar ba zhig bya dgos /
de las thar pa'i thabs ni dam pa'i chos ma gtogs gzhan med cing /
dam pa'i chos kyang da lta mi lus rin po che thob /
dbang po sgo lnga tshang /
bla ma dge ba'i bshes gnyen gyis zin /
zab mo'i gdams pa dang 'phrad /
chos byed pa'i dbang yod cing byed thabs shes pa ste /
dbul pos yid bzhin gyi nor bu rin po che rnyed pa ltar dka' zhing dkon pa'i rten rnyed pa'i dus 'dir ma 'bad na /
phyis nas rgyu rkyen dpe grangs gang la bsams kyang 'di lta bu'i rten 'brel mi 'dzom pas /
gru yod dus chu bo las brgal dgos pa bzhin du sangs rgyas sgrub pa'i mthun rkyen phun sum tshogs pa tshang ba'i skabs 'dir /
tshe 'di snang gi btsan phyug longs spyod sogs bde ba ltar snang la ma chags par gtan gyi bde ba'i dam pa'i chos gsha' ma zhig rang mi byed re shi snyam du bsam pa ste dmigs skor dang po'o //
chos byed pa de yang sgeg mo'i mgo la me shor ba ltar phyi bshol du ma song ba 'phral rang du byed dgos /
de'i rgyu mtshan mi lus rin po che 'di thob tu zin kyang yid brtan mi rung ste /
skyes phan chad tshe ring thung gi khyad par cung zad ma gtogs tshe thar du lus pa gcig kyang med pas srid pa mtho dman gyi 'gro ba thams cad mthar 'chi nges pa can yin la /
de yang tshe la snon pa med cing dus skad cig ma re res kyang 'chi ba la je nyer 'gro bas 'dzad pa dang bcas pa'i phyir myur du rang 'chi ste /
rlung khrod kyi mar me ltar 'chi rkyen mang /
chu'i lbu ba ltar tshe srog mi brtan /
shing rtser babs pa'i bya nam 'phur cha med pa ltar rgan gzhon bar ma'i go rim nges pa can du 'chi ba ma yin pas rang yang nam 'chi cha med /
mdor na phye ma leb mar me dang 'phrad pa ltar gza' gdong thug lta bus da lta rang yang mi 'chi ba'i gding mi 'dug
/'chi ba'i dus su chos min pa gang gis kyang mi phan pas /
nad pa 'chi kha ma sang gi tshis mi byed pa ltar skyo shas drag pos tshe 'di'i bya ba rgyab tu dor te /
skad cig tsam yang sos dal du mi sdod par brtson 'grus bskal chen gyi me 'bar ba lta bus lus ngag yid gsum dam pa'i chos la bskul bar bya'o snyam du zhe dam bca' ste dmigs skor gnyis pa'o //
shi na'ang 'jigs rgyu rang ci yod snyam na /
shi nas skye ba len mi dgos par cang med du 'gro na de kas yong ba 'dug kyang cang med du mi 'gro ste /
sa bon mngar kha'i 'bras bu ma 'chol bar so sor smin pa ltar /
las dge ba dang mi dge ba'i rgyu las 'bras bu bde ba dang sdug bsngal du smin par 'gyur bas dge sdig la blang dor ma nor bar bya dgos /
dge ba de yang rang bzhin med rtogs kyi shes rab kyis zin na zag med kyi dge ba'am thar pa cha mthun gyi dge ba zhes bya ste /
thar pa'i rgyur 'gyur bas 'bras lo legs na rtswa phub zhor la 'byung ba ltar gnas skabs srid pa'i bde 'bras rnams kyang zhar la 'byung bas brtson pas bsgrub par bya zhing /
de las gzhan du thar lam dang ma 'brel ba'i zag bcas kyi dge ba ni bsod nams cha mthun zhes bya ste /
srid pa'i bde 'bras tsam bskyed nas zad par 'gyur bas gnyid thun re'i rmi lam bzang ba ltar snying po med /
tshangs pa dang brgya byin dang 'khor los sgyur rgyal rnams kyang phye ma leb 'thor rlung gis ded pa ltar shi nas gar skye dang gar 'gro cha med pas sprin bar gyi nyi ma bzhin du 'khor ba'i rgyal pham skyid sdug thams cad re mos ma gtogs /
gcig kho nas rtag mi thub pas yid brtan mi rung la /
khyad par zag pa dang bcas pa'i mi dge ba'i las kyis ngan song gsum gyi sdug bsngal thos na'ang snying rlung ldang ba tsam du bzod blag med pa dang /
gal te mtho ris su skyes na'ang de dang de'i sdug bsngal gyi cha thams cad bskyed par 'gyur zhing /
rang cag rnams kyang bsags pa sdig las med pas 'gro sa 'khor ba'i gnas las ma 'das /
'khor ba 'di ni mtho dman gang du skyes kyang sdug bsngal gyi gsog 'jog
/sdug bsngal gyi bsu skyel /
sdug bsngal gyi yo lang /
sdug bsngal gyi rang bzhin las ma 'das pas nag can btson dong nas bros pa ltar /
da res 'khor ba las thar 'dod kyi nges 'byung bcos ma ma yin par bskyed par bya ste dmigs skor gsum pa'o //
de lta bu'i 'jigs rung 'khor ba'i sdug bsngal las skyob nus pa ni dkon mchog rin po che rnam pa gsum ma gtogs gzhan med pas dkon cog gsum kho na la skyabs dang ra mda' zhu snyam pa'i sgo nas /
sa phyogs 'di dag rin po che'i rang bzhin lag mthil ltar mnyam pa'i dpag bsam gyi shing sdong po rab tu rgyas pa de'i yal ga dbus dang phyogs bzhir gyes pa'i /
dbus kyi snying po la gdan gyi bkod pa mtho zhing yangs pa la rtsa ba'i bla ma bzhugs pa'i steng na yar brgyud pa'i bla ma rnams tho brtsegs kyi rnam pa can dkon mchog kun 'dus kyi ngo bor bzhugs pa /
phyogs bzhir gyes pa'i yal ga las mdun mar khyad par gyi sangs rgyas yi dam /
g.yas su thub dbang sogs thun mong gi sangs rgyas /
rgyab mar chos dkon mchog glegs bam brtsegs pa'i rnam pa can /
g.yon par thun mong gi dge 'dun byang sems nyan rang 'phags pa /
de dag gi mtha' skor du khyad par gyi dge 'dun mkha' 'gro chos skyong ye shes pa rnams sprin phung gtibs pa ltar bzhugs par bsam zhing /
rang gi mtha' skor du dgra gnyen phyogs ris med pa'i sems can sa chen po'i dreg pa ltar gang ba rnams kyi byang rang gis drangs te mos gus gdung shugs drag pos skyabs 'gro byed par mos la /
na mo :
phyogs dus bde gshegs sogs yid tshim par ma gyur gyi bar du yang yang brjod cing /
mthar skyabs yul rnams kyi sku las 'phros pa'i 'od zer gyis bdag gzhan gyi sdig sgrib sbyangs /
sems can thams cad dag pa'i zhing du song /
skyabs yul rnams 'od du zhu nas rang la thim par bsams te bsngo ba bya /
nyal ba'i tshe dmigs rten ma bshigs par de nyid la mgo phyogs pas nyal bar bsams nas mos pa sgom bzhin du gnyid du 'gro bar bya ste /
dmigs skor bzhi pa'o //
mkha' khyab kyi sems can grangs med pa 'di rnams kyis /
rang gi pha ma lan grangs dpag tu med pa zhig byas pa'i drin can sha stag yin yang /
khyi smyon gyis bdag po ngo mi shes pa ltar phan tshun pha ma dang bu tsha yin par ma shes shing /
thams cad 'dod pa bde ba 'dod kyang sgrub pa sdug bsngal sgrub pa zhe 'dod dang lag len phyin ci log tu gyur pa'i smyon pa 'di rnams snying re rje /
de'i ched du bdag gi ma chus khyer ba 'dren pa'i thag pa 'tshol pa ltar lam zab mo 'di la brten nas sangs rgyas kyi go 'phang bsgrubs te /
sems can thams cad rnam grol gtan gyi bde ba la 'god par bya'o snyam du bsams la /
ho :
deng nas bzung ste zhes sogs snying thag pa nas brjod cing /
dbugs 'byung 'jug dang sbyar ba'i bde sdug gi gtong len dang /
mthar mi dmigs pa'i ngang la dar cig klod la bsngo ba bya ste /
dmigs skor lnga pa'o //
gnyis pa thun mong ma yin pa'i sngon 'gro la'ang dmigs skor gsum ste /
rang gi spyi bor pad nyi zla ba'i dkyil 'khor gyi steng du hU~M yig dkar po /
de las 'od zer 'phros 'dus yongs su gyur pa las /
bla ma rdo rje sems dpa' sku mdog dkar po zhal gcig phyag gnyis pa /
g.yas rdo rje thugs ka dang g.yon dril bu dkur brten pas rang 'dra'i yum la 'khyud pa /
dar dang rin po che'i rgyan thams cad kyis brgyan cing sems skyil gyis bzhugs pa /
de'i thugs kar pad zla la gnas pa'i rdo rje dkar po 'greng stabs su bslang ba'i lte bar hU~M yig dkar po yig brgya'i sngags phreng gis bskor ba la dmigs te yig brgya bzlas pas /
thugs ka'i sngags phreng dang sku'i cha thams cad nas bdud rtsi'i rgyun skya chil li li babs pas tshangs bug nas zhugs /
nad gdon sdig sgrib thams cad rnag khrag dang /
srog chags phra mo dang /
dud khu'i rnam par dbang po'i sgo dang ba spu'i bu ga nas phyir thon te /
rang lus shel sgong ltar dag pa'i cha thams cad bdud rtsi'i rgyun des dkar mer gyis gang bar bsam zhing /
mthar gnong 'gyod drag pos /
mgon po bdag ni mi shes zhes sogs kyis gsol ba btab pas /
rdo rje sems dpa'i zhal nas rigs kyi bu khyod kyi sdig sgrib dag pa yin no zhes gnang ba byin nas rang la thim par bsam zhing 'khor gsum mi dmigs pa'i ngang la ci gnas su bzhag nas bsngo ba bya ste /
dmigs skor dang po'o //
mdun gyi nam mkhar tshogs zhing gi maN+Dal skyabs yul ltar gsal btab la /
mchod pa'i maN+Dal ni rin po che la sogs pa'i maN+Dal lam /
med na sa gzhi byi dor byas la dri dang ba byung gi chus byug
/me tog gi tshom bu so bdun nam bdun bkod cing snod bcud kyi 'jig rten lha mi'i longs spyod dang phun sum tshogs pas gang bar dmigs te /
rin chen sa gzhi zhes sogs kyis dbul ba sprul sku'i maN+Dal dang /
tshangs pa rnga sgra'i zhing khams ye shes rin po che thig le thig phran gyis brgyan par bsams te 'bul ba longs sku'i maN+Dal dang /
dbyings dang ye shes gnyis su med pa'i byang chub kyi sems dmigs med ka dag gi klong du 'bul ba chos sku'i maN+Dal te /
gtso bor sprul sku'i maN+Dal la sgril zhing /
thun mjug tu maN+Dal phyi ma gnyis kyang ji ltar rigs pa phul ba'i mthar tshogs zhing mchod rdzas dang bcas pa hU~M gi rnam par rang la bsdus nas bsngo ba bya ste /
dmigs skor gnyis pa'o //
rang gi spyi bo'i thad ka'i mdun gyi nam mkha'i dbus su rtsa brgyud kyi bla ma rnams tho brtsegs su bzhugs pa'i mtha' skor du dkon mchog rin po che rnam pa gsum skyabs yul ltar gsal gdab /
de thams cad rtsa ba'i bla ma'i thugs bde stong gi snang cha las shar ba'i sgyu 'phrul gyi rol par yang yang bsam pas /
kun go gcig gis chod par blo thag bcad de sems can thams cad kyi byang rang gis drangs par bsams nas ci byed khyed shes kyi re ltos ling gis bskyur la gdung shugs bzod med kyis ngag tu /
rgyal ba rgya mtsho'i zhes sogs kyis gsol ba yang yang btab cing /
de nas brgyud pa'i bla ma dang dkon mchog gsum sogs rtsa ba'i bla ma la bsdus nas mos gus drag pos /
sku bzhi'i dbang phyug sogs kyis gsol ba btab nas /
gu ru'i spyi bo'i oM las 'od zer dkar po 'phros zhes sogs kyis bla ma'i sku las dbang bzhi blangs rjes /
bla ma de nyid dgyes nyams bcas te rang gi mgo thog tu byon pa 'od du zhu ba spyi bo nas thim pas rang gi sgo gsum dang bla ma'i rdo rje gsum dbyer med du bsams la mnyam par gzhag cing bsngo ba bya ste /
dmigs skor gsum pa'o //
gnyis pa dngos gzhi ni /
sngar 'di nyid kyi dkyil 'khor du dbang ma thob na skabs 'dir dbang bskur bas rgyud smin par byas la sgom pa la 'jug go
/de la gnyis las /
thog mar rdzogs rim gyi rten du bskyed rim sgom pa'i tshul ni bde ba'i stan la 'dug ste /
skyabs sems la sogs pa sngon du 'gro bas /
stong pa'i ngang las pad nyi zla ba'i steng du rang rig hU~M mthing ga
/de las 'od zer 'phros rgyal ba rnams mchod cing sems can gyi don byas /
tshur 'dus yongs su gyur pa las rigs 'dus bla ma rdo rje thod phreng rtsal sku mdog mthing ga zhal gcig phyag gnyis spyan gsum pa /
khro 'dzum lang tsho rgyas pa'i nyams can sku smad la stag lpags kyi sham thabs dkris pa zhabs rdo rje'i skyil krung can /
phyag gnyis rdor dril thugs kar bsnol bas dbyings phyug man+dA ra ba dmar gsal gri thod 'dzin pa dang phan tshun 'khril ba /
dar dang rin po che dang rus pa'i rgyan gyis brgyan pa'i thugs kar dwangs ma'i srog hU~M yig mthing ga rtag tu 'char bzhin par gsal btab cing /
rnam pa mi gsal na thang sku lta bu'i sku la mig rengs rengs su bltas pas yid la gsal snang shar ba dang de la rtse gcig tu mnyam par gzhag
/de ltar gsal thebs pa dang thugs ka'i hU~M las 'od zer 'phros pas rang gi mtha' phyi'i dngos po gang rung la reg pas zhen rtog sbyangs nas lhar lam lam gyur par bsam zhing /
rim par yul gru la sogs pa nas mthar snod bcud thams cad sbyangs te /
snang ba thams cad lha dang gzhal yas khang du bsre ba thun gcig
/lha sku de yang rang gi sems nyid kyi rang rtsal tsam ste sems spangs pa'i pha rol na lha med /
lha sku spangs pa'i tshur rol na sems med /
sems dang lha sku gnyis su med par thag bcad de bsre ba la thun gcig
/cir snang thams cad yid dang lha sku dbyer med du snang ba /
de yang snang la 'dzin pa med pa /
bde la zhen pa med pa me long nang gi gzugs brnyan nam sgyu ma'i snang ba ltar bde gsal stong pa nyid du bsre ba la thun gcig ste /
sgom pas skyo na /
lha sku gsal la der 'dzin med pa de'i ngang nas /
sgrar grags pa thams cad sngags kyi sgra gdangs grags stong du gsal btab ste /
rlung 'jug gnas ldang gsum dang sbyar nas oM AHhU~M gi yid bzlas bya zhing /
des sun na /
'bru gsum gyi ngag bzlas dang las byang ltar bsnyen sgrub kyi sngags rnams kyang ci rigs bzlas la /
thun bsdu ba'am nyal ba'i tshe dag pa'i snod bcud thams cad rang la bsdu /
de yang yum yab dang /
de thugs ka'i hU~M dang /
de yang rim gyis nA da'i bar du bsdus te /
de nyid shin tu phra ba la sems yun ring du bzung /
de yang bsdus te mi dmigs spros pa dang bral ba'i ngang la mnyam par gzhag
/nyal ba las ldang ba'am spyod lam la 'jug na /
cir snang lha sku sgyu ma lta bu /
sgrar grags pa gsung /
dran rig thugs su shes pas rgyas gdab cing bsngo bar bya'o //
gnyis pa rdzogs rim la gsum ste /
zhi gnas btsal ba /
lhag mthong bskyed pa /
zung 'jug sgom pa'o //
dang po zhi gnas btsal ba ni /
skye bo'i 'du 'dzi dang /
klag cor la sogs pa med pa'i gnas dben par stan bde ba la /
lus gnad rnam snang gi chos bdun drang por bsrang zhing cha cha nas hril gyis bsgrim /
ngag gnad rlung rang sor bzhag
/sems kyi gnad sngar 'di byas /
phyis 'di byed /
da lta 'di yin 'di min sogs sems la las gang yang mi 'chol bar dus gsum gyi spros pa bcad de bzo med yengs med du 'jog
/de la gnas na des chog
/gal te mi gnas na mdun gyi nam mkhar rdo rje thod phreng rtsal lta bu'i lha che chung ji ltar rigs pa zhig bsgoms la /
gsal ye re byung ba dang ha cang tshir zin mi byed par lha sku'i snang ba lam me ba de ka la cher re bltas te bzo med yengs med du klod de 'jog
/de la'ang gnas dka' na lha sku'am /
yig 'bru'am /
shing bu rde'u lta bu dngos po phra rags gang rung zhig mdun du dngos su bzhag ste /
de la mig 'bras mi 'gul zhing rdzi ma mi 'thab par che re lta stangs gtad nas sems kyis legs nyes spu ris sogs gang yang yid la mi byed cing /
ci yang mi sems mi bsgom par khres se bor la 'jog
/de'i ngang las rnam rtog gi 'char sgo ci byung yang 'thud du mi gzhug par rten la bslan te ci yang mi bsgom mi 'dzin par rtog med sing nge ma yengs par bzung ngo //
gal te bying na lta stangs gtod /
lus grim cha 'tshol /
shes pa la ngar btags /
rig pa la hur bton te rtse gcig tu blta /
'phro zhing rgod na lta stangs dmad /
lus gnad lhod cha 'tshol /
zhe gting nas glod la rang babs su 'jog go
/de bzhin du sgra lhang nge ba dang /
dri chil le ba sogs dang /
dbugs rang babs kyi 'byung 'jug gnas gsum la shes pa gtad tsam ma gtogs ci yang mi bsam par glod de 'jog pa'am /
yang na rten med du had de 'jog pa sogs gang rung gcig gi steng du bzhag pas chog cing /
de ltar bsgoms pas thog mar rnam rtog gi 'char sgo mang du 'gro ba snyam byed kyang skyon yon du ma bltas par rgyun bsrings la bsgoms pas cha cha nas zhi ste lus sems la bde ba skye zhing mdog snum /
ngag smra ba nyung zhing tshig 'jam /
gang la sems bzung sar rtog med du gnas pa las ldang mi nus shing g.yo mi 'dod pa 'dra bar cham gyis 'gro bas rtse gcig tu gnas pa zhig 'ong ste /
de tsam na zhi gnas goms pa'i rtags yin gsungs //
gnyis pa lhag mthong bskyed pa la gnyis las /
dang po phyi gzung ba yul med nam mkha' lta bur gtan la 'beb pa ni /
de ltar snang la btags pa'i tshe snang grags 'khor 'das kyi chos 'di dag
/rang gi blos bkod /
blo la shar ba ma gtogs logs na don bden par grub pa zhig rdul tsam yang med de /
snang ni snang /
bden ni mi bden /
'di dag sgyu ma'i 'khrul 'khor rmi lam gyi snang ba ltar med bzhin du snang ba sang seng /
'al 'ol tsam du blta zhing /
de yang btags pa tsam las rang bzhin yod med spros pa'i yul las 'das pas don la sgyu mar 'dzin pa tsam yang mi dmigs par thag bcad de /
yul gyi snang ba gang shar kyang /
de ga'i rang ngo la cer gyis bltas pas snang ba ma 'gag la /
der 'dzin gyi blo'i dri ma dang bral ba'i gsal stong 'dzin med nam mkha' lta bur rjen sang gis 'char ba de'i ngang la rang babs su 'jog tu bcug go
/gnyis pa nang 'dzin sems rtsa bral du gtan la 'beb pa ni /
kha nang du phyogs te /
rang gi sems mi 'char dgu 'char sna tshogs su 'phro zhing rtog pa khyod /
dang po gang nas 'ongs /
da lta gang na gnas /
tha ma gang du 'gro
/dbyibs ci 'dra /
kha dog ji ltar 'dug ces skad cig kyang ma yengs par phu 'ded mda' 'ded kyis rig pa rkyang 'ded du bltar bcug pas /
sems ma mthong zer na /
'o na 'gyu ba thol gyis skyes pa de kha la ltos dang ci 'dra 'dug
/lta mkhan de rang ga su yin par 'dug ces rtsad gcod du bcug pas /
dngos med gcig 'dug zer na /
thal ba rlung gis khyer ba ltar cang med cig 'dug gam /
ci 'dra 'dug ces nan tan du bltar bcug
/de ltar skye 'gag gnas gsum dang dbyibs kha dog sogs ci 'dra 'dug zhib tu bltas pas /
blta mkhan dang lta rgyu /
mthong mkhan dang mthong rgyu sogs gang yang ma mthong /
btsal zhing dpyad pas ci yang ma rnyed pa'i ngang der /
gang du yang ngos bzung dpyad ra med par nam mkha' ltar seng nge ba /
yangs cham me ba /
bya rgyu zad pa /
bya thabs rdugs pas bya byed thams cad dang bral ba /
gsal rig rjen ne ba zhig 'char na /
chad pa ngal bso ba ltar de kha'i rang lugs su lhod kyis klod la 'jog tu bcug
/de ltar bzhag pas dran bsam gang yang med cing mdangs bde ba dang bcas pa ma 'gag par snang ba thams cad 'dzin med rang babs su khrol le shig ge bun ne ba'i ngang la mnyam par 'jog tu bcug go
/gsum pa zhi lhag zung 'jug tu bsgom pa ni /
yul la blo snang ngam /
blo la yul snang lta bu gang shar kyang 'dra ste /
gang shar de kha la cer gyis bltas pas /
rdzing bur zla gzugs shar dus chu dang zla gzugs tha mi dad pa ltar pha gir snang ba ma 'gag la /
tshu gar der 'dzin gyi dri ma dang bral ba'i snang sems dbyer med rang gsal rjen pa gsal rig tu lhag ge ba zhig 'char bas /
de kha'i ngang la rtog dpyod kyi tshol khro gang yang mi bya bar rang babs su ce re blta /
bde lugs su shigs se bshig
/rjes med du seng nge bskyur /
rgya yan du chal le brdal /
mtha' bral nam mkha' lta bu'i ngang la rang sor lhod kyis glod /
de'i tshe tshogs drug gi yul snang yang 'dzin pa med pa rang gsal rjen par lhag ge ba /
nang sems la rtog dpyod kyi spro bsdu med pa rang sangs su rjen ne ba /
bar rang sar gnas kyang gnyen pos ma bcings par bar med du ha re ba ste /
yul bzang ngan gyis ma bsgyur /
'dzin pas ma bslad /
spang gnyen gyi blo ma zhugs par sal le sang nge ba'i rig pa'i cha de car phog tu ngos bzung la zang thal rjen par skyong ba ni rdzogs pa chen po'i khyad chos te /
yin lugs ye sangs rjen pa rang byung gi ye shes rang gnas chos zad kyi dgongs pa ngos zin nas 'khor ba chos skur sangs pas re dogs gnyis 'dzin dang bral ba'i 'bras bu sku bzhi'i ngo bor mngon par byang chub pa zhes bya'o //
de yang rig kyang mi 'phro /
gsal yang mi 'dzin /
mi rtog kyang rig pa'i gdangs yul snang ma 'gag pas 'dod gzugs gzugs med kyi sems gsum las grol zhing /
mnyam par gzhag dus sems spro bsdu med par lhan ner gnas pa mi rtog pa stong pa'i cha de zhi gnas dang /
rig pa gsal dag rjen sang nge bar gsal bas snang ba'i cha de lhag mthong ste /
zung 'jug tu sgom pa yin no //
gsum pa gnas lugs ji bzhin ngo sprod pas nges shes bskyed pa rjes kyi khrid ni /
lta sgom spyod 'bras bzhi'i sgo nas ngo sprod pa'i yi ge zhig slar logs su 'dri bar 'dod pa las shes par bya zhing /
gtso bor ni bla ma dam pa man ngag nyams myong can gyi zhal las nyams myong skyes pa'i don ngo sprod pa dang /
nyams myong ji ltar skye tshul de'i gegs sel bogs 'don dang bcas pa legs par mnyan te /
nyams rtogs kyi 'phrang las ma grol gyi bar gdar sha bcad la ye shes rtsal kha phyogs med du rgyas pa'i thabs la ci nas kyang 'bad par bya'o //
de skad bka' drin mnyam med rje bla ma'i //
bka' gnang thob nas ban chung chos dpal gyis //
blo dman don du tshig nyung don 'dril bar //
rgyal zla yar ngo'i tshes bcur grub par spel //
nongs par gyur gang bla ma yi dam lha //
chos bdag mkha' 'gro'i tshogs kyis bzod par bzhes //
dge 'dis rang rgyud grol nas mtha' yas 'gro
/rnam grol gdod ma'i sa la sgrol nus shog
/sarba mang+ga laM//

//
