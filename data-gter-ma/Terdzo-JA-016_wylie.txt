@#//
bla ma bka' brgyad 'dus pa'i dbang bskur chen mo bklag chog tu bkod pa rin chen dbyig gi rdzing bu zhes bya ba bzhugs so //
na mo gu ru d+he ba d+hA ki nI yai /
ye shes rol pa'i cho 'phrul bsam yas kyang //
'od gsal dbyings las ma g.yos rigs kun bdag
/gu ru'i zhabs pad gtsug gi nor bu la //
bkod nas dgongs brgyud dbang dang byin rlabs stsol //
rigs lnga dngos mtshungs gling chen rnam lnga las //
rdo rje'i mtshan can zab gter rgya mtsho'i dbyig
/'dus pa skor bzhi'i thog ma bla sgrub kyi //
smin byed bdud rtsi skal ldan srog 'tshor spel //
bla ma bka' brgyad 'dus pa'i dbang gis skal ldan gyi rgyud smin par byed pa la /
thems byang las /
spros bcas bum pa'i dbang bskur dang :
spros med gtor ma'i dbang bskur dang :
shin tu spros med don dbang gsum :
rang gzhan don byed dbang gsum yin :
zhes rnam grangs gsum du gsungs pa'i dang po spros bcas bum pa dang 'brel ba'i dbang mo che bskur ba la sgrub chen dang sbrel ba'i tshul ni lag len mi thebs pas dbang rkyang gi khongs su sgrub khog nas bshad pa'i slob ma sta gon dang sgrub dbang rnams 'dus par mdzad pa rje bla ma'i phyag bzhes ltar 'chad pa la gsum /
sngon 'gro
/dngos gzhi /
rjes kyi rim pa'o //
dang po la gsum /
sa chog sta gon /
dkyil 'khor gyi gshom bkod do //
dang po ni /
sgrub gnas rnying pa la rgyas par mi dgos pas mdo tsam spro na /
dkyil 'khor gang du bya ba'i gnas su dkar gtor dang bgegs gtor bsham /
bdag nyid rtsa gsum kun 'dus bla ma'i nga rgyal la gnas pas raM yaM khaM gis bsang sbyang /
rat+na pany+tsa oM AHhU~MHgis brlab /
b+hU mi pa ti sa pa ri bA ra badzra sa mA dzaHsa mgron dgug
/b+hU mi pa ti sa pa ri bA ra a kA ro sogs lan gsum gyis 'bul /
sa bdag lha klu 'khor dang bcas :
gtor ma dam pa 'di bzhes la :
bdag gi sgrub pa ma thon bar :
khyed la gnas 'di bdag g.yar gyis :
ci bde bar ni gzhan du dengs :
sngags mthar gats+tsha btags pas gshegs /
bgegs gtor bsang sbyang byin rlabs spyi ltar bya /
sarba b+hU ta A kar+Sha ya dzaHsa mgron dgug
/sarba b+hU ta b+h+yaHna maHsarba sogs nam mkha' mdzod kyi sngags rgya lan gsum gyis bsngo /
hU~M:
yang dag don la mi mos pa'i :
mi dang mi min log 'dren bgegs :
lan chags re gtor 'di khyer la :
gnas 'di'i khor yug tshun chad du :
skad cig tsam yang 'da' ma byed :
gal te nga yi bka' 'das na :
rta mgrin drag po thugs khros nas :
lus ngag rdul phran bzhin du rlog :
ces gtor ma phyir dor /
hU~M:
dus gsum bla ma thod phreng gi :
mngags gzhug pho nya'i las mdzad pa :
rta mgrin sgrol byed drag po'i lha :
deng 'dir sgrub pa mchog 'di ma brnyes bar :
bar chad gdon rnams ma lus phyir bskrad do :
oM badzra kro ta h+ya g+h+rI wa hU~M phaT:
ces dang sum b+ha ni sogs yungs thun gu gul dud pas bskrad /
b+han d+har bdud rtsi rnam lnga chang dang sbyar ba stegs bur 'thor la /
las byang le'u gsum pa'i dbu nas 'byung ba'i /
hU~M:
bka' gsang rmad du byung ba'i sogs kyis chag chag gdab /
gnyis pa sta gon la gsum las lha lhag gnas ni /
stegs bur 'bru dkar kyi tshom bu dgu bkod /
mchod gtor bshams la las byang ltar byin brlab /
sgrub pa'i gzhi rang byung ye shes kyi gzhal med khang chen por bla ma bde gshegs yongs rdzogs bka' 'dus kyi lha tshogs dwangs pa'i mkha' la 'ja' tshon shar ba ltar skad cig gis gsal bar gyur /
ces gdod nas grub pa'i ye shes kyi dkyil 'khor gsal btab la mchod bstod bya /
bla ma bde gshegs mkha' 'gro gnas 'dir gshegs :
nyi zla pad gdan mdzes la dgyes par bzhugs :
lus ngag yid gsum gus pas phyag 'tshal lo :
phyi nang gsang ba'i mchod sprin kun gyis mchod :
sngon nas da bar mi dge ci bsags bshags :
dus gsum dge spyod mdzad la yi rang 'bul :
bdag gzhan yongs grol chos 'khor bskor du gsol :
'gro don mya ngan mi 'da' bzhugs su gsol :
zhes yan lag bcu pas tshogs bsags /
snyan gsan dbab pa ni /
thal mo sbyar la /
ho :
dus gsum rgyal ba 'dus pa'i gtso :
thugs rje byin brlab byang sems ldan :
dgongs pa rna brgyud thugs rgyud mnga':
rgyud grol byang chub lam la 'dzud :
dus gsum bla ma sku drin can :
thams cad gsan cing dgongs su gsol :
dkyil 'khor bzang po ngas bris nas :
bdag cag bsnyen sgrub las gzhung bsrang :
sta gon la ni gnas par mdzod :
lan gsum brjod /
se gol gsum byas la lha rnams bar snang 'od kyi drwa bar bzhugs par mos /
tshom bu dang mchod gtor rnams bsdu'o //
gnyis pa bum pa sta gon ni /
rnam rgyal bum pa mgul chings sngon po /
bum rdzas so lnga /
las bum mgul chings sngo nag bum rdzas nyer lnga rigs lnga'i phyag mtshan ldan pa mdun du bzhag
/gu gul dud pas bdug
/yungs kar gyis brab /
hU~M bzhi'i sngags brjod pas bgegs bskrad /
go cha'i phyag rgya gtug la /
oM na maHsa man+ta bud+d+hA nAM badzra kA bA tsi hU~M phaT:

rdo rje'i zhu lugs gyon par bsam /
dri chab bum pa'i nang du blugs la /
oM swa b+hA ba bi shud+d+haHsarba d+harmAHswa b+hA ba bi shud+d+ho haM:
de nas spos kyis bdug la /
oM shu b+ha ka ri sa ti hU~M:
zhes bum par mthu byin bskyed /
oM tsa tur ma hA mu dra ka lak+Sha sid+d+hi mu sid+d+hi hU~M oM swA aM hA:
zhes byin gyis brlabs la stegs bu'i dbus dang g.yon mdun du kha rgyan dang bcas te bzhag
/mchod gtor bshams la byin rlabs mdor bsdus bya /
bum pa bsang sbyang /
stong pa'i ngang las /
b+h+rU~M las phyi rin po che'i bum pa'i rnam pa la nang gzhal yas khang bdud rtsi'i rgya mtsho 'khyil pa'i dbus su /
bla ma bde gshegs yongs rdzogs bka' rnams 'dus pa'i dkyil 'khor gyi lha tshogs rnams mtsho rdzing dwangs par gza' skar shar ba bzhin skad cig gis gsal bar gyur /
sngags tsam gyis mchod /
sh+loka gcig gis bstod /
gzungs thag blangs la /
rang gi thugs ka nas sngags kyi 'od zer 'phros /
bum pa'i lha rnams la phog
/snyoms par zhugs pa'i byang chub kyi sems ye shes kyi bcud du 'khyil bar bsam /
bsnyen sgrub kyi sngags bzla /
mthar /
oM AHhU~M gis bdud rtsi'i mchod yon phul bas lha rnams 'od du zhu ba bum pa'i chu dang ro gcig tu gyur /
de nas las bum bsang sbyang /
stong pa'i ngang las bum pa gzhal yas khang du gsal ba'i nang du pad nyi la hU~M las dpal rdo rje rnam 'joms mthing nag g.yas rdo rje rgya gram :
g.yon dril bu 'dzin pa :
thugs srog hU~M la snying pos bskor bar dmigs la :
na mo rat+na tra yA ya :
na mash+tsaN+Da badzra kro d+hA ya :
hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
a mr-ite hU~M phaT:
ces pa dang /
badzra gu ru pad+ma sid+d+hi hU~M:
e ho shud+d+he :
yaM ho shud+d+he :
raM ho shud+d+he :
laM ho shud+d+he :
baM ho shud+d+he A:
zhes pa'i sngags brgya rtsa bzlas la /
rdo rje rnam par 'joms pas bgegs thams cad tshar gcod pa'i phrin las mdzad du gsol /
zhes phrin las gsol /
gsum pa slob ma sta gon ni /
maN+Dal me tog so shing srung skud sna lnga /
ku sha rnams nye bar bsdog
/slob ma rnams las bum gyi khrus bya /
bgegs gtor gong smos sam spyi ltar btang la srung 'khor bsgom /
sems bskyed gsal gdab dang chos bshad ci rigs byas la /
'dir skabs su babs pa /
gsang sngags rdo rje theg pa snga 'gyur rnying ma la bka' gter gyi srol ka chen po gnyis su dbye ba las zab mo gter gyi chos /
de la phyogs bzhi dbus lnga'i gter kha chen po lngar yod pa'i nang nas dbus gter zug pa rtsa ba lta bu /
sprul pa'i gter chen rdo rje gling pa'i zab gter gyi gtso bo 'dus pa skor bzhi'i thog mar bla ma bka' rnams 'dus pa'i smin byed bsgrub pa la sngon 'gro sta gon dang dngos gzhi dbang bskur ba gnyis su yod pa las /
thog mar slob ma lhag par gnas pa'i chos rnams zhu ba'i yon du dmigs te maN+Dal 'bul bar zhu /
zhes maN+Dal 'bul du gzhug
/snyims pa me tog dang bcas te gsol ba 'debs pa 'di'i rjes zlos mdzod :
ho :
bla ma slob dpon dgongs su gsol :
bla ma yid bzhin nor bu dang :
yi dam dngos grub 'byung ba dang :
mkha' 'gro dngos grub stsol ba yi :
sku gsung thugs rjes bzung slad du :
bdag la gnang ba sbyin par zhu :
lan gsum /
gnang ba sbyin pa lags pas snyan gtod 'tshal /
ho :
skal ldan rigs kyi bu mchog khyod :
rtsa ba gsum gyi dkyil 'khor du :
dad cing 'jug par 'tshal lags na :
de bzhin bdag gis gnang bar bya'o :
zhes dang /
bu khyod 'khor ba'i sdug bsngal las :
thar pa'i mgon gyur dkon mchog gsum :
yid kyis dmigs la phyag 'tshol cig :
skyabs 'gro sdig pa rab bshags gyis :
mdun gyi nam mkhar bla ma dang gnyis su med pa'i rdo rje thod phreng rtsal la rtsa gsum rgyal ba rab 'byams kyis bskor te mngon sum bzhin du bzhugs pa'i spyan sngar bdag gzhan mkha' khyab kyi sems can mtha' dag byang chub snying po'i bar du skyabs su mchi zhing thog med nas bsags pa'i sdig sgrib thams cad snying nas 'gyod pas bshags so snyam pa dang /
sems can gyi don du byang chub don du gnyer ba smon pa dang /
de'i phyir du gsang sngags rdo rje theg pa'i dkyil 'khor gnyan por zhugs te lam tshul bzhin bsgrub par dam bca' ba 'jug pa dang /
de dag thams cad 'khor gsum spros pa dang bral ba'i lta bas zin pa don dam byang chub tu sems bskyed pa rnams gsal thob la 'di'i rjes zlos /
bla ma pad+ma thod phreng rtsal :
yi dam mkha' 'gro ma lus dgongs :
bla ma dkon mchog gsum po la :
byang chub dag la ma reg bar :
skyabs kyi mchog chen dag tu bzung :
sngon bsags las kyi sdig sgrib bshags :
'gro don sangs rgyas thob bya'i phyir :
smon pa'i byang chub sems su bskyed :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
lan gsum /
yul khyad par can de dag gi spyan sngar stobs bzhi tshang ba'i sgo nas lus ngag yid gsum gyi sdig sgrib spyi dang khyad par sdom pa gsum dang 'gal ba'i nyams chag nyes ltung thams cad snying nas bshags pa'i blos 'di'i rjes zlos /
hU~M:
bla ma yi dam mkha' 'gro dgongs :
khyed ni rnam dag dri med la :
bdag ni sgrib pa nyon mongs bsgribs :
nyams chag sdig sgrib mthol lo bshags :
oM AHhU~M gu ru d+he wa d+hA ki nI sa ma ya :
sarba d+harmAHswA b+hA wa nAM:
so shing gtad cing ra ba 'du byas la /
de nas dngos grub kyi mtshan ma brtag pa'i slad du so shing mtshan nyid dang ldan pa tshig 'di'i rjes zlos dang bcas te ltos med du 'dor bar zhu /
ho :
bla mas gnang ba'i so shing 'di :
bla ma bka' 'dus lhar brtag phyir :
maN+Dal dbus su bdag 'dor gyis :
gang yin pho brang phyogs der babs :
zhes 'dor du gzhug
/so shing gi rtse mo gang du phyogs pa de dang mthun pa'i rigs kyi lha'i dngos grub 'grub par 'gyur ba yin no //
srung skud kha dog lnga pa rdo rje'i mdud pa btab /
rtsa sngags kyis sngags la /
sngags kyis btab pa'i srung skud skyes pa'i dpung pa g.yon dang bud med kyi g.yas su bcings pas lus la rdo rje'i go khrab tu gyur nas sgo gsum la bar chad mi mthun pa'i phyogs rnams bsrung bar mos shig
/hU~M:
ye shes lnga ldan srad bu 'dis :
sku gsung thugs yon phrin las lnga :
badzra gu ru'i sngags kyis btab :
slob bu'i sgo gsum bsrung bar bya'o :
zhes dang sngags bzla bzhin pas bcing /
ku sha las sngags dang dri chus bsang /
dag byed rtswa mchog ku sha'i chun po chung ba sngas dang che ba stan gyi don du zungs la do nub rmi lam bzang ngan gyi mtshan ma brtag par gyis shig
/ho :
las 'phro skal ldan rigs kyi bu :
ku sha gtsang ma'i rtswa mchog 'di :
dngos grub rtags mtshan gsal bya'i phyir :
khyod nyid nyal ba'i sngas stan gyis :
rmi lam bzang ngan bdag la smros :
zhes phyag rgya bsnol mas lag g.yas g.yon du gtad /
de rnams kyis slob ma sta gon du gnas pa'i chos rnams grub /
dngos gzhi slad nas 'byung ba lags so //
zhes dang dge bsngo byas la slob ma grol lo //
gsum pa dbang rdzas gsham bkod ni /
stegs bu'i steng dkyil 'khor sgo rdzogs sam bla ma'i pho brang gnam babs ma'i maN+Dal gyi dbus su rnam rgyal bum pa'i kha rgyan la thod phreng rtsal dang rta phag yab yum sku tsaka gis brgyan pa dang /
de mnyam thod phreng sde lnga dang mkha' 'gro rigs lnga yab yum phyogs bsdus kyi tsakli bzhag
/de steng 'phrul stegs la b+han+d+ha mtshan bzang dum bu gcig pa 'bru sman gyis bkang ba'i nang du gsang 'dus yab yum gyi sku bzhag
/de steng many+dzi la gtor ma rin chen zur brgyad dar gdugs kyis spras pa bkod /
shar du pad 'byung za hor ma'i sku
/lhor thod pa'i snod du dpal gtor dang blo ldan mchog sred /
nub tu rma bya'i sgro mar me dang nyi ma 'od zer /
byang du ka pA la chang gis bkang ba me long dang seng ge sgra sgrog
/shar lhor thod chang dang pad+ma sam+b+ha /
lho nub tu me long dang pad+ma rgyal po /
nub byang du rdor dril dang shAkya seng ge
/byang shar du seng ldeng phur pa /
o rgyan dang rdo rje gro lod rnams kyi sku tsaka
/mdun du ma ning gtor ma la sku tsag dar gdugs can dang /
phur pa /
ral gri rnams bzhag
/gzhan gang bder gsang rdzas thod chang /
rig tsag
/chos bka' 'di nyid kyi glegs bam /
mar me /
bur chang /
pad+ma 'dab drug steng mchod rten bang rim dgu pa /
rgyal srid dang rtags brgyad so sor bris pa rnams kyang bkod /
shar du chu gnyis nyer spyod /
lhor drag mchod /
nub tu sman gtor rak+ta /
byang du tshogs kyi yo byad bsham /
mar me lha grangs sogs mchod pa ci rgyas dang /
chos srung gtor 'bul /
sngon gtor /
chad brtan /
las bum /
mig dar /
cod pan /
dung zhal sogs nye bar mkho ba'i yo byad rnams tshogs par bya'o //
gnyis pa dngos gzhi la gnyis /
dbang don sgrub mchod /
dbang bskur ba dngos so //
dang po ni /
las byang rgyas pa 'grub na legs kyang dkyus la mdor bsdu ba'i dbang du byas te /
tshig bdun dang brgyud 'debs sngon du 'gro bas /
las byang le'u gsum pa'i skyabs sems tshogs gsag bya /
bgegs gtor byin rlabs bsngo ba rnams spyi ltar la /
bka' bsgo nas brtsam ste mthar chags su gtang la bdag mdun dbyer med du bsgom /
spyan 'dren gyi rjes su zur gsal mkha' 'gro'i spyan 'dren dang /
mchod pa'i rjes mchod pa /
bstod pa'i rjes bstod pa rnams sbyar /
nyams chag skong ba'i yig brgya nyer gcig tsam bzla /
rtogs dgongs dman na mdun dkyil gyi go sar dzapa? khang dbye /
bzlas dmigs gsang 'dus sogs bla sgrub spyi dang mthun par gsal btab la /
bsnyen sgrub kyi  dzapa? ci nus dang las sbyor bcu cha tsam bzla /
dbang len dmigs pa dang bcas dngos grub blang tshig brjod /
ma ning gtsor gyur chos skyong dang gter srung la gtor ma phul /
tshogs byin rlabs nas bzung sman mchod bar gtang /
skabs 'dir dbang la 'jug na lag len spyi dang mthun /
yang na tshogs rol lhag chog bskul ba dngos grub blang ba'i bar btang nas /
dbang bskur ba'ang gzhung 'di'i dgongs par snang bas gang bder bya chog
/gang ltar slob ma gzhug pa'i gnang ba nod pa bcas grub par byas la dkyil 'khor yol bas bsgrib bo //
gnyis pa dbang bskur ba dngos la gnyis /
'jug pa dang /
dbang dngos so //
dang po ni /
slob ma rnams la phyi rol du khrus bya /
bgegs gtor btang /
nang du 'jug pa na bgegs bskrad cing mtshams gcod las byang ltar btang gral la 'khod nas maN+Dal bkye bsdu dang sems bskyed gsal btab la /
de'ang chos kyi dbyings 'od gsal snying po spros pa thams cad dang bral ba'i klong du bla ma chos kyi sku thog ma'i mgon po 'od mi 'gyur ba srid zhi kun gyi khyab bdag chen po gdod nas mnyam pa nyid kyi ngang du bzhugs pa las ma g.yos bzhin du /
pad+ma gangs chen mtsho rigs lnga longs spyod yongs su rdzogs pa'i zhing dang sku'i bkod pa sems can gyi khams dang chos kyi dbyings ji srid pa de srid rang bzhin lhun gyis grub pa'i rgyan stug po bkod pa'i rol rtsal /
phyogs bcu'i 'jig rten gyi khams mu mtha' med pa re re bzhin bstan pa gnyis ldan gyi bla ma dang /
gu ru mtshan mchog brgyad sogs 'gro ba'i khams dbang mos pa tshad las 'das pa gang 'dul der ston gyi rnam par 'phrul pa sangs rgyas mdzad pa'i rol mo bsam yas sgyu 'phrul drwa ba'i sprin du 'phro ba las /
bye brag rgyal ba shAkya'i dbang po'i gdul zhing mi mjed kyi 'jig rten spyi dang /
khyad par yul gyi snyigs ma pre ta mun gling kha ba can gyi rgyal khams /
dus kyi snyigs ma rtsod ldan gyi rgud pa mthar thug pas rgyal dang rgyal sras gzhan gyi thugs rje'i 'jug pa brtul ba ltar snang ba na /
gu ru rin po che 'di nyid kyi phrin las nus pa'i rtsal shugs stobs su gyur pas mi dang mi ma yin pa'i gdul bya rgyud ma rungs shing mi srun la gdul dka' ba mtha' dag dngos dang brgyud nas sprul pa'i rol gar dang 'dul thabs kyi cho 'phrul sna tshogs pas 'dul zhing srid mtsho gting nas sprugs te phyam gcig thar pa'i kha lo gyen du sgyur ba la nam yang g.yel ba mi mnga' bas /
sangs rgyas las kyang bka' drin phul du byung ba o rgyan slob dpon pad+ma thod phreng rtsal de nyid kyis gangs can gyi ljongs 'dir rgyal bstan nyin byed thog mar gsal bar mdzad pa'i skabs su /
nyid kyi sku gsung thugs yon tan phrin las mi zad pa rgyan gyi 'khor lo lnga phrag lnga'i ye shes kyi rol pa las byung ba grub pa'i dbang phyug rje 'bangs nyer lnga gtso bor gyur pa'i skal ldan gyi gang zag rnams la gsang chen bla na med pa'i smin grol gyi bdud rtsi so so'i skal pa dang    'tsham pa bsam gyis mi khyab pa zhig bstsal pa thams cad kyi nang nas yang zab nye lam bla na ma mchis pa 'di nyid ni /
rang gzhung las /
'bras bu sangs rgyas theg pa yi :
rgyud dang lung dang man ngag las :
tshogs gnyis myur rdzogs snying po yi :
don rtogs sangs rgyas sgrub 'dod na :
bla ma dag ni bsgrub par bya :
zhes gsungs pa ltar sangs rgyas kyi dgongs pa phyin ci ma log pa de nyams su len pa la sgrub thabs bsam gyis mi khyab pa gcig mdzad na'ang bdag 'dra pad+mas rang gi sgrub pa rang gis byas te thugs gter rnams kyi yang zab dam pa 'di las lhag pa bod du byin pa med cing bai ro khyed la gtad pa sa ma ya :
zhes gsungs pa ltar /
sgrub thabs thams cad kyi snying po bla ma sgrub pa /
bla sgrub thams cad kyi rgyal po gu ru'i thugs sgrub /
thugs sgrub bye ba phrag brgya'i nang nas khyad par du gyur pa bla ma bde gshegs yongs rdzogs bka' rnams 'dus pa'i chos skor 'di nyid gu ru nyid kyi rgyal tshab tu bsngags pa sprul pa'i lo tsA ba chen po bai ro tsa na la dmigs gsal du bstsal te phyi rabs gdul bya'i don du ngam shod gnam lcags brag gi gsang phug chen mor mi shigs pa'i phyag rgyas btab nas gter du sbas pa /
'dul ba'i skabs su babs pa na /
ji skad du /
stod lung yul du phag tshang khyu gcig 'byung :
sa btsan ri mgo re la rdzong chung re :
la rtsub 'phrang rtsub bkag med khyu yis 'tsho :
kong po bu chur sbas pa'i gter kha 'di :
mi bzhag 'don pa'i rtags der bstan nas 'byung :
o rgyan rdo rje gling pa zhes bya 'byung :
zhes sogs rdo rje'i lung mang pos mgrin gcig tu bsngags pa rnam snang lo tsA ba nyid sprul pa'i gter ston chen po'i tshul du byon pa o rgyan rdo rje gling pa dgung grangs bco lnga bzhes pa'i tshe gter gnas de nyid nas gu ru nyid kyis dngos su bstsal pa'i 'dus pa skor bzhi /
snying thig bcu gsum gtso bor gyur pa'i gter kha brgya dang brgyad bzhes te chos rten dam rdzas sogs grol ba bzhi'i phrin las rgya mtsho'i mthar thug bar spel bar mdzad kyang /
deng sang mtshan tsam du gyur pa na rgyal sras lha rje mchog grub rgyal po nyid gter ston rkyang pa'i skye ba bcu gsum du bzhes par lung bstan pa las yang srid bcu gsum pa /
gter ston rgyal po lnga'i ya gyal pad+ma 'od gsal mdo sngags gling pa la bka' gter yongs rdzogs kyi bka' babs chen po bdun du bzhugs pa las /
gter ston brgya rtsar grags pa rnams kyi gter chos mtha' dag gu ru rin po che dang gter ston so so'i ye shes kyi skus rim par byin gyis brlabs shing smin grol gdams pa'i mdzod gtad cing /
khyad par gter chen 'di nyid kyi dus su bde ba'i nus 'byin zhing skyes DA ki'i rnam par rol par bstan pa'i skabs su'ang nyid kyi gter chos mtha' dag ma 'ongs par spel ba'i gnyer gdams mdzad pa ltar sngon gnas rjes su dran pa dang /
gter chen nyid kyi ye shes kyi skus yang nas yang du byin gyis brlabs shing rjes su gnang ba ltar zab chos 'di dag gi smin grol shing rta'i lam srol gsar du 'byed pa'i bka' drin bstsal pa bla ma yongs rdzogs bka' rnams 'dus pa'i dbang bskur rnam pa gsum gyi gtso bo spros bcas bum pa'i dbang chen bskur ba la bdag nyid kyi bgyi bar 'os pa rnams grub zin /
khyed rang slob ma rnams kyi ngo skal du gyur pa la dkyil 'khor du 'jug pa'i chos dang /
zhugs nas mngon par dbang bskur ba gnyis su yod pa las /
thog mar dkyil 'khor chen por 'jug pa'i yon du dmigs te zhing khams 'bul bar zhu /
zhes maN+Dal 'bul du gzhug
/dkyil 'khor gyi gtso bo dang bla ma dbyer med pa la mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos mdzod /
ho :
bla ma dpal ldan thod phreng rtsal :
bdag la gsan cing dgongs su gsol :
snyigs ma'i sems can 'khor 'khyams rnams :
sangs rgyas sa la drang ba'i phyir :
bla ma yongs rdzogs dbang khang du :
'jug cing bzlas sgrub dbang bskur zhu :
zhes lan gsum /
yang bla mas /
ho :
sngon sbyangs skal par ma ldan na :
'jug par dka' la nyes dmigs che :
bka' 'das 'dir sdug phyi mar brlag :
las 'phro med na phyir yang dengs :
yod dam yal gam srung nus sam :
zhes dris pa'i lan btab pa 'di'i rjes zlos mdzod /
ho :
bdag ni skal ldan rigs kyi bu :
dkyil 'khor 'di ru 'jug spro bas :
bla mas ci gsung g.yar dam rnams :
bka' las 'das na mgo bo khos :
zhes khas blang du gzhug
/de nas bla mas dam tshig gi rdor dril dang bum pa lag tu thogs rgyal theb kyis bdud rtsi sbyin la /
hU~M:
nyon cig skal ldan rigs kyi bu :
khyod ni sngon chad khams gsum 'khor bar 'khyams :
dug lnga'i rba la rab tu g.yengs :
bsam gtan mkhar so mi rtsig par :
bar do'i gnas su rab tu g.yengs :
tshul khrims rnam dag mi srung bar :
ro myogs 'dam la rab tu g.yengs :
bzod pa'i go cha mi gyon par :
bar do'i 'phrang la rab tu g.yengs :
shes rab mig rnams long gyur nas :
mun pa'i gling du rab tu g.yengs :
sbyin pa phyogs med mi gtong bar :
yi dwags gnas su rab tu g.yengs :
tshe 'di'i gtan 'dun byed byed nas :
phyi ma'i gnas su rab tu g.yengs :
khyod de na 'dug pa'i gnas de ni :
khams gsum rigs drug sa 'khor yin :
'di ni bde chen o rgyan gnas :
tshe 'di blo yis gtong phod na :
gnas 'dir bdag gi ngag la nyon :
khas longs mna' chu 'thung bar gyis :
dam tshig gi chu 'di nyid snying dbus su thim nas dam bsrung na ye shes sems dpar gyur nas dngos grub stsol ba dang ma bsrung na yak+sha gnod sbyin du gyur nas snying sreg cing dmyal bar 'phen par 'gyur ba'i don go bar gyis shig
/dung zhal gyi chu blud la /
hU~M:
dmyal chu khro chu khol ma 'di :
dam bsrung 'thungs pas dngos grub 'byung :
ma bsrung mnar med dmyal bar ltung :
a mr-ita phaT dza :
rdo rje mgor bzhag la /
hU~M:
rdo rje 'di ni rta mchog dpal :
khyod kyi mgo la bzhag pa yis :
dam tshig thub na mchog thun 'grub :
ma thub mgo bo brgyar 'gas 'gyur :
oM badzra tha tha ka hU~M 
de nas rgyud rnam par dag par bya ba'i slad du theg pa thun mong dang thun mong ma yin pa'i 'jug sgo skyabs 'gro sems bskyed tshogs gsag yan lag bcu pa rnams rim par bya dgos pas /
thog mar bla ma bde gshegs yongs rdzogs kyi dkyil 'khor mchog gsum rtsa gsum sku gsum kun 'dus kyi bdag nyid chen po la bdag gzhan mkha' khyab kyi 'gro ba mtha' dag snying po byang chub la mchis kyi bar du sgo gsum mi phyed gus pas skyabs su 'gro ba'i blo rtse gcig pas 'di'i rjes zlos /
na mo :
bla ma bde gshegs sogs las byang ltar sho lo ka gsum lan gsum /
mkha' khyab gyi pha ma sems can mtha' dag bla ma sangs rgyas rin po che'i go 'phang la 'god par bya'o snyam pa'i smon pa dang /
de'i ched du bla ma yongs rdzogs bka' rnams 'dus pa'i dkyil 'khor du zhugs nas bla ma sangs rgyas kyi go 'phang 'thob par byas te gang la gang 'dul gyi phrin las rnam bzhis 'khor ba ma stongs kyi bar du 'gro ba'i don bgyi'o snyam pa 'jug pa byang chub kyi mchog tu sems bskyed pa gsal thob la 'di'i rjes zlos /
sems bskyed 'gro ba sogs shwa lo ka gsum lan gsum /
khyad par can gyi skyabs yul de dag tshogs kyi zhing du byas te /
phyi ltar na dkon mchog gsum /
nang ltar na rtsa ba gsum /
gsang ba ltar na sku gsum gyi bdag nyid can du bzhugs pa la ye shes pa spyan drang zhing bzhugs su gsol ba /
phyag 'tshal zhing mchod pa 'bul ba /
sdig pa bshags shing dge ba la rjes su yi rang ba /
chos 'khor bskor bar bskul zhing mya ngan las mi 'da' bar bzhugs su gsol ba /
dge rtsa byang chub chen por bsngo zhing smon lam gdab pa ste yan lag bcu pa'i don gsal thob la tshig 'di'i rjes zlos /
oM AHhU~M:
dkon mchog gsum po sogs tshar gsum rjes zlos byar gzhug
/mtshams sbyor dang sngags spyi mthun brjod la mig dar dang cod pan gtad /
dkyil 'khor du gzhug par gsol ba 'debs pa 'di'i rjes zlos /
kye ho :
tshogs kyi dkyil 'khor chen po ru :
sangs rgyas kun dang gnyis med dpal :
bla ma rdo rje slob dpon dgongs :
bdag cag sgo 'dir gzhug par zhu'o :
bla mas /
hU~M:
bla ma yi dam mkha' 'gro'i dkyil 'khor 'dir :
'jug spro dngos grub 'tshal ba na :
lha dang snying po sgrub pa yi :
dam tshig gnyan po srung nus sam :
zhes dris pa'i lan btab par mos la rjes zlos /
ho :
bla mas gang gsung bka' bzhin du :
rdo rje thod phreng dkyil 'khor gyi :
dngos grub rnam gnyis nod 'tshal phyir :
dam tshig gnyan po shin tu srungs :
zhes bsgos te dkyil 'khor pa la bla mas gsol ba gdab pa ni /
hU~M:
bla ma bka' 'dus lha tshogs dgongs :
sems can sdug bsngal bsgral ba'i phyir :
bla ma yi dam mkha' 'gro yi :
pho brang dam pa 'di nyid du :
bdag gi slob ma gzhug par bgyi :
sku gsung thugs kyi byin gyis rlobs :
zhes gsol /
ye shes gyi sgo dbye bar gsol ba 'debs pa 'di'i rjes zlos /
ho :
ye shes dkyil 'khor sgo bzhi ru :
bdag ni 'jug par 'tshal lags kyis :
bla ma bka' brgyad d+hA ki'i tshogs :
zhal mjal gsung nyan dbang bskur zhu :
bla mas /
bla ma yi dam dkyil 'khor lha :
ye nas rang byung rang gi sems :
bskal pa sngon 'das dus su zhal ma mjal :
ye shes sgo phye dug lnga'i them bsal na :
ye shes rang snang lha la phyag 'tshol cig :
dkyil 'khor gyi lha la sgo gsum gus pa chen pos phyag 'tshal zhing /
thog med nas bsags pa'i nyams chag rtog sgrib thams cad snying nas 'gyod pa chen pos bshags par bgyi'o snyam pas 'di'i rjes zlos /
ho :
dgongs shig bla ma yi dam mkha' 'gro dgongs :zhes sogs las byang dngos gzhi'i sa bcad brgyad pa nas 'byung ba ltar bya ste 'di ni sgrub khog las ru zung bzhi'i bshags pa bya zhes pa'i don no //
me tog phul ba'i sngon 'gro don dam byang chub sems kyi maN+Dal 'bul bar mos la 'di'i rjes zlos /
hU~M ho :
bla ma mtshan brgyad dkyil 'khor du :
bdag cag 'jug par mos pa'i phyir :
rig pa byang sems maN+Dal 'di :
ye shes sku lngas brgyan te 'bul :
sngon nas las 'phro gang yod pa'i :
lha des bdag la zhal bstan 'tshal :
khyed rang rnams la sngar byin pa'i cod pan de nyid tshe rabs sngon nas 'brel ba'i rigs kyi lha gang yin pa la phog par shog cig snyam pa'i 'dun pa rtse gcig pa dang tshig 'di'i rjes zlos bcas 'dor bar zhu /
hU~M:
bde chen gsang ba mchog gi dkyil 'khor du :
rin chen byang chub sems kyi me tog 'di :
sku gsung thugs kyi dbyings su bdag 'bul gyis :
dngos grub rnam gsum bdag la bstsal du gsol :
b+ho d+hi tsit+ta a mr-ita pU tsa ho :
zhes pas dkyil 'khor dngos sam phyag mtshan dang tshom bu sogs su 'dor du gzhug la rigs nges par bya /
dbang chog las 'dir srung skud 'ching bar gsungs kyang sta gon sngon du song na skabs 'dir ma byas kyang chog
/de nas gsol ba gdab pa'i slad du dmigs pa 'di bzhin mdzod /
de'ang skyes pa rnams kyi lus ging pho dang /
bud med rnams kyi lus ging mo thor tshugs dang ldan pa rer gsal ba'i spyi gtsug tu rang gi bla ma dgyes pas dgongs te bzhugs pa /
pho brang gi dbus na bla ma thod phreng rtsal bde gshegs yongs rdzogs 'dus pa'i lha tshogs khra lam mer bzhugs pa la d+hA ki ging dang bcas pas bskor ba /de dag kyang gdos bcas ma yin pa gsal la rang bzhin med pa snang la dngos por ma grub par gsal thob la mchi ma 'khrugs pa tsam gyi mos gus gdung shugs drag tu bskyed la gsol ba rtse gcig tu thob cig
/kye kye bla ma rin po che :
sangs rgyas thams cad 'dus pa'i sku :
'gro ba kun gyi gnyen gcig po :
mgon med bdag la thugs rjes zungs :
bla ma rdo rje sems dpa' che :
re zhing ltos pa'i rten gcig po :
bdag la re sa gzhan na med :
sdug bsngal 'dam nas drang du gsol :
rje btsun dam pa thod phreng rtsal :
khyed la bdag nyid bran du 'bul :
skyid sdug re sa khyed shes pas :
bla med mchog gi dngos grub stsol :
bla ma sangs rgyas phrin las mdzad :
bdag la dbang skur byin gyis rlobs :
mtha' yas sems can ma lus pa :
'dren pa'i bla mar bdag gyur cig :
oM AHhU~M badzra gu ru pad+ma thod phreng rtsal sa ma ya dzaHha ri ni sa hrIHma ra tsa hri ya badzra A yuHsid+d+hi hU~M:
sngags 'di rnams kyang lan gsum re bzla bar zhu /
zhes brjod la 'og gi sngags rnams lan gsum re dang /
bar gyi phan yon tshig rkang re re rnams kyang bla mas tshar re brjod la /
oM badzra gu ru pad+ma dz+nyA na sid+d+hi hU~M:
bla ma'i sa non gang bsam 'grub :
oM badzra gu ru pad+ma saM b+ha wa hU~M:
yon tan nam mkha'i mtha' dang mnyam :
oM badzra gu ru pad+ma rA tsa pa shaM ku ru hU~M:
khams gsum ma lus dbang du 'dus :
oM badzra gu ru sing+ha g+haN+D+he d+harma d+hA tu hU~M phaT:
bdag nyid smra ba'i seng+ge 'am :
drag po sgrol ba'i thog ltar 'gyur :
oM badzra gu ru dz+nyA na pra dz+nyA sid+d+hi hU~M hrI:
blo ldan shes bya kun mkhyen 'gyur :
oM badzra gu ru sUr+Ya sarba d+harma sid+d+hi hU~M:
ma lus nges par chos la 'khod :
oM badzra gu ru shAkya seng ge sarba sha trUM hU~M phaT:
gang la btab kyang bdud bzhi pham :
oM badzra gu ru rdo rje gro bo lod lo ka sid+d+hi hU~M:
gang ltar bsam pa yid bzhin 'grub :
oM badzra ma hA kA la rA hu la raM g+ha na g+hU ya sid+d+hi hU~M phaT:
des ni log lta skad cig sgrol :
ces pas mtshon sngags 'di dag bzlas pa'i phan yon tshad med par 'gyur ba lags so //
de nas dbang gi gzhi 'god pa la ye shes pa dbab pa yin pas khyed rang rnams lus gnad drang por bsrang /
ngag gnad srog rtsol kha sbyor du 'chings /
sems kyi gnad gzhan du ma yengs par dmigs pa 'di rtse gcig tu sgoms shig
/khyed rang rnams kyi snying gar g.yung drung 'khyil pa re re /
de'i steng na bla ma rtsa gsum dkon mchog kun 'dus kyi ngo bor bzhugs pa la phyogs bcu'i sangs rgyas kyi zhing rab 'byams dang /
dkyil 'khor lha tshogs rnams las rtsa gsum rgyal ba sras dang bcas pas sku gsung thugs kyi byin rlabs thams cad 'od zer kha dog sna tshogs pa'i rnam par lam lam byon nas thim par mos shig
/'beb pa'i rdzas bdug
/dbyangs rnga rol mos bskul la /
hU~M hU~M:
yul gyi ming ni ka dag yangs :
kun tu bzang po de na bzhugs :
sna tshogs 'od zer byin re che :
dbang bskur na bun de na 'thibs :
gnas 'dir byin phob dbang bskur zhu :
hU~M:
yul gyi ming ni o rgyan yul :
dur khrod ming ni sprin 'khrugs dbus :
he ru ka yi mchod khang na :
sna tshogs 'od zer byin re che :
dbang bskur na bun de na 'thibs :
gnas 'dir byin phob dbang bskur zhu :
hU~M:
yul ming bru sha bsil ba tshal :
hU~M chen kA ras byin dbang skur :
hU~M:
yul ming b+he ta bya khang brtsegs :
klu sgrub d+he bas byin dbang skur :
hU~M:
yul ming b+hang ga byang chub rten :
b+hi ma mi tras byin dbang skur :
hU~M:
yul gyi ming ni zangs gling yul :
b+hIr ba pa yis byin dbang skur :
hU~M:
yul gyi khang gling dur khrod nas :
nA gArdzu nas byin dbang skur :
hU~M:
li yul smug nag mchod rten nas :
rom+bu g+hu yas byin dbang skur :
hU~M:
rgya nag mchod rten thod mkhar brtsegs :
dz+nyA na sU tras byin dbang skur :
hU~M:
tho gar mchod rten b+ha ru sha :
shrI sing has byin dbang skur :
hU~M:
za hor mchod rten bde byed brtsegs :
pad+ma 'byung gnas de na bzhugs :
sna tshogs 'od zer byin re che :
dbang bskur na bun de na 'thibs :
gnas 'dir byin phob dbang bskur zhu :
hU~M:
bod yul stag tshang mchims phu sogs :
grub thob nyer lnga de na bzhugs :
sna tshogs 'od zer byin re che :
dbang bskur na bun de na 'thibs :
gnas 'dir byin phob dbang bskur zhu :
hU~M:
yang gsang dge gong bde phug na :
bai ro ye shes de na bzhugs :
sa ma ya dgongs dngos grub brnyes :
bdag la dbang skur thugs 'beb 'tshal :
ces dang gong gi sngags tshang ba dang /
las byang spyan 'dren gyi sngags bcas brjod la byin dbab /
de ltar ye shes dbab pa'i byin rlabs kyi rgyun sgo gsum la rab tu gnas par mos shig
/tiSh+Tha badzra :
zhes me tog mgor bzhag
/de nas spyan dbye bar zhu ba 'di'i rjes zlos mdzod /
hU~M:
bla ma yi dam mkha' 'gro dgongs :
sems can las kyis bskal ba rnams :
ma rig rmongs pa'i sems can yin :
shin tu ldongs par gyur lags na :
nyon mongs sgrib pa bsal du gsol :
a sa me hU~M:
mig thur thogs la /
bla ma'i thugs ka nas ye shes kyi 'od zer gser gyi thur ma lta bu byung /
ma rig pa'i sgrib g.yogs mig dar dang lhan cig bsal ba'i mos pa mdzod /
ji ltar mig mkhan rgyal po yis :
thur mas ling thog bsal ba ltar :
ma rig ldongs pa'i ling thog rnams :
bla ma o rgyan mtshan brgyad lha :
yi dam rta mgrin mkha' 'gro'i dal :
ma mthong ma rig sgrib pa rnams :
bla ma d+hA kis da bsal gyis :
dus rnams kun tu bka' drin khur :
tsak+ShuHpra we sha ya phaT:
ces pas gdong bsal /
phyag shing gis mtshon la /
hU~M:
bu khyod rtsol sems ma chung bar :
bla ma yi dam d+hA ki'i tshogs :
mngon sum pho brang 'di la ltos :
'di la dad pa rab tu skyed :
dngos grub thams cad 'dis thob 'gyur :
ces bskul la /
spro na don rtags rgyas par bshad dgos kyang mdo tsam du /
ye shes kyi rang snang las grub pa'i thar pa chen po'i gzhal yas khang rgyan bkod pa yongs su rdzogs pa'i dbus su /
bya byed yid chos rnam par dag pa dbang chen rta phag yab yum gyi spyi gtsug tu dkyil 'khor khyab bdag rdo rje thod phreng yab yum /
phyogs bzhir ye shes rnam bzhi'i rang bzhin thod phreng rigs bzhi /
rin chen zur brgyad la tshogs brgyad gnas su dag pa gu ru mtshan brgyad /
pad 'dab phyi nang rnams su bde stong zung du 'jug pa'i rang rtsal rigs bzhi'i dpa' bo dang mkha' 'gro ma bka' sdod chos skyong gi tshogs dang bcas pa ste /
mdor na bla ma bde gshegs yongs rdzogs bka' 'dus kyi dkyil 'khor rten dang brten par bcas pa mngon sum bzhin du mjal bar mos la dad gus spro ba rgya chen po skyed mdzod /
gsang sngags rdo rje theg pa'i rtsa ba ni dbang /
dbang gi rtsa ba ni dam tshig kho na la rag las pas slar yang nan tan du bsgrag par bya ba lags te /
hU~M:
sku gsung thugs kyi dam tshig ni :
da lta 'di ru bcas pa bzhin :
srog la babs kyang ma gtang cig :
yan lag rnams kyang rtag tu srungs :
sa ma ya rak+Sha hU~M:
deng nas brtsam ste dam tshig blangs 'das kyi khe nyen rnams yid la nges pa'i sgo nas spyi dang khyad par lhag pas bsdus pa'i rtsa ba dang yan lag gi dam tshig mtha' dag tshul bzhin bsrung bar bya dgos so //
de ltar bgyi'o snyam du dam bca' ba 'di'i rjes zlos /
hU~M:
rdo rje slob dpon bka' drin che :
bka' bzhin bgyid do dam tshig bsrung :
rtag tu thugs rjes bzung ba dang :
byin gyis brlab par mdzad du gsol :
sa ma ya na ra kan :
de dag gis dkyil 'khor du 'jug pa'i chos rnams tshul bzhin grub pa lags so //
zhugs nas mngon par dbang bskur ba'i thog mar cod pan spyi bor bcings shing rigs dang mthun pa'i gsang mtshan gdags par mos shig
/sngar me tog gang la phog pa'i rigs dang mthun pa'i gsang mtshan so sor gdags dgos /
spyi tsam du sngar phul ba'i cod pan spyi bor bzhag la /
hU~M:
sngon tshe tshe rabs grangs med nas :
dge ba'i stobs kyis bsten pa'i lha :
de ring khyod dang zhal mjal gyis :
gsang mtshan dam tshig ma brjed par :
dbang rtags cod pan 'di zungs shig :
oM badzra puSh+pe a b+hi Shiny+tsa mAM:
ho :
rigs kyi bu gsang mtshan rdo rje thod phreng rtsal zhes bya ba khyod kyis dbang rtags kyi cod pan 'di zungs la :
tshul bzhin mnos pa'i dam tshig srungs dang :
myur du sku gsum thob nas gzhan don dpag med 'grub par 'gyur ro :
zhes dang shis brjod sho lo ka gcig tsam bya /
me tog 'thor /
rol mo bsgrag go
/spros bcas bum dbang chen mo zhu ba'i yon du maN+Dal phul /
gsol ba 'debs pa 'di'i rjes zlos /
ho :
bla ma dbang chen 'gro ba'i mgon :
bum pa'i dbang mchog la brten nas :
bdag cag skal ldan bu rnams la :
spros bcas bum dbang bskur du gsol :
zhes lan gsum /
slob dpon gyi thugs ka nas 'od zer 'phros /
dbang gi lha nam mkha' gang ba spyan drangs pa rnams kyis bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang ba thogs te dbang bskur bar mos shig
/rnam bum thogs la /
hU~M:
bum pa gzhal yas khang gi nang :
rtsa ba gsum gyi lha tshogs bzhugs :  bla ma yin na bla ma'i lha tshogs bzhugs /
yi dam mkha' 'gro gang byed rigs 'gre'o //
phyi nang gsang bas bsnyen bsgrubs nas :
sku gsung thugs kyi dbang mchog rnams :
slob bu'i lus ngag yid la phab :
dbang bzhi rdzogs par thob gyur nas :
sku bzhi mtha' ru phyin par shog :
rtsa sngags kyi mjug tu :
a b+hi Shiny+tsa oM:
A:
hU~M:
hrI:
zhes bum pa mgor bzhag
/bum chu sbyin /
slar bum pa thogs me tog 'thor la /
rigs kyi bu khyod la bum pa 'di'i dbang bskur bas :
phyi nang snod bcud thams cad gzhal yas khang du shes pa'i dbang mchog dam pa thob par gyur cig :
phyag rgya bzhi'i dbang bskur bas bdud bzhi zil gyis gnon pa'i dbang mchog dam pa thob par gyur cig :
rigs kyi bu khyod la bum pa'i kha rgyan gyi dbang bskur bas bsgrub pa'i 'bras bu myur du smin pa'i dbang mchog dam pa thob par gyur cig :
rigs kyi bu khyod la mgul chings kyi dbang bskur bas gzhan don dpag med byed cing sdom pa dang dam tshig mthar phyin pa'i dbang mchog dam pa thob par gyur cig :
rigs kyi bu khyod la bum chu'i dbang bskur bas rang lus rlung rig thams cad bskyed rdzogs zung 'jug tu 'brel ba'i dbang mchog dam pa thob par gyur cig :
rigs kyi bu khyod la bum pa'i nang gi 'o ma'i dbang bskur bas sgrib pa rnam pa gnyis myur du dag pa'i dbang mchog dam pa thob par gyur cig :
'bras bu rnam pa lnga'i dbang bskur bas :
mu ge'i bskal pa nas thar nas sku gsum gyi 'bras bu thob pa'i dbang mchog dam pa thob par gyur cig :
sman rnam pa lnga'i dbang bskur bas nad bzhi brgya rtsa bzhi las grol ba'i dbang mchog dam pa thob par gyur cig :
dri rnam pa lnga'i dbang bskur bas pha rol tu phyin pa bcu dang ldan :
bgegs rigs stong phrag brgyad cu zhi ba'i dbang mchog dam pa thob par gyur cig :
rin chen lnga'i dbang bskur bas yon tan yid bzhin dang ldan pa mtshon gyi bskal pa nas thar sems can gyi re ba skong ba'i dbang mchog dam pa thob par gyur cig :
snying po rnam lnga'i dbang bskur bas dug lnga dag ye shes lnga dang ldan sku lnga mthar phyin pa'i dbang mchog dam pa thob par gyur cig :
dbang po lnga'i dbang bskur bas don gnyis mthar phyin sku gnyis kyis bskal pa ma stongs kyi bar du 'gro ba sems can dpag tu med pa'i don byed pa'i dbang mchog dam pa thob par gyur cig :
gzungs thag rnam pa lnga'i dbang bskur bas sems can rnams nyon mongs pa'i sdug bsngal las skyob cing :
thugs rjes 'dzin pa'i mthu rgyun mi 'chad cing stong nyid snying rje dbyer med du 'brel ba'i dbang mchog dam pa thob par gyur cig :
bum rgyan bkod pa gzi byin dang bcas pas dbang bskur bas zhi rgyas dbang drag bzhi'i dbang dam pa thob par gyur cig :
ces smon lam brjod /
dbang bskur dngos gzhi rnams zhu ba'i yon du maN+Dal phul /
gsol ba 'debs pa 'di'i rjes zlos /
slob dpon dgongs su gsol :
bdag ming 'di zhes bgyi ba gu ru thod phreng rtsal gyi dbang la 'jug 'tshal bas :
rdo rje thod phreng rtsal bdag la dgongs su gsol :
bdag gi las dang nyon mongs pa'i sgrib pa thams cad byang zhing dag par mdzad du gsol :
khams gsum 'khor ba las dbugs dbyung ba dang :
gzeng bstod pa dang 'khor ba'i rgya mtsho las bsgral bar byin gyis brlab tu gsol :
rang rig ye shes rtogs pa dang :
'gro ba'i ded dpon du dbang bskur du gsol :
dbang gi chu bo bzhi bum pa gang byor stsol cig :
ces zhu /
de ltar gsol ba btab nas dmigs pa 'di ltar du mdzod cig
/khyed rang rnams kyi spyi bo'i gtsug tu gu ru yab yum sbyor ba mdzad pa'i byin rlabs byang sems babs pas :
sku gsung thugs kyi yi ge gnas gsum du byung :
spyi bor byung :
bum dbang thob :
gzhal yas khang sgom nus pa yin :
lus kyi sgrib pa byang :
sku'i dngos grub thob :
snang mdzad sprul sku'i dbang thob bo :
mgrin par byung :
gsang dbang thob :
snying po gyer tshig chos bshad rtsa rlung sgom nus pa'o :
ngag sgrib byang :
sku gsum yongs rdzogs thob :
gsung gi rgyas thebs :
grags tshad chos nyid kyi rang sgra longs spyod rdzogs sku thob bo :
snying gar babs :
shes rab ye shes kyi dbang thob :
mu drA dang bcas chos nyid rang rtsal 'byor pa'i ting nge 'dzin rdzogs rim sgom nus pa yin no :
yid sgrib byang :
yid la dran tshad skyes grol chos nyid du dran pas skye med thugs kyi rgyas thebs :
rtogs tshad chos nyid du 'char :
'bras bu chos sku thob bo :
lte bar babs :
tshig dbang rin po che thob par gyur pa'i mos pa mdzod :
'di ltar gtor ma la sogs pa'i dbang rdzas rnams rim pa bzhin du spyi bor bzhag pas bum dbang thob /
mgrin par bzhag pas gsang dbang thob /
snying gar bzhag pa'i tshe bla ma dang rang sems dbyer med du 'dres par shes pa ni shes rab ye shes kyi dbang /
de'i rjes la sems bde gsal mi rtog pa'i nyams skyes pa de ngos bzung la mnyam par bzhag pa ni de kho na nyid kyi dbang yin pa'i don shes par mdzod cig
/gtor ma dang shar gyi pad 'byung sku gnas gsum du bzhag la /
oM:
sku yi byin gyis brlab tu gsol :
lus la gzi byin bskyed du gsol :
lus kyi sgrib pa sbyang du gsol :
lha dbang lus la bskur du gsol :
sku mi 'gyur tshe yi dngos grub stsol :
A:
gsung gi byin gyis brlab tu gsol :
ngag gi sgrib pa sbyang du gsol :
sngags dbang ngag la bskur du gsol :
gsung snying po lung gi dngos grub stsol :
ngag la nus pa dbyung du gsol :
hU~M:
thugs kyi byin gyis brlab tu gsol :
sems kyi sgrib pa sbyang du gsol :
thugs skye med rdo rje'i dngos grub stsol :
sems la rtogs pa bskyed du gsol :
sku gsung thugs kyis byin gyis rlobs :
ye shes lnga yi dbang skur cig :
brgyud 'dzin bu 'di byin gyis rlobs :
dbang bzhi rdzogs par thob gyur cig :
ces dang rtsa sngags brjod /
des ni yod med kyi don rig cing nyams thod rgal du 'char ba yin no :
rnam bum dang thod phreng rtsal rta phag gi sku rnams gnas gsum du bzhag la /
rigs kyi bu dbang gi don rtogs par gyis shig
/oM:
bum pa spros bral zlum po'i nang :
skye med byang chub sems kyi chus :
rnam rtog ma rig dri ma 'khru :
chos sku spros bral bde chen chus :
gzung 'dzin 'khor ba'i bag chags 'khru :
rang byung ye shes sems nyid chus :
dug lnga dug gsum dbyings su 'khru :
nyon mongs bag chags kun byang nas :
rdo rje thod phreng yab yum dbang :
bzhi rdzogs ye shes thob par shog :
oM AHhU~M badzra gu ru pad+ma thod phreng rtsal sa ma ya dzaHha ri ni sa ra tsa hriHya badzra A yuHsid+d+hi hU~M a b+hi Shiny+tsa oM AHhU~M hrI:
zhes khrus bya ngag tu blud do //
des ni mchog thun mong gi dngos grub thob par 'gyur ro //
shar lho'i b+han+d+ha dang pad+ma sam+b+ha'i sku gnas gsum du bzhag la /
A:
thod pa zlum po chos nyid dbyings kyi ngang :
'chi med ye shes bdud rtsi'i chang gis bkang :
sha lnga bdud rtsi rigs lnga ye shes lnga :
nyon mongs bdud 'joms rigs lnga sku lngar bskyed :
gnyis med ngang du chos nyid rol par bskyed :
ma bcos rang byung bde chen byang chub sems :
chos nyid bdud rtsi rnam rtog bdud las rgyal :
pad+ma sam+b+ha yon tan mchog gi dbang :
bzhi rdzogs ye shes chen po'i dbang thob shog :
oM badzra gu ru pad+ma sam+b+ha wa a b+hi Shiny+tsa oM AHhU~M hrI:
des ni 'jig rten dang 'jig rten las 'das pa'i yon tan sna tshogs kyi dngos grub thams cad brnyes par 'gyur ro //
lho nub kyi me long dang pad+ma rgyal po gnas gsum du bzhag la /
hU~M:
me long zlum po chos sku dri ma med :
dag cing gsal la rnyog pa med par dwangs :
gzung brnyan gsal la ngos bzung rnam rtog bral :
sems nyid rnam dag gsal la mi 'gag cing :
gzung 'dzin mtshan ma'i dngos po yul las 'das :
byang chub sems kyi cho 'phrul ci shar kyang :
gsal stong ma 'gag dbyings la gsal 'grib med :
dbang bzhi'i ye shes rdzogs pa'i dbang mchog 'di :
pad+ma rgyal po khams gsum dbang sdud pa'i :
chu bo chen po bu la sbyin par bya'o :
oM badzra gu ru pad+ma rA tsa pa shaM ku ru hU~M a b+hi Shiny+tsa oM AHhU~M hrI:
des ni khams gsum srid pa gsum la dbang bsgyur bar 'gyur ro //
lho'i gtor ma dang blo mchog sku gnas gsum du bzhag la /
hrI:
thod pa gtor snod gzhal yas chos kyi dbyings :
gtor ma 'dod yon sna lnga ye shes lnga :
gu ru'i sku mchog bde chen 'du 'bral med :
rnam dag dkar po dri med tshangs mgrin du :
mchod rdzas gnyis med dbyings su dam tshig bsre :
blo ldan mchog sred dbang mchog thob par shog :
oM gu ru dz+nyA na pra dz+nyA sid+d+hi hU~MHhrIHa b+hi Shiny+tsa oM AHhU~M hrI:
des ni rmongs pa ma lus pa 'joms shing thogs pa med pa'i blo gros dang ldan par 'gyur ro //
nub kyi rma bya mar me dang nyi zer gyi sku gnas gsum du bzhag la /
hU~M:
kun gzhi ma rig mun nag 'thibs pa la :
ye shes lnga ldan zer lnga mdangs dang ldan :
phrin las rnam bzhis 'gro ba 'dul mdzad de :
sprul pa mang pos 'khor ba dong sprugs pa :
rma bya me long sku yi dbang thob shog :
oM badzra gu ru sUr+Ya sarba d+harma a b+hi Shiny+tsa oM AHhU~M hrI:
des ni skye 'gro ma lus pa thams cad chos la 'khod par 'gyur ro //
nub byang gi shAka seng sku gnas gsum du bzhag
/rdo rje dril bu lag tu gtad la /
hU~M:
'di ni tshul khrims rdo rje ste :
pha rol phyin pa drug dang ldan :
shes rab chen pos 'gro ba 'dren :
thabs kyis chos gsung bde sbyor pa :
shAkya seng+ge'i dbang thob shog :
oM gu ru shAkya seng ge satwa a b+hi\u0f8e
des ni bdud bzhi las gyur pa'i bar chad thams cad 'joms par 'gyur ro //
byang gi me long thod chang /
seng sgrog sku gnas gsum du bzhag la /
hU~M:
gdod nas rnam dag 'gyur med rig pa 'di :
bdud dang mu stegs log rtog kun dag pa :
rang gsal 'gyu grol re dogs bral ba yi :
bdud rtsi me long b+han+d+has dbang bskur bas :
seng ge sgra sgrog dbang mchog thob par shog :
oM badzra gu ru sing+ha g+haN+D+he a b+hi Shiny+tsa oM AHhU~M hrI:
des ni smra ba'i seng ge dang mtshungs par bdud dang mu stegs thams cad 'dul ba'i mthu rtsal rdzogs par 'gyur ro //
byang shar gyi seng phur /
o rgyan dang gro lod kyi sku gnas gsum du bzhag la /
hU~M:
snang ba chos sku stong pa sangs po la :
'dzin med rang grol gnyis 'dzin mtshan ma bud :
spyi 'byams theg rdzogs sna tshogs yul bud pa :
dregs pa dgra bgegs tshar gcod gro lod dbang :
skal ldan bu yis bzhi rdzogs thob par shog :
oM badzra gu ru d+he wa lo ka badzra a b+hi Shiny+tsa oM AHhU~M hrI:
des ni gang ltar bsam pa thams cad thogs pa med par yid bzhin du 'byung bar 'gyur ro //
thod phreng rigs lnga dang ging yab yum bzhi'i sku gnas gsum du bzhag la /
oM hU~M trAM hrIHA:
hU~M:
chos sku skye med dbyings las ma g.yos kyang :
longs sku gsal la ma 'dres gu ru'i sku :
sprul sku sna tshogs thabs kyis 'gro ba 'dul :
sku gsum ngang gis mnyam zhing ma 'dres gsal :
sngon tshe thod phreng pad 'byung smon lam gcig :
da lta bdag gi slob ma'i stangs zungs shig :
srog gi phyir yang mi gtang bsgrub lags so :
ye shes dbang chen rab 'byams kun rdzogs shog :
oM AHhU~M trAM hrI:
ra tsa hri ya ha ri ni sa a b+hi Shiny+tsa oM AHhU~M hrI:
des ni pad+ma'i sgrub thabs thams cad kyi dbang bskur yongs su rdzogs pa thob par 'gyur ro //
chos skyong gtor ma /
ma ning sku /
phur pa ral gri gnas gsum du bzhag la /
hU~M:
skye med ngang rnal klong las ma g.yos kyang :
gzugs sku 'jigs byed rnam sprul cir yang ston :
ma 'gag gnyis 'dzin dgra bgegs skad cig sgrol :
thar pa don dam dbyings su rab sbyor ba :
srog gi shan pa gza' bdud chen po'i dbang :
sgrol byed phur pa srid gsum rtsad gcod gri :
skal ldan bu la bskur thob bzhi rdzogs te :
bstan 'jig dgra bo skad cig sgrol   'di zur du bya rang gi slob brgyud mi 'dzin pa la mi sbyin /mchan   bar shog :
oM badzra ma hA kA la rA hu la raM sid+d+hi g+ha na g+hu ya trag rak+mo dza laM e ya ma ba du a b+hi Shiny+tsa oM AHhU~M hrI:
des ni bstan pa la gnod pa'i dgra bgegs thams cad tshar gcod pa'i nus stobs rdzogs par 'gyur ro //
srung ma'i dbang 'di brgyud 'dzin ma gtogs khyab gdal du mi bskur gsungs /
de ltar dbang bskur pa thams cad la bzhi bzhir yod pas re re la'ang dbang bzhi don gyis tshang ba ste /
de rnams kyis bum pa'i dbang rjes 'brel bcas grub pa yin no //
sgrub khog nas 'byung ba'i bsnyen sgrub kyi dbang bskur bar 'dod na skabs 'dir sbyar bar bya ste /
sgrub pa lung gi dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
ho :
bla ma dpal ldan rdo rje 'dzin :
bum pa lcang lo b+han+d+ha dang :
bdud rtsi tshe sogs dbang gi mchog :
sku gsung thugs kyi dbang bskur zhu :
bla mas gnang ba sbyin pa /
ho :
bde chen bkod pa'i gzhal yas 'dir :
skal ldan bu khyod gus 'dud na :
rdo rje bla ma'i g.yar dam srungs :
sku gsung thugs kyi dngos grub sbyin :
khyed rang rnams dbang stegs pad+ma 'dab brgyad kyi steng du 'khod par mos /
b+han+d+ha thod phreng rigs lnga'i rang bzhin can gyis dbang bskur bas bla ma bde gshegs yongs rdzogs kyi ye shes sku'i dbang dang byin rlabs rdzogs par mos shig
/dkyil 'khor dbus kyi b+han+d+ha mgor bzhag la /
hU~M:
mthing nag gru gsum 'gyur ba med pa'i sku :
rtag tu hU~M chen klong du 'khyil ba yi :
bde chen byang chub sems su mngon rdzogs te :
rdo rje thod phreng yab yum dbang bskur ro :
dkar po chos nyid yangs shing gsal ba'i sku :
mkha' mnyam dbyings phyug ma brgyad rtag rol cing :
srid pa'i chos la yid bzhin dbang gyur pa'i :
bud+d+ha thod phreng yab yum dbang bskur ro :
ser po yid bzhin yon tan rgyas pa'i sku :
rin chen spyi sgo brgyad sogs rol pa'i sku :
'dod dgu yid bzhin re ba skong mdzad pa'i :
rat+na thod phreng yab yum dbang bskur ro :
chags pa mi gtong dbang gi rgyal po ste :
dbang phyug gter ldan lnga dang 'khril ba yis :
'khor ba ma lus mya ngan 'das bsdus nas :
pad+ma thod phreng yab yum dbang bskur ro :
ljang gu   bka' brgyad bde 'dus sgrub khog chen mo nas kha bskang ba'o //
mchan /
phrin las cir yang 'gyur ba yis :
sna tshogs thabs kyis 'gro ba kun 'dul ba :
bsnyen pa sbyangs pa'i gnad dang ldan pa yis :
karma thod phreng yab yum dbang bskur ro :
thod phreng rigs lnga ye shes lnga byin gyis :
skal ldan bu la dbang mchog bskur du gsol :
sku lnga ye shes lnga dang dbyer med pa'i :
rtogs pa'i thugs rjes dug lnga rang grol shog :
'dir sgrub gzhung du b+han+d+ha dgu dang lnga sogs bshad kyang 'dir lag len bde ba'i ched du byas pa'o //
gsung zhi khro kun 'dus kyi sngags kyis dbang bskur bas bla ma bde gshegs yongs rdzogs kyi snying po lung gi dbang dang byin rlabs rdzogs par mos la zhi ba kun 'dus kyi snying po 'di'i rjes zlos /
oM AHhU~MHbadzra gu ru pad+ma thod phreng rtsal sa ma ya dzaHha ri ni sa hrIHma ra tsa hri ya badzra A yuHsid+d+hi hU~M:
lan gsum /
bla ma'i thugs srog 'di brjod pas :
bka' 'dus lha tshogs yongs bsnyen cing :
'bum tsho gnyis kyis mchog thun gyi :
sku gsung thugs kyi dngos grub thob :
'gro don nus pa'i dbang thob shog :
drag po lha brgyad 'dus pa'i snying po 'di'i rjes zlos mdzod /
oM AHhU~M ar tsig nir tsig na mo b+ha ga wa te hU~M phaT hrIHtrAM badzra yak+Sha raM AHhU~M phaT:
dgra bgegs gnod byed mA ra ya myogs :
lan gsum /
hU~M:
gsang ba'i drag sngags 'di brjod cing :
khri phrag gcig gi grangs bzlas na :
drag po lha brgyad yongs bsnyen nas :
sku gsung thugs kyi dngos grub thob :
'gro don nus pa'i dbang thob shog :
rnam rgyal bum pa spyi bor bzhag pas bla ma bde gshegs yongs rdzogs kyi 'od gsal dgongs pa'i dbang dang byin rlabs rdzogs par mos shig
/rnam bum mgor bzhag la /
hU~M:
thugs las brdol ba'i man ngag gsang chen 'di :
spros bral chos sku stong gsal 'dzin pa med :
skal ldan mchog gi dngos grub dam pa'i gzungs :
thogs med mthu mnga' rdzas mchog dam pa 'dis :
dbang bskur gnyis med thugs kyi dngos grub stsol :
ces bum chu spyi bor blug cing ngag tu blud /
de nas las slob kyis /
ho :
de ltar spros bcas kyi dbang thog ma 'di bskur pa la yon tan ci mchis :
'bras bu gang thob bstan du gsol :
zhes zhu /
bla mas /
ho :
skal ldan rigs kyi bu rnams nyon cig :
de ltar dkyil 'khor chen po'i shar sgo 'di nas bum pa'i dbang bskur ba la brten nas :
lus kyi sgrib pa dag :
bskyed rim lha bsgom pa la dbang :
'bras bu sprul pa'i sku thob :
dam tshig lus kyis srungs shing :
yon tan lus la bde ba rgyas :
sa brgyad pa man chad non :
phrin las zhi ba'i las 'grub pa yin no :
spros med gsang ba'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
ho :
bla ma dbang chen 'gro ba'i mgon :
byang sems dbang chog la brten nas :
bdag cag skal ldan bu rnams la :
spros med gsang dbang bskur du gsol :
lan gsum /
bla ma rdo rje thod phreng rtsal yab yum snyoms par zhugs pa'i bde ba'i sgra dang dga' ba'i 'od zer gyis nam mkha' gang bar bzhugs pa'i rgyal ba sras dang bcas pa thams cad spyan drangs te sku la thim /
thams cad kyang chags pa chen pos zhu ba'i byang chub sems kyi rgyun mkha' gsang nas babs pa thod pa'i bdud rtsi dang ro gcig tu 'dres pa de nyid khyed rang rnams kyis myangs pas rtsa khams thams cad khyab /
bde stong brjod bral gyi nyams myong skyes par mos shig
/gsang thod kyi bdud rtsi sbyin la /
hU~M:
bla ma lha tshogs yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
rtsa sngags sham bur /
wA ka a b+hi Shiny+tsa A:
byang sems bdud rtsi khar zungs /
ma mid pa la phaT brjod cig
/bya /
brjod par 'dod kyang brjod mi shes pa ltar chos thams cad kyi gnas lugs smra bsam brjod pa dang bral ba'i don go bar gyis shig :
las slob kyis /
ho :
de ltar spros med kyi dbang gnyis pa 'di bskur pa la brten nas :
'bras bu gang thob bstan du gsol :
ces zhu /
bla mas /
ho :
skal ldan rigs kyi bu rnams nyon cig :
dkyil 'khor chen po'i lho sgo ru :
dus nam phyed la gsang dbang sngags kyi rgyas pa'i dbang bskur bas :
ngag gi sgrib pa dag :
ngag la nus pa 'bar :
dam tshig ngag gis srung bar rigs :
sha lnga bdud rtsi lnga bsten par rigs :
rjes su bskyed rdzogs gnyis bsgom par dbang :
sa dgu pa non :
phrin las dbang gi las 'grub :
'bras bu longs spyod rdzogs sku thob bo :
shin tu spros med shes rab ye shes kyi dbang bskur zhu ba'i yon du maN+Dal phul /
gsol ba gdab pa 'di'i rjes zlos /
ho :
bla ma dbang chen 'gro ba'i mgon :
phyag rgya'i dbang chog la brten nas :
bdag cag skal ldan bu rnams la :
spros med sher dbang bskur du gsol :
lan gsum /
rig tsaka gtad la /
mtshan nyid dang ldan pa'i rig ma gzugs dang lang tsho phul du byung ba lag tu gtad par mos shig
/sna tshogs gzugs can sems la bsgom :
'gro ba gsum po 'di yi bdag :
rtsa sngags sham bur /
tsit+ta a b+hi Shiny+tsa hU~M:
khyed rang gu ru thod phreng rtsal rig ma ye shes kyi mkha' 'gro ma /
mkha' gsang rdo rje dang pad+ma /
thabs 'di la brten nas mchog tu mi 'gyur ba'i lhan skyes bde chen mngon du bya ba'i 'dun pa bcas 'du shes gsum dang ldan pas snyoms par zhugs pas yas bab dang mas brtan gyi dga' ba bcu drug gi mthar       lhan cig skyes pa'i bde chen ye shes nyams su myong bar mos la de'i rang ngo la ltos la mnyam par zhog cig
ho :
bde la sems bzung stong la sbyongs :
gnyis med ngang du gnas bya zhing :
zag med ma bcos rang byung bzhag :
sku gsum rang grol ngo mtshar che :
a ho ma hA su kha ho :
zhes ngo sprad la /
las slob kyis /
ho :
de ltar dbang gsum pa bskur pa'i yon tan dang 'bras bu gang mchis bstan du gsol :
zhes zhu /
bla mas /
ho :
skal ldan rigs kyi bu rnams nyon cig :
dkyil 'khor chen po'i nub phyogs su :
dus srod kyi 'jings yol la :
phyag rgya ye shes kyi dbang bskur bas :
yid kyi sgrib pa dag :
yid la rtogs pa 'char :
dam tshig yid kyis srung bar rigs :
rten phyag rgya bsten du rung :
sa bcu pa non :
phrin las rgyas pa'i las 'grub :
'bras bu skye med chos sku thob bo :
rab tu spros med dbang bzhi pa zhu ba'i yon du maN+Dal phul /
gsol ba 'debs pa 'di'i rjes zlos /
ho :
bla ma dbang chen 'gro ba'i mgon :
tshig gi dbang chog la brten nas :
bdag cag skal ldan bu rnams la :
bzhi pa'i dbang mchog bskur du gsol :
lan gsum /
de la thog mar lta ba'i ngo sprad pa ni /
khyed rang rnams lta stangs nam mkha' la gtod cig
/hU~M:
ltos shig ltos shig rigs kyi bu :
mdun gyi nam mkha' 'di la ltos :
gsal la dwangs ba mtha' dang bral :
gang la 'dzin med bde chen 'di :
lta ba phyogs lhung mtha' bral yin :
'di nyid don la gnas par gyis :
dus gsum sangs rgyas dgongs pa yin :
a ti ho :
sgom pa'i ngo sprod ni mar me gsal la mi rtog pas mtshon par mdzod cig
/mar me btegs la /
hU~M:
ltos shig ltos shig skal ldan bu :
rang gi sems la nang du ltos :
gsal la mi rtog ma yengs pa :
mar me rlung gis ma bskyod 'dra :
sgom pa rang gsal 'dzin med 'di :
'di yi don la rtag tu sgoms :
dus gsum sangs rgyas dgongs pa yin :
theg dgu'i sgom gyi yang rtse 'o :
a ti ho :
'bras bu'i ngo sprod ni /
bdud rtsi 'di ma mid par phaT brjod /
de ltar byas pas brjod par 'dod kyang brjod mi shes pa ltar smra brjod bral ba'i don shes par gyis shig :
bdud rtsi sbyin la /
hU~MH
ltos shig ltos shig skal ldan khyod :
chos sku 'gyur med don la ltos :
smra bsam brjod med mtha' las 'das :
mgul pa chus bkang smra 'dod 'dra :
gang yang ma grub stong pa'i ngang :
mi skye mi 'gag chos kyi sku :
'bras bu mi 'gyur gding ldan yin :
'di yi don la gnas par gyis :
dus gsum sangs rgyas 'di la gnas :
a ti ho :
spyod pa'i ngo sprod ni gar stabs ci dgar sgyur bas rang grol rang las ma g.yos pa'i don nges par gyis shig
/lag pas gar stabs sna tshogs byed du gzhug la /
hU~M:
nyon cig skal ldan rigs kyi bu :
rang byung ye shes rol pa la :
ma 'gag thabs kyi rgyal po yis :
gar gnang sangs rgyas mdzad spyod la :
ci bder spyod pas rang sar grol :
spyod pa spyi 'byams yang dog med :
bla ma thod phreng spyod pa yin :
a ti ho :
da ni rgyud lung man ngag yongs rdzogs kyi dbang bskur ba yin pas dbang rdzas mchod rten bang rim dgu pa rgyu 'bras kyi theg pa yongs su rdzogs pa 'dis mtshon te tshig gi don la rjes su rtogs shing nges shes skyed mdzod /
pad+ma 'dab drug steng mchod rten bang rim dgu pa bzhag pa thogs la /
hU~M:
de ltar lta sgom spyod 'bras 'di :
sus thob don la rab gnas na :
theg pa spyi 'byams dbang chen thob :
dbang rnams de las rab tu 'phros :
de phyir dbang gi rgyal po yin :
hU~M:
bskyed dang rdzogs dang rdzogs pa che :
'di las 'phros pa grol lam ste :
ting 'dzin rnam gsum dbang chen gsum :
cho ga gsum dang lha gsal 'debs :
byin rlabs dbang bskur ye shes bstim :
phyi nang gsang ba'i phyag rgyas mchod :
bstod bskul 'dzab bsnyen 'bul la sogs :
bskyed rim grol ba'i lam yin te :
thams cad sems kyi cho 'phrul yin :
rang sems rtsal sbyong chen po 'o :
hU~M:
lha rnams gnas su rdzogs rim ni :
yid ni yab la chos ni yum :
phung po yab la 'byung ba yum :
rnam shes yab la yul lnga yum :
dbang po lnga yab dus bzhi yum :
nyon mongs drug ni sprul pa'i sku :
lus chos yab la mu bzhi yum :
thabs ni yab la shes rab yum :
ting 'dzin de ltar shes pas na :
ma bkag ma bsgrub rang lhar gnas :
rang byung gnas 'gyur rdzogs rim yin :
hU~M:
rang byung lhun grub rdzogs chen ni :
sangs rgyas thabs mkhas thugs rje yis :
theg sgo bsam mi khyab gsungs kyang :
thams cad blo yi brid thabs yin :
chos rnams thams cad sems la rdzogs :
chos kun bde ba dbyer med pas :
thams cad yin la gang yang min :
sangs rgyas mthar thug chos kyi sku :
kun la rdzogs te ngo ma shes :
ho ho :
hU~M:
'khor ba dang ni mya ngan 'das :
'khrul snang 'dzin pas gnyis su byung :
yang dag don la dbye ba med :
gnyis ka rang gi sems la rdzogs pa ho :
hU~M:
chos su 'dzin pa thams cad ni :
spros pa blo yi chos yin phyir :
sku gsum rang yang grangs su zad :
'dus byas chos dbang sangs mi rgya'o :
hU~M:
sangs rgyas chos su 'dzin tshad ni :
mthar thug 'khrul blo chen po yin :
sangs rgyas chos min gcig gi rgya :
blo las 'das shing yid dpyod bral :
yang rtse rdzogs chen e ma ho :
hU~M:
rgyas bsdus rim pa rang lugs bzhin :
rim pa dbang gis bgrod par bya :
sa ma ya ni shel sgong ltar :
gzhi ni dam tshig gtsang mas bzung :
ting 'dzin lus dang grib ma ltar :
nyams su ting nge 'dzin gyis long :
man ngag gar chang 'thung ba ltar :
don ni man ngag zab mos bsgrub :
lta ba nam mkhar mdung bskor bzhin :
thag dang 'phang ni lta bas bcad :
spyod pa mi sha ljen pa bzhin :
la ni spyod pas dor bar bya :
zung du sbrel bas gol sa med :
tshig tu rtog la ma brten par :
sku gsum don ni gcig tu dril :
mtha' drug rgyud la rdzogs par bya :
mthar thug don dam nang nas 'char :
nam mkha' la ni nam mkha' bzhin :
thams cad stong pa'i ngang la gnas :
ho :
ma btsal ye nas rdzogs pa'i dbang :
bskur thob mtshon pa'i mtha' bzhi grol :
dbang bzhi bskur bas dri ma dag :
lhan cig pa kun btags brjod zhen :
blo dngos mu mtha' rang sar grol :
grol ma grol yang rnam par dag :
bskur thob rang dag ngo mtshar che :
hU~M:
chos nyid mtha' yas dkyil 'khor na :
rang byung 'od gsal bla ma bzhugs :
de la bde gshegs yongs rdzogs pas :
snang srid 'khor ba'i sems can la :
mu mtha' yongs grol dbang bskur bas :
gsang sngags bka' rnams yongs su rdzogs :
bla ma yongs rdzogs dbang thob shog :
ces brjod las slob kyis /
ho :
tshig dbang rin po che bskur ba'i yon tan dang 'bras bu gang lags :
zhes zhu /
bla mas /
ho :
skal ldan rigs kyi bu rnams nyon cig :
dkyil 'khor chen po'i byang phyogs su :
dus tho rangs nyi shar gyi tshe :
tshig dbang rin po ches ngo sprad pas :
lus ngag yid gsum gyi shes sgrib dag :
nus pa gsum ka 'byung :
dam tshig srung mtshams dang bral :
brten bya spang blang med :
rjes thabs shes dbyer med du gyur :
sa bcu gcig kun tu 'od non :
phrin las bzhi ka 'grub :
'bras bu sku lngas gzhan don byed do :
de'i phyir spro bar sems shig :
ces brjod do //
dkyil 'khor dbang phyug rta phag yab yum gyi dgongs pa'i dbang khyad par ba zhu ba'i yon du maN+Dal phul /
rta phag sku dang rdor dril thogs la /
rang rig bde stong zung 'jug gi ye shes rta phag yab yum dang gdod nas grub pa rang byung dgongs pa'i gding bskyed mdzod /
hU~M:
rang rig ye shes bde chen 'byams :
thugs mchog 'gyur med de la gnas :
bcom ldan rta phag yab yum ste :
dus gsum dus med dus kyi mchog :
sems nyid gang shar yi dam yin :
bsam gyis mi khyab khyed kyi sras :
gnyis med ye shes dkyil 'khor che :
rang rig rang mthong rang rig gsal :
de nyid gang mthong spyan 'byed pa :
goms stobs lam nus dkyil 'khor mthong :
kun la dbang sgyur rang rig che :
rtsal chen rdzogs pa rang dbang mchog :
lta ba theg pa spyi 'byams nyid :
khong du chud pa'i rnam grangs yin :
'di nyid gsang ba bla med de :
gsum rdzogs brjod pa kun yongs rdzogs :
mnyam nyid ye shes chen po ste :
gcig dang du mar 'dzin las grol :
'od gsal gzhi dang lam 'bras bu :
sems nyid chos nyid ngo bo nyid :
thabs shes snang stong zung 'jug phyir :
rta phag bde stong zung 'jug rol :
'di la sgrib dang mi sgrib med :
dbyer med ye shes bla ma ste :
rdzogs pa chen po'i sa zhes bya'o :
de la bstan bya yod min cing :
ston par byed pa med nyid bstan :
rtags rnams kun gyi mchog gyur cing :
snang dang srid pa ji snyed brda :
rnam par rtog pa thams cad rdzas :
de dgongs sel med lhag pa med :
'gran zla med par de yis nus :
kun gyi mchog gyur 'bras bu 'o :
rang sems gsal la ngos bzung med :
bka' brgyud lhun grub ye shes sku :
gnyis med 'dzin bral thugs rje'i gsung :
rang rig yang dag rdo rje'i thugs :
rang byung rig par dbang bskur ro :
rta phag gnyis med dbyings sbyor shog :
hrIHma hA ri ni sa ra tsa hri ya h+ya grI wa b+hA ra hi kro tI kA li a b+hi Shiny+tsa oM AHhU~M hrI:
zhes brjod la sku spyi bo /
 dril bu mgrin par /
rdo rje snying gar bzhag
/bla ma thod phreng dgongs pa ni :
bla ma yi dam mkha' 'gro rnams :
logs na yod pa ma yin te :
ye nas bdag med gzhal yas khang :
'khor bas ma gos pad+mar gsal :
dgos 'dod 'byung bas rin po che :
kun gzhi klong yangs yum gyi   phag mo /mkha':
yid kyi byed pa rta mgrin yab :
mi skye mi 'gag chos kyi sku :
ye nas bdag med spros dang bral :
bla ma rang rig kun tu bzang :
bde chen rnam dag mtsho rgyal   lha lcam man d+hA ra ba /yum :
rtog tshogs rang grol dpa' bo ste :
'gyur med thag chod mkha' 'gro ma :
de ltar rang bzhin lhun gyis grub :
rang byung dngos grub bsam yas pa :
skye med chos sku'i rang rtsal yin :
skye med gding chen de rtogs na :
gzhi med rtsa bral lhan skyes 'char :
mtshan brgyad d+hA ki rang la rdzogs :
thod phreng chos skyong rang la gnas :
pad+ma 'byung gnas rang la rdzogs :
gnyen pos mi shigs 'gyur ba med :
rdo rje sems dpa' rang la rdzogs :
de ltar dgongs na kun tu bzang :
de ltar ma dgongs bla ma nyid :
mtshan bcas dngos su grub 'dod cing :
lung ston dngos su re ba ni :
thun mong phran tshegs 'grub srid kyang :
thar pa'i gegs byed don dang 'gal :
'di ltar dgongs na 'dre sgrub kyang :
bla ma chos kyi sku dang mjal :
ci phyir de las mi 'da'i phyir :
rang sems chos skur blo thag chod :
mchog dang thun mong dngos grub 'byung :
de ni dgongs pa dam pa 'o :   grub rtags rnams sgrub chen na gsal lo //
zhes gsungs pa'i dgongs pa las nam yang ma g.yos par mdzod cig
/dngos grub blang ba skabs 'dir ma byas kyang chog mod /
gzhung don mi chad pa'i phyir spros na 'gal ba med pas dbang gtor dang bdud rtsi mdun du bkod la /
gtor ma dang bdud rtsi la gu ru'i gnas gsum nas yi ge lnga byung ba phog pas bdud rtsir gyur cing dngos grub tu mer mer song bar bsam zhing /
hU~M:
bde mchog bde spyod nam mkha'i dkyil yangs nas :
rgyal ba'i dkyil 'khor sras bcas thugs dam can :
badzra gu ru pad+ma thod phreng gi :
sku gsung thugs dang mnyam sbyor dngos grub mchog :
phrin las rnam bzhi lhun gyis grub pa'i dpal :
bum pa bzang po dpag bsam nor bu'i tshul :
da lta nyid du bdag la bstsal du gsol :
'chi med tshe yi dngos grub bstsal du gsol :
'dzad med nor gyi dngos grub bstsal du gsol :
'gyur med sku yi dngos grub bstsal du gsol :
'gag med gsung gi dngos grub bstsal du gsol :
spros bral thugs kyi dngos grub bstsal du gsol :
lo brgya thub pa'i dngos grub bstsal du gsol :
ston brgya mthong ba'i dngos grub bstsal du gsol :
zhes bskul /
gtor ma'i cha shas dang bdud rtsi dpon slob kun gyis rol la /
hU~M:
dgos 'dod 'byung ba'i dngos grub 'di :
dus gsum bla mas gtsor byas nas :
bdag cag mched lcam skal ldan rnams :
the tshom bar chad med pa ru :
da lta dgyes par rol par 'tshal :
ces drang /
pad kor bya zhing /
oM:
sku yi dngos grub skye 'chi med :
a la la ste bstsal du gsol :
gsung gi dngos grub 'gag pa med :
a la la ste bstsal du gsol :
thugs kyi dngos grub 'khrul pa med :
a la la ste dngos grub stsol :
sku gsum rnam dag spros pa med :
a la la ste dngos grub stsol :
ces rol lo :
de nas bstod pa bya :
hU~M:
skye 'gag 'gyur med sku gsung thugs dang ldan :
rang byung thugs rjes 'gro rnams bsgral slad du :
phrin las rnam bzhis re ba thams cad skong :
pad+ma thod phreng rtsal la phyag 'tshal bstod :
ces dpon slob lhan cig tu byas la /
mthar slob dpon gyis /
kye ho :
skal ldan rigs kyi bu dgongs dang :
de ltar dbang bskur ba'i yul dang :
zhu mkhan dang :
bskur thob thams cad rang rig byang chub kyi sems kyi cho 'phrul min pa ci 'dug :
gda' na tshol cig :
de ma rnyed na sems kyis btsal te :
sangs pa'am :
stong pa :
ngos bzung e rnyed :
rnyed na gang nas byung :
gang du ci ltar gnas :
dbyibs dang kha dog cir 'dug :
ma rnyed stor na stong pa'i ngos bzung cir gda':
ye nas stong pa zhig yin nam dngos po brlag pa'i stong pa zhig yin :
snang stong gnyis su med pas stong zhes bya :
da lta khyed kyi shes pa ngos bzung dang bral te :
brjod bral gyi don la gtor ma gtor rtsis gdab med pas :
chos nyid la dbang bsgyur bas dbang zhes bya :
don la 'dzin zhen gnyis med chos nyid kyi rtsal thams cad rang byung du gyur pas de kho na nyid tshig dbang rin po che zhes bya ste snang ba gang shar gsal stong lhug par longs spyod do :
chos thams cad kyi rtsa ba zin :
'khor 'das kyi stong srog chod :
dbang chen rab 'byams yin :
zhes bskur ba 'di nyams su de kho na ltar blangs pas :
bde gsal mi rtog pa'i nyams shig skye'o :
de kho na grub rtags rab yin pas ngang gis ma yengs par bskyang ngo :
de nas chos bka'i pusti lag tu gtad /
spyi bor cod pan gdags te yongs rdzogs kyi bka' gtad cing gzhan don sgrub pa'i gnang ba sbyin pa yin pas nges shes skyed cig
/de ltar byas la /
dus 'di phyin chad rgyal ba'i sras :
khams gsum sgrol ba'i slob dpon dbang :
gnas lnga mkhas pa'i paN+Di'i dbang :
gzhi med rtsa bral rig pa'i dbang :
dbang don lhur len po ti'i dbang :
bka' gtad yongs rdzogs bka' 'dus dbang :
byin rlabs rang babs mkha' 'gro'i dbang :
brda rtags phyag rgya lnga yi dbang :
'gyur med thig le shog ser dbang :
skal ldan bu la sbyin par bya :
da ni pad+ma gnyis med du :
bu yis 'gro don brtson byas la :
bde chen zhing du 'khrid par bya :
zhes gnang ba bya'o //
de rnams kyis dbang gi dngos gzhi grub nas mtha' rten du /
rgyal srid rin po che rnam pa bdun dang bkra shis pa'i rtags brgyad kyis mdun bdar te mnga' gsol bar mos shig
/sna bdun sbyin la /
hU~M:
'khor lo rin chen dbang bcu ldan :
'khor ba'i 'khor lo rgyun bcad nas :
chos kyi 'khor lo bskor byed cing :
sa bcu'i 'bras bu'i dbang thob shog :
tsakra rat+na a b+hi Shiny+tsa A:
hU~M:
btsun mo rin chen bsod nams gter :
pha rol phyin bcu'i gzugs dang ldan :
tshe dang longs spyod rgyas pa dang :
yid bzhin dpal 'byor dbang thob shog :
pra dz+nyA pA ra mi tA a b+hi Shiny+tsa A:
hU~M:
nor bu rin chen mchog gsum gnas :
bsod nams tshogs chen myur rdzogs byed :
dgos 'dod yid bzhin char ltar 'beb :
lhag mthong shes rab dbang thob shog :
rat+na a b+hi Shiny+tsa A:
hU~M:
khyim bdag rin chen nor bdun ldan :
gang la ci 'dul dpag bsam 'dra :
gzhan don tshogs gnyis myur rdzogs byed :
shes bya thogs med dbang thob shog :
ma hA ma Ni a b+hi Shiny+tsa A:
hU~M:
blon po rin chen dmag dpon mchog :
brtson 'grus go gyon 'khor ba 'joms :
thabs ldan skyabs mchog dbang thob nas :
'jig tshogs lta ba 'joms par shog :
ma hA tA rat+na a b+hi Shiny+tsa A:
hU~M:
rta mchog rin chen sa lam bgrod :
'khor ba'i rgya mtshor sprin shugs 'chang :
bde chen thar lam zhing du phyin :
rdzu 'phrul rkang bzhi'i dbang thob shog :
kA ma a shwA a b+hi Shiny+tsa A:
hU~M:
glang po rin chen don dam theg pa che :
bdud sde dpung bcas rab 'byams dpung dang ldan :
stobs bcus bdag gzhan don byed cing :
yang dag snying po'i don rtogs shog :
hasti rat+na a b+hi Shiny+tsa A:
hU~M:
rigs kyi bu rnams la rin chen sna bdun gyi dbang 'di bskur bas :
phun sum tshogs pa lnga dang :
'phags pa'i nor bdun dang ldan nas gzhan don dpag tu med pa 'grub pa'i dbang dam pa thob par gyur cig :
rtags brgyad re re bzhin gtad la /
hU~M:
skyobs pa gser gdugs bla na med :
'gro drug tshad gdung sel bar shog :
oM AHhU~M swA hA:
si rak+Sha a b+hi Shiny+tsa A:
hU~M:
gser nya shes rab mig dang ldan :
'khor 'das chos rnams 'byed par shog :
oM AHhU~M swA hA:
hriHni sa ma ya a b+hi Shiny+tsa A:
hU~M:
dung dkar gsung dbyangs nga ro ldan :
chos kyi sgra yis kun khyab shog :
oM AHhU~M swA hA:
sa ma tri ya a b+hi Shiny+tsa A:
hU~M:
pad+ma dri med mdangs dang ldan :
chos sgo kun la mkhas pa'i dbang thob shog :
oM AHhU~M swA:
hA ti ka ti ye a b+hi Shiny+tsa A:
hU~M:
bum pa dgos 'dod kun 'byung bas :
sems can smin cing grol bar shog :
oM AHhU~M swA hA:
tiSh+Ta ka la a b+hi Shiny+tsa A:
hU~M:
dpal be'u ji lta ji snyed mkhyen :
thos bsam sgom gsum mthar phyin shog :
oM AHhU~M swA hA:
tsit+ta a b+hi Shiny+tsa A:
hU~M:
rgyal mtshan theg chen rtse mo ston :
bstan pa mi nub dbang thob shog :
oM AHhU~M swA hA:
b+hi sha d+he a b+hi Shiny+tsa A:
'khor los 'gro drug sdug bsngal skyob :
'khor ba dong sprugs dbang thob shog :
oM AHhU~M swA hA:
tsakra a b+hi Shiny+tsa A:
rigs kyi bu rnams la bkra shis rdzas brgyad kyi dbang bskur bas :
rgyal bu rgyal sar thon pa la :
rgyal phran rnams kyis mnga' gsol ba ltar :
dbang bzhi yongs su rdzogs pa dang gzhan don dpag med 'grub pa'i dbang dam pa thob par 'gyur ba yin no :
de nas mtshams sbyor spyi ltar byas la zhal nas gsungs pa'i thog drang /
bkra shis rgyas par brjod /
me tog 'thor /
rol mo 'khrol /
de ltar na de dag rnams kyi sgo nas sprul pa'i gter chen rdo rje gling pa'i zab gter gyi gtso bo 'dus pa skor bzhi'i thog mar bla ma bde gshegs yongs rdzogs bka' rnams 'dus pa'i dkyil 'khor du dbang bskur thob pa yin pas sogs kyis mtshams sbyar la /
dam tshig bsgrag bzung /
gtang rag maN+Dal /
lus 'bul dge bsngo rnams byas la slob ma gyes so //
gsum pa rjes ni /
tshogs la rol zhing lhag ma dang thugs dam bskul /
de dag sngar grub na srung ma'i gtor ma btang /
chad brtan 'bul rta bro brdung /
rjes kyi mchod bstod bla sgrub spyi la ma bshad pas ma byas kyang rung /
bzod gsol dang /
dbyangs gsal yig brgya lan gsum brjod la lhag chad kha bskang /
ras bris sogs rten yod na ye shes pa brtan bzhugs dang dam tshig gi dkyil 'khor bsdu ldang /
smon lam /
bkra shis /
bsngo ba bcas las byang ltar bgyis pas legs par grub bo //
dang bas don gnyer lhag blos 'bad rloms kyang //
nor 'khrul dri ma rtsa gsum thugs rje'i chus //
legs sbyongs grub gnyis lang tsho dar babs pas //
yid can thar pa'i mgron du 'gugs nus shog
/mos dge dpyid kyi dpal mos bsus pa yi //
gsang bstan mchog 'di'i dbyar gyi dga' tshal bzhad //
gnas skabs mthar thug bde skyid chos 'phel bas //
'jig rten gsum po yun ring skyong gyur cig
/ces rigs brgya'i khyab bdag bka' drin mnyam med kun mkhyen bla ma rin po ches bka' yi rjes su gnang ba dang /
rang nyid kyis kyang smin byed kyi rgyun la phan pa'i lhag blos drangs /
gter gzhung gi yig cha ma bu rnams kyang gung bsgrigs te kun tshang bklag chog gi tshul du pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen po'i sgrub gnas su bgyis pa dge legs 'phel //

//
