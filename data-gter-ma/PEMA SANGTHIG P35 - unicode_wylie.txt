@#//
'chi med rtsa gsum kun 'dus pad+ma gsang ba'i thig le'i bsnyen sgrub ji ltar bya ba'i tshul cung zad bkod pa rim gnyis grub pa'i shing rta zhes bya ba bzhugs so //
na mo gu ru pad+mAka ra ye /
spros bral gzhon nu bum pa'i sku /
khyad chos drug ldan gdod ma'i mgon //
kun bzang tshe dpag med pa la //
btud nas snying po'i rim pa bri //
'dir rtsa gsum kun 'dus pad+ma gsang ba'i thig le tshe dpag med kyi bsnyen pa'i rim pa la 'jug par 'dod pa'i gang zag rnams /
khams gsum 'khor ba'i gnas rigs mtha' dag me yi 'obs dang srin mo'i gling du shes pas yid 'byung ste /
gnas skabs kyi bde 'byor ltar snang ba rnams kyang dug dang 'dres pa'i kha zas ltar nyes pa du ma'i rtsa bar shes shing /
tshe thung nam mjug gi sbrang bu lta bu'i rten 'di la dal 'byor don ldan gyi snying po blang bar 'dod pas /
gnas grogs mthun rkyen phun sum tshogs pa'i gnas su /
zla ba gang yang rung ba'i yar ngo'i gral tshes bzang por /
dkon mchog gi rten spyi dang khyad par 'di'i sku rten bris 'bur gang rigs bkram pa'i mdun du /
ras bris kyi dkyil 'khor lha gnas su sku 'am phyag mtshan thig les mtshan pa bkram pa'i steng 'phrul stegs su bum pa nyer lnga'i rdzas ldan rgyun 'bab kyi chu snas bkang ba'i khar /
thod par myos byed sman phabs sbyar ba /
me long dang shel rdo sogs brtsegs mar bshams /
g.yas su tshe ril /
g.yon du tshe chang /
rgyab phyogs tshe 'brang bum gzugs rgyan spros can /
gtso 'khor gyi sku tsaka
/mdun phyogs su sman raka gtor gsum /
chad brtan dang gter srung gi gtor ma rgyun bzhag gi mthar nyer spyod bskor bshams sam phreng tshar gang rung gi bkod mdzes su bshams shing /
bde ba'i stan nang tshangs can bting ba'i stan gyi 'og tu sa dkar gyis g.yung drung g.yas skor du bris pa'i khar 'khod la /
sgrub khang gi gzhir sngar dkyil 'khor ma bzhengs pa yin na sa yi cho ga gsang ba spyi ltar bya /
sgrub khang rnying pa yin na mi dgos shing /
gang ltar sgo drung du tho dkar po 'dzug la bdud rtsi 'khyil pa dang rgyal chen bzhi'i sngags mthar sgrub pa 'di mthar ma phyin gyi bar phyi yi bar chad nang du ma gtang /
nang gi dngos grub phyir ma gtang bar bsrung mtshams kyi phrin las mdzad du gsol /
zhes bris pa 'dzug
/dkar dmar gtor ma mtheb ril gyis brgyan pa dang /
gser skyems bshams la /
oM h+ya gr-I wa hU~M phaTaH
rang nyid skad cig gis dpal chen po he ru ka g.yas dbyug tho dang g.yon thod khrag 'dzin pa /
'bar ba'i gar dgu dang ldan zhing dur khrod drag po'i chas kyis brgyan pa ye shes kyi me 'bar ba'i dbus na gnas par bsam la /
gong gi sngags brgya rtsa bzla /
mchod gtor /
h+ya gr-I was bsang /
swa b+hA was sbyang /
stong pa'i ngang las b+h+rU~M las yid dang mthun pa'i snod rnams su oM AHhU~M zhu ba las byung ba'i gtor ma 'dod dgu'i rgya mtsho kha dog dri ro nus mthu phun sum tshogs par bsam la /
oM AHhU~M/
lan gsum /
rang gi thugs ka nas 'od zer 'phros pas khro bo bdud rtsi 'khyil pa la rgyal po chen po bzhis bskor ba spyan drangs /
oM badzra sa mA dzaH
sa ma ya tiSh+Tha lhan /
lha tshogs kyi ljags hU~M las byung ba'i rdo rje sbu gus gtor ma'i bcud drangs te gsol bas dgyes par bsam la /
oM badzra a mr-ita kuN+Da lI ha na ha na tsa tur ma hA rA dza sa pa ri wA ra i dam ba liM ta kha kha khA hi khA hi /
lan gsum gyis bsngos /
hU~M/
dpal chen khro bo bdud rtsi 'khyil //
rgyal po chen po sde bzhi bcas //
sngon gyi thugs dam ma g.yel bar //
dngos grub chen po 'thob kyi bar //
phyi nang gsang ba'i bar chad srungs //
mtshams kyi phrin las mdzad du gsol //
badzra sa ma ya tiSh+Tha lhan /
zhes me tog 'thor nang du song la bgegs gtor chab kyis bran te /
sngags bsngos lan gsum byas la /
las byang ltar bsngo zhing bgegs bskrad /
bsrung ba'i 'khor lo brtan par bsgom /
de nas gdan du 'khod la /
thog mar zhag gsum sogs su /
zur gsal sngon 'gro'i chos rnams bshar sgom gyi tshul du nyams su blangs /
de nas dgong thun gyi mgo brtsam nas bskyed bzlas la 'jug ste thog mar mchod pa byin rlabs /
gnas yul byin 'beb bcas song nas /
lta sgom khyad par can dag gis rang rig gsal gdab tsam gyis snang srid lha sngags ye shes kyi rol par shes pas bzlas pa la 'jug pa yin yang /
de ltar nyams 'og tu ma chud pas /
thog mar chos thams cad mtshan 'dzin gyi spros pa las 'das pa'i stong pa nyid kyi ngang las /
de ltar ma rtogs pa'i 'gro ba la snying rje sgyu ma lta bu kun la khyab pas /
stong pa dang snying rje zung du 'jug pa las rgyu yi sa bon bskyed de /
de las gzhal yas khang dang lha tshogs gtso 'khor gyi snang char shar ba thams cad me long nang gi gzugs brnyan bzhin /
snang la 'dzin pa med pa chu zla lta bu'i bskyed rim la bslabs te /
mtshan rtog gi bag chags 'joms pa'i phyir spyan drangs shing bstims la /
rang las sprul pa'i lha mo rnams kyis 'phrul dga'i 'dod yon ltar mchod cing /
brtan g.yo'i sgra skad thams cad sangs rgyas kyi che ba'i yon tan la bstod pa'i rol mo 'khrol bar bsam la bstod /
dzapa? kyi thog mar lha dang rig 'dzin rnams kyi thugs dam bskul ba'i mos gus rtse gcig pas dzapa? bskul brjod mthar /
bskyed rim gyi snang cha re re bzhin gsal 'debs kyis bsgom /
goms pa na lha sku gtso 'khor gzhal yas khang dang bcas pa lam gyis gsal gdab /
des skyo na /
zhal gcig thig le nyag gcig
/phyag gnyis thabs shes zung 'jug
/rgyan cha sangs rgyas kyi yon tan /
yab yum snang stong dbyer med /
dga' ba bzhi dang stong pa bzhi tshad med bzhi yi rang mdangs 'khor gyi lha tshogs /
byang chub kyi chos yongs su dag pas gzhal yas khang sogs shes pa dang /
yang res 'ga'/
rang gi phung khams skye mched kyis bsdus pa'i phyi nang snod bcud kyi dngos po thams cad ye nas 'byung bzhi yum bzhi /
phung po rigs lnga /
skye mched bcu gnyis sems dpa' sems ma sogs su ye nas yin pa la yin par shes pa'i nga rgyal brtan pa sogs res mos su bsgom zhing 'dres par bya /
de dag gis skyo ba na /
bzlas pa'i dmigs pa /
dang po bsnyen pa ni /
rang gi snying 'od kyi thig le'i klong du /
tshe dpag med pa yab rkyang rgyan chas yongs rdzogs kyi thugs kar steng zla ba 'og nyi ma'i gwa'u kha sbyar ba'i nang dbus su /
hrIHyig dmar po spus bris pa lta bu mar me ltar 'bar ba /
de'i mtha' skor du mdun nas brtsam g.yas su bkod de rtsa sngags mu tig gi rdog ma ltar dkar hram me 'od 'phro ba g.yo med du gnas pa la sems gzung /
de yang dmigs pa rnams mi gsal na /
ro ras la mtshal gyis hrIHyig tshad dang ldan pa bris par yid dmigs 'jug pa dril te bltas pas dbang yul du mig btsum yang gsal ba na snying gar bkod /
de bzhin sngags phreng yang bris pa la bltas te 'bru re re bzhin snying gar bkod /
lam gyis gsal ba na thog mar hrIHyig dang /
de nas sngags kyi phreng ba la sems gtad de rtsa sngags mgyogs bul nor 'khrul gyi skyon dang bral bar bzla ba ni /
bsnyen pa zla ba skar phreng gi dgongs pa yin /

gnyis pa nye bar bsnyen pa ni /
yang snga ma'i dmigs pa dang 'brel ba'i bzlas grangs thems nas /
thugs ka'i sngags phreng las 'od zer sna tshogs spos reng gi dud pa lta bu bun long long 'phro bas /
dmyal ba tsha grang /
yi dwags bkres skom /
dud 'gro bkol spyod /
mi brel phongs /
lha min 'thab rtsod /
lha 'pho ltung sdug bsngal sbyangs /
de dag gu ru'i go 'phang la bkod /
yang 'od zer des nyan thos sogs 'gog pa'i bsam gtan la snyoms par zhugs pa rnams la 'od des reg pas de las ldangs te theg pa chen po'i go 'phang la bkod /
byang sems 'phags pa rnams la 'od des reg pas sa nas sar 'phar zhing rdzogs pa'i byang chub thob /
sangs rgyas thams cad kyi spyan sngar 'phros pas chos kyi 'khor lo bskor bar bskul zhing /
mya ngan las 'da' bar bzhed pa rnams la sems can thams cad kyi don du bskal pa'am bskal pa las lhag par bzhugs par gsol ba 'debs pa sogs /
rgyal po'i pho nya bran mngag gi dmigs pa'i 'phro 'du la 'bad de sngags bzla /

gsum pa sgrub pa'i dmigs pa ni /
yang snga ma'i dmigs pa dang 'brel ba'i bzlas grangs thems nas /
thugs ka'i sngags kyi phreng ba 'od zer rang sgra dang bcas g.yon du drag por 'khor ba las /
yi ge so so las 'od snang mar me ltar 'phros te phyi nang snod bcud kyi dngos po thams cad stong par sbyangs te dag pa'i zhing du gyur par bsam la mgal me klad bskor gyi dmigs pa dang bcas sngags bzla /

bzhi pa sgrub pa chen po ni /
thugs ka'i sngags phreng las sku dang sngags phreng dpag tu med pa bung ba tshang zhig pa ltar 'phros /
stong gsum snod kyi 'jig rten srid pa bcud kyi sems can sogs brtan g.yo'i dngos po thams cad la phog pas /
snod thams cad dag pa'i bde chen gyi zhing khams /
bcud kyi sems can thams cad lha yi snang cha /
sgra ru grags pa thams cad sngags kyi rang sgra /
dran rtog ma lus pa thugs ye shes kyi rol par shar te /
snang srid dag pa rab 'byams lha yi 'khor lo 'ba' zhig tu gyur te bung ba tshang zhig pa ltar dmigs la sngags grangs thems par bya ba ste /
grangs kyi bsnyen pa 'bru 'bum kha skong 'bum gsum bcas /
rtsod dus 'dir bzhi 'gyur du bzla bar gsungs pa ltar bya /
grangs thems nas las sbyor gyi bzlas pa'i skabs /
rang gi thugs ka'i sngags phreng gi 'od zer gyis 'khor gyi lha tshogs rnams la bskul bas /
de dag gi sku las rang 'dra ba'i sku nyi zer gyi rdul 'khrigs pa ltar mtha' klas pa 'phros /
sa chu me rlung nyi zla rtsi shing nags tshal sogs brten pa snod kyi dwangs ma dang /
tshangs dang brgya byin rgyal chen bzhi /
lha dang rig 'dzin grub pa drang srong sogs 'jig rten na che bar grags pa zag bcas 'khor ba pa dang /
zag med myang 'das sangs rgyas byang sems nyan thos dgra bcom la sogs pa'i mkhyen brtse nus pa'i ye shes /
tshe dang bsod nams srid zhi'i dpal yon dwangs bcud ma lus pa lnga ldan 'od kyi thig le /
a nr-i hU~M gsum bkra shis rtags brgyad /
dge legs grub pa'i rdzas /
bcud len grub pa'i thig le'i rnam pa dpag tu med par spyan drangs te /
rang gi snying dbus mi shigs pa'i thig ler bstim zhing /
mdun rten tshe rdzas rnams la'ang yang yang bstim zhing dzapa? bzla la tshe 'gugs kyang gyer //
thun mthar tshe rten snying kha'i sa bon la brtan g.yo'i dwangs bcud bsdus shing nyi zla'i gwa'u kha bsgrigs //
phyi rol nas rigs lnga dang yum lnga'i phyag rgyas go mtshams med par gtams par bsam zhing skye 'chi bgres rgud bral ba gnyug ma mi shigs pa'i rang ngo la mnyam par bzhag go
/tshul des phrin las kyi bzlas pa sum cha tsam song nas /
bsnyen sgrub kha skong du rgyas pa'i bsreg blug kyang bya'o //
de ltar thun bzhi'am gsum sogs gang rung gis nyams su blang zhing /
dgong thun gyi mjug tu srung ma'i gtor 'bul yang bya /
rgyun du 'grub na legs shing ma 'grub kyang dus bzang gi skabs su tshogs kyi mchod pa yang rgyas par bya'o //
de ltar grangs dus rtags kyi bsnyen pa thems nas yar ngo gza' skar bzang bar sgrub pa grol ba'i skabs /
mchod pa rnams gsar du bshams shing tshogs kyi mchod pa yang gtsang la rgyas par 'du bya /
thor thun gyi mjug tu thugs dam bskul tshig lan gsum dbyangs dang bcas pa brjod mthar bdag 'jug ltar dbang len bya zhing /
dngos grub gyi rdzas la rol /
tshogs kyi mchod pas zhal bsro zhing /
chad brtan rgyun bzhag dang /
srung ma'i gtor ma phul /
rta bro nas brtsam rjes kyi mchod bstod song nas /
rgyal tho la gtang rag mchod pa phul te gshegs gsol bya /
dkyil 'khor rjes bsdu bsngo smon bkra shis sogs byas te mtshams khad kyis grol bar bya'o //
de ltar tshul bzhin nyams su blang na ring por mi thogs par 'chi med rtag pa dam pa'i go 'phang thob pa ni nges pa kho na'o //
rtsa gsum tshe lha'i dkyil 'khor cher //
nye bar bsnyen pa'i tshul brjod dges //
'gro ba 'di dag rgyal ba bzhin //
mngon par sangs rgyas rgyu ru bsngo'o //
zhes pa'ang dad dam gyi blo gros yangs pa btsun ma snyan grags bzang mo'i bskul ngor bdud 'joms nam mkha'i rdo rjes zin bris su spel ba sarba mang+ga laM///
/
