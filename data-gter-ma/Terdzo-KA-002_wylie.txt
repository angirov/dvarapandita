@#//
slob dpon chen po pad+ma 'byung gnas kyi rnam par thar pa gsal bar byed pa'i yi ge yid ches gsum ldan zhes bya ba bzhugaso //
'di la slob dpon pad+ma'i rnam thar rgya gar lugs ces bya'o //
oM swasti /
slob dpon chen po pad+ma 'byung gnas kyi rnam par thar pa gsal bar byed pa'i yi ge yid ches gsum ldan zhes bya ba /
bla ma la phyag 'tshal lo /
gang zhig rgyal gsung chad pa mi mnga' sgra dbyangs rgya mtsho de yang res 'ga' slob dpon tshul bzung nas //
dam chos 'od kyis phyogs kun 'gengs shing la lar bgrang yas dkyil 'khor 'khor lo'i rnam par ston mdzad kyang //
nam yang 'od gsal rdo rje'i thugs las g.yo med pad+ma 'byung gnas de la gus pas btud nas ni //
gang de'i gtam ni tshad mar gyur pa ji tsam rnyed pa de tsam mu cor spangs te bri bar bya //
de yang ston pa yang dag par rdzogs pa'i sangs rgyas kyi bstan pa 'bras bu'i tshul lhag par dar ba'i skabs shig
/yul gyi mchog ma ga d+har rgyal po de ba pA las rgyal srid skyong bar byed la /
dpal o Di ya na'i yul na rgyal po ha ya lI la zhes bya ba rgyal srid chos bzhin du byed do //
de'i tshe rgyal rigs rig par smra ba po /
dkon mchog gsum bla mar byed pa sra do zhes bya ba de ni o Di ya na'i skad kyi ming ste /
rgya gar gyi skad du na srig d+ha ra me tog phreng ba 'dzin pa zhes bya ba yod do //
de la sras mtshan dang ldan pa kha dog dkar la dmar ba /
srin lag la pad+ma'i ri mo yod pa /
pad+ma rgyas pa lta bu'i mig dang mchu sgros can /
pad+ma ut+pal lcags kyu zhags pa la sogs pa sha mtshan dge ba'i ltas du ma yod pa zhig btsas te btsas ston la sogs pa cher byas /
bram ze rnams kyis ltas brtags pas /
'ga' zhig gis rgyal srid byed par lung bstan /
'ga' zhig gis khams kyi rgyal phran byed par lung bstan /
kha cig gis ni dur khrod na gnas shing rigs nyams par byed par lung bstan /
de ltar bzang ngan ma nges pa sna tshogs par lung bstan pa las /
gcig tu ma nges pa la /
'on kyang thams cad mthun par gzhan gyis thub par dka' bar lung bstan no //
der legs par sbyangs pa'i rnal 'byor pa zhig byung ba la dris pas /
'di ni gsang sngags kyi sgrub pa po mchog tu 'gyur zhing /
pad+ma'i rigs kyi mtshan nyid thams cad tshang bas na /
'od dpag med pas byin gyis rlob par 'gyur ro //
de'i phyir 'di'i ming ni pad+ma a ba b+ha si mtshams sbyar bas pad+ma ba b+ha si zhes thogs shig zer ba ltar byas so //
de nas khye'u de cher skyes tsam na /
yi ge dang /
brda' sprod pa dang /
rtog ge dang /
sman dpyad dang /
bzo gnas rnams dang /
brtag pa brgyad la sogs pa rig pa'i gnas phra mo thams cad la tshegs med par blo gros byang bar gyur cing /
ShaM rag Sha zhes bya ba'i grong khyer gyi gtsug lag khang du /
'dul ba 'dzin pa zhig las skyabs su 'gro ba dang /
bslab pa'i gzhi lnga blangs /
chos mngon pa dang mdo sde'i gzhung lugs mang du thos pa byas /
slob dpon sngags mkhan shAn+ti rU pa zhes pa la /
bya spyod rnal 'byor rgyud gsum gyi dkyil 'khor mang por dbang bskur ba zhus te /
me tog thams cad pad+ma'i rigs kyi lha kho na la phog go
/de bzhin du tshong dpon gyi bu su kha de ba zhes bya ba grub thob 'phags pa spyan ras gzigs dang gnyis su med pa zhig dang /
smad 'tshong ma su kha d+ha ri zhes bya ba o rgyan gyi gnas de nyid du byung ba'i grub brnyes chen mo rdo rje 'chang dngos la chos gsan pa de dag kyang bsten nas gsang sngags nang gi gdams pa yang thob par byas so //
de nas skyed mos tshal zhig tu bsnyen pa dang /
nyer sgrub dang /
sgrub pa dang /
sgrub pa chen po rnams byas pas /
dang por thug chom gyi sgra chen po dang 'jigs pa'i gzugs sna tshogs pa dang /
tshal la me shor ba dang /
khyim zhig pa sogs mi 'tsham pa'i ltas du ma byung yang /
de dag gi dbang du ma btang bar bsgoms pas /
rig sngags grub ste de bzhin gshegs pa 'od dpag tu med pa gtso bor gyur pa'i sangs rgyas byang sems mang po mnal lam du zhal gzigs pa dang /
khro bo'i rgyal po rta mgrin dngos su yang zhal gzigs /
mkha' 'gro ma dang 'byung po phra mo rnams bran du 'khol lo //
de nas mi ring par khyim gyi bya ba rang nyid kyis mdzad par bab pa'i tshe /
yab kyi rigs kyi bya ba las /
bram ze mdun na 'don rnams dang spyod pa mtshungs par rgyal po'i pho brang du yang yang 'gro zhing srid kyi bya ba dang /
skar rtsis sogs kyi lung ston par byed pa las /
dus de'i tshe rgyal po ha ya li la'i bu ak+Sha lI la zhes bya ba rgyal srid la 'khod nas mi ring ba zhig yin pas /
de'i rgyal srid dam pa'i chos la 'god par bzhed de /
rgyal po nyid kyang dge ba rgya chen po la bskul /
rang gis kyang skyed mos tshal gyi dbus su /
lha khang dang dge 'dun gyi gnas byas mtha' mchod rten gyis bskor lcags ri rim pa mang po byas so //
de'i tshe slob dpon gyi g.yog tu gyur pa gcig ni rgyal po'i yig mkhan byed la /
gnyis ni blon por gtogs pa yod pas /
de rnams ngan sems skyes te /
yul 'khor 'di rnams rang cag gsum gyis bdag gir bya ba'i thabs bya'o //
zhes lkog tu bgros nas dus lan gcig yig mkhan des rgyal po la /
pad+ma a ba b+ha sI 'di ni nges par rgyal srid byed par 'dod de /
'di nyid dang 'di'i skyed mos tshal na gnas pa'i rab tu byung ba stong tsam yod pa yang dgra thabs la mkhas shing g.yul du dpa' ba kho na yin la /
skyed mos tshal de yang gtsug lag khang du bsgyur ba yin no zhes brdzu bar byas mod kyi /
don du na lcags ri brtan pos bskor ba sogs rgyal po dang 'thab pa'i don du byas pa yin no zhes byas /
rgyal pos blon po rnams la dris pas kyang blon po gnyis po des bsgrags pa'i rkyen dang phrag dog gi dbang gis thams cad kyang de dang mthun par smra ba na /
rgyal pos blon po de rnams dmag tshogs dang bcas pa btang ngo //
de skabs o rgyan na rgyal po rnams bram ze dang dge sbyong dang paN+Di ta gsod pa'i khrims ni med pas mdun na 'don khyod dang khyod kyi mchod gnas dge 'dun rnams yo byad bor la rang nyid yul gzhan du song zhig ces rgyal po'i bka' brjod pas /
dge 'dun rnams song ngo //
slob dpon yang de ltar 'gro ba la /
blon po rnams kyis 'di ma bsad na phyis rang cag la gnod de 'ong zer nas gshed ma mang po btang /
de dag gis slob dpon zhags pa dang lcags sgrog gis bcings pa'i tshe rig sngags kyi mthus zhags pa rnams bcad /
lcags sgrog rnams bcag
/mtshon cha rnams bsnun pas ni slob dpon gyi sku la gnod pa med cing mtshon cha rnams dum bu mang por chag
/me la bsregs pas kyang ma tshig
/chu la 'phangs pas bye'u zul byed cing song /
g.yang sar 'phangs pas kyang ma gnod /
sar brub nas skungs pas kyang thag ring por sa phug nas song ste bzungs kyang ma thub bo //
de nas slob dpon grong khyer rnams su ma song ste /
yul gzhan gyi dur khrod nas dur khrod du rgyu zhing spyod la /
dur khrod kyi 'dre dang srin po rnams kyis grogs byas te /
sngar gyi rgyal po'i yig mkhan dang /
blon po dang gshed ma de dag zhag bdun gyi khongs su la la khang khyim tshig nas shi /
la la rang srog rang gis bcad de gcig kyang ma lus so //
rgyal po yang sbrul gdug pas zin te dus las 'das /
de nas kyang slob dpon dur khrod de dag tu yun ring du gnas nas 'byung po dang srin po dang sha za dang mkha' 'gro ma sogs mthu chen rnams dang grogs bshes su gyur /
rig sngags kyi bzlas pa la brtson par byas pas /
khams gsum rnam rgyal dang gshin rje gshed la sogs pa rdo rje khro bo thams cad zhal gzigs shing gsung thos /
nag po chen po dang ma mo bdun sogs dang mi lab pa bzhin du byed /
klu dang gnod sbyin gdug pa can thams cad bran du 'khol /
'jig rten dang 'jig rten las 'das pa'i drag sngags 'bum phrag brgya la dbang thob bo //
de skabs mi ma yin mthu chen rnams dang lhan cig tu 'dzam bu'i gling na gdod nas grub pa'i dur khrod chen po brgyad yod pa rnams su yang /
sngags bzlas pa'i rdzu 'phrul gyis yang yang byon /
de dag tu gdod nas grub pa'i lha'i slob dpon brgyad dang yang mjal /
thun mong gi dngos grub re re bsgrubs so //
de yang dur khrod g+hor an+d+ha ka ra na /
slob dpon d+hanu skr-ita zhes bya ba gnas /
ral gri'i dngos grub bsgrubs /
dur khrod tshang tshing 'khrigs par slob dpon sa'i bu zhes bya /
dngos grub ril bu'o //
dur khrod 'bar ba 'khrigs par slob dpon nyi ma'i bu zhes bya ba /
dngos grub mig sman no //
dur khrod 'jigs byed thod par slob dpon a mr-ita pra b+ha /
dngos grub mchil lham /
dur khrod aT+TaT+Ta ha sa na slob dpon shi baM ka ra /
dngos grub nad mtha' dag 'joms pa'i sman /
dur khrod dpal gyi nags su slob dpon ba ra ru tsi ste mchog sred /
dngos grub 'chi ba med pa'i bcud len /
dur khrod ca co can du slob dpon gcer bu /
dngos grub gter gyi bum pa /
dur khrod gtum drag tu slob dpon ngan spong /
dngos grub gser 'gyur rtsi'o //
de rnams thob pas rig pa 'dzin par ni gyur /
da ni spyod pa spyad de sangs rgyas thob par bya'o snyam pa la /
mnal lam du sangs rgyas 'od dpag tu med pas /
de kho na nyid ma mthong zhing mngon shes med pa'i drag shul dpa' bo'i las kyis ni /
'dod pa'i dngos grub la shin tu bar du gcod pa yin cing /
khyod kyi 'di tsam gyis phyag rgya chen po'i dngos grub mi thob la /
khyod kyi las 'brel yod pa'i slob dpon sangs rgyas dpal ye shes yin pas /
des bstan pa bzhin du sgoms shig ces lung bstan byung /
bdag nyid kyis rnam par brtags pas kyang nus pa ni cher thob kyang de kho na nyid sgom pa'i gnas lugs la phyogs bslad par rig nas /
yul dbus ma ga d+har byon /
de'i tshe yul ma ga d+har rgyal po d+harma pA las rgyal srid bskyangs te lo mang du lon /
slob dpon sangs rgyas ye shes zhabs grub pa brnyes nas slob ma skyong ba'i dus kyi 'go la sleb /
chos kyi myu gu'i dgon par mkhan po sangs rgyas ye shes zhabs kyis mdzad nas dge 'dun phal chen sde pa'i sde la rab tu byung zhing bsnyen par rdzogs par mdzad do //
'dul 'dzin gcig la 'dul ba 'bum sde lan gcig nyan pas don thugs su chud par mdzad /
der slob dpon sangs rgyas ye shes zhabs la /
shes rab kyi pha rol tu phyin pa gsan pas /
lta ba nam mkha' dang mnyam par gyur /
slob ma gzhan rnams dbang bskur zhu ba la dka' tshegs chen po dgos pa la /
slob dpon 'dis dka' tshegs med pa la dbang thams cad rdzogs par thob /
slob dpon ye shes zhabs kyi slob ma sangs rgyas gsang ba la yang rnal 'byor gyi rgyud du dbang bskur ba dang man ngag thob /
slob dpon ye shes zhabs la /
'dus pa dang /
sgyu 'phrul dra ba dang /
zla gsang thig le dang /
sangs rgyas mnyam sbyor dang /
las kyi phreng ba ste nang rgyud sde lnga la sogs pa rgyud dang man ngag mtha' dag gsan no //
der dbang gi ye shes ji bzhin du ngo 'phrod /
zab gsal gnyis su med pa'i rtogs pa la brtan pa thob /
gnas lugs la reg par gyur nas /
da ni bdag gis ji ltar bgyi zhus pas /
slob dpon ye shes zhabs na re /
shar phyogs b+hang+ga la'i yul grong khyer paNaDu ba'i byang ngos /
parashi zhes bya ba'i nags kyi mthongs na ri de'u chung zhig yod pa der dpal he ru ka'i sgrub pa gyis shig
/ces gsungs pa ltar /
der byon phyag rgya pad+ma can yang 'bad med du rnyed nas /
zla ba drug bskyed rdzogs zung 'jug gi sgrub pa chen po nyams su blangs pas phyogs bcu'i sangs rgyas mang po rtag tu zhal gzigs shing gsung 'dri bar byung /
mi ring ba na phyag rgya chen po mchog gi dngos grub kyi go 'phang thob /
rdo rje'i sku mngon du mdzad do //
de nas da ni sems can gyi don ci rigs par bya'o zhes dgongs nas yul ti rA hu ti la sogs pa tha ru'i rgyal khams rnams dang /
ka ma ru dang bal po la sogs pa byang phyogs kyi yul rnams su lo shas shig skal pa dang ldan pa ci rigs pa la chos ston pa dang /
gser 'gyur gyi rtsi dang /
bcud len gyi sman sogs kyis skye bo stong phrag mang po tshe bsring ba dang longs spyod rgyas par mdzad /
chu med pa rnams su chu dbyung ba dang /
chu che ba rnams su sa 'og tu 'jug pa sogs mang du mdzad de /
tha ru'i yul dang /
tsam pa'i phyogs dang /
kha s+ya sogs kyi yul kun na slob dpon 'di'i sgrub chu dang /
chu sa 'og nas rgyur bcug pa sogs da lta yang mang du yod /
tsem+bAraNa'i yul na b+ha ti zer ba'i chu chen po zhig nyin lam gcig tsam sa'i sbubs su bcug pa gcig dang /
tsha lam tsam re bcug pa gnyis yod /
dus de tsam na rgya gar gyi yul lho phyogs tri ling ga dang nye ba tri ma la tsan dan gyi nags na lak+Sha mAn gyi gnas dang nye ba na /
shI bas thAn zhes bya bar dbang phyug gi ling ga khru gang tsam zhig rang byung du byung /
nyin re bzhin srog chags mang po bsad pa'i khrag mchod byed dgos /
der mu stegs pa rnams kyis dmod pa drag po byas pa tsam gyis nang pa'i sde rnams la nad yams sogs mi 'tshams pa du ma 'byung ba zhig yod /
tri ma la de yul bzang zhing nang pa mang la /
dpal o tan+ta pu ri'i mchod pa phal che ba yang yul de nas 'byung ba yin /
de la rten rang byung des gnod pa che ba zhig byung /
yang shar phyogs b+had+ga la dang nye ba na len+d+ra'i lho nub na yul bA ga la zhes bya bar mtsho chung du zhig gsar du brdol zhing der mu stegs la dga' ba'i klu gdug pa can zhig gnas bcas /
mu stegs rnams kyis mtsho la mchod gtor phul ba tsam gyis gser dngul mu tig rin po che sogs dpag tu med pa rnyed 'ong zhing /
yo byad de dag la brten nas /
shar phyogs kyi yul tsho lngar mu stegs kyi grwa gsar pa mang po tshugs /
sangs rgyas pa'i sde rnams la klu de shin tu cho 'phrul che bas gnod par byung /
ma ga d+ha'i rgyal po'i khab na shel gyi pha bong gcig la mu stegs pa'i lha bram ze'i rigs kyi 'byung po mang po gnas nas dka' bas sgrub mi dgos par mig mthong dang rna nyan dang mo rtsis kyi mngon shes ston pa zhig yod do //
de rnams byung nas ring por ma lon pa'i skabs yin pas de dag 'dul bar bzhed de /
dpal rdo rje gdan du sgom khang mdzad nas /
rig pa'i lha 'khor los bsgyur ba'i dkyil 'khor chen po drug zhal phyes /
dpal he ru ka'i rig sngags kyis bsgrubs pas 'bar ba dang bzhad pa sogs grub pa'i rtags nyi shu rtsa gcig byung zhing /
rten pa'i phur bu gsum byung ba las khro bo 'jig rten gsum rgyal gyi phur bu slob dpon nyid kyis blangs nas /
rdzu 'phrul gyis yud tsam la lho phyogs tri ma lar byon /
ling ga dang nye ba'i shing sdong gcig la btab pas /
de skor gyi nags thams cad tshig
/ling ga'i phye lhag tsam thal bar song /
phyin chad nang pa la gnod pa ma byung /
o tan+ta pu ri'i mchod pa nyams pa rnams gsos /
khro bo bdud rtsi 'khyil ba'i phur pa ni dkyil 'khor gyi gzungs ma rnal 'byor ma ngang tshul can zhes bya ba gcig gis blangs te yul b+hang ga la'i mtsho de la btab pas /
klu 'khor bcas thal bar song /
zhag bdun nas mtsho yang bskams /
mu stegs kyi grwa de rnams zhig
/chung ba de sgrub g.yog ka ma ru'i rnal 'byor pa rat+na shI la zhes bya bas blangs te rgyal po'i khab kyi shel gyi pha bong de la btab pas /
de sil gyis zhig
/des kyang nang pa la phan par byung /
de gnyis kyis kyang rig pa 'dzin pa grub ste mi snang bar gyur la /
'dod na sprul pa'i lus kyis snang bar yang byed do //
slob dpon gyis tri ma lar cung zad bzhugs te /
tsan dan las 'phags pa spyan ras gzigs kyi sku zhig bzhengs so //
bi kra ma shI lar sgrol ma'i lha khang chung ngu zhig mdzad /
dpal o rgyan du yang byon te /
skal pa dang ldan pa'i slob ma ci rigs par 'dus /
lha khang gcig kyang bzhengs /
de skabs o rgyan dang nye ba'i yul kats+tsha na nang pa'i sde dar zhing bzang bar yod /
rgyal po yang dge bsnyen paN+Di ta zhig gis byed pa yin pa la /
yul mo la tA na'i grong khyer pA ga da'i rgyal po ni stag gzig tu ruSh+ka yin pas de'i dmag gis kats+tsha'i yul rnams bcom /
chos grwa 'ga' zhig ni bshig
/mang po zhig 'joms la khad kyi skabs su chu klung nI li'i steng na tshur dmag rnams gru dang rkyal gyi spyod pas byung ba la /
chu tshur kha nas slob dpon gyis lta stangs dang sdigs mdzub drag tu mdzad pas gru che ba bdun dang shing gcig pa'i gru chung lnga brgya tsam dang rkyal zhing 'ong ba'i mi dang bcas pa thams cad chur byings tu ruSh+ka'i dpa' bo thams cad shi'o //
de phyin chad mi rabs mang por yul der tu ruSh+ka'i gnod pa ma byung ngo //
de ltar na rab tu byung ba'i mtshan pad+ma A ka ra ste pad+ma 'byung gnas /
dkyil 'khor du dbang bskur ba'i gsang mtshan /
pad+ma saM b+ha wa ste /
pad+ma 'byung ldan /
sngon dus o rgyan gyi skye bos bla dwags su btags pa ka ma la ku li sha ste pad+ma rdo rje /
de yang dpral ba na rdo rjes mtshan pa'i pad+ma rgyas pa'i ri mo yod pas so //
chung ngu'i dus su btags pa'i rigs kyi ming ni pad+ma a ba b+ha se ste pad+ma 'od zer ldan /
slob ma rnams kyis gus pas mtshan gsol ba ni shrI ma hA su kha ste /
dpal bde ba chen po /
phyis o rgyan du byon pa'i skabs o Di ya na pa rnams kyis mtshan gsol ba /
sngon gyi dpal bde ba chen po pad+ma badzra dang mdzad pa mtshungs pas pad+ma badzra zhes grags so //
rgya gar shar nub lho dang dbus rnams su gong du smos pa de dag gtso bor gyur pa'i 'gro don ci rigs pa tsam mdzad la /
de bas chu bo gang+ga'i byang phyogs bal po yan chad du 'gro ba'i don cher mdzad /
de bas kyang 'gro lding gi yul du 'gro don che ste yul khams de dang por 'dul bar mdzad pa po yin pa dang /
gsung gi rjes su 'brangs pa rnam dag da lta'i bar du shin tu mang bas so //
de bas kyang bod khams su 'gro don che ste /
phyogs 'di'i sngon nas da lta'i bar gyi mi dang mi ma yin pa'i 'gro bar gyur pa la /
dngos brgyud kyi khyad par tsam ma gtogs sprul pa'i sku'i rnam pa 'di nyid dang /
mtshan 'di nyid rtags mtshan du byas te gdul bya'i zhing du ma gyur gcig kyang med pa lta bur snang bas so //
de dag kyang rnam pa 'di dang mtshan 'dis mtshon pa'i dbang du byas kyi /
gzhan du zung 'jug thob pa rnams kyi rnam par thar pa'i mtha' ni su zhig gis brjod par nus /
slob dpon 'di ni gtso bor mi ma yin 'dul ba'i 'phrin las can yin te /
sngon smos pa de dag thams cad las kyang rnga yab gling phran sogs su mi ma yin gyi 'gro don spyod pa ches cher rgya che ba yin te /
snga ma de dag ni yul nyi tshe bar skye bo nyung ngu la dus lo grangs brgya snyed dang stong snyed sogs yun thung ngu yin la /
phyi ma 'di la ni yul dang dus dang skye bo gzhal bar dka' ba'i phyir ro //
de la 'phags yul gyi gtam rgyud la /
ri kha ba can gyi khongs su byon nas /
klu dang gnod sbyin gdug pa can thams cad btul /
rgyal po la sogs pa rdzu 'phrul gyis dad par byas so zhes pa tsam las bod du byon pa'i lo rgyus rgyas pa mi snang la /
de yang 'gro lding btul ba'i snga phyi gang yin mi gsal zhing /
bod pa rnams bod yul nas srin po'i gling la byon par 'dod pa dang /
'gro lding pa rnams ni 'gro lding nas der byon par 'dod do //
sku'i bkod pa gnyis gcig car bstan par byas kyang mi 'gal mod /
'gro lding du byung ba'i slob ma dang yang slob 'ga' zhig gis 'gro don mdzad pa'i dus dang bstun na /
bod du byon pa'i rjes su 'gro lding du byon par mngon no //
de la bod du byon pa'i lo rgyus rnam thar dang thang yig tu grags pa rnams la mang po zhig snang yang re zhig btang snyoms su bzhag
/rnying ma bka' mar grags pa rnams kyi nang nas man ngag lta phreng dang /
phur pa dang rta mgrin sogs kyi chos skor mang po zhig la lo rgyus spyi khog mtshungs pa yid brtan rung bar snang la /
nang gses mi 'dra tsam ni shin tu mang ngo //
de yang slob dpon rdzus skyes su gleng ba dang /
mngal skyes su gleng ba dang /
'dam khar gleng ba sogs ci rigs yod la /
bod du ji tsam bzhugs pa yang /
'ga' zhig las lo gsum /
'ga' zhig las lo drug
/gzhan 'ga' las lo bcu gnyis /
kha cig bco brgyad ces sogs yod la /
gter ma rnams las ni nyung ba rnams la lnga bcu dang /
phal cher las brgya lhag par 'chad do //
de la don gzhan gdul bya snang ba dag pa rnams kyi snang ngor bsam na ni /
da ltar yang bzhugs shing /
zhing khams kun tu sku'i snang ba gcig car rtag tu ston pa'ang yin pas phyogs gcig nas tshad gang ltar byas kyang rung mod /
'on kyang snga phyir dus bsgrigs pa sogs la ni de mi rung ste /
'di la ni de skabs kyi mi'i 'gro ba phal pa rnams kyi spyi mthun pa'i snang ngor snang du rung ba gcig gi steng nas 'jog dgos pa'i phyir ro //
des na rgyal po'i bka' chems kyi yi ge rnam pa gsum yod par grags pa'i rba bzhed dngos dang /
rba bzhed la snga dar gyi 'phro 'thud cing /
de la'ang bka' gdams phyogs shig gis kha skong byas pa zhig dang /
bla bzhed rnams mthong zhing /
rgyal bzhed kyi don blangs nas bkod pa'i lo rgyus kyi yig rnying 'ga' re yang mthong ba las /
rgyas bsdus 'phran bu ma gtogs phal cher gtam rgyud ngo bo gcig pa kho nar snang la /
mkhas mchog dam pa kun gyis kyang /
de gsum yid ches kyi khungs su mdzad cing /
de'i nang gi slob dpon pad+ma'i lo rgyus rnams ni snga 'gyur bka' ma ba rnams kyi lo rgyus phal che ba dang spyi 'gros 'grig par yang snang ngo /
dpa' bzhed dang rba bzhed yi ge 'don tshul tsam ste ngo bo gcig la /
'ba' bzhed bya ba gzhan zhig yod zer na'ang /
de'i lugs 'di yin bya ba ma mthong la /
rba bzhed la yig nor byung ba'i gnas kyang srid do //
'dir de dag gung spros te bshad na /
shin tu yid ches pa'i gnas su 'gyur ro //
de yang de'i tshe sprul pa'i rgyal po btsan po khri srong lde'u btsan gyis bod yul du dam chos dar bar bzhed nas /
a tsar+Ya bo d+hi satwa zhes grags pa zhi ba 'tsho zhes kyang bya /
slob dpon d+harma shAn+ti g+hoSha zhes bya ba spyan drangs te /
pho brang klung tshugs zhes bya ba'i yang thog tu dar gyi gur phub par bzhugs su bcug
/zla ba bzhir dge ba bcu rten 'brel bcu gnyis khams bco brgyad rnams las brtsams te slob dpon gyis chos bshad pas /
bod 'dre rnams khros nas /
pho brang 'phang thang chus khyer /
dmar po ri la thog brgyab /
yul khams rnams su mi nad phyugs nad dang /
sad dang ser ba cher byung bas /
bod 'bangs thams cad chos byas pas lan zer /
chos byar ma btub nas /
rgyal po rba gsal snang sogs chos blon lnga dang lhan gcig a tsar+Ya'i drung du song /
gser phye bre gang yon du phul /
de 'dra lan gsum song nas 'di skad ces /
a tsar+Ya re zhig bal po'i yul du bzhud la /
de bar rgyal pos bod mi rnams lha chos mi byed du mi rung bar glengs /
rngan pa byin /
zhang blon rnams thabs kyis brid nas /
chos byed du btub pa'i tshe slar yang spyan 'dren no zhes zhus /
a tsar+Ya na re /
bod kyi 'dre srin gdug pa can rnams 'dul ba la sngags mkhan pad+ma saM b+ha wa zhes bgyi ba da lta sa steng na mthu rtsal che shos de spyan 'dren dgos gsung /
gser phye khyor ba gang bal po'i rgyal po la sbyin dgos gsungs nas bsnams /
lhag ma btsan po nyid la gtad /
phyi ltar du bskrad pa ltar byas te yar bzhud do //
yang gro snar dang /
gsal snang gnyis kyis bal yul du bskyal /
slar ldog nas rba gsal snang chos kyi spyan par bskos /
pho nya sum cus bskor te /
chos kyi don la rgya nag tu pho nyar phyin /
de bar zhang blon thams cad bsdus nas /
chos byed pa'i chad so grub /
slob dpon spyan ma drongs pa'i dus skabs der pho nya rnams la /
rgya rjes so sor bya dga' chen po dang /
btsan po la dar yug khri phrag sogs skyes chen po dang bcas te slebs /
de nas yang gsal snang gis /
a tsar+Ya gnyis po spyan 'dren du bal por phyin /
'di'i skabs su rba bzhed las /
a tsar+Ya bo d+hi satwa dang /
slob dpon pad+ma saM b+ha ba dang /
lha khang brtsig pa'i cha mkhan mkhas pa gcig ste gsum bod du 'byon pa'i grabs seb byas nas 'dug skad /
de nas a tsar+Ya bo d+hi satwas gzhung lam la mgyogs par byon /
slob dpon pad+ma dang cha mkhan dang bal po rdo bzo ba sogs bsdebs nas phebs te /
yul so so'i mi ma yin 'dul ba dang /
sa cha rnams rtog gin byon /
zhes 'byung la /
bla bzhed las /
a tsar+Ya bo d+hi satwa spyan 'dren du phyin pa myur bar 'gran bzang du byon /
btsan po dang bka' mchid mdzad /
pad+ma sam+b+ha ba spyan drangs nas lha srin btul na legs zhes gsungs pa ltar /
rba mang rje gsal snang dang /
seng mgo lha lung gzigs g.yog lnga dang bcas pa spyan 'dren du btang ba /
slob dpon gyis kyang mkhyen nas mang yul du byon 'dug zer ba snang ba gang ltar yang mi 'gal mod snga ma 'thad par bya'o //
de skabs skyid grong nas tshur byon dus /
bod kyi lha srin rnams kyis kha char drag po phab /
phan tshun gyi ri kha ltebs par byung ba na 'khor rnams rjes su bzhag
/slob dpon sngon la byon te ri'i khong seng nas bzhud nas /
lha srin de rnams bcings shing dam la btags so //
de nas bzung lam gyi mi ma yin thams cad 'dul zhing byon /
gtsang po la rdzings bcas te chu gzhung la spyan drangs kyis byon pa yang mang /
'o yug gi thad ka nas phar thon /
la 'di brgal ba na nyi tshe ba'i dmyal ba mang po yod pas snying rje bya'o gsungs nas phebs /
chu tshan drag tu khol ba'i dbus na srog chags yod pa rnams la slob dpon gyi dgongs pa mdzad pas chu rnams 'jam gyis 'gro ba byung /
rnal 'byor pa'i byams pa'i nus pa bstan pa tsam yin /
lar myong nges kyi las la sangs rgyas kyis kyang mdzad du med gsung /
dgongs pa bzhag pas sngar bzhin song /
ru mtshams su yang phebs /
gangs dkar 'jigs nas thag ring du bros /
gnam du phebs nas da ni thang lha 'dul dgos gsung /
de phyogs su chas /
zangs khal tshad ma zhig tu lug bong shi ba'i sha btsos pa dang /
klu tsha zer ba'i mi tshan gcig na re /
'di ci yin zer /
lo rgyus bsnyad pas /
ha ha byas gnod sbyin 'dul ba'i thabs lta zer ba la /
slob dpon gyis gnod sbyin chen po dmar thab 'tshal gsungs nas zangs la rdog pa rgyab nas bsgyel /
der thang lha khros te gangs la thug chom byung /
sprin nag chags nas skye bo phal pas bzod par dka' ba'i 'brug dang ser ba dang glog rgyun mi 'chad pa byung ngo //
slob dpon gyis gangs ri la sdigs mdzub bstan pas gangs cher zhu /
thang lha yar zhu de nas grags /
snying drung du 'di na chos byed du mi ster ba'i klu gdug pa can zhig 'dug gsung /
'dul bar dgongs pa la klu de phyi'i rgya mtshor bros /
phug pa zhig tu dkyil 'khor lnga bzhengs /
zhag gsum dgongs pa mdzad pas /
gangs kyi thug chom zhi /
yul yang 'jam por gyur /
klu dang thang lha yang dam 'og tu chud cing chos la bkod /
gzhan yang gnam mtsho la gnas pa'i lha 'dre rnams dang /
jo mo gangs dkar la sogs pa lha srin dpag tu med pa zhig de skabs btul lo //
de nas le shod du byon /
'phan yul la yul ngan lung pa rta ro kha phye ba 'dra gsungs dngos su ma phebs lha 'dre rnams dam 'og tu bstsal /
stod lung gi g.ya' ral mo nas mar byon /
ri nyil pa la sdigs mdzub bstan pas log
/btsun mo 'phrang gi brag mu stegs ral pa can bro 'khrab pa 'dra ba 'di'i gong ma bcad na /
bod mu stegs kyis 'geng gsungs nas bcad /
zhong bar tshong pa kun la gro thob gsung pa la /
chu ma mchis zhus pas /
gseg shang sa la tham thom rgyab pas /
chu mig bdun byung /
zhong ba lha chur grags /
mkhar nag 'di klu btsan thu ba zhig 'dug
/'dul byed cig bya gsung /
brag la rdo rje sems dpa'i sku gcig mdzad /
bod kyi rdo la bzo e rung zer bal po'i bzo bos sha ba zhig kyang brkos /
de nas ngam shod la byon zur mkhar mda' ru rdo'i mchod rten lnga bzhengs rab gnas mdzad /
de nas pho brang brag dmar 'om bu tshal du phebs /
btsan po dang mjal ba la pho nyas brda' sbyar /
phyag bzhed zer ba la /
slob dpon na re /
nga yi phyag btsan pos mi thub gsungs nas /
pha bong zhig la phyag mdzad pas shag ter gas /
rgyal po'i na bza' phud pa la phyag mdzad pas thul gyis tshig
/der btsan pos slob dpon gyi zhabs la phyag phul /
de'i gong du sang shis brag dmar 'gran bzang du rgya nag gi lha khang 'go'u de shan la dpe blangs ba zhig bzhengs ni grub /
zhal dro ni ma grub pa'i skabs yin pas /
slob dpon chen po der gdan phebs par zhus nas phebs rab gnas mnga' gsol gyi tshe /
rgyal po dang blon po chen po ni ma byon /
gnangs chen po dang gzim mal ba kun gyis blta bar 'ongs /
slob dpon gyis lha sku chen po thams cad mi la bya ba bzhin du byas nas /
ston mo byed pa'i sar spyan drangs song bas /
yid ma ches te /
nam phyed la de kun gyis mar me khyer nas bltas pas /
nang na 'jim sku gcig kyang med par stong sang nge 'dug
/dbyug skar gyis btsal bas kyang reg thogs mi 'dug pas yid ches /
nangs par sgo seng nas bltas pas /
sku gzugs thams cad sngar bzhin 'khod pa la /
slob dpon pad+mas mchod pa mdzad pa dang /
lha rnams bshos gsol zhing gtam mdzad par dngos su mthong /
de'i nyin mo spos dang mar me thams cad rang 'bar /
rol mo thams cad rang 'khrol /
cong rnams rang sgra sgrog
/'phan lnga btags pa lnga brgyar 'phel /
sder gcig tu rgun 'brum snyim pa gang tsam zhig yod pa yang der 'tshogs kyi mi rnams kyis ci tsam zos kyang nyung du ma song /
thams cad ngo mtshar skyes so //
de'i nangs par gzim mal ba lha lung mtsho gzher gnyan legs ces bya ba la pra rten byas /
lha mo 'od zer can ma'i pra se na phab smra ru bcug pas /
bod kyi lha klu mi srun pa thams cad kyi ming smras /
'phang thang du chu thog 'bebs pa sham po /
dmar po ri la thog 'bebs pa thang lha /
mi nad phyugs nad gtong ba brtan ma bcu gnyis /
sad ser gtong ba bod kyi lha gnyan dgu yin no zhes sogs smras /
de'i nang bar nas bzungs kyang /
tshe rigs bzang ba'i byis pa mang po la /
rgyal chen bzhi'i pra phab /
gnod sbyin me lhas zhal mngon sum du bstan /
lha klu gdug pa can thams cad kyi ming dang gnas dang spyod tshul smras /
de nas rgyal blon sogs yid ches pa'i phyir du /
lha 'dre ma rungs pa rags rim zhig dngos su mi la phab nas /
sdigs shing gzir ba dang chos bshad nas dam 'og tu bcug
/rang rang gi srog sngags dang cho ga rnams slob dpon la phul /
des kyang ma thul ba rnams sbyin sreg mdzad pa sogs thabs sna tshogs kyis btul /
de 'dra ba lan gnyis mdzad /
der slob dpon na re /
slan chad lha chos ci bder mdzod /
gtsug lag khang dgongs pa bzhin du rtsigs shig
/sngar lha klu dam 'og tu lan gnyis chud lags te /
da dung lan gcig bgyid de 'tshal gsung /
de nas pho brang zur phud rkyang bu tshal du yang phebs /
der bzhugs dus mal gro gzi can la sogs pa'i klu rnams btul /
mal gro gzi can na re /
sa steng na btsan po khri srong lde btsan che /
sa 'og na nga che /
nged gnyis grogs po bya /
rgyal po la lha khang bzhengs pa'i gser phye dre'u khal bcu bzhi 'bul /
gser khung glang po snar len du thongs zer ba bzhin gser rnams de kho na ltar byung /
rgyal po pe dkar yang btul te /
de yang khong 'dul ba'i dkyil 'khor sgrub dus pe kar gyis dkyil 'khor bltar 'ongs bas mig la phur bu btab /
sngags nyan pas rna ba la btab /
sngags zlos pa'i mod byas pas lce la btab /
de nas 'bros par 'dod pa la yan lag bzhi la btab pas 'gro ma thub /
da bsreg go zhes gsungs pas shin tu skrags te mna' bor dam la btags /
de rjes yar lha sham po 'dul du byon pas /
slob dpon gyi thog tu khos chu phab /
slob dpon gyis ber sna nas rdo rje gdengs pas chu gyen la log slar lha rdzing bam rdzing du blug
/der rdo rje 'phangs pas chu khol te sham po'i gangs kyi sum cha tsam zhu /
der kho gangs kyi rtse la bsdad nas /
nga la de tsam du tho 'tshams pa zer /
slob dpon gyi zhal nas /
khyod kyang nga la de tsam tho brtsams pa da phyin dam 'og tu mi 'jug na bsreg go gsungs pas /
der slob dpon gyi zhabs la phyag 'tshal bzhin du /
bdag nag po'i rigs yin pas chos bgyi ba'i rngo mi thogs /
phyin chad gnod pa mi bgyi'o zhes dam bcas /
de ltar zla ba drug tsam gyi ring la mi ma yin phal cher dam 'og tu tshud par mdzad do //
de nas rgyal srid dang bod 'bangs spyi la phan pa'i phyir /
sbyin bsreg rgya chen po zhig bgyi'o gsungs pa'i skabs shig dga' ston chen po zhig la btsan po'i dbu skra 'khru'o zhes yod pa la /
a tsar+Ya bo d+hi satwas ri rab kyi byang ngos na chu mig rtag tu snang bya ba yod /
de nas chab blangs te btsan po'i dbu bsil na sku tshe ring /
rigs rgyud 'phel /
chab srid chen po sha stag 'byung ba lags te gsung /
chab de sus len par rngo thogs zhus pas /
slob dpon sngags mkhan gyis nus gsung /
slob dpon la zhus pas /
gser gyi bum pa'i kha dar dkar gyis bcad /
maN+Dal gyi dbus su bzhag
/sngags bzlas nas bum pa nam mkha' la 'phangs pas je mtho la mi snang bar song /
zan za yun gcig tsam nas slob dpon gyi mdun du bum pa khrongs kyi byung /
der btsan po'i dbu khrus shig byas blon po kun la gtad pas /
kha phye ba'i nang na chu skya nyog ge 'dug nas /
blon po kun tshogs pa'i mdun sar brims pas /
'di mon gyi smyo chu yin las che /
pho thongs zer nas /
phyir phos te med par byas des kyang don med chen po byung /
de nas rgyal po dang 'bangs skal ldan rnams la kri ya dang /
gsang sngags nang gi dbang bskur bar yang mdzad /
rje 'bangs skal ldan mang po la man ngag lta ba'i phreng ba gsungs /
rdo rje rnam 'joms dang /
phur bu 'bum sde dang /
gzhan yang sgrub thabs man ngag ci rigs pa ston cing /
yun ring por bzhugs nas bod khams thams cad bde skyid dang ldan par bya'o gsung ba zhig yod pa la /
phyis sems can spyi mthun gyi las kyi rgyu byas /
nag phyogs kyi lha srin gdug pa can snying la zhugs pa'i blon po rnams kyis rkyen byas te ma 'grub bo //
de yang bka' chems kyi yi ge rnams na /
bod yul bzang por gtong gsungs pa'i skabs de man chad tsam ma gtogs ma bris pa ni /
gsang sngags nang gi lo rgyus tshogs su mi sgrog pa'i dbang du byas par snang la /
der dbang bskur ba la yang rim pa byed pa zhes gab tshig tu yod de /
sngon dus gsang sngags pa nang ma gtogs thun mong du dbang bskur ba'i mtshan don yang gsang ba'i srol byung bas /
rim pa zhes bya ba'i brda' chad 'di yig rnying mang po na snang ngo //
man ngag lta phreng gi lo rgyus rnying pa rnams dang /
'o bran dpal gyi gzhon nu'i phur bu'i gtong thun dang /
gzhan yang lo rgyus kha 'thor ba khungs ma rnams su spyi khog de mthun par 'byung ba la /
rgyal po la rim pa mdzad pa'i tshe /
btsun mo tshe spong bza' me tog sgron dang 'bro bza' khri rgyal mo btsun zhes bya ba phyis rab tu byung ba'i mtshan jo mo byang chub rje zhes pa de sogs btsun mo mchog rnams kyis dkyil 'khor mchod pa'i gzungs ma byed par zhus pas /
de kun skal pa dang ldan pa kho nar yang mi snang gsung /
'chims bza' lha mo btsan dang mkhar chen bza' mtsho rgyal gnyis mchod pa'i gzungs ma byed pa'i skal pa can du lung bstan pas /
sa thag ring ba la ji ltar bgyi zhus pas /
'di la tshegs med gsungs nas /
slob dpon gyis dgongs pa la mnyam par bzhag pas /
yud tsam zhig na de gnyis dkyil 'khor gyi mtha' ru sleb bo //
der ma zad de gnyis la lhun gyis grub pa'i dgongs pa skyes nas phyis 'jig rten gyi las spangs te sgrub pa la zhugs so //
bka' tshigs kyi yi ge gsum las de gnyis gzhon nu nas sgrub pa la gshegs pas phyag rjes lha khang med ces 'byung ba'i don yang der snang /
de skabs dbang bskur ba grol ba na /
rgyal po'i gzim mal pa rma co co bya bas /
zhang blon rnams la bshad kyang yid ma ches par /
de tsam gyi nus pa med dam snyam pa'i skabs rgyal po'i lha khang gi sa 'dul mdzad pa'i dus /
dkyil 'khor bzhengs pa'i thig skud 'then pa la /
bod kyi yul khams kyi bu mo gtsang ma mtshar ba'i mthar thug pa gnyis dgos pa byung ba la /
bod tsam gyi yul khams che ba na /
mtshar ba'i mthar thug pa su yin mi shes pa'i skabs /
sngags mkhan la de'i nus pa yod zer bas bden na 'gugs par zhu byas pas /
slob dpon gyis dgongs pa la mnyam par bzhag pas /
dar cig nas lcog ro bza' bu chung sman dang /
lcog ro bza' lha bu sman gnyis gang nas byung cha med par der byung /
de la ye shes kyi lha phab ste thig sna ba byas so //
phyis bod 'bangs kyi mi thams cad bsdus pas /
de gnyis las mtshar ba ye ma byung skad /
der blon po rnams lkog tu bgros nas sngags mkhan 'dis bod 'bangs kyi ngo mtshar can rnams dang nor bzang po thams cad rgya gar la gtod dam zer /
yang khyung po rtag tsha zer ba'i blon po gcig chos la shin tu mi dad pa des bsam pa la /
brag dmar 'gran bzang dang sngags mkhan 'di me la bsreg dgos par 'dug bsams nas slob dpon gyi drung du phyin pa zhig la /
blon po sogs skye bo mang po yod pa'i dbus der /
khyod 'di lta bu bsam mam zhes gsungs pas /
shin tu ngo tsha zhing phyir yong nas mtha'i mon bu 'dis ci yang shes par 'dug zer skad /
yang dbas ldongs gzigs zer ba chos la shin tu zhe gnag pa zhig yod pa la /
'di mi ring bar dbang che bar gyur te /
chos dar du mi ster ba zhig yong ba 'dug pas tshar gcod pa'i dus la bab 'dug gsungs /
yud tsam zhig dgongs pa mdzad pas /
kho yang dus de rang du lus nas khrag zags nas shi /
de ltar snga phyir mi dang mi ma yin btul ba'i nus mthu rnams mthong bas /
blon po rnams rang rang gi bsam pa ngan pa dang /
byed spyod ngan pa byed pa la slob dpon bzhugs pas shin tu bag dog par gyur te /
slob dpon rgya gar du 'byon pa'i thabs kho na sems shing yod pa'i skabs /
slob dpon gyi gsung nas /
btsan po khyod kyi yul 'di bzang por bya /
ngam shod kyi bye ma tshal dang ne gsing du bya /
gra dang dol dang rta la dang yul po che tshun chad chab med pa rnams su chu dbyung /
gram pa thams cad kyang zhing sar 'gyur bar byas la bod kyi 'tsho ba bya /
bai shra ma Na la nor blangs 'dzam bu'i gling gi dkor nor yod do cog gi 'byung khungs bod du 'byung bar bya /
gtsang po spubs su 'jug
/chab 'di bas che ba gcig kyang ngas sbubs su bcug pa yin gsungs pa dang /
rgya dang hor la sogs pa'i rgyal po thams cad kyang bod kyi dbang du 'dus par bya'o sogs bka' mchid rgya cher gsungs pa la /
de ltar yod dam nyams sad pa'i phyir mdzad par zhus pas /
dkyil 'khor bzhengs nas snga dro gcig dgongs pa mdzad pas brag dmar gyi skam sa gcig tu chu chen po brdol /
ming klu rdzing du btags /
da dung mdzad dgos zhus pas brag dmar mtsho mo mgur /
sngar bye mar yod pa ne gsing du sngo cham gyis song /
de'i phyi dro brag gla ba'i gdong du nags chen po skad cig la byung bas /
gla ba'i tshal du ming btags /
yang de'i sang nyin snga dro dgongs pa mdzad pas /
sngar zung mkhar la phu chu med pa la phu chu chen po nar gyis byung /
da zhing sa gang du byed gsung /
de ltar thams cad 'ong nges par 'dug pas /
blon po rnams kyis mdun sa chung ngur gros byas nas /
zhing dang na yar klung gis chog
/sngags mkhan 'dis yul bzang por btang nas rgya gar ba la gtod 'dod pa yin /
da 'phro bskums la mtha'i mon bu 'di rang yul la brdzang pa legs zhes dbang che che rnams kha 'cham nas btsan po la /
rje gcig lags mtha'i mon bu 'di mthu rtsal che /
btsan po thugs ni chos la gtad /
chab srid ni rgya gar bas 'phrog te 'gro bar mchis /
zhes sogs phra ma mang po dang /
sngar gyi gsung re re la de ltar byar mi rung ba'i rgyu mtshan log pa mang po bkod /
da ni a tsar+Ya sngags mkhan rang la bya dga' cher phul slar rgya gar du bzhud par zhu dgos zhes yang yang zhus /
slob dpon nyid la yang blon po rnams kyis de ltar zhu ba phul /
der btsan po thugs ma bde ste slob dpon la gser phye bre gang phul /
phyag dang bskor ba byas /
rang tshul rnams brjod pas /
nga gser 'dod nas 'ongs pa ma yin /
bod mtha' 'khob kyi 'dre srin gdug pa can btul nas chos dar bar bya ba dang /
yul bzang por bsgyur nas bod rnams bde ba la 'god pa'i phyir 'ongs pa yin /
gser 'dod na 'di ltar byas pas chog gsungs nas /
than skor gyi sa rdo la phyag reg reg mdzad pa tsam gyis gser du song /
'on kyang btsan po'i ngo bsrung ba'i phyir khyor gang tsam phyag tu bzhes nas /
rdo rje gdan la mchod pa zhig bya gsung /
lhag ma btsan po nyid la gnang nas /
bzang sems byur gyi sna 'dren yin //
snying rje rgas pa zhe sdang rgyu //
rje yi kha lo blon gyis bsgyur //
bod kyi blon 'dre gdug pa che //
sems can las ngan spyod pa la //
rgyal ba rnams kyi nus pa'ang rdugs /
zhes gsungs te blon po rnams zer ba ltar chad so byas /
rgyal po'i yi dam du 'phags pa spyan ras gzigs lha lnga phog pa las phyis rgyal pos lha lnga'i nang gi rta mgrin grub /
ar+Ya pa lo'i gling gi rta mgrin gyis rta skad bton /
'dzam bu gling gi sum gnyis su thos par grags /
ar+Ya pa lo'i gling gi rta mgrin gyi sku 'dra de yang sgyu 'phrul dra ba nas bshad pa der 'dug
/de'i tshe man ngag lta phreng gi 'phro yang mdor bsdus te gsungs nas /
nga'i chos 'di /
lta ba chos kyi sku dang bstun dgos /
spyod pa byang chub kyi phyogs dang bstun dgos /
lta ba'i phyogs su spyod pa shor na /
dge med sdig med kyi chad lta skyes nas phyis gsor yang mi rung /
spyod pa'i phyogs su lta ba shor na /
dngos po'i mtshan mas bcings nas grol bar mi 'gyur /
nga'i sems phyogs 'di lta ba shas che bas /
ma 'ongs pa na tshig gi mdo ni shes /
nyams myong gi gding ni ma rnyed nas /
'dra min mang pos sems can gyi don byed par 'dod pa 'ong gsung /
man ngag rnams kyang mthar rgyas ma rdzogs /
rgyal rgyud mnga' thang 'phel ba'i sbyin sreg kyang mdzad 'phro la lus /
lha klu dam bzhag lan gsum pa yang ma grub /
'on kyang ma 'ongs pa mkhyen pas slob ma rnams la drag sngags mang du gsungs /
drag sngags mang po dang chos kyi dpe mang po rdza la sbas /
spyir na rdzu 'phrul gyi bkod pas chos dang nor gyi gter kha chen po yongs sdom brgya rtsa brgyad yul tha dad du sbas nas mthar 'di skad du /
bdag dang gtan pa med pa'i sbyin bdag rnams //
tshe rabs 'di 'am tshe rabs gzhan yang rung //
'og min zhes bya'i gnas mchog dam pa ru //
rnal 'byor theg chen 'bras bu spyod par shog
/ces smon lam yang yang mdzad /
so so la zhal gyi gdams pa mang du gsungs nas /
glo bur du yar la gshegs te /
yar lam ru lag brgyud nas phebs /
chibs 'khrid pa dang /
lo ste dgu sna gong dang /
zhang nyang thang zhes bya ba blon po dad pa can de gnyis kyis mang yul bar du skyel bar byas pa las /
blon po kha cig na re /
sngags mkhan de nus pa che bas ma bsad na bod la byad ma byas par 'ongs zer nas lkog tu gshed ma shin tu dpa' ba bco brgyad rta la bskyon nas btang /
slob dpon mang gung du byon dus /
nangs par 'u cag la 'tshe ba byed pa 'ong gsung /
sang nyin dong babs kyi 'phrang la byon dus /
gshed ma bco brgyad mtshon cha lag tu bstar te /
slob dpon la brdeg par gzas pa tsam la slob dpon gyis phyag rgya bstan pas /
thams cad lus 'jim gzugs bzhin rengs /
ngag smra brjod ma shes /
de'i bar la slob dpon skyel mi dang bcas pa phar gshegs /
de nas skyel ma rnams yul de'i la kha zhig nas tshur ldog pa'i skabs gsung las /
bod kyi 'dre srin lha klu gdug pa can rnams lan gsum 'dul dgos pa las /
gcig 'phro la lus /
de ma lus na rgyal po sku tshe ring /
chab srid che /
rgyal po'i rigs rgyud thams cad kyang mnga' thang che /
chos yun ring du gnas pa las /
de lus pa de yid la gcags so //
chos 'khor gcig tu 'byongs nas 'ong ste der 'khrugs pa chen po zhig kyang 'ong /
chos la skad nyag bag re 'ong /
klu dang rgyal po 'di phugs zhe gnag par 'dug
/rgyal rgyud kyang khrims la mi gnas par sil bur 'gro /
khar sang gi 'tshe ba byed mi rnams la 'di gtor zhes /
yungs kar sbar gang gtad /
lho nub mtshams su srin po 'dul du 'gro gsungs nas /
chibs kyi kha nas nam mkha' la 'phur te sprin gseb na yar chos gos spur re sreg shang khrol le bzhud par thams cad kyis mthong /
'di'i sa yul ni bod rnams la gung thang la thog yin par grags kyang /
dong babs 'phrang gi pha rol yin par bshad pas rgya bod mtshams kyi ri gcig yin par nges so //
skyel mi rnams tshur log
/gshed ma rnams la yungs kar de gtor bas /
smra shes 'gro nus par byung ngo /
pho nya gnyis pos kyang slob dpon gyi gsung rnams slar rgyal po'i snyan du phul bas btsan po'i thugs la shin tu 'gyod pa gcags par gyur cing /
de skabs slob dpon gyi chos 'phro lus pa rnams gsan pa'i phyir /
phyis paN+Di ta bi ma la mi tra dang /
shAn+tiM gar+b+ha ched kyis spyan drangs pa yin par bshad do //
de'i rjes su btsan pos lha khang brtsigs pa lta bur rba bzhed kha skong can nas 'byung ba ni tshig brjod tshul gyi go rim du snang ngo //
sngags rnying mar grags pa'i yig rnying kun na /
ar+Ya pa lo'i gling la slob dpon gyis rab gnas mdzad pa dang /
chos 'khor bsam yas kyi sa chog mdzad pa mgrin gcig tu bshad par snang ba 'thad par yang sems la /
des na gong du lha khang brtsigs pa'i thig sna 'dren pa sogs kyi lo rgyus kyang ar+Ya pa lo'i gling gi yin par mngon /
rba bzhed na /
bod yul dbus su zla ba bco brgyad bzhugs bya ba dang /
rba bzhed kha skong can na bod yul du zla ba bco brgyad bya ba dang /
bla bzhed na zla grangs kyi gsal kha med cing /
rgyal bzhed kyi don blangs te bris zer ba'i yig rnying rnams na /
bod yul dbus kyi brag dmar du zla ba bco brgyad bzhugs bya ba yod pas /
dus ring thung la 'dod lugs phra mo ma gtogs gtso bo'i don la mthun no //
'on kyang sngags rnying pa'i lo rgyus yig rnying khung che che mang por yang chos 'khor bsam yas yongs su rdzogs pa'i rab gnas kyang mdzad par bshad cing /
mkhas mchog bus kyang de dang mthun par bkod do //
rnam sprul bsam gyis mi khyab pas na /
de yang yin mod /
gdul bya ji tsam gyi snang ngo yin na ni ma 'tshal lo //
dus yun thung du tsam la yang yul thams cad du byon pa dang /
de dag tu yang dngos su chos mang po ston pa dang /
gter kha mang du sbed pa sogs dang /
yul so sor byon pa dang /
bzhugs pa dang gshegs pa sogs mdzad pa sna tshogs pa ston pa mi tshar ro snyam du ni bsam par mi bya ste /
mtha' yas pa'i rdzu 'phrul la mnga' brnyes pa'i phyir ro //
phyis kyang skal pa dang ldan pa'i gang zag gcig gam mang po la yang /
sku dang gsung gi snang ba thun mong du ston pa dang /
skal ldan gyi gang zag shas cher tshogs pa'i yul phyogs la yang dngos su byon pa yang srid de /
'phags pa'i yul du bi ru pa dang /
lU yi ba dang /
dza lan+d+ha ri ba la sogs pa lan mang du byon zhing /
phyis byung rang yang byon pa bzhin no //
yang rgya gar lho phyogs nas nub drang thad du gru rgal te 'gro dgos pa'i sa /
rgya mtsho'i dbus kyi gling chung DA mi Do dwIpa zhes bya ba yod de /
sngon srin po dang mkha' 'gro ma nam mkha' la lding zhing 'gro ba kho nas gang ba yin pas /
DA mi To ste 'gro lding ngo //
dus de'i tshe yang bud med shas che ba zhig ni gdug pa'i mkha' 'gro ma rig sngags sna tshogs pa byed pa'i phyir sngags 'chang ma zhes bya ba de 'dra yin la /
skyes pa yang 'byung po mi'i gzugs can mang po yod do //
der slob dpon pad+ma 'byung gnas yul gyi skye bo rnams 'dul bar bzhed de /
gling de'i brag phug cig tu bzhugs /
slob dpon gyi dgongs pa btang bas /
yul de'i bdag mo ma mo drug cu rtsa bzhi'i sprul pa rgyal po'i btsun mo sngags 'chang ma drug cu rtsa bzhi yod pas de rnams ting nge 'dzin gyi mthus dngos su bkug nas /
sngags dang phyag rgya drag pos gzir bas brgyal ba dang /
rengs pa dang /
tshor ba drag po gnad du phog par gyur /
da sbyin sreg gi thab tu sreg go zhes bsdigs pas /
de rnams thul te slob dpon ci gsung bsgrub par khas blangs so //
de rnams sngags 'chang ma'i gtso mo gzhan thams cad kyang bsdur bcug nas thams cad 'dus pa la chos bstan te dam bzhag dang po mdzad do //
lan gcig slob dpon grong khyer du bzhugs pa la /
sngags 'chang ma mang pos 'dzam bu gling gi mi mang po khrid nas za bar gzigs te /
yang brag phug cig tu khro bo'i dkyil 'khor chen po bzhengs /
mkha' 'gro ma thams cad dbang med du bkug nas bsdigs pas /
de rnams 'bros par brtsams pa la /
thams cad kyi yan lag la phur bus btab /
phyin chad 'dzam bu gling pa'i mi rnams la gnod pa mi byed pa'i mna' bor ro //
de rnams la sems bskyed phog ste dam bzhag gnyis pa mdzad do //
yang dus gzhan zhig na /
mgron khang zhig tu byon pas /
de na bud med mang po snod mang por chu skol gyin 'dug pa /
ji zhig na chu rnams la la khrag tu 'gro /
la la tshil du 'gro /
la la thig ler 'gro /
la la sha chen du 'gro /
la la mar khur 'gro /
la la bu ram du 'gro /
la la 'bru chan du 'gro /
la la chang du 'gro ba sogs gzigs nas /
de rnams la dris pas /
slob dpon yin pa ngo ma shes te /
'di dag ni 'dzam bu gling pa'i mi rnams kyi lus bcud zas bcud bkug pa yin zer /
khyed rnams kyis slob dpon pad+ma A ka ra'i drung du mna' bor ba ma yin nam byas pas /
nged rnams kyi dpon mos mna' bor yang kho mo cag gis ma bor ro zer bas /
yang sngar kyi ri phug der dkyil 'khor gyis sngags 'chang ma gtso 'khor bsdus pas 'bum phrag bcu gnyis byung skad de /
thams cad kyi srog sngags dang sgrub thabs blangs /
gtso mo rnams dkyil 'khor du bcug
/'khor rnams la sems bskyed phog
/thams cad kyang mna' 'dor du bcug ste dam bzhag gsum pa mdzad do /
gzhan yang yul de'i gnod sbyin dang srin po dang klu gdug pa can rnams kyang btul /
yi dwags bar+pA re zhes bya ba yul de'i rgyal po'i pho lha gdug rtsub che ba gcig yod kyang /
rgyal po btul na de yang zhor la thul bar mkhyen nas /
sangs rgyas kyi bstan pa dar ba'i phyir /
mi rnams kyang 'dul dgos par dgongs te /
rgyal po'i pho brang dang nye ba'i nags gcig tu bzhugs /
der rgyal po'i btsun mo thams cad dkyil 'khor mchod pa'i gzungs ma'i don du ting nge 'dzin gyi mthus yang yang bkug pas /
rgyal pos kyang btsun mo rnams mi sdod par shes nas /
phal pa'i gzugs su bsgyur nas phyi bzhin du 'brangs pas /
de rnams slob dpon gyi mtha' bskor nas 'dug pa mthong ngo //
nangs par rgyal po dmag dang bcas pa mtshon cha sna tshogs thogs te slob dpon 'joms du 'ongs pa na /
slob dpon gyis yungs kar gtor bas /
rgyal po 'khor bcas kyi go cha dang mtshon cha rnams ni tshig
/mi thams cad kyang yan lag nas khrag 'dzag cing lus rengs /
ngag lkugs /
sems myos te zhag gsum lus /
de nas 'chi ba la thug pa na /
skye bo thams cad kyis gsol ba btab pas /
slob dpon gyi bum pa'i chus bkrus pas skad cig la thams cad bde bar gsos so //
de nas rgyal po 'khor bcas kyis kyang zhabs la phyag btsal /
slob dpon gyis gsung bzhin bsgrub par byas pas /
sangs rgyas kyi bstan pa tshugs shig gsung /
yul dbus ma ga d+ha nas 'dul ba mkhan po dang /
mdo sde mkhan po dang /
mngon pa mkhan po spyan drangs /
bid+ha zhes bya ba dang /
ar+d+hA zhes bya ba dang /
su d+hA zhes bya ba ste gtsug lag khang gsum bzhengs /
rab gnas slob dpon gyis mdzad /
sde snod gsum gyi bshad pa dang lag len rkang tshugs pa btsugs /
slob dpon nyid kyis ni yul der mdo lugs kyi theg pa gzhan ni cher ma gsungs /
rgyal po 'khor bcas la chos kyi gdams pa mang du gsungs /
skal pa dang ldan pa'i slob ma drug la rgyud drug bshad /
rdzogs rim dang las tshogs mang du gsungs /
slob ma drug pos kyang grub pa thob bo //
yul so so na lha khang chung du lnga tsam bzhengs te thams cad chu tshod gcig la dus gcig tu grub pa yin skad /
de ltar yul der lo bcu gnyis tsam bzhugs nas mthar bla gos kyis gshog pa'i tshul du byas nas /
nam mkha'i lam las gya gyur gshegs nas lho nub rnga yab srin po'i gling du bzhud do zer /
lo bcu gnyis zhes pa phyed lo yin nam snyam mo //
deng sang 'gro lding gi gling na /
dpal zla gsang thig le'i rgyud la /
bshad sgrub byed tshad slob dpon 'di'i lugs kho na yin la /
de bzhin du rdo rje snying po rgyan gyi rgyud chen mo dang /
phyag rdor dang /
rdo rje gaN+Da ri /
gshin rje gshed dang rta mgrin dang /
nag po chen po dang /
ma mo bdun sogs kyi rgyud dang /
rtog pa chung ngu mang du yod cing /
yul de na mahA ga ni zer ba'i sde gcig yod par snang ba slob dpon ye shes zhabs kho na'i rjes 'brang yin zhing /
ye shes zhabs thugs sras bzhi dang bcas pa'i gsung kho na la rtsis su che bas /
de rnams la slob dpon pad+ma 'byung gnas kyi lugs srol dgyes rdor dang /
dpal mchog dang po dang /
gong du smos pa de rnams shin tu dar bar yod /
rgyud de dag dang 'brel ba'i bstan bcos dang /
gsang ba 'dus pa'i man ngag kyang slob dpon 'dis mdzad pa yod par snang ngo //
mkha' 'gro ma rnams dam bzhag dang po mdzad pa'i gnas de lam pa s+d+yA zer /
brag la phyag gis bcos pa'i me thab yod /
dam gzhag phyi ma gnyis mdzad pa'i gnas la alpa s+d+yA zer te /
mkha' 'gro ma rnams la phur bus btab pa'i phur bu'i rjes stong phrag tsam dang /
grub pa'i phur bu de rnams skye bo phal pa'i spyod yul du mi sdod pas /
gzhan rnams yal kyang /
gcig ma 'ongs pa'i sems can yid ches pa'i don du ye shes pa slob dpon gyi sku la bstims nas rdzas kyi phur bu bzhag pa yin zer ba rgyu rdo shing zangs lcags sogs gang du yang mtshon du med pa /
bcos ma mi 'dra ba'i rang byon lta bu che khyad mi'i bongs sum 'gyur tsam zhig yod cing /
de yang dang po shing la bcos pa'i phur bu sra du re yod pa la /
de grub pa'i dus rab tu 'phel zhing che chung blos gang byas su 'gro ba 'gro 'ong dang gsung gi snang ba sogs lha dngos dang 'dra ba /
'bar phreng 'khrigs pa zhig tu gyur la /
de skabs phra men sngags 'chang ma'i gtso mo zhig lus ri rgyal tsam du bsgyur nas bros par brtsams pa la /
phur bu de yang ri bo tsam du gyur nas btab /
slar ye shes pa slob dpon gyi sku la bstims pas /
'od 'phro ba dang me 'bar ba sogs zhi nas lhag ro lus pa'i tshul du de ltar gyur skad do //
de ltar slob dpon 'di'i gtam rgyud grub chen zhi ba sbas pa'i gsung rgyun sogs 'phags yul na grags pa thor re ba dang /
de las kyang zhib cing rgyas par 'gro lding gi slob dpon lha'i 'byung ldan las brgyud pa de gnyis kyi dngos slob rnams kyi zhal las dngos su thos pa rnams dang /
bod du 'gro don mdzad pa'i tshul yig rnying khungs ma mang po zhal mthun par byung ba rnams mchog tu yid ches par bzung ste bkod pa yin la /
'gro lding gi yul las byung ba /
rgya gar mkhas pa las brgyud nas /
slob dpon 'di'i gdams ngag sna re tsam yang thos shing /
lo rgyus kyi yi ge ni 'phags yul las byung ba bdag cag gi dngos su ma mthong yang kho bo cag gi bla ma paN grub de rnams kyi bla ma brgyud pa'i gtam rgyud kyi yi ger gtogs pa dang /
'gro lding gi yul du chos dar ba'i gtam rgyud kyi yi ge sogs kyi nang na yod pa'ang mang du gzigs shing /
mkhas grub skyes bu dam pa rnams kyi snyan nas snyan du brgyud pa'i gsung sgros dri ma med pa rnams gung bstun pa ste /
de ltar na gtam gyi sbyor ba 'di la dbri zhing dor bar bya rgyu cung zad kyang med la /
ngo mtshar ba'i gtam rgyud bden pa'i don can bsnan par bya rgyu ni mang du 'byung ngo //
'phags yul gyi gtam las kyang slob dpon 'dis /
hur mu dzu zhes bya ba'i gling dang /
si ka d+ha ra dang /
d+ha na ko sa dang /
rug ma la sogs par yang byon te 'gro ba'i don mdzad do //
zhes 'byung yang de dag gi lo rgyus ma rnyed pa dang /
bod kyi chos gdams ngag so so'i thun mong ma yin pa'i don dang 'brel ba'i gtam rgyud ngo mtshar che ba mang po'ang mthong mod kyi 'dir ha cang mang bar 'gyur ba'i phyir ma bris pa yin no //
'dir smras pa /
blo chung 'ga' res blun dad kho nas 'gro rnams dad pa spel phyir rang bzo'i gtam rgyud mang po sbyar //
skye bo phal cher shin tu rmongs pas bden min tshig don legs pa min la'ang dad pa 'phel srid mod //
dpyod ldan rnams kyis mthong thos 'gyur tshe khrel brdas byed cing de yi rgyu las chos dang skyes bu ni //
rnam dag kun la'ang the tshom zar 'jug 'di ni bdud kyi las yin 'di las gnod pa che ba'ang gang //
deng 'dir ngo mtshar gtam la yid gnyis spangs shing ha cang thal ba'i che ba brjod pa'ang ma yin mod //
gtam gyi sbyor ba nyung ngu 'dis kyang rang bzo'i glegs bam chen po'i gtam dag lan brgyar zil gyis mnan //
'di bris dge bas bdag kyang mgon po de yi go 'phang thob nas 'gro kun thar par 'dren gyur cig
/gsal dag yid ches gtam 'di smra ba'ang nges par mgon de'i byin rlabs snying la zhugs pa kho nas so //
'jig rten grags rjes 'brangs dang phra ma snga btsan can //
de rnams tshul 'dir mos snyam bdag la re ba'ang med //
bdag dang bdag tshig rjes 'brang rnams kyi dad pa'i rkyen //
dpyod ldan rnams kyi yid dang rna ba'i bdud rtsi yin //
de bzhin gshegs pa thams cad kyi gsung rdo rje'i sprul pa'i sku o rgyan gyi slob dpon chen po pad+ma 'byung gnas kyi rnam par thar pa yid ches gsum ldan zhes bya ba 'di yang /
rang dang lhan cig gnas shing rgyu ba gtsang smyon kun dga' dpal bzang zhes bya bas bskul zhing rang nyid kyi dad pa'i gsos su 'gyur bar bsams nas /
rgyal khams pa tA ra nA thas rang lo sum cu so drug pa la nags rgyal gyi dben gnas jo mo nang du sbyar ba dge legs 'phel //
mang+ga laM//

//
