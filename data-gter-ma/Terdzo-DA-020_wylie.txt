@#//
'jam mgon chos kyi rgyal po'i zab gter tshig bdun bla sgrub yab bka' yum bka' gnyis 'dus kyi brgyud pa'i gsol 'debs dngos grub 'dod 'jo zhes bya ba bzhugs so //
oM AHhU~M/
gdod nas 'gyur med kun bzang yab yum dang //
rang snang ston pa rdo rje sems stang dpyal //
'gro 'dul sprul sku pad 'byung mtsho rgyal lcam //
brgyud gsum bla ma mkha' 'gror gsol ba 'debs //
dgongs brda snyan brgyud don gyi byin chen phob //
rnam snang rgyal ba lo chen bai ro rje //
bka' drin zla med chos rgyal yab sras dang //
bstan pa'i sgron me 'jam dpal chos bshes gnyen //
byin rlabs gter 'byung rnams la gsol ba 'debs //
don gnyis mthar phyin 'grub par byin gyis rlobs //
thugs bskyed chen pos smon lam dbang bskur brnyes //
shog ser lung gi bka' yi chu bo babs //
las 'phros gter gyi shing rta 'dren mdzad mgon //
rdo rje g.yung drung gling par gsol ba 'debs //
smin grol bstan pa rgyas par byin gyis rlobs //
rgyal ba'i gdung dang bstan pa'i rgyal mtshan 'dzin //
zab lam bstan pa mi nub spel ba'i gtso //
'brel tshad don ldan thar pa'i lam mkhan rje //
chos bdag brgyud par bcas la gsol ba 'debs //
grub pa'i rgyal sa zin par byin gyis rlobs //
sku gsum sku bzhi thod phreng rtsal sde lnga //
rigs drug rab bdun mtshan brgyad gtso dang 'khor //
'phrul mtshan bzhi bcu ston pa bcu phrag lnga //
mtshan brgya rtsa brgyad tshe dbang rig 'dzin dang //
che mchog sman gyi bla ma nor gyi lha //
zil gnon drag rtsal me phreng rdo rje chos //
bde ba chen po 'od mi 'gyur ba bcas //
bla med bla ma'i tshogs la gsol ba 'debs //
ye shes gsum skyed dbang bzhi'i byin chen phob //
dug lnga dbyings sbyongs 'gro drug skye sgo chod //
rdo rje bdun grub theg dgu'i yon tan rdzogs //
gang la gang 'dul sna tshogs nor bu bzhin //
bdag gzhan re skongs mchog gi dngos grub stsol //
sku gsum dbyings gtso kun tu bzang mo ni //
mtsho rgyal sgrol ma gsang ye khros ma nag
/phyi nang gsang ba yang gsang dkyil 'khor gtso //
rigs lnga rigs brgya 'bum phrag mkha' 'gro ma //
thams cad 'dus pa'i dkyil 'khor lha yi gtso //
bka' gter srung ma bcas la gsol ba 'debs //
phyi nang gsang ba'i bar chad dbyings su gsol //
nyams chag 'gal 'khrul nongs pa'i bka' chad zlog
/rtsa thig rlung dang phrin las nus stobs spor //
'du dang 'bar dang mchog gi dngos grub sogs //
mchog thun rab 'byams las kyi mthu dbang stsol //
bskyed rim lam gyi snang yul lha ru 'char //
rdzogs rim nus pas ngag rlung nA dar thim //
thabs grol zab mos rig stong chos skur smin //
bzhi pa'i lam mchog chos nyid zad sar 'khyol //
nang gsal bum pa sku ru 'ub chub ste //
phyir shar bya rtsol bral ba'i phrin las kyis //
'gro 'dul 'khor ba dong sprugs mthu thob shog
/ces pa'ang dge slong 'jam dpal tshul khrims nas ched du bskul ba bzhin /
7'jam mgon chos kyi rgyal po'i bka' drin kho nas 'tsho ba'i 'bangs /
kun bzang mkha' khyab rang byung bde ba'i rdo rjer 'bod pa'i sngags btsun gyi rtags tsam 'dzin pa des gus pa chen pos sbyar ba'o //

//
