@#//
drang srong lok+t+ri zhi drag gi bsnyen yig mdor bsdus gnad don rab gsal zhes bya ba bzhugs so //
na mo gu ru gu h+ya pa ta ye /
rig sngags dmod pa'i gnam lcags kyis //
sde brgyad gdug pa'i brag ri gzhom //
gsang bdag rnam rol stobs po che //
drang srong zhi khror gus pas 'dud //
gter kha 'og ma'i gzhung zab sgo
/'bri lugs man ngag lde'u mig gis //
legs phyes rig 'dzin brgyud par bcas //
gsang mdzod 'di la bde blag spyod //
de la rgyal ba kun gyi gsang ba 'dzin pa dpal chen lag na rdo rje nyid snyigs dus mi bsrun sde brgyad gdug pa can gyi dpung tshogs /
sngags rgod spu gri rnon po dang bden tshig dmod pa'i mthu stobs ldog med gnam lcags 'bar bas bde blag tu 'joms par mdzad pa'i slad du drang srong zhi khro'i skur bzhengs pa /
che ba'i nges tshig brgyad /
rgyud kyi rnam grangs gsum /
don gyi man ngag brgyad la sogs pa dang ldan pa sngags rgod lok+t+ri pA la zhes grags pa'i gdams skor gter kha gong 'og gnyis kyi bka' srol las byung ba nyid nyams su len pa la /
thog mar bsnyen pa legs par thems dgos pas /
sgrub pa bka' brgyad kyi dkyil 'khor du dbang thob cing 'di nyid kyi rig gtad legs par nos pa'i sgrub pa pos /
bsnyen sgrub la 'jug pa'i sngon rol du /
sAts+tsha dang drang srong zhi khro'i chab gtor tshogs 'khor sogs bsod nams gsog pa dang /
rdor sems sgom bzlas me mchod bdag 'jug sogs nyams chag sbyong ba'i rim pa spyi mthun ci 'grub bya /
lag len dngos la gsum /
sbyor ba yo byad kyi gshom /
dngos gzhi bsnyen sgrub kyi tshul /
rjes las sbyor 'phros don dang bcas pa'o //
dang po ni /
sgrub khang byi dor byas shing rgyan gyis spras pa'i phugs logs su dam tshig gi bris sku bkram pa'i mdun ngos stegs rim pa gnyis pa'i gong mar /
rin po che'i snod gtsang mar drang srong zhi ba'i gtor ma chos dbang gter gzhung las gsungs pa ltar 'dzom na 'bras dang zar ma so ba rnams kyi phye ma chu gtsang 'o mas sbru /
ma 'byor na 'bru phye gtsang ma la dkar zlum pad 'dab bzhi pa rgyan spros ci mdzes can la sku rten tsakli btsugs shing dar gdugs dkar po phub /
dkar gsum mngar gsum shing tog zas sna dang bcas pa bkod /
stegs 'og mar drag po'i gtor ma zangs lcags kyi snod du dmar gtor zur gsum 'khor rang 'dra brgyad dang mtheb kyus bskor ba me ri'i rgyan ldan sku rten tsakli dar gdugs mthing nag dang sha khrag gis brgyan pa'i g.yas g.yon du chos skyong spyi dang gter gyi sger srung /
mkha' ri /
klu bdud /
smyo kha /
shel ging rnams kyi gtor ma /
chad brtan /
sman rag phabs gta' ldan pa rnams bkod /
mdun du phyi mchod phreng tshar du bsham /
dkar bgegs rgyal chen gtor 'bul /
tshogs kyi yo byad kyis mtshon nyer mkho thams cad 'du bya /
'di nyid kyi rten sogs bzhugs pa tsam gyis snyigs dus kyi sde brgyad dam 'gong gdug pa can gyis 'tshe mi nus pa sogs shin tu zab cing gnyan pa'i gnad kyis /
rtag chags kyi sgrub khang lta bur rje btsun rat+na yab sras kyi bzhed pa ltar zhar byung rten gtor byed par spro na /
drang srong zhi ba'i gtor ma rgyu gong smros la /
chang dang chos sman sbyar ba dang mar gyis brdzis pa'i dkar zlum nang khong stong du /
srog shing dang srung 'khor mdun dang zlog pa rgyab phyogs su yod pa mchod rten bcas ltar bya /
rtser sku rten rgyab ngos sngags byang dang me long dar gdugs kyis brgyan /
'bru sman dar zab shing tog rin po che sogs kyis snod phyur bur bkang /
dgra bgegs 'gugs bstims byas pa'i mnan zlog tsakra bting ba la bzhugs su gsol ba'i mdun du mchod gtor gong smros ltar bzhag
/de la sku rten dang dar gdugs mi dgos so //
gnyis pa dngos gzhi ni /
spyir gter gzhung gnyis las lha sngags ting 'dzin rdzas dang 'khor lo'i gnad thems sogs gsal bar bstan cing phrin las mdor bsdus tsam las 'don cha'i tshig ris rgyas par mi 'byung bas /
chos rgyal rin chen phun tshogs yab sras kyis gsal bar mdzad pa'i rjes 'brangs phyis su kun gzigs lnga pa chen po dang /
chos rgyal gter bdag gling pa so sos mdzad pa'i yig cha'i lugs srol gnyis su byung ba gang la brten kyang khyad par cher med mod /
phyi ma nyid gter gzhung dang rje rat+na'i gsung sor bzhag las kha skong mang pos ma rnyogs pa'i khyer bde rnam gsal du bzhugs pas /
'dir yang las byang snying po'i don gsal gzhir bzhag gi dbang du byas te dgod pa la gnyis /
zhi bar bsnyen pa dang /
drag por bsgrub pa'o //
dang po ni /
gnas khang yo byad rang dang bcas pa la khrus dang spos bdug sogs gtsang sbras dag par byas la /
ji skad du /
bsnyen pa'i dus ni yar ngo ste //
tshes gnyis gsum brgyad snga dror 'jug
/sgrub pa'i dus ni mar ngo yin //
nya 'am bcu bdun nyin mor 'jug
/las sbyor dus ni shi kha ste //
bcu dgu rtsa gcig phyi dror 'jug
/ces gsungs pa ltar ram /
deng sang phyag len gyi rgyun bzhin phyi thun nas dbu btsugs te sgrub pa po rten dang zhal sprod du 'khod la /
thog mar tshig bdun sogs gsol 'debs dang brgyud 'debs kyis byin rlabs bskul /
drang srong zhi ba'i nga rgyal bzung la dkar gtor spyi 'gro gtang /
sgo drung du tho dang rten bkod pa la rgyal chen bzhir bskyed bstim gtor 'bul phrin bcol brtan bzhugs bya /
de nas las byang gi dbu'i skyabs sems tshogs gsag rnams lan gsum gsum grub nas /
bgegs gtor btang la drag po'i nga rgyal gyis bka' bsgo /
yungs thun gu gul dud pa drag sngags dmod pa bcas brjod la bgegs bskrad cing srung 'khor brtan por bsgom /
bdag gnas yo byad la byin dbab /
phyi nang gsang mchod byin brlab /
de nas drang srong zhi ba'i lha bskyed /
rang lus tha mal d+hU ti'i nang //
zhes pa nas /
'khor du drang srong 'bum gyis bskor //
zhes pa'i bar gyis gsal legs par btab nas /
'og gi
/rang gi gnas gsum oM dkar sogs kyis gnas gsum byin brlab /
drang srong zhi ba'i lha tshogs zhes pa'i tshig zur bsgyur nas spyan 'dren bzhugs gsol phyag mchod bstod pa yan mthar chags su btang /
de nas bzlas phreng byin brlabs la gong gi mngon rtogs 'phros /
snying gar nyi ma'i gdan steng du //
sogs dzapa? dmigs dang ldan pas zhi bsnyen ci 'grub bzlas pa'i thun mthar kha skong dbyangs gsal sogs dang /
ye shes lha tshogs kyis stong tshigs mchod bstod bya /
yi dam drang srong gtor 'bul 'bri gung pa'i gsung ltar dang /
chos skyong spyi dang bye brag gter srung gtor 'bul gsung rgyun ma ltar khyer bde bas legs /
tshogs mchod 'bul cing lhag ma btson du gzung /
thugs dam bskul ba mi dgos /
chad brtan byang lugs la bsnyen sgrub grub kyi bar mi mdzad kyang gzhan dag gis tshogs mchod rjes 'brel du gtang bar snang bas gang bde bya chog
/rjes chog mchod bstod /
nongs bshags /
tshogs mgron brtan bzhugs /
bdag bskyed bsdu ldang bsngo smon shis brjod yan grub nas dge sbyor chag med kyi rim pa gzhan yod na bya zhing nyal ba'i rnal 'byor la 'jug
/phyir nyin tho rangs ldang ba'i rnal 'byor gyis langs /
rlung ro bsal /
ngag byin rlabs dang bdud rtsi myang ba sogs grub nas brgyud 'debs /
skyabs sems /
tshogs gsag
/bgegs gtor 'di phyin gtang mi dgos pas /
srung 'khor gsal btab la byin 'beb nas bzlas pa'i bar snga nyin ltar la thun grol skabs stong tshigs 'phros bsdu ldang dang dge bsngo byas te spyod lam la 'jug
/snga thun dgong thun srod thun gsum la skyabs sems phyin de dang 'dra ba las /
dgong srod gang rung gi mjug tu yi dam dang srung ma'i gtor 'bul ma chag pa dang /
nya stong brgyad gsum sogs la tshogs mchod re'ang bya'o //
de'i dmigs rim las byang gong 'og rnams ni spyi 'gre dang rang gzhung tshig don ltar la /
khyad par lha bskyed thog mar rang tha mal du gnas pa'i lus kyi nang dbus su rtsa dbu ma phyi dkar nang dmar yar sna tshangs bug dang mar sna lte 'og tu sleb pa'i /
g.yas su ro ma dmar po dang g.yon du rkyang ma dkar po gnyis kyang gshibs nas yod pa'i yar sne gug pa sna bug gnyis su zug cing mar sne lte 'og nas d+hU tir chud pa spyi ltar gsal btab /
snying thad kyi d+hU ti'i nang du pad+ma 'dab bzhi'i lte bar nyi zla'i gdan la a dkar po dang /
lte ba'i thad kyi d+hU ti'i nang du pad+ma dmar po'i lte bar a dkar po gsal ba'i snying ga'i a las 'od zer zla ba shar ba lta bu 'phros /
lus kyi nang gang /
tshe rabs thog med nas bsags pa'i sdig sgrib thams cad mun khung du nyi ma shar ba ltar sang gis sbyangs par bsam la cung zad mnyam par bzhag
/yang lte ba'i a yig las 'od zer 'phros /
lus thams cad la khyab /
nad dang gdon rigs thogs med du sbyangs pas lus bde ba dang ldan par bsam la mnyam par bzhag
/lus stod smad khol bu la nad yod na nad mig de kar nyi ma'i steng du a dkar po yod pa'i 'od kyis bu ga har byung du dod nas nad dug rlangs 'ja' tshon gyi rnam par thon pa'i mig pa nan tan bya /
de'i ngang nas rang lus rtsa gsum dang bcas pa 'od du zhu nas stong par gyur pa'i ngang las /
skad cig gis drang srong dri med sku mdog sngo skya skem zhing rid la na tshod smin pa'i nyams /
dbu skra smin ma ag tshom dkar pos brang gi rgya mdor sleb pa /
ral pa thor cog can /
ras dkar gyi stod g.yogs smad g.yogs gsol ba /
phyag mtshan mngon rtogs su gun+d+he tsam las ma byung yang de ni ril ba spyi blugs kyi ming yin pas g.yas ril ba pus steng /
g.yon lung tang gi phreng ba 'dren pa bzhed /
gzhan yang /
g.yas gser gyi rdo rje phyar cing g.yon ril ba thugs kar bsnams pa'am lung tang phreng ba 'dzin pa'ang snang rung 'dir snga ma ltar chog
/snyan la dung long shel 'od 'tsher bas brgyan cing zhabs skyil krung pad+ma nyi zla'i gdan la bzhugs pa /
'khor du dmod pa grub pa'i drang srong 'bum phrag gis bskor bar bsgom /
bdag mdun dbyer med du bskyed pa'am dzapa? khang tsam dbye ba rnying ma spyi lugs yin pas 'dir yang de ltar chog mod /
brgyud pa gong ma 'ga' zhig gis bdag mdun tha dad du mdzad pas de ltar na mngon rtogs tshig ris gcig gis bdag dang rten gtor gnyis ka lhar gsal gdab /
rten gtor med na gtor ma'i stod kyi sum cha lhar gsal /
smad bdud rtsi mchod rdzas su dmigs /
ye shes gzhug pa sogs dang bzlas dmigs rnams bdag mdun gnyis kar dus gcig tu bya'o //
lha'i rnam pa me long gi gzugs brnyan ltar snang stong sgrib med shin tu gsal ba dang /
rang nyid drang srong dri med dngos kyi nga rgyal brtan pa dang /
thams cad kyang ngo bo stong pa la rnam pa ye shes kyi rang rtsal gang 'dul gzugs su shar ba'i rnam dag dran pa gzhir byas nas bzlas pa'i skabs su /
thog mar phreng ba lag mthil g.yon par bskyil /
mdo 'dzin steng du yod par byas la /
bsang sbyang /
stong pa'i ngang las /
mdo 'dzin gsang bdag drang srong zhi ba rgyan dang cha lugs yongs su rdzogs pa la phreng rdog rnams sprul pa'i drang srong 'bum gyis bskor bar gyur pa'i gnas gsum du 'bru gsum gyis mtshan pa /
de las 'od zer 'phros pas rang 'dra'i ye shes pa badzra sa mA dzaH
dzaHhU~M baM hoH
gnyis su med par gyur /
oM badzra ar+g+haM sogs kyis mchod /
bstod par 'os pas bstod /
trang du brgya rtsa'am ci 'grub dang dbyangs gsal rten snying rnams lan gsum gsum bzla /
lha 'od du zhu ste phreng ba'i rnam par gyur /
ces mos la 'gyur sngags rigs brjod la phus btab ste byin brlab bo //
bzlas dmigs ni /
lha'i thugs kar nyi ma'i dkyil 'khor gyi steng du hU~M yig sngon po /
de mthar mdun nas g.yas skor du traM du'i sngags bai DUr+Ya'i phreng ba lta bus bskor ba /
thams cad 'od zer 'bar ba la sems gtad pa ni bzlas pa'i gzhi 'dzin pa'o //
de la gsal snang thon pa na /
bzlas pa'i rkyen gyis sa bon dang sngags phreng las 'od zer 'char kha'i zer thag lta bu 'phros /
lus kyi nang gang /
sdig sgrib nad gdon thams cad sang gis dag
/'od zer thugs ka nas phyir 'phros pa'i rtse la mchod pa'i lha mo mchod rdzas kyi bye brag thogs pa'am /
'od zer nyid phyi nang gsang ba'i mchod sprin bsam gyis mi khyab par gyur nas nam mkha' dang mnyam par bzhugs pa'i bla ma yi dam sangs rgyas byang sems mkha' 'gro chos skyong spyi dang /
khyad par nags tshal drwa ba can gyi phug sogs su bzhugs pa'i gsang bdag drang srong chen po la dgyes mchod phul bas zag med kyi bde bas shin tu mnyes te thugs dam bskul /
sku'i byin rlabs thams cad drang srong zhi ba'i sku che chung sna tshogs pa /
gsung rang sngags dang A li kA li'i phreng ba rang sgra sgrog bzhin pa /
thugs rigs lnga'i phyag mtshan dang ril ba bgrang phreng la sogs pa'i rnam par nyi zer la rdul 'tshubs pa ltar byon nas rang gi gnas gsum du thim pas sgo gsum gyi sgrib pa dag
/dbang dang byin rlabs thob /
drang srong chen po'i gsang ba gsum dang gnyis med du gyur /
mdun bskyed la'ang thim pas byin rlabs gzi brjid rab tu 'bar bar bsam pa bdag don byin rlabs kyi bzlas pa'o //
yang 'od zer 'phros pas skye bzhi lam rgyud lngas bsdus pa'i sems can thams cad kyi sgrib gnyis bag chags dang bcas pa sbyangs /
nyan rang la sogs pa rnams kyang shes sgrib las grol bar byas te thams cad kyang gsang bdag drang srong chen po'i go 'phang la bkod nas /
snod dag pa'i zhing khams bcud lha'i rang bzhin du gyur par mos pa gzhan don phrin las kyi bzlas pa'o //
mthar snang ba lha'i sku
/sgra skad sngags kyi dbyangs /
dran rtog ye shes chen po'i rang bzhin du gyur par mos la bdag gzhan dbyer med 'khor 'das ro mnyam du la zla ba ni gnyis med zung 'jug gi bzlas pa'o //
de'i dang po ni 'di nyid la ltos pa'i bsnyen pa dang phyi ma gnyis sgrub pa'i brdar bzhag tu rung mod nang gses kyi tha snyad tsam du zad do //
bzla tshul ni /
phyi ltar dzapa? dbyangs /
nang ltar shub bu /
gsang ba rdo rje'i bzlas pa gsum du spyir bshad pa las 'dir gong bas thos tsam gyi shub bur bzla ba nyid gtsor bya'o //
grangs tshad ni /
gnad gsum snying 'grel gyi man ngag tu /
thog mar srog gi snying po 'bum phrag gam khri tsho gcig bzla /
zhes 'byung bas rab 'bru 'bum /
'bring 'bum phrag gsum /
tha ma 'bum phrag gcig kha skong dang bcas pa bzla /
bsnyen pa grub nye ba na spyi mthun las bzhi sgrub pa'i dmigs pa ni /
thugs srog sngags phreng dang bcas pa las 'od zer dkar po 'phros /
sdig sgrib nad gdon rkyen dang bar gcod thams cad rtsad nas zhi /
ser po spros pas tshe bsod dpal 'byor blo dang shes rab nyams rtogs kyi yon tan rab tu rgyas /
dmar po 'phros pas rtsa ba gsum gyi byin rlabs khams gsum lha 'dre mi gsum dang zas nor thams cad dbang du bsdus /
mthing nag tsha la rtsub pas nang gi gzung 'dzin 'khrul rtog nyon mongs dug lnga phyi'i dgra bgegs dam sri thams cad skad cig gis brlags par bsgom /
de'ang bsnyen grangs ji tsam byed pa'i sum cha gnyis rang byin brlab /
sum cha gcig gzhan don dang zung 'jug
/bcu cha gcig gi kha skong la las sgrub kyi dmigs pa bsgom /
'di skabs thun mthar snying po'i gsham du shAn+tiM ku ru sogs las bzhi'i sngags sham spyi 'gro btags kyang gzhung gi dgongs par mthun pas legs /
thun mtshams kyi spyod lam nyal ba chu la sogs pa ni de dag dngos sgom pa'i don min gyi /
nyal ba'i dus su chu ste rgya mtsho rlabs kyis ma bskyod pa bzhin du lus sems me re klod nas cham gyis 'jog
/ldang ba'i dus /
nags la me 'bar ba ltar har gyis langs te dmigs med kyi ngang nas yi dam gyi skur gsal lam ste bzhengs /
'gro ba'i dus rlung 'tshubs drag po 'ur sgra bcas thogs med du rgyu ba bzhin yi dam gyi nga rgyal dang rig rtsal ngar dang ldan pas gang la'ang thogs rdugs med par 'gro /
sdod pa'i dus /
rdo rje'i brag ri che brjid sra mkhregs brtan pa bzhin gzhan gyis brdzi zhing bskyod par mi nus pa'i nga rgyal dang bcas te sdod pa ni drag po la'ang shes par bya'o //
gnyis pa khro sgrub ni /
de lta bu'i tshul gyis zhi bsnyen snga dro grub pa'i phyi dro mchod pa gsar du brje ba'am kha gso /
bgegs gtor tshogs chas sogs 'du bya /
'dir rgyud las /
bdud chas zhugs te drag sngags bzla :
zhes man ngag nyer bdun pa'i dgongs pa ltar sngags pa bdud chas su zhugs pa ni /
gong ma rnams kyi phyag len zlog bsad kho na'i skabs las mi mdzad kyang /
skabs der med ka med dang bsnyen sgrub la spyi 'gre'i stabs bde tsam la dgongs par mngon pas ched du gnyer na zlog bsad kyi yi ger gsal ba ltar bya /
gang ltar thun 'gor gsol 'debs skyabs sems tshogs gsag rnams grub nas bgegs gtor btang la bka' bsgos te dmod sngags bcas bskrad /
srung 'khor gsal 'debs nan du bya /
byin 'beb mchod brlab dang /
drang srong zhi ba'i bskyed bzlas gzhung gi dkyus ltar btang la snying po sum brgya'am brgya rtsa tsam bzla /
de nas khro bo'i bskyed chog nas brtsam dam bdar dpang gsol yan btang /
phreng ba byin rlabs dang bzlas dmigs bcas rtsa bsnyen ci 'grub bzla /
thun mthar spro na spyi ltar stong tshigs mchod bstod bya /
drag dmigs bcas spu gri ring mo'i drag sngags sa 'tshubs che dus nyer gcig tsam dang rgyun du bdun re tsam bzla /
thun sngags dmigs bsal skabs ma gtogs mi sbyar /
de mthar dmod pa brjod la thal rdeb bya /
gtor 'bul tshogs mchod nas shis brjod bar sngar ltar gyis grub /
srod thun la skyabs sems tshogs gsag
/bgegs bskrad bor ba'i srung 'khor nas bzlas pa thal rdeb bar byas la /
de nas bsdu ldang dang bsngo smon la 'jug
/nyin phyi ma rnams ni thun bzhir gcod tshul sogs zhi ba'i skabs kyis 'gre shes par bya'o //
bsgom don ni /
thog mar zhi ba bsgoms pa nyid 'od du zhu ste gdan gser las grub pa'i drag po'i 'khor lo rtsibs brgyad pa'i lte bar pad+ma nyi zla'i gdan la /
rang nyid skad cig gis gsang bdag zhe sdang rdo rje mthing nag shin tu khros shing mi sdug pa'i nyams can sbom zhing thung la gsus khyim che zhing yan lag rags pa /
rgyan med gcer bu zhal rab tu gdangs pa'i mche ba'i bar nas khrag rgyun chil chil 'bab pa /
drag po'i rkan sgra tog cing dbu skra kham nag gyen du g.yeng ba /
phyag bzhi'i dang po gnyis gnam lcags kyi tho ba dang ral gri 'phyar ba /
'og ma gnyis phyag mthil gnam lcags la sor mo rnams kyi rtser gnam lcags kyi sdig pa mgo dgu pa 'phro ba /
zhabs 'dor thabs brkyang bskum du bgrad cing rang 'dra'i khro chung nyi zer gyi rdul ltar 'phro ba /
sku las skyes pa'i me phung gi klong du sprul pa'i sde brgyad cha lugs dang bzhon pa sna tshogs pa drag po'i nga ro sgrog cing mthu stobs rdzu 'phrul tshad med pa'i 'khor gyis bskor ba /
dbu gtsug tu drang srong zhi ba /
de'i spyi bor pad 'byung mthing gsal rdor dril 'dzin cing yum dkar mo la 'khyud pa longs sku'i chas can /
thugs kar hrIHyig las gser gyi 'khor lo rtsibs brgyad pa'i lte bar pad+ma dang nyi ma'i gdan la ye shes sems dpa' rang 'dra ba gsungs pa ni spyi mthun ltar yang chog mod /
rgyud kyi dngos bstan ltar yang legs pas gsang bdag khro bo mthing nag
/g.yas rdo rje phyar zhing g.yon dril bu dkur brten pa /
stag sham dang sbrul rgyan can /
zhabs brkyang bskum me 'od klong du bzhugs pa'i thugs rin chen zur brgyad smug po mchong gur phub pa lta bu'i dbus su nyi dkyil la ting 'dzin sems dpa' hU~M mthing nag gsal zhing 'od 'tsher ba /
lce rtsa'i phyogs kyi ma rkan a dkar po 'od du zhu ba las zla dkyil nya gang ba'i steng du a dkar po la zhi sngags traM dus g.yas su bskor ba /
de'i steng du lce gnam lcags kyi rdo rje rtse dgu pa leb chags su gnas pa'i lce rtse'i rwa rnams gdengs shing rtsa ba'i rwa rnams cung zad zum pa /
lte ba sbubs stong gi nang du nyi gdan lte bar hU~M mthing nag la mdun nas brtsam ste rtsa sngags g.yas su bskor ba /
snga phyi gnyis ka'i sa bon sngags phreng gi dbu gyen 'greng ya rkan phyogs su gtad cing 'od zer 'phro ba /
lce rtse'i phyogs kyi rwa dgu'i rtse mor phaT yig dmar po re res mtshan pa las me bun bun mched cing tshwa tshwa thor thor tshag sgra dang bcas te rgyug par bsgoms la gnas gsum byin brlab sogs gzhung ltar bya /
las sbyor bcas dang 'brel ba'i skabs mchod rten sogs srung 'khor phyi nang mngon rtogs dang sbrel nas bsgom dgos kyang /
thog ma'i bsnyen sgrub kyi skabs 'dir ni de dag mi dgos pas 'dir yang 'bri lugs rgyun khyer sor bzhag mdzad pa'o //
che ba'i nga rgyal bskyed pa'i skabs /
drag po gnam thog gi rgyud las /
'gro ba 'di rnams thams cad kun :
bran dang g.yog tu bsam par bya :
zhes dang /
man ngag gter gzhung las kyang rgyas par bshad pa ltar /
rang nyid srid gsum skye 'gro thams cad kyi rje bo /
srog 'phrog dregs byed kun gyi bdag po /
de thams cad kyi srog snying bdag la yod cing /
de rnams lta ci smros lha ye shes pa thams cad kyang rang gi bka' 'og na yod pas mdor na 'khor 'das thams cad kyi bdag po che btsan 'gran zla dang bral ba nga las che ba su'ang med snyam pa'i nga rgyal brtan po la dus rtag tu gnas dgos shing /
de lta bu'i ngang nas lce rdo rje rtse dgu pa'i lte ba'i hU~M las 'od zer bun gyis byung ba rwa rtse'i phaT rnams la phog
/de rnams las dzaHdmar po re re byung ba las 'od zer lcags kyu'i dbyibs can rno myur ngar ldan bsam gyis mi khyab pa 'phros pas snang srid kyi lha srin sde brgyad thams cad kyi snying nas drangs te dbang med du bkug
/ngud mo'i sgra dang bcas mdun du 'khod pa'am gnam lcags kyi brub khung kha dog la gting zab pa'i nang du bcug pa'i spyi gtsug tu /
slar yang lce'i hU~M las spros pa'i gnam lcags kyi rdo rje rgya gram shin tu lci zhing me 'bar ba re re bzhag ste mnan pas 'gul 'khyog mi nus pa 'dar phril phril /
dngang yed yed /
ngu tsir tsir 'khod par bsam la che bskyed brjod pas dregs pa sde brgyad thams cad kyi srog bdag nyid kyi dbang du gyur par bsam /
dkyus su dzaHyig gi dmigs pa mi gsal ba ni man ngag zhal la ltos pa'i dbang du mdzad kyi tshe 'gugs dang dgra bgegs 'gugs pa sogs gang gi skabs su'ang man ngag gi gnad 'di gal che bar gsungs /
gzu dpang skabs dmigs pa ni gzhung gsal ltar ro //
de nas bzlas pa'i skabs su thog mar bgrang phreng byin brlab gong smros zhi ba ltar la /
lha bskyed khyad par /
mdo 'dzin gser gyi 'khor lo rtsibs brgyad pad+ma nyi zla dang bcas pa'i steng du gsang bdag lok+t+ri pA la mthing nag gcer bu drag tu khros pa /
phyag bzhi'i dang po gnyis tho ba dang ral gri
/tha ma gnyis gnam lcags thal mo rdeb pa /
zhabs 'dor stabs su bgrad pa'i 'khor du phreng rdog rnams sprul pa'i drang srong lha srin sde brgyad kyi tshogs su gyur pa'i /
zhes gnas gsum byin brlab sogs byas la drag sngags bzlas pas byin brlab /
zhi drag sbrel ma'i skabs zhi ba'i bskyed chog mi bya bar thog ma nas 'di ltar byas pas chog
/bzlas pa dngos la /
'di nyid kyi rgyud las /
drang srong sngags rgod bzla ba'i tshe :
gnas pa rtsa la shes par bya :
'dren pa dkyil du shes par bya :
gcod pa lce la shes par bya :
man ngag sems la shes par bya :
zhes thun mong min pa'i gnad bzhi gsungs pa'i ngos 'dzin nyang gter rtsa rgyud kyi mchan dang chos dbang gter gzhung gnad gsum snying 'grel dang las kha tshar rnams la 'dra min bag tsam mchis kyang don gyi gnad tshang la ma nor phyin bshad tshul ji ltar byas kyang khyad med la /
'di nyid la rang dbang thob pa'i bka' bab chos rgyal rin chen phun tshogs zhabs kyis las kha tshar gyi man ngag dang mthun par /
lce'i hU~M gi 'od kyis sde brgyad bkug pa'i spyi bor rgya gram bzhag pa dang po'i don /
yang 'od zer 'phros pas sde brgyad kyi srog yig phrogs te rdo rje'i lte ba'i gdan du byas pa gnyis pa'i don /
rdo rje'i rtse mo'i phaT las 'phros pa'i me phung gis dgra bgegs tshar bcad pa gsum pa'i don du gsal bar gsungs /
skabs don dkyus su bkod pa ltar na /
gtso bo ka dag rang byung gi gnas lugs rig stong zang thal chen po'i ngang du ma bcos sor bzhag lhug par skyong ba gzhir byas te /
thugs ka'i ye shes sems dpa'i dwangs srog hU~M sngon shin tu gsal ba la thun dang thun mtshams kun tu sems gtod pa ni man ngag sems kyi gnad /
ma rkan zla dkyil la a dkar trang dus bskor ba ni 'dren pa dkyil gyi gnad /
de steng lce rdo rje'i lte bar hU~M sngags phreng gis bskor ba gnas pa rtsa'i gnad du mkhas pa dag bzhed pa bzhin mchan gyis gsal ba dang /
gcod pa lce'i gnad ni gter kha gong 'og zhal mthun gsal bar gsungs pa ltar gong smros 'bri lugs dang 'dra'o //
gang ltar thog mar de dag gsal legs par btab nas lce gnam lcags rdo rje'i lte ba'i hU~M dang sngags phreng la sems rtse gcig tu gtad de rtsa sngags bzlas pa'i rkyen gyis /
de dag las 'od zer bsam gyis mi khyab pa phyogs bcu kun tu 'phros pas rtsa gsum mchod cing byin rlabs bsdu ba sogs zhi ba'i skabs ltar la /
sku dang sngags phreng phyag mtshan rnams drag por bsgyur te /
bdag don byin rlabs kyi bzlas dmigs bsnyen pa ji tsam byed pa'i sum cha gcig tsam bya /
gzhan don phrin las skabs 'dir mi dgos /
zung 'jug bzlas pa bskyed rim spyi'i grub mtha' yin pas thun mtshams su bya /
sum cha gnyis la thun 'gor dmigs pa snga ma khyug tsam dang /
dngos gzhi rdo rje'i lte ba'i hU~M 'od spros pa sogs kyis so so'i srog yig snying gar yod pa'i sde brgyad thams cad mdun du bkug tshul che bskyed skabs ltar la /
de rnams mdun du skrag 'dar bred dngang dang bcas pas thal mo sbyar nas 'khod pa la /
'od zer sngar ltar spros pas sde brgyad de dag la phog ste spyi'i srog yig tri /
bye brag sgos srog lha'i a dkar po /
gshin rje'i ya /
ma mo'i ma /
bdud kyi du /
de gsum nag po /
gza'i ru khra bo /
btsan dang rgyal po'i tsa dmar po /
gnod sbyin dang srin po'i sha ser po /
klu dang sa bdag gi na sngo skya rnams rang dbang med par drangs pas so so'i kha nas lhud lhud byung ba tshur bkug
/rdo rje'i lte ba'i hU~M gi gdan du leb chags su 'khod pa'am nyi gdan la thim pas ngo bo sde brgyad la rnam pa nyi gdan du gyur nas srog gta' mar tshud pas /
sde brgyad rnams kyis phyag 'tshal zhing ci gsung bka' bzhin bsgrub par khas blangs bro bor bar bsam la che ba'i nga rgyal drag tu bskyed la bzla /
thun mthar drag sngags kyi dmigs pa ni /
cung zad spro na /
mdun du gnam lcags kyi khang sgrom gru gsum gting zab pa nad dug mtshon cha'i bu yug 'tshubs pa'i nang du nr-i dang tri las bar du gcod pa'i dgra bgegs rnams nyam thag pa'i tshul gyis dngos su 'khod pa la /
lce'i rdo rje'i rwa rtse'i phaT rnams las gnam lcags rdo rje me 'bar ba'i thun char ser drag brgyab pa ltar tshag sgra 'ur rgyangs dang bcas te gnod byed kyi steng du phab pas rtsa sbur me phung gis bcom pa ltar rjes shul tsam yang mi dmigs par gyur par bsam /
bsdu na brub khung mi bsgom par dgra bgegs gang na gnas pa'i steng du rdo rje'i me char phab pas 'thus te gzhung 'dir dngos bstan ltar ro //
dmod mo'i thal rdeb kyi dmigs pa ni gzhung tshig tu gsal /
grangs tshad rab 'bum phrag bcu ste bye ba /
'bring sum 'bum /
tha ma 'bum phrag gcig 'gro nges pa bya /
dus kyi tshad ni /
rgyud las /
rab ni zhag bdun dag gis 'grub :
'bring ni bcu bzhi dag gis 'grub :
tha ma nyi shu rtsa gcig gis :
'grub 'gyur 'di la the tshom med :
ces 'byung /
rtags tshad ni /
spyir dngos nyams rmi lam du sku gsung thugs rtags mthong ba'am rnyed pa sogs dang /
bye brag rgyud las gsungs pa /
rang la nyi ma shar ba /
mchod rten rtser 'dzegs pa /
rang lus las 'od 'byung ba /
mkha' la 'phur ba /
mtshon rnon thogs pa /
gnod byed srog chags sbal lcong sogs bsad cing za ba /
lus las rnag khrag dang srog chags phyir thon pa /
lce las me stag 'phro ba sogs bzang ba'i 'grub rtags dang /
phyar nag gyon cing 'dam chur nyal ba /
mtshon cha chag pa /
tshur la rgol ba'i rigs sogs gong las zlog pa'i rigs rnams ngan cing /
bzang po la dga' brod dang ngan pa la yi mug mi bya /
gang la'ang re dogs spangs nas ngan rtags byung skabs dmod pa dang thal rdeb nan du bya /
'on kyang deng sang dus dbang gi dus rtags la tshad bzung nges rnyed dkon pas /
grangs bsnyen gtsor bya /
de'ang nus pa thon nges byed na gzhung bshad nyid bzhi 'gyur du bzla nus na nges par ji skad bshad pa'i 'bras bu 'byin par 'gyur ro //
nus pa'i tshad kyang rgyud las /
bya dang khyi la btab na yang :
ling gis song na 'grub pa'i rtags :
ces pas de dag la lha'i nga rgyal gyis drag sngags bzlas pa'i phu btab pa'am sdigs mdzub gtad pa tsam gyis shi ba'am dran med du 'gyur ba dang /
slar dran pa gso ba'ang tshegs med du 'grub pa ni mthar phyin pa ste /
de'i yon tan rgyud las /
'di lta bu yi sngags rgod 'dis :
nyi zla'i 'od kyang 'phrog par nus :
dpag bsam shing yang gcod par nus :
lha srin sde brgyad 'chi bar nus :
mi dang 'byung po smros ci dgos :
zhes brtan g.yo'i dngos po thams cad brlag par byed nus par gsungs shing /
de tsam ma byung yang spyir sgom bzlas byas pa'i yon tan gzhung rtsa bar /
bsam dang dran dang bzlas tsam gyis :
bar gcod sel bar the tshom med :
ces gsungs pas /
snyigs dus nag phyogs shugs bdo ba'i sde brgyad 'byung po ma rungs pa rnams kyi gnyen por yi dam gzhan gang las kyang zab cing rno myur dang ldan pa rig 'dzin brgyud pa'i nyams myong gis grub pas blo gtad 'cha' nus pa yod na 'dre ngan rnams kyi dbang du mi 'chor nges par snang ngo //
gsum pa rjes la gnyis /
las sbyor dang /
'phros don no //
dang po ni /
de ltar bsnyen sgrub legs par grub pa'i rjes su /
srung ba dang zlog bsad thun mong ba tsam grub na legs pas de dag gi yig cha rdo rje'i thog 'beb ltar 'grub na pu ri'i bcas bsgrig
/mi 'grub na pu ri'i tshab gtor ma la brten pa sogs der gsal ltar bdun gsum sogs sam bdun gcig gis mtha' rten pa bsgrubs zin pa'i phyir nangs thor thun la las byang tshogs skong dang 'brel bar dngos grub len chog bya zhing rjes rim mthar rgyas su gtang /
tho 'grol gnas srung sogs spyi dang mthun /
srung zlog de tsam yang mi 'grub na las sbyor gyi sa bcad tsam du chos rgyal rat+na'i gsung las 'byung ba spros med kyi nyams len ni /
bsnyen tshad grub pa'i thor thun dang snga thun la drag po'i rtsa sngags bzla ba yan khyug tsam btang nas srung dmigs ni /
yi dam thugs kar rin po che'i //
gur khang nang gi dbus dag tu //
rang sems dri med 'od zer bsgom //
mdun du bla ma slob dpon bsam //
g.yas su pho dang g.yon du mo //
rgyab tu bsrung bya nor sogs gsal //
'og tu sa mkhar yul zhing rnams //
gsal la ma 'dres rdzogs par gyur //
oM lok+t+ri pA la nan srungs /
sa ga pA sha nan srungs /
nA ga du du nan srungs /
ma maM ma maM srungs /
tsir tsar tsir tsar srungs /
baM ru lu baM ru lu srungs /
rbad tra ko sha ya rbad tra ko sha ya srungs /
ho ra ho ra srungs /
tsi du sod tsi du sod /
shigs lhu ru gtubs /
ha la pa ti nan /
'khor ba thul /
gnod byed 'byung po'i kA wA tsi brlag brlag
/nr-i b+h+rU~M hU~M dzaH
bdag cag dpon slob mi nor 'khor dang bcas pa la rak+Sha rak+Sha swA hA/
zhes bzla zhing thun mthar drag sngags ring mo thal rdeb sogs sngar ltar /
dgong thun la drag po'i rtsa sngags 'phros su zlog dmigs ni /
rang nyid khro bo'i mtha' phyag gnyis //
gnam lcags lag mthil sdigs mdzub dbus //
dgra bgegs byad ma lhar bcas gsal //
oM lok+t+ri pA la nan b+h+yo zlog
/sa ga pA sha nan b+h+yo zlog
/nA ga du du nan b+h+yo zlog
/ma maM ma maM b+h+yo zlog
/tsir tsar tsir tsar b+h+yo zlog
/baM ru lu baM ru lu b+h+yo zlog
/rbad tra ko sha ya rbad tra ko sha ya b+h+yo zlog
/ho ra ho ra b+h+yo zlog
/tsi du sod tsi du sod /
shigs lhu ru gtubs /
ha la pa ti nan /
'khor ba thul /
gnod byed 'byung po'i kA wA tsi brlag brlag
/dgra bgegs byad ma lha srung dang bcas pa mA ra ya b+h+yo zlog
/ces bzla /
mthar ni thal mo brdabs pa yis //
byad ma bcom pa'i sha dang khrag
/dgra bgegs byad ma kho rang gi
/lha srung dag gis zos par bsam //
thams cad rtsa sbur bsregs pa ltar //
rjes shul med par bsregs par bsgom //
sngags lan gsum dang thal rdeb bya /
spu gri phyin sngar ltar ro //
srod thun la rtsa sngags 'phros su bsad dmigs ni /
rang nyid khro bo'i lag mthil dbus //
dgra bgegs pho mo dngos su gsal //
bden brjod bcas 'gugs gzhug tshig brjod pa'am dmigs pa drag tu bya /
bsad sngags bzlas pas sor sdig rnams //
za rngams kha gdangs mche gtsigs pas //
dgra bo'i sha zos khrag 'thung ste //
gnam lcags thal mos gzugs phung kun //
lhag med rdul bzhin brlags par gyur //
oM lok+t+ri pA la nan sod /
sa ga pA sha nan sod /
nA ga du du nan sod /
ma maM ma maM sod /
tsir tsar tsir tsar sod /
baM ru lu baM ru lu sod /
rbad tra ko sha ya rbad tra ko sha ya sod /
ho ra ho ra sod /
tsi du sod tsi du sod /
shigs lhu ru gtubs /
ha la pa ti nan /
'khor ba thul /
gnod byed 'byung po'i kA wA tsi brlag brlag
/dgra bgegs byad ma lha srung dang bcas pa mA ra ya sod /
nr-i tri mA ra ya rbad yA/
ces bzla /
thun mthar spu gri sogs sngar bzhin no //
'di dag gi tshe thun mtshams la 'jug pa na /
rang lus gnam lcags rdo rje ni //
yar rtse nam mkha'i mthongs la thug
/mar rtse dbang chen gzhi la reg
/rtse mo rab tu rno ngar ldan //
byad ma'i lce yis brang khebs dbus //
snying dbus nr-i bcas dkyil du gzer //
rtse mo'i bar du byad ma yi //
chos skyong lha srung pho nyar bcas //
lte bar zhe sdang rdo rje ni //
sems dpa' sum brtsegs lta bu'i tshul //
phyag rdor drang srong dang bcas bsam //
yar gyi rwa rtse'i nang du ni //
bla ma sangs rgyas byang sems dang //
rtse mor bya khyung nag po ni //
sbrul gdug bzung zhing 'bar dbus gnas //
thams cad bdag la srung ba yi //
'dun pa rtse gcig ngang la bzhag
/trang du lok+t+ri brgya rtsas brtan //
zhes pa ltar bya /
de lta bu'i las sbyor zhag gsum bdun sogs grub pa'i phyir nangs dngos grub len chog mdor bsdus rigs mthun gyi gzhung gang la brten kyang chog mod /
spros pa la dgyes pa rnams kyi lugs ltar na /
sang nyin grol rgyu'i dgong thun skabs dkyil 'khor mdun du tshe 'brang /
tshe ril chang /
dkar mngar shing tog sha chang sogs dngos grub kyi rdzas ci 'byor bsham /
thun mjug tu sgrub gtor lhar gsal ba'i gnas gsum las 'od zer dkar dmar mthing gsum byung ste bdag dang bsgrub rdzas la thim pas byin gyis brlabs par bsam /
sngags sham du sarba sid+d+hi pha la hU~M zhes btags pa ci 'grub bzlas la byin brlab /
grol nangs las byang bzlas pa dngos gzhi yan btang /
drag sngags dang thal rdeb mi dgos /
gtor 'bul dang tshogs tha ma'i bar song nas /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
zhes dang /
drag sngags kyis bgegs bskrad la las byang ltar srung 'khor bsgom /
byin 'beb kyis dngos grub kyi dam rdzas la byin dbab /
rang nyid gsang bdag tu gsal ba'i gnas lngar oM AHhU~M swA hA gnas pa las 'od zer glog gi zhags pa ltar rno zhing myur bar spros /
'jig rten dang 'jig rten las 'das pa'i brtan g.yo snod bcud ma lus pa'i tshe bsod dpal 'byor phun sum tshogs pa ma lus pa bsdus /
dngos grub kyi dam rdzas rnams la thim par gyur /
kA ya wA ka tsit+ta A yur+dz+nyA na tshe b+h+rU~M nr-i dzaHhU~M swA hA/
zhes brgya rtsa sogs bzlas rjes /
hU~M/
yi dam rgyal ba rgya mtsho'i tshogs //
bdag nyid rig 'dzin sgrub pa pos //
dzapa? bsnyen grangs su thems zin gyis //
bskyed rdzogs drod tshad thob zin gyis //
thugs dam gnyan po bskangs zin gyis //
sgrub pa'i zhag grangs thems zin gyis //
rdo rje srin po'i nam langs nye //
dngos grub 'byung ba'i dus la babs //
dam can thugs dam bdag bskul gyis //
sngon gyi thugs bskyed smon lam dang //
dam bca' ma g.yel deng dgongs la //
dngos grub dam pa da ltar stsol //
ces lan gsum brjod la dngos grub len pa ni /
hoH
nam mkha'i khams mnyam bcom ldan gsang ba'i bdag
/sku yi dngos grub nam mkha'i dkyil yangs bzhin //
gsung gi dngos grub 'gags med brjod dang bral //
thugs kyi dngos grub mi rtog mnyam pa'i ngang //
yon tan dngos grub yid bzhin rin chen gter //
phrin las dngos grub rnam bzhi lhun gyis grub //
sku gsung thugs dang yon tan phrin las kyi //
dngos grub rnam gnyis dgos 'dod yid bzhin nor //
ji ltar bsam pa'i dngos grub bstsal du gsol //
gnas skabs nad gdon bar gcod la sogs pa //
mi mthun gnod pa'i phyogs kun zhi ba dang //
tshe dang bsod nams dpal 'byor longs spyod dbang //
mnga' thang snyan grags 'dod rgu rgyas pa dang //
mos bzhis khams gsum srid gsum lha mi'i nor //
yid la gang 'dod dbang du 'du ba dang //
bstan dang bla mar do bsdo rang la 'tshe //
dgra bgegs gang byung drag pos bsgral ba sogs //
rnam bzhi'i las kyi dngos grub bstsal du gsol //
mthar thug bdag don phun tshogs gsang ba'i bdag
/ye shes sems dpa'i go 'phang myur thob cing //
gzhan don nam mkha'i mtha' mnyam sems can rnams //
gang la gang 'dul gzugs sku'i chos bstan nas //
rdzogs pa'i sangs rgyas sa la rab 'god pa'i //
don gnyis phun tshogs dngos grub deng stsol cig
/ces dang sgrub gtor zhi drag dpral ba sogs gnas bzhir gtugs la /
oM gu h+ya pa ti ma hA r-i Shi /
zhes pa re re'i mjug tu /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi pha la hoH
zhes btags pa brjod la dngos grub kyi rdzas rnams longs spyad /
tshogs la rol cing lhag ma phyi rol du gtang /
srung ma'i gtor 'bul /
chad brtan rta bro'i bar dang /
mchod kha gsos la gtang rag mchod bstod /
kha skong dbyangs gsal sogs /
nongs bshags /
gshegs bsdu bsngo smon shis brjod bcas so sor rgyas par bya /
mtshams khong de nyid du bzlas pa'i bcu cha'i kha skong gi sbyin sreg kyang 'grub na legs pas zhi ba las thams cad pa ltar til la grangs gzung /
skabs der ma 'grub na nam bder bgyis pas kyang chog
/tho drung rgyal chen la gtor 'bul sogs bgyis te phyi mtshams bkrol la rim gyis bag gseng bar bya'o //
gnyis pa 'phros don ni /
'di nyid kyi bsnyen sgrub legs par thems nas rtsa rgyud le'u bcu bdun pa dang /
gzhung tshan nyer bdun pa man ngag dang bcas pa las bshad pa'i las rab 'byams spyi dang /
bye brag srung zlog bsad mnan khyad par ba rnams sgrub pa la dbang ba yin zhing /
drang srong zhi ba la bsten pa'i tshe nor thun mong du sgrub pa dang /
shes rab sgrub pa sogs ni 'bri gung pa yab sras kyi gsung las shes par bya /
dkyus su nyer mkho tshe sgrub pa'i gdams ngag ni /
zhi ba'i bsnyen pa thems nas thog mar traM du brgya rtsa tsam bzla /
de nas /
thugs kar nyi zla'i gwa'u'i dbus su traM dkar po'i mthar /
oM trang du tri na trang du dzaHdzaHma ma A yuHtshe b+h+rU~M nr-i dzaH
zhes bya ba mu tig gi phreng ba lta bus bskor ba las 'od zer 'phros /
brtan g.yo snod bcud ma lus pa'i tshe bcud ro nus yon tan thams cad bsdus te rang gi thugs ka'i sngags 'khor la thim pas bkrag mdangs gzi brjid phun sum tshogs par gyur par dmigs la bzlas pa ci ltar 'os pa bya /
tshe 'gugs spro na spyi 'gre byang gter lta bu cung zad kha bsgyur ba'am bu lod rin bzang gis mdzad pa ltar bya /
zhi ba 'di'ang chos dbang gter gzhung las /
srung ba'i dus lha'i drang srong dri med dkar po //
zlog pa'i dus mi'i drang srong legs ldan dmar ser /
bsad pa'i dus mu stegs bram ze mthing nag tu bsgom par gsungs pa dang /
phyag mtshan yang zlog pa'i skabs g.yas gser gyi rdo rje phyar ba dang /
bsad pa la gser gyi spu gri bsnams pa'i dmigs pa spos na gnad du 'gro bar snang /
drag po la'ang zhal gsum phyag drug par bsgom tshul sogs kyang snang mod /
phyag bzhi pa'i skabs 'dir yang phyag tha ma gnyis zlog bsad sbrags ma la dkyus ltar dang /
srung ba la mchod rten re re /
mnan pa la ri rab btegs pa /
zor gyi skabs su zor rdzas thogs pa /
rgyun gyi zlog pa la gnam lcags thal mo bsgyur ba man ngag tu 'dug go
/pu ri'i bsgom don skabs su /
byang chen mchod rten gyi gdan khri'i shar lhor dzaHlas stag gdong ma /
lho nub hU~M las spyang gdong ma /
nub byang baM las phag gdong ma /
de gsum sngon mo /
byang shar hoHlas phag gdong ma ljang gu
/g.yas rnams lcags kyu zhags sgrog dril bu /
g.yon thams cad lcags phur me 'bar /
bre'i phyogs bzhi'i rdor sems sogs dang steng du rnam snang bcas g.yas rnams rang rtags g.yon rnams phur bu /
rnam snang dbu gtsug tshe dpag med dmar po g.yas bum pa g.yon 'khor lo 'dzin pa /
de thams cad khro zhing gtum pa rin po che'i rgyan ldan bzhengs stabs su srung ba la zhal nang gzigs srung sngags sgrog cing /
zlog pa la phyir gzigs zlog sngags dang dmod mo drag tu sgrog cing bzhugs par bsgom /
phyi rol srung 'khor yang spro na thugs srog hU~M las rigs lnga dang 'byung ba'i sa bon rnams rim par spros pa las bskyed pa dang /
bar mtshams rnams su khro bo khro mo so so'i rang mdog phyag mtshan 'dzin pas gtams pa sogs kyang bsgom par bshad mod /
dmigs pa'i rnam pa rgyas bsdus ji ltar yang gsal zhing brtan pa kho na gnad du zab bo //
gzhan mtshams kyi skabs su gal che ba'i spang blang rnams ni spyi ltar shes pas lag tu len pa gal che'o //
drang srong bden mthu'i dmod pa thogs med grub //
bstan 'gror sdang ba'i mi dang mi min kun //
nyin byed gzi yis mun pa ltar bcom nas //
phan bde'i snang bas 'dzam gling kun khyab shog
/ces pa'ang nyer mkhor mthong nas brjod don rnam gsal snying por dril te /
drag sngags bka' babs kyi lung bzang thob pa dus zhabs kyi rig sngags 'chang ba pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang gi bye brag badzra tsit+ta thugs kyi rdzong du bgyis pa dge legs 'phel ///
/
