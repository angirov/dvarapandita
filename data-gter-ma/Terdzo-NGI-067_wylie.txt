@#//
mkha' 'gro gsang ba kun 'dus las byang dbang dang sgrub chen sogs la nye bar mkho ba'i zur 'debs rat+na'i chun po zhes bya ba bzhugs so //
na mo gu ru dz+nyA na DA ki nI ye /
bde chen skyed mdzad rgyal kun yum //
dbyer med rdo rje 'dzin la 'dud /
khyad 'phags zab mo'i gzhung mchog la //
med mi rung ba'i snang byed dgod //
mkha' 'gro ma gsang ba kun 'dus kyi sgrub khog chen mo las /
bsnyen pa /
nyer bsnyen /sgrub pa /
sgrub chen bzhi'i rnam gzhag mdzad pa'i /
dang po bsnyen pa la bsnyen sgrub yan lag bzhi ldan zab khrid ltar ro //
gnyis pa nye bar bsnyen pa ni sta gon gyi rim pa ste /
de la bzhi /
sgrub pa'i gnas nye bar bsnyen pa sa chog
/bsgrub bya'i lha la nye bar bsnyen pa lha sta gon /
sgrub rdzas gtso bo la nye bar bsnyen pa gsang ba'i bum pa sta gon /
sgrub yul snod la nye bar bsnyen pa slob ma sta gon no //
dang po ni /
dbang rkyang tsam la /
brgyud 'debs 'phros su bdag nyid skad cig gis lhar gsal bas /
raM yaM khaM/
stong pa'i ngang las b+h+rU~M las rin po che sna tshogs las grub pa'i snod yangs shing rgya che ba rnams kyi nang du 'bru gsum 'od du zhu ba las /
gtor ma zag med bdud rtsi'i rgya mtsho 'dod yon gyi rnam pa cir yang 'char bar gyur /
oM AHhU~M ha ho hrIH
lan gsum gyis byin brlab /
oM pri thi bI de bI b+hU mi pa ti sa pa ri bA ra badzra sa mA dzaHsa mgron spyan drangs /
sngags de'i mthar /
na ma sarba nas /
g+h+r-i h+Ne daM ba l+yA de swA hA/
sogs nam mkha' mdzod kyi sngags btags pa lan gsum gyis bsngos la /
hU~M:
dgongs shig 'dzam gling sa la mnga' mdzad pa'i :
sa yi lha mo brtan ma la sogs pa :
sa bdag klu gnyan zhing skyong tshogs rnams dang :
khyad par yul 'dir gnas pa'i gzhi bdag rnams :
'dod yon mchod sbyin bzang po 'di bzhes la :
bdag gis gnas 'dir bsnyen sgrub bgyid 'tshal bas :
ko long ru nga phrag dog ma mdzad par :
dge zhing phan pa'i stongs grogs sgrub pa dang :
sa phyogs dge zhing bkra shis mdzad du gsol :

zhes phrin du gsol bas sa'i lha mo gtso mos gnang ba byin zhing dgyes pa chen po'i ngo bor 'od du zhu nas sa gzhi la thim pas sa phyogs bkra shis byin chags gzi 'od 'bar bar bsam :
b+hU mi pa ti sa pa ri wA ra gats+tsha :sa 'khor rnams rang rang gi gnas su dgyes bzhin du gshegs shing dge ba'i stongs grogs mdzad par bsam la gtor ma dang gser skyems phyi rol du mchod /
sgrub chen skabs bdag gi rnal 'byor nyung bsdus bzlas pa bsdu ldang bcas sngon du 'gro bas bshad ma thag pas sa slong /
de nas dbang du bya ba /
gzung ba /
srung ba rnams dang phyi nang gsang ba'i mtshams gcod /
chag chag gdab pa rnams spyi ltar bya dgos so //
gnyis pa lha sta gon ni rgyas par spyi gzhung ltar byas kyang chog mod /
'dir thun mong min pa'i lugs ltar na gshom bkod kyi spros pa mi dgos /
bdag nyid khros ma'i skur gsal ba'i :
thugs nas 'phros pa'i 'od zer gyis :
gsang ba kun 'dus dkyil 'khor lha :
mdun gyi nam mkhar spyan drangs gyur :
oM:
mkha' 'gro 'dus pa'i lha tshogs rnams :
sngon gyi thugs dam rjes dgongs la :
dkyil 'khor dgyes pa bskyed pa dang :
slob ma rnams la snying brtse bas :
gnas 'dir mkha' 'gro gsang 'dus kyi :
pho brang chen po 'debs 'tshal na :
thugs rjes dgongs te gnang ba dang :
snod bcud byin gyis brlab mdzad gsol :
lan gsum gsol btab rab dgyes pas :
rdo rje slob dpon snying rje che :
khyod kyis rang gzhan phan gdags phyir :
sgrub pa'i cho ga tshul bzhin gyis :
bde gshegs rgyal bas byin rlob 'gyur :
gnang ba bstsal nas 'od du zhu :
bdag dang gnas la thim pa yis :
tha mal snang zhen rab sbyangs te :
ye shes chen pos byin brlabs bsam :
zhes gsal gdab /
gsum pa bum pa sta gon ni /
gsang ba'i bum pa thod pa mtshan ldan chang la bdud rtsi lnga btab pas bkang ba stegs bu'i dbus su bkod /
phyi nang gi mchod pas bskor la byin brlab /
thod pa bsang sbyang /
stong pa'i ngang las b+han+d+ha'i snod dur khrod rol pa'i gzhal yas khang du bcud ye shes kyi bdud rtsi'i rgya mtshor 'khyil ba'i dbus su bcom ldan 'das ma rdo rje khros ma nag mo /
phyogs bzhir snying po'i mkha' 'gro rigs bzhi /
de rgyab gnas yul gyi dpa' bo mkha' 'gro
/phra men dang dam tshig gi mkha' 'gro'i tshogs kyis bskor ba dwangs pa'i mtsho la zla skar shar ba bzhin skad cig gis gsal bar gyur /
ces dmigs /
mchod bstod ni /
hU~M:
dngos 'byor yid kyis rnam sprul pa'i :
phyi nang gsang ba'i mchod rdzas kyis :
ye shes mkha' 'gro'i lha tshogs mchod :
bzhes nas dam skongs dngos grub stsol :
oM sarba dz+nyA na d+hA ki nI sa pa ri bA ra badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da ru pa shab+da gan+d+he ra sa spar+she pra tIts+tsha swA hA:
ma hA pany+tsa a mr-ita rak+ta ba liM ta khA hi :
hU~M:
bde gshegs kun gyi sku gsung thugs yon tan :
phrin las rnam 'phrul sa gsum khyab par snang :
las dang ye shes dngos grub thogs med stsol :
mkha' 'gro 'dus pa'i dkyil 'khor lha la bstod :
gzungs thag blangs la /
rang gi thugs ka nas sngags kyi 'od zer gzungs thag la 'khril te lha rnams la phog pas bde ba chen po'i rjes chags bskul /
byang chub sems kyi bdud rtsi ye shes kyi bcud du 'khyil bar gyur /
ces mos la gtso 'khor rnams kyi snying po ji ltar 'os pa bzla /
mthar /
lha rnams bde ba chen po'i ngo bor 'od du zhu nas thod pa'i bdud rtsi dang dbyer med par gyur /
las bum du bdud rtsi 'khyil pa bskyed bzlas spyi ltar bya'o //
bzhi pa slob ma sta gon ni /
so shing /
dpung skud sngon po /
dung chu /
sku sha'i phon po che chung /
nyer spyod lnga rnams bdog
/slob bu dad pa dang ldan pa /
byang chub sems gnyis kyi blo 'byongs pa /
dam tshig srung bar nus nges pa'i rigs can rnams sgrub khang gi sgo drung du khrus bya /
bgegs la gtor ma sbyin /
nang du 'ong nas las byang ltar bgegs bskrad /
srung ba'i 'khor lo de nang ltar bsgoms la phyogs mtshams bcings shing gral du 'khod /
chos zab mo bshad pas blo bcos par gsungs pas spro na rgyas par bya /
bsdu na zab khrid ltar /
kye 
skal pa dang ldan pa rnams nyon cig :
ces pa nas /
lam gyi gzhi things par gyis shig :
bar brjod /
de'ang thar pa'i lam la slob pa'i tshul dang 'jug pa'i sgo mtha' yas pa bzhugs pa las 'dir rgyal bas gsungs pa'i chos tshul thams cad kyi mthar thug
/rdo rje theg pa'i lam zab bla na med pa rtsa ba gsum zhes yongs su grags pa'i rgyud dang sgrub thabs rnams kyi nang nas /
phrin las kyi rtsa ba mkha' 'gro'i chos skor rgya mtsho lta bur bzhugs pa las gsang chen zab mo'i mthar thug
/snying po las kyang snying po'i yang zhun du dril ba /
rgyal kun skyed pa'i yum mchog rdo rje phag mo gtso bor gyur pa'i mkha' 'gro ma gsang ba thams cad yongs su 'dus pa'i dkyil 'khor du gzhug cing rgyud smin par byed pa la /
thog mar snod nye bar bsnyen pa slob ma lhag par gnas pa'i chos rnams zhu ba'i yon du maN+Dal 'bul bar zhu /
zhes maN+Dal 'bul gzhug
/me tog dang bcas pa'i thal mo sbyor la gsol ba 'debs pa 'di'i rjes zlos mdzod /
sangs rgyas thams cad dgyes pa'i yum :
bla ma rdo rje rnal 'byor mas :
bdag la brtse bas nyer dgongs nas :
dkyil 'khor chen por 'jug mdzad gsol :
lan gsum /
zhes gsol ba btab pa la slob dpon dkyil 'khor gyi gtso mos dri ba bstsal ba mos shig
/khyed cag su yin ci yi rigs :
dad ldan dam tshig srung nus sam :
zhes dris pa'i lan gsol ba 'di'i rjes zlos /
bdag cag skal ldan theg chen rigs :
dkyil 'khor gtso mo slob dpon dang :
gsang ba'i tshul la shin tu dad :
rdo rje'i dam tshig srung nus so :
zhes gsol ba la slob dpon gyis gnang ba sbyin pa ni /
de ltar yin na gsang mchog gi :
dkyil 'khor chen por 'jug pa la :
nye bar bsnyen pa'i cho ga yis :
lhag gnas rim pa tshul bzhin bgyi :
zhes gnang ba byin nas spyir khyed rang rnams kyi rgyud rnam par dag cing sdom pa gsum la nye bar bsnyen pa'i slad du /
thog mar theg pa che chung thams cad kyi 'jug sgo skyabs 'gro'i sdom pa gzung dgos pas /
bla ma dang rtsa gsum rgyal ba rab 'byams kyi dkyil 'khor nam mkha' gang bar sad pa'i spyan sngar bdag gzhan sems can thams cad byang chub snying po la mchis kyi bar du skyabs su 'gro bar bgyi'o snyam pas 'di'i rjes zlos /
na mo :
bdag dang khams gsum sogs las byang ltar lan gsum /
mkha' khyab kyi pha ma sems can thams cad yang dag par rdzogs pa'i sangs rgyas kun bzang rdo rje 'chang chen po'i go 'phang la 'god par bya /
de'i slad du gsang ba kun 'dus kyi dkyil 'khor chen por 'jug cing ye shes mkha' 'gro'i zab lam la rnal 'byor du bgyi'o snyam pa'i smon 'jug byang chub sems bskyed pa 'di'i rjes zlos /
bdag gis sems can thams cad sogs lan gsum /
gsag sbyong spel gsum gyi don rnams re re bzhin gsal thob la tshig 'di rnams kyi rjes zlos /
oM AHhU~M:
skyabs gnas kun 'dus o rgyan bla ma la :
sogs zab khrid bla rnal skabs ltar nas /
thob phyir bsngo :
bar lan gsum /
phyi so so thar pa'i sdom pa /
nang byang chub sems dpa'i bslab pa /
gsang ba rig 'dzin sngags kyi dam tshig rnams ngo bo gnas 'gyur ba bzung /
yon tan yar ldan gyi tshul gyis bsrung /
dus skabs dgos pa gang gtso thad kar spyad par bgyi'o snyam pas 'di'i rjes zlos /
ho :
bla ma mkha' 'gro'i lha tshogs dgongs :
sogs las byang ltar lan gsum bya /
de ltar rgyud rnam par dag par byed pa'i rim pa rnams song nas thun mong du dngos grub kyi gnas la nye bar bsnyen pa ltas brtag pa'i don du so shing 'dor bar gsungs te /
oM AHhU~M:dang las sngags 'khyil pa lan bdun gyis byin brlabs pa'i so shing gtad la /
hrI:
sor brgyad so shing gtsang ma 'di :
dngos grub rim pa brtag pa'i phyir :
mtshan ma'i maN+Dal dbus su dor :
dge ba'i sems kyis rtog par gyis :
zhes gtad pa de nyid khyed rang rnams kyis mkha' dbyings kyi phyag rgyas bzung ste so shing gi rwa bar sngags 'di'i rjes zlos dang bcas 'dor bar mdzod /
oM badzra ha sa ha :
sid+d+hi sid+d+hi ku ru ho :
zhes pas 'dor du gzhug
/so shing rtse mo gang du bstan pa ltar dngos grub 'grub pa'i tshul yang gzhung las /
steng du mkha' spyod 'og sa spyod :
rang dang slob dpon mchog dngos te :
phyogs bzhir las bzhi mtshams rnams su :
rtse bstan dngos grub ci rigs 'grub :
ces gsungs pa ltar lags so //
bye brag tu sgo gsum gyi dri ma dag cing bar chad srung ba'i phyir du thog mar lus la rdo rje'i sngags mdud gdags pa ni /
oM baM badzra b+ha ra hi kro d+hI kA li ha ri ni sa A be sha ya :
zhes gtso ma'i sngags lan bdun brjod la dpung skud byin brlab /
srung ba'i skud pa skyes pa rnams kyi dpung pa g.yon dang bud med rnams kyi g.yas su gdags par gyis shig
/oM:
bcom ldan bde gshegs mkha' 'gro ma'i :
sku yis byin brlabs sngags mdud 'di :
slob ma'i lus la btags pa yis :
rgyud dag bar chad srung gyur cig :
badzra kA ya bi shud+d+ha b+han+d+ha b+han+d+ha rak+ShA haM:
zhes bcings la mdud pa'i steng dri chab gtor cing rdo rjes rgyas gdab /
des ni lus rtsa yi nyes pa dag cing khams 'pho ba dang rmi lam gyi bar chad srung zhing sku sgom pa'i snod rung du sgrub pa'o //
dung zhal gyi chu la /
oM ni pad+ma d+hA ki nI hrI:
lan bdun bzlas /
gnyis pa lce la bdud rtsi'i khyor chu sbyin pa ni /
A:
bcom ldan pad+ma mkha' 'gro ma'i :
gsung gis byin brlabs bdud rtsi 'di :
slob ma'i lce la byin pa yis :
rgyud dag rmi lam gsal bar shog :
badzra wA ka bi shud+d+ha pra kA sha phaT:
chu des kha lan gsum bshal nas lhag ma rgyab tu dor mdzod /
des ni ngag rlung gi nyes pa dag cing rmi lam gsal ba dang sngags bzlas pa'i snod rung du sgrub pa'o //
ku sha'i phon po che chung la /
oM ha badzra d+hA ki nI hU~M:
zhes lan bdun gyis brlab /
gsum pa rdo rje thogs pa med pa'i rdzas ku sha'i chun po che chung dag byed kyi rdzas su byin gyis brlabs pa rdzas su gtad pa ste /
hU~M:
bcom ldan rdo rje mkha' 'gro ma'i :
thugs kyis byin brlabs thogs med rdzas :
slob ma'i gdan du byin pa yis :
yid sgrib dag cing gtsang bar shog :
badzra tsit+ta bi shud+d+ha a pra ti ha ta swA hA:
ku sha'i phon po chung ba sngas dang /
che ba stan du gyis la do nub bla ma dang dkyil 'khor gyi lha la gus pa dang ldan pas nyal nas rmi lam gyi mtshan ma brtag par gyis shig
/des ni yid mtshan ma dang rnam rtog gi nyes pa dag cing rmi lam mi 'khrugs pa dang thugs kyi ye shes 'char ba'i snod rung du sgrub pa'o /
khyad par gzhi lus dang sgo gsum byin gyis brlab pa'i phyir du khyed rang rnams skad cig gis bcom ldan rdo rje khros ma sku mdog nag mo zhal gcig phyag gnyis spyan gsum /
khro chags sgeg pa'i nyams can /
phyag g.yas rdo rje'i gri gug phyar zhing g.yon pas thod khrag thugs kar bsnams pa /
gru mo g.yon par kha T+wAM ga 'khyud cing ral pa dmar nag gyen du brdzes pa'i rna ltag g.yon par phag zhal ngur sgra sgrog pa /
sku la rus pa'i phyag rgya lnga dang thod skam lnga'i dbu rgyan thod rlon lnga bcu'i do shal 'phyang ba /
zhabs brkyang bskum gar thabs kyis pad ma nyi ma bam ro'i gdan la 'gying zhing ye shes kyi me phung 'bar ba'i dbus na bzhugs pa'i dpral bar oM dkar po /
mgrin par AHdmar po /
thugs kar hU~M sngon po rnams sangs rgyas thams cad kyi sku gsung thugs rdo rje'i rang bzhin du byin gyis brlabs par mos shig
/sku gsung thugs kyi sngags gsum gyis byin gyis brlabs pa'i dri'i thig le gnas gsum du bkod cing /
oM AHhU~M:
gdod nas dag pa gnyug ma'i khams :
shin tu phra ba'i lus ngag yid :
rdo rje'i sku gsung thugs mchog dang :
gnyis su med par byin brlab bo :
kA ya badzra a d+hiSh+ThA na oM:
wA ka badzra a d+hiSh+ThA na A:
tsit+ta badzra a d+hiSh+ThA na hU~M:
de ltar gzhi lus gdod ma'i lha skur rdzogs shing sgo gsum rdo rje gsum gyi phyag rgyas btab pa la mchod pa'i sprin gyis mnga' dbul bar mos shig
/nyer spyod re re bzhin 'bul la /
oM badzra puSh+pe pra tIts+tsha swA hA/
d+hU pe /
A lo ke
/gan+d+he /
nai bid+yA rnams sbyar bas mchod /
bkra shis pa'i tshigs su bcad pa brjod cing rol mo'i sgra bsgrag
de dag gis mkha' 'gro gsang ba kun 'dus kyi smin byed dbang gi sngon du 'gro ba'i slob ma lhag par gnas pa'i rim pa tshul bzhin du grub pa lags pas dge ba rdzogs byang du bsngo ba zhu /
zhes dge bsngo byas pas sta gon gyi rim pa rnams grub bo //
gsum pa sgrub pa la bzhi /
sgrub gzhi dkyil 'khor 'du bya ba /
sgrub chos rten dang rgyan bkod pa /
sgrub pa bskyed bzlas kyi gzhung bsrang ba /
sgrub pa'i khyad par las la sbyar ba'o //
phyi ma la gsum /
thun mong gi las sbyor mkha' 'gro rigs bzhi las /
khyad par ba nyams chag skong ba drug
/mchog gi las sbyor bdud rtsi'i sgrub pa'o //
de dag rnams rtsa ba'i gzhung dang sgrub chen spyi'i khog dbub sbyar bas 'grub la /
khyad par dmigs su gsal ba rgyan 'god skabs rten gyi gtso bo dkyil 'khor dbus su gsang bum thod pa'i bdud rtsi /
sin+d+hu ra'i me long la chos 'byung dbus su sa bon sngags phreng gis bskor ba /
shel rdo rnams brtsegs mar 'god la /
oM:
sku yi rang bzhin dur khrod gzhal med khang :
maN+Dal dbus su brtan par bzhugs nas kyang :
gzugs khams bkod pa rtsa yi snang zhen sbyongs :
rdo rje'i sku yi dngos grub bstsal du gsol :
oM baM badzra b+ha ra hi kro d+hI kA li ha ri ni sa A be sha ya :
kA ya maN+Da la sa ma ya satwaM tiSh+Tha oM:
A:
gsung gi rang bzhin bdud rtsi bde ba che :
dkyil 'khor bar du brtan par bzhugs nas kyang :
'dod khams 'gro 'ong rlung gi byed pa sbyongs :
rdo rje'i gsung gi dngos grub bstsal du gsol :
oM baM badzra bai ro tsa nI ye ha ri ni sa hU~M phaT:
wA ka maN+Da la sa ma ya satwaM tiSh+Tha A:
hU~M:
thugs kyi rang bzhin sin+d+hu'i maN+Da la :
dkyil 'khor steng du brtan par bzhugs nas kyang :
gzugs med khams dang rtog sgrib bag chags sbyongs :
rdo rje'i thugs kyi dngos grub bstsal du gsol :
oM baM ha ri ni sa hU~M phaT:
tsit+ta maN+Da la sa ma ya satwaM tiSh+Tha hU~M:
ho :
dbyer med rdo rje sems dpa'i me long che :
nam mkha'i dbyings su brtan par bzhugs nas kyang :
khams gsum rtsa rlung sems kyi sgrib pa sbyongs :
ye shes mchog gi dngos grub bstsal du gsol :
oM baM badzra b+ha ra hi kro d+hI kA li ha ri ni sa A be sha ya gu h+ya dz+nyA na bo d+hi tsit+ta ma hA su kha hU~M hU~M:
dz+nyA na maN+Da la sa ma ya satwaM tiSh+Tha ho :
sku rten tsaka li sogs dbus nas rim par 'god de /
hU~M:
dbus kyi phyogs nas rang byung grub pa'i lha :
bcom ldan khyab bdag bde chen khros ma nag :
dkyil 'khor dbus su dgyes par bzhugs nas kyang :
mchog thun dngos grub ye shes char du phob :
rtsa sngags dang /
badzra sa ma ya satwaM:
hU~M:
phyogs bzhi'i gnas nas rang byung grub pa'i lha :
bcom ldan las kyi mkha' 'gro rigs bzhi'i tshogs :
dkyil 'khor phyogs bzhir dgyes par bzhugs nas kyang :
mchog thun dngos grub ye shes char du phob :
rtsa sngags dang /
badzra sa ma ya satwaM:
hU~M:
'khor lo gsum nas rang byung grub pa'i lha :
gnas yul nyer bzhi'i dpa' bo rnal 'byor ma :
gsang gsum gnas su dgyes par bzhugs nas kyang :
mchog thun dngos grub ye shes char du phob :
rtsa sngags dang /
badzra sa ma ya satwaM:
hU~M:
sgo bzhi mtshams bzhir rang byung grub pa'i lha :
phra men las byed mkha' 'gro'i tshogs rnams kun :
pho brang sgo mtshams dgyes par bzhugs nas kyang :
mchog thun dngos grub ye shes char du phob :
rtsa sngags dang /
badzra sa ma ya satwaM:
zhes brjod cing so so'i mtshams rnams su rol mo bya /
las gzhung bsrang zhing bzlas pa'i dbur dzapa? khang phyes la dzapa? bskul ni /
hU~M:
dbus kyi phyogs nas rang byung grub pa'i lha :
bcom ldan khyab bdag bde chen khros ma nag :
bzlas pa'i phrin las g.yel med mdzad nas kyang :
mchog thun dngos grub ye shes char du phob :
ces dang rtsa sngags brjod la rol mo bya /
des 'gres te gong gi lha bkod pa'i tshig rkang gsum pa kha bsgyur la /
mkha' 'gro rigs bzhi /
dpa' bo dpa' mo /
sgo mtshams ma brgyad so sor sngags bcas kyis bskul lo //
bzhi pa sgrub pa chen po la bzhi /
bdag don du dngos grub blang ba /
gnyis don du dbang blang ba /
gzhan don du slob ma gzhug pa /
zhugs pa'i dkyil 'khor du dbang bskur ba rnams su gsungs pa las /
dang po ni /
sgrub khog spyi'i 'gros dang khyad par las byang gi gsham du 'byung ba ltar bya /
gnyis pa gnyis don dbang blang ba ni dbang bskur tshang ba len grub na mchog tu 'gyur la /
bsdu na 'jug pa mdor bsdus sngon du 'gro bas dbang bzhi'i snying po tsam blang /
gsum pa 'jug pa dang bzhi pa rtsa ba'i dbang ni dbang chog dang zab khrid zung du sbrel la stan thog gcig tu rdzogs par bya zhing /
khyad par nyams chag skong ba drug gi dbang la /
'di nyid kho na zur phyung skabs skong ba rnams kyi bsham bkod dang sgrub pa sngon du 'gro bas mar me'i skong ba'i rjes su /
khrus /
bgegs bskrad /
srung mtshams /
maN+Dal /
ye shes mkha' 'gro khyod la 'dud :
sdig ltung grol bar bdag 'dod de :
nyams chag skong ba'i dkyil 'khor du :
rnam par dag pa'i dbang bskur stsol :
skyabs sems sdom gzung dang /
gtso mor bskyed cing ye shes dbab brtan bya /
byin gyis brlabs pa'i bum pa'i chu dbang bskur la /
hU~M:
bcom ldan rdo rje mkha' 'gro ma'i :
thugs rje'i phrin las shugs phyung ba :
bdud rtsi chu yis dbang bskur bas :
nyon mongs zhe sdang las byung ba'i :
sdig ltung nyams chag kun byang nas :
me long ye shes mngon gyur shog :
oM baM badzra mA ma kI dza la a mr-ita a b+hi Shiny+tsA mi :
na mo /
dkon mchog gsum gyi byin gyi rlabs kyis skal ldan rig pa 'dzin pa khyed rnams la /
bcom ldan 'das rdo rje mkha' 'gro ma'i thugs rje'i phrin las shugs phyung ba bdud rtsi chu yis dbang bskur pas /
nyon mongs pa zhe sdang las byung ba'i sdig ltung nyams chag thams cad kun nas byang zhing me long lta bu'i ye shes mngon du 'gyur ba'i skal pa dang ldan par gyur cig
/rin chen mkha' 'gro'i sAts+tsha spyi bor bzhag la /
trAM:
bcom ldan rin chen mkha' 'gro ma'i :
thugs rje'i phrin las shugs phyung ba :
chos sku'i mchod rten dbang bskur bas :
nyon mongs nga rgyal las byung ba'i :
sdig ltung nyams chag kun byang nas :
mnyam nyid ye shes mngon gyur shog :
oM laM badzra lo tsa nI d+harma kA ya a b+hi Shiny+tsA mi :
smon lam /
na mo /sogs gong ltar la /
bcom ldan 'das rin chen mkha' 'gro ma'i thugs rje'i phrin las shugs phyung ba chos sku'i mchod rten gyi dbang bskur pas /
nyon mongs pa nga rgyal las byung ba'i sdig ltung nyams chag thams cad kun nas byang zhing mnyam pa nyid kyi ye shes mngon du 'gyur ba'i skal pa dang ldan par gyur cig
/pad+ma mkha' 'gro ma'i me thab 'bar ba dang bcas pa spyi bor bzhag la /
hrI:
bcom ldan pad+ma mkha' 'gro ma'i :
thugs rje'i phrin las shugs phyung ba :
ye shes me yis dbang bskur bas :
nyon mongs 'dod chags las byung ba'i :
sdig ltung nyams chag kun byang nas :
sor rtog ye shes mngon gyur shog :
oM AHhU~M pAM paN+Da ra bA si nI ma hA dz+nyA na a b+hi Shiny+tsA mi :
na mo /sogs /
bcom ldan 'das pad+ma mkha' 'gro ma'i thugs rje'i phrin las shugs phyung ba ye shes kyi me thab 'bar ba'i dbang bskur pas /
nyon mongs pa 'dod chags las byung ba'i sdig ltung nyams chag thams cad kun nas byang zhing so sor rtog pa'i ye shes mngon du 'gyur ba'i skal pa dang ldan par gyur cig
/las kyi mkha' 'gro ma'i rlung g.yab la /
A:
bcom ldan las kyi mkha' 'gro ma'i :
thugs rje'i phrin las shugs phyung ba :
ye shes rlung gis dbang bskur bas :
nyon mongs phrag dog las byung ba'i :
sdig ltung nyams chag kun byang nas :
bya grub ye shes mngon gyur shog :
oM AHhU~M tAM badzra ra ti ma hA su kha a b+hi Shiny+tsA mi :
na mo /sogs /
bcom ldan 'das las kyi mkha' 'gro ma'i thugs rje phrin las shugs phyung ba ye shes g.yo ba'i rlung gi dbang bskur pas /
nyon mongs pa phrag dog las byung ba'i sdig ltung nyams chag thams cad kun nas byang zhing bya ba grub pa'i ye shes mngon du 'gyur ba'i skal pa dang ldan par gyur cig
/rdo rje phag mo'i mar me spyi bor bzhag la /
baM:
bcom ldan rdo rje phag mo yi :
thugs rje'i phrin las shugs phyung ba :
'od gsal mar me'i dbang bskur bas :
nyon mongs gti mug las byung ba'i :
sdig ltung nyams chag kun byang nas :
chos dbyings ye shes mngon gyur shog :
oM baM badzra b+ha ra hi dz+nyA na A lo ke a b+hi Shiny+tsA mi :
na mo /sogs /
bcom ldan 'das rdo rje phag mo'i thugs rje'i phrin las shugs phyung ba 'od gsal chen po mar me'i dbang bskur pas /
nyon mongs pa gti mug las byung ba'i sdig ltung nyams chag thams cad kun nas byang zhing chos kyi dbyings kyi ye shes mngon du 'gyur ba'i skal pa dang ldan par gyur cig
/mkha' 'gro yongs rdzogs kyi mdos gtor spyi bor bzhag la /
oM AHhU~M:
ye shes mkha' 'gro rab 'byams kyi :
thugs rje'i phrin las shugs phyung ba :
snod bcud gtor ma'i dbang bskur bas :
gzung 'dzin bag chags las byung ba'i :
sdig ltung nyams chag kun byang nas :
'od gsal ye shes mngon gyur shog :
oM baM badzra b+ha ra hi kro d+hI kA li ha ri ni sa A be sha ya sarba dz+nyA na a b+hi Shiny+tsA mi :
na mo /sogs /
bcom ldan 'das mkha' 'gro rab 'byams kyi thugs rje'i phrin las shugs phyung ba yongs rdzogs mdos chen gtor ma'i dbang bskur pas /
gzung dang 'dzin pa'i bag chags las byung ba'i sdig ltung nyams chag thams cad kun nas byang zhing 'od gsal ye shes mngon du 'gyur ba'i skal pa dang ldan par gyur cig
/de ltar dbang drug gi byed pas nyon mongs pa lnga dang /
gzung 'dzin gyi rnam par rtog pa las skyes pa'i sgo gsum gyi sdig ltung dam tshig nyams chag gi nyes pa thams cad sbyangs /
ye shes drug gi skal pa rgyud la bzhag pa yin no //
zhes rtog pa bskyed /
rjes chog spyi ltar bya'o //
mchog gi las tshogs bdud rtsi ril bu'i dbang bskur la /
khrus /
bgegs bskrad /
srung mtshams /
maN+Dal /
khrag 'thung gtso mo khyod la 'dud :
grol lam chen po bdag 'dod de :
bdud rtsi gsang ba'i pho brang du :
'jug cing smin par mdzad du gsol :
skyabs sems sdom gzung ye shes dbab brtan bya /
gsang ba'i bum pa thogs la /
oM:
rang byung b+han+d+ha'i pho brang cher :
ril bu mkha' 'gro'i lha tshogs bzhugs :
ye shes bdud rtsi'i dbang bskur bas :
snang zhen dri ma kun dag shog :
oM baM sogs /
badzra a mr-ita hU~M hrIHThA:
ka la sha a b+hi Shiny+tsa oM hU~M trAM hrIHAHsu ra ta satwaM a haM:
ril bu byin la /
A:
sha lnga bdud rtsi ye shes lnga :
dwangs bcud lha yi gzugs su shar :
rlung sems thig ler thim pa yis :
gsal stong ye shes rdzogs par shog :
gu h+ya sa ma ya bo d+hi tsit+ta a b+hi Shiny+tsa A:
slar yang ril bu'i lha snyoms zhugs byang chub sems kyi bdud rtsi byin la /
hU~M:
ye shes mkha' 'gro gsang ba'i lha :
he ru ka dang snyoms zhugs pa'i :
bdud rtsis phung khams kun khyab nas :
bde chen ye shes smin par shog :
ma hA su kha dz+nyA na a b+hi Shiny+tsa hU~M:
de nyid ngo sprod pa'i phyir /
ho :
thog mtha' med pa gnyug ma'i dbyings :
ye shes rgyun gyi rtag pa'i ngang :
bsal bzhag spro bsdu bral bar skyongs :
don gyi bdud rtsi mngon gyur shog :
d+harmA d+hA tu dz+nyA na a mr-ita a b+hi Shiny+tsa a a a :

dbang 'di thob pa'i dam tshig tu :
bla ma mkha' 'gro dbyer med bsgom :
bde chen ye shes lam du bslang :
'chi med gnyug ma'i gnas lugs bskyang :
sha lnga bdud rtsi lnga la sogs :
dam tshig rdzas rnams rtag tu bsten :
'khor 'das ro snyoms spyod pa yis :
mchog gi dngos grub 'grub par gyis :
zhes gdams /
'di rnams sgrub khog gter gzhung las slob mar dbang bskur skabs nyer mkho tsam zur bkol du phyung bar mdzad pa ltar yin la /
sgrub khog gzhung dngos dang mdos skong chen mo /
bdud rtsi ril bu'i sgrub thabs sogs ni 'bebs par gnang rtsis dang g.yeng ba'i gzhan dbang gis 'phro lus gyur pas /
'dir dbang gi rdzas mdos raka spyi 'grer brten pa dang ril sgrub rtsa gzhung gis 'thus par bya dgos so //
'di rnams rtsa dbang gi zhar byung du bskur na dbang bzhi pa grub mtshams su bskur tshig dngos la 'jug
/sngon rjes yan lag mi dgos /
thams cad grub nas mjug gi bya ba rjes gnang sogs kyis mthar dbyung /
'di'i tshom bu tshogs sgrub byed skabs rtsa gsum zhi khro spyi'i sgrub khog gcig shes kun grol la khyad chos 'dir gsal rnams sbyar bas 'thus par yod do //
bla ma ye shes DA ki nIs //
skye dang skye bar rjes bzung zhing //
gdams pa'i bdud rtsir longs spyad nas //
gsang gsum phrin las bcas 'grub shog
/ces pa'ang zab gsang 'di dag gi bdag por dbugs dbyung bka' drin thob pa pad+ma gar dbang bde ba'i rdo rjes zab chos 'di nyid kyi zhabs tog tu bgyis pa dge legs 'phel ///
/
