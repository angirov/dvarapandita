\u0f01\u0f83:
gu ru zhi drag gi cha lag khyung chen rigs lnga'i sgrub thabs gdug pa kun 'dul bzhugs so :
\u0f88\u0f88\u0f88\u0f88\u0f88\u0f88\u0f88
bla ma rtsa ba gsum la phyag 'tshal lo :
gu ru zhi drag sgrub pa'i cha lag tu :
ma 'ongs klu gnyan sa bdag gdug pa'i tshogs :
'dul byed khyung chen rigs lnga'i man ngag 'di :
o rgyan sngags 'chang pad+ma bdag gis bstan :
sa ma ya :
rgya rgya rgya :
'di la spyi don gsum yin te :
rdzas dang sngags dang sgrub thabs so :
dang po rdzas kyi sbyor ba ni :
sman mchog ming can spru ba nag :
gu gul dngul chu rdo rje'i khyung :
sman chen kyi lce spang rgyan dkar :
yungs dkar spos dkar bde gshegs khyung :
ma gi brag zhun sin+d+hu ra :
chu rtsa lcum rtsa rin chen khyung :
ru rta spang spos seng ldeng dmar :
re lcag spang rtsi pad+ma'i khyung :
shu dag stag sha thar nu ba :
klu bdud mu zi las kyi khyung :
lo brgyad dri chus ril bu dril :
rgya snag bzang pos kha dog bsgyur :
mtshan ldan thod pa'i nang du brub :
drag po'i shing phur srog tu gzugs :
dal dbus bzhag la mchod gtor bsham :
gnyis pa sngags kyi rim pa ni :
oM pa k+ShIM swA hA:
oM ni bde gshegs rigs kyi khyung :
gti mug rgyu 'bras nad gdon sel :
chos dbyings ye shes 'grub par byed :
pa ni pad+ma'i rigs kyi khyung :
'dod chags rgyu 'bras nad gdon sel :
sor rtog ye shes 'grub par byed :
k+ShIM ni rdo rje'i rigs kyi khyung :
zhe sdang rgyu 'bras nad gdon sel :
me long ye shes 'grub par byed :
swA ni rin chen rigs kyi khyung :
nga rgyal rgyu 'bras nad gdon sel :
mnyam nyid ye shes 'grub par byed :
hA ni las kyi rigs kyi khyung :
phrag dog rgyu 'bras nad gdon sel :
bya grub ye shes 'grub par byed :
gsum pa sgrub thabs ting 'dzin ni :
dkon mchog gsum la skyabs su 'gro :
byang chub mchog tu sems bskyed bya :
tshad med rnam bzhi yun ring bsgom :
chos rnams rang bzhin stong par bsam :
oM ma hA shUn+ya tA dz+nyA na badzra swa b+hA ba At+ma ko\u0f85 haM:
stong nyid ye shes rdo rje'i ngang :
snying rje khros pas zhe sdang gcod :
rig rtsal yi ge 'bru lngar shar :
'od kyis snang grags thams cad sbyangs :
'byung rim rdo rje'i srung 'khor dang :
brjid ldan drag po'i pho brang dbus :
sna tshogs pad+ma 'dab bzhi dang :
nyi gdan klu gnyan sa bdag steng :
dbus su k+ShIM las rdo rje'i khyung :
mthing nag gtum zhing khro bo'i nyams :
shar du oM las bde gshegs khyung :
dkar smug brjid cing khro bo'i nyams :
lho ru swA las rin chen khyung :
ser nag sgeg cing khro bo'i nyams :
nub tu pa las pad+ma'i khyung :
dmar smug chags shing khro bo'i nyams :
byang du hA las las kyi khyung :
ljang nag rab 'jigs khro bo'i nyams :
kun kyang zhal gcig phyag gnyis pa :
gnam lcags rwa dang mchu sder can :
spu gri 'bar ba'i gshog pa gdengs :
spyan gsum dmar zlum khrag tu khol :
krang kring sgra yis 'jig rten g.yo :
rwa bar rigs kyi nor bus mtshan :
phyag gnyis nyon mongs dug lnga'i mdangs :
klu gdon sbrul gyi rnam par gzung :
stod ni rdo rje'i mchu yis gzir :
mjug ma zhabs kyi sder mos mnan :
rin chen sbrul rgyan brjid par gsol :
ye shes me phung 'bar ba'i dbus :
gar dgu'i nyams dang ldan pas 'gying :
so so'i thugs kar nyi ma'i steng :
thugs srog sa bon gsal zhing 'bar :
'od zer lcags kyu'i sbyor ba yis :
rang 'dra'i ye shes spyan drangs bsam :
khroM:
dpal chen khrag 'thung rnams kyi dbu gtsug nas :
khro rgyal phrin las yongs rdzogs g+ha ru Ta :
rigs lnga sprul pa yang sprul 'bum sde'i tshogs :
thugs dam dbang gis gnas 'dir gshegs su gsol :
dug lnga'i klu gdon 'dul phyir gshegs su gsol :
gnyan lhog dal yams 'dul phyir gshegs\u0f8e
gdug pa sa bdag 'dul phyir gshegs\u0f8e
tshur gshegs tshur gshegs dgyes shing brtan par bzhugs :
pany+tsa g+ha ru Ta badzra sa ma ya dzaHdza :
dzaHhU~M baM ho :
tiSh+Tha lhan :
a ti pU ho :
pra tIts+tsha ho :
hU~M:
'jig rten dregs pa'i tshogs rnams bsgral pa yi :
drag po'i 'dod yon sman raka gtor ma'i tshogs :
khyung chen rigs lnga 'khor dang bcas la 'bul :
klu gnyan sa bdag 'dul ba'i dngos grub stsol :
oM badzra ar+g+haM nas shab+da pra tIts+tsha ho :
pany+tsa a mr-ita khA hi :
rak+ta dz+wa la khA hi :
ma hA ba liM ta kha kha khA hi khA hi :
hU~M:
ri rab chen po ri yi rtse mo nas :
dpag bsam rgyas pa shing gi sdong po la :
'jigs byed sprul pa'i bya chung g+ha ru Ta :
mkha' lding rigs lnga'i tshogs la phyag 'tshal bstod :
de nas bzlas pa bya ba ni :
khyung chen rigs lnga'i thugs ka ru :
rang rang thugs srog gsal zhing 'bar :
bzlas pa'i rkyen gyis 'od zer lnga :
me dang mtshon cha'i dbal can 'phros :
snod kyi 'jig rten gzi mdangs bskyed :
bcud kyi sems can nad gdon bsal :
klu gnyan sa bdag dam la gzir :
gdug pa can rnams thal bar brlag :
snang grags khyung gi rang bzhin bsam :
rig pa 'bru lnga 'bru 'bum bzlas :
nad gdon bar chad thams cad sel :
'bru 'bum gnyis su bzlas pa yis :
klu gnyan sa bdag sde brgyad thul :
'bum phrag bco lnga sus bzlas pa :
nus pa khyung chen nyid dang mnyam :
thun mthar lha sku dbyings su bsdu :
rgyun spyod khyung gi nga rgyal bya :
bsngo ba smon lam bkra shis brjod :
des ni khyung chen rigs lnga 'grub :
sa ma ya :
rgya rgya rgya :
zhi ba khrus kyi dug sbyong ni :
rin chen snod du rgyun 'bab chu :
lnga tshan lnga dang khyung lnga'i rdzas :
sbyar ba dal gyi dbus su bzhag :
lha bskyed sngags bzlas 'od du zhu :
nad gdon can rnams sngags 'dis bkru :
oM pa k+ShIM swA hA:
nA ga du :
ts+tshan+de ts+tshan+de :
mi li mi li :
b+han+d+ha b+han+d+ha :
sarba nA ga ni swA hA:
nA ga du na shig shig khrol khrol :
shu ba tsa tri shig shig khrol khrol :
b+hu ba b+ha na shig shig khrol khrol :
sa bdag klu gnyan sde brgyad 'byung po dug lnga'i rgyu 'bras thams cad shAn+tiM ku ru ye swA hA:
des ni nad gdon thams cad zhi :
sa ma ya :
rgya rgya rgya :
drag po sreg pa'i cho ga ni :
dug shing me sbar khyung lnga bskyed :
yam shing gdug pa'i sha ru 'bul :
oM pa k+ShIM swA hA:
sarba nA ga duSh+TAn br-ik+ShA ya swA hA:
mar nag gdug pa'i khrag tu 'bul :
oM pa k+ShIM swA hA:
sarba nA ga duSh+TAn ag+na ye swA hA:
pad kha gdug pa'i snying srog 'bul :
oM pa k+ShIM swA hA:
sarba nA ga du na dz+wa la raM:
shu ba tsa tri dz+wa la raM:
b+hu ba b+ha na dz+wa la raM:
drung drung :
dur dur :
k+ShIM k+ShIM:
sarba duSh+TAn mA ra ya da ha pa tsa phaT:
khyung rnams 'bar ba'i me ru bsam :
me zhags brkyangs pas klu gnyan sogs :
gdug pa'i gdon rnams tshar gcod 'gyur :
sa ma ya :
rgya rgya rgya :
dbang bskur byed na rdzas rnams bsham :
nus ldan bsgrub cing bzlas pa bya :
sbyor ba'i cho ga spyi ltar la :
khyung chen rigs lnga bskyed cing bstim :
de nas bum pa spyi bor bzhag :
hU~M:
bum pa bzang po che ba'i mchog :
nang na khyung chen rigs lnga bzhugs :
skal ldan bu la dbang bskur bas :
mkha' lding sku yi dbang thob shog :
kA ya a b+hi Shiny+tsa hU~M:
b+han+d+ha bcud ldan mgrin par bzhag :
hU~M:
mtshan ldan b+han+d+ha bdud rtsis gtams :
khyung chen gsung gi nus pa rdzogs :
skal ldan bu la dbang bskur bas :
bzlas pa gsung gi dbang thob shog :
wA ka a b+hi Shiny+tsa hU~M:
me long snying gar bzhag byas la :
hU~M:
dag gsal rnyog med me long 'di :
khyung chen ye shes stong gsal mtshon :
skal ldan bu la dbang bskur bas :
ting 'dzin thugs kyi dbang thob shog :
tsit+ta a b+hi Shiny+tsa hU~M:
khyad par ril bu spyi bor bzhag :
khroM:
rdzas kyi ril bu ye shes khyung chen lnga :
spyi bor bzhag pas dug lnga'i nad gdon sbyangs :
sa bdag klu gnyan gdug pa kun 'dul ba'i :
gnyen po stobs kyi dbang bskur thob par shog :
sarba a b+hi Shiny+tsa hU~M:
lha bstim bzlas pa'i dmigs pa bcas :
sngags kyi bzlas brjod brgya rtsa bya :
dam tshig ril bu'i rnam par bsam :
mgul du 'chang bas nad gdon srung :
sa ma ya :
rgya rgya rgya :
de nas rdzas kyi phan yon ni :
klu nad mdze rigs bco brgyad 'joms :
rkang lag chad pa'ang 'tsho 'gyur na :
shu ba bal ldag g.yan pa sogs :
'gos zin rnams la smros ci dgos :
gnyan nad gag lhog gzer thung sogs :
nad rigs bco brgyad thams cad la :
me steng chu blugs ji bzhin 'gyur :
sa bdag gdug pa'i zha rengs nad :
dreg grum rkang 'bam thams cad kun :
'joms byed rdo rje pha lam yin :
gzhan yang bzhi brgya rtsa bzhi'i nad :
stong phrag brgyad cu'i bgegs tshogs kun :
'di yis mi thub gcig kyang med :
khyad par tsi ti dz+wa la la :
man ngag sman gsum zhal las shes :
mthar thug dug lnga gnas gyur nas :
ye shes lnga ldan bcud len 'gyur :
lha bsgoms sngags bzlas phan yon ni :
khyung chen sgrub pa'i rnal 'byor pa :
gang du gnas pa'i yul phyogs kyang :
'byung ba'i dug kun zhi ba las :
sman shing 'bras bu gzi brjid 'phel :
klu gnyan sa bdag gdug pa thul :
nad rigs kun gyi rgyun chad cing :
rang gi nyon mongs dug bcom nas :
ye shes rab tu 'phel bar 'gyur :
de phyir dam ldan sngags 'chang kun :
'di nyid kho na gces su bya :
sa ma ya :
rgya rgya rgya :[ \u0f88\u0f88\u0f88\u0f88\u0f88\u0f88\u0f88\u0f88\u0f88 ]ma 'ongs lha lcam skye mtha' pad+ma'i ming :
'gro 'dul smon lam dbang gis mtha' 'khob rong :
klu gnyan sa bdag gdug pa dar ba'i sa :
gnam sa chos 'byung 'dra ba'i gnas su skye :
de dus gdams pa 'di 'phrad don ldan phyir :
bla ma zhi drag sgrub pa'i cha rkyen du :
yi ger thobs la gnas lcags brag tu sbos :
btsan rgod chen pos bka' 'di thub par srungs :
skal ldan las 'phro can la gtod cig rgya :
sa ma ya :
gter rgya :
sbas rgya :
zab rgya :
gnyan rgya :
gtad rgya :
rgya rgya rgya :
bdud ri gnam lcags 'bar ba'i brag nas kho bo pad+ma rig 'dzin rtsal gyis spyan drangs pa'o ///
/
!
'di'i brgyud pa ni /
chos longs sprul gsum /
ye shes mtsho rgyal /
pad+ma gsal /
gter ston pad+ma rig 'dzin /
grub dbang pad+ma rdo rje /
rig 'dzin chos kyi rgya mtsho //
rje pad+ma gsang sngags /
rwa ston stobs ldan rdo rje /
rig 'dzin thugs mchog rdo rje /
kun bzang bde chen rgyal po /
bstan 'dzin ye shes lhun grub /
spang ston pad+ma tshe dbang /
bstan 'dzin mkhyen rab mthu stobs /
pad+ma 'od gsal mdo sngags gling pa /
des so ///
/
