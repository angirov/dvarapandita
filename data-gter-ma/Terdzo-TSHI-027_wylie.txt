@#//
dgongs gter thugs kyi klong rdol las byung ba bcom ldan 'das kun rig gi dbang gi zin bris go bde bar bkod pa bzhugs so //
na maHdza ya pany+tsa ye :
rang nyid bcom ldan kun rig sku mdog dkar po zhal bzhi phyogs bzhir gzigs pa phyag gnyis kyis bud+d+ha rigs kyi phyag rgya mdzad pa :
dar dang rin po ches brgyan pa seng ge'i khri la bzhugs pa'o :
shar du rdor sems mthing ga rdo rje dang dril bu 'dzin pa glang chen gyi khri la bzhugs pa'o :
lhor rin 'byung ser po rin po che dang dril bu 'dzin pa rta'i khri la bzhugs pa'o :
nub tu snang ba mtha' yas dmar po pad+ma dang dril bu 'dzin pa rma bya'i khri la bzhugs pa'o :
byang du don yod grub pa ljang gu rgya gram dang dril bu 'dzin pa shang shang gi khri la bzhugs pa'o :
thams cad kyang dar dang rin po ches brgyan par bskyed la :
oM hU~M trAM hrIHAHswA hA:
zhes bzla'o :
de nas rdo rje spyi bor bzhag :
rdo rje sems dpa' khyod kyis zungs :
'dod pa'i don rnams 'grub par 'gyur :
hU~M swA hA:
rin po che spyi bor bzhag :
rin chen 'byung ldan khyod kyis zungs :
'dod pa'i don rnams 'grub par 'gyur :
trAM swA hA:
pad+ma spyi bor :
snang ba mtha' yas khyod kyis zungs :
'dod pa'i don rnams 'grub par 'gyur :
hrIHswA hA:
rgya gram spyi bor bzhag :
don yod grub pa khyod kyis zungs :
'dod pa'i don rnams 'grub par 'gyur :
AHswA hA:
de nas phyag mtshan bzhi ka bsdus 'khor lo'i tshul du byas la :
bcom ldan kun rig khyod kyis zungs :
'dod pa'i don rnams 'grub par 'gyur :
oM swA hA:
zhes spyi bor bzhag :
de nas maN+Dal phul lo :
zhes pa sprul sku mi 'gyur rdo rje'i dgongs gter las phyung ba'o :
@#//
oM na mo sarba bid ya /
dgongs gter 'di rang gis nyams su len na sngags dang dmigs pa kho nas chog
/spro na rtsa rig kyang bzla /
dbang bskur na mdun bskyed rten dbu rgyan nam tshom bu lnga bkod /
bum pa dang dbang rdzas dngos sam tsaka li 'dzom par byas la /
skyabs sems gnam chos ltar ram spyi ltar da nangs tshar na 'thus /
mngon rtogs gcig gis bdag mdun bum gsum dus gcig lha so sor bskyed /
dam ye dbyer med dran rdzogs su bsgoms pa la bzlas pa bya /
ha cang spros pa la dga' na /
ma lus sems can sogs spyan 'dren bzhugs gsol /
rab 'byams rgya mtsho ma /
kha dog dbyibs legs ma /
mnyam med ma'i spyi bstod rnams byas kyang rung ngo //
slob ma 'dus la khrus dang me tog bkyes nas maN+Dal phul la /
'o na da lam khyed rnams la bcom ldan 'das ngan song thams cad yongs su sbyong ba'i dbang bsdus pa gcig bskur ba la /
lo rgyus zur tsam zhu na /
lha'i ngo bo /
rgyud kyi gsung tshul /
man ngag byung tshul /
phan yon dgos ched dang bzhi las /
dang po rnam snang mngon byang la sogs pa nas gsungs pa'i 'og min 'thug po bkod pa na longs spyod rdzogs sku nges pa lnga ldan du bzhugs pa'i rnam par snang mdzad chen po zhes sam /
kun rig dang thub pa gang chen mtsho zhes kyang bya ba yin la /
don la 'phags pa spyan ras gzigs longs spyod rdzogs pa'i sku'i bkod pa cha gcig yin par gsungs so //
gnyis pa de'i rgyud gsungs tshul ni /
bcom ldan 'das sprul sku shAkya thub pa sum cu rtsa gsum lha'i gnas dga' ba'i tshal na 'khor dpag tu med pa dang bcas te bzhugs pa'i tshe /
lha'i bu nor bu dri ma med pa shi nas ngan song du skyes pa de thar ba'i ched du /
brgya byin gyis zhus pa'i ngor sbyong rgyud brtag pa dang po gsungs pas /
lha'i bu dmyal ba nas thar nas dga' ldan gyi gnas su skyes te /
bcom ldan 'das dang brgya byin la drin lan gyis mchod pa dang bstod pa ched du brjod par byas so //
brtag pa phyi ma ni phyag na rdo rjes gsungs zhing slar yang phyag rdor nyid rdor sems su bzhengs nas me ltar 'bar ba'i dkyil 'khor gsungs pas /
lha rnams kyis mchod cing mtshan brgya'i bstod pas kyang bstod do //
de nas rgyud 'di lha yul du bzhugs pa la sangs rgyas 'das rjes rgyal po dza'i khang steng du glegs bam gyi char babs pa nas rgyud 'di byung ste /
phyag na rdo rjes rgyal po nyid la dbang lung gnang nas rim par brgyud de /
paN+Di ta yo ga mkhas pa mi gsum gyi nang nas tshig don gnyis ka la mkhas pa kun dga' snying po zhes kyang bya /
bram ze chen po pra chen hasti zhes kyang bya ba de la o rgyan rin po ches gsan /
rgyal po khri srong lde'u btsan gyi ring la paN+Di ta shAn+tIka ra dang /
lots+tsha ba dza ya rak+Shi tas bsgyur /
khri ral gyi dus a tsar+ya rin chen mchog gis zhus dag mdzad /
de phyin gsar du bsgyur ba med pas /
sbyong rgyud 'di ni rnying ma yin no zhes rat+na gling pas gsungs /
'on kyang snga dar gyi dbang gi brgyud pa ni ma byung bas /
lo chen rin chen bzang pos shrad+d+hAka ra sogs paN+Di ta mang po la zhus nas gsar ma lugs kyi cho ga dang dbang rgyun rgyas bsdus mang du rgya cher 'phel lo //
'on kyang de dag ni ha cang brgyud pa ring drags pas bshad pa'i chos ltar gyur pa na /
nyung bsdus brgyud pa nye bas byin rlabs che ba 'di ni sprul sku mi 'gyur rdo rje dgung lo bcu bdun pa la /
dgongs gter thugs kyi klong rdol zhes bya ba'i gter kha nas byon pa ste /
lung skor dgu pa'i le'u brgyad pa nas /
chos kyi dbyings kyi gab gter 'byung //
sku gsum bstan pa dar zhing rgyas //
bde gshegs rgyal ba'i dgongs gter 'byung //
chos sgo mtha' yas bstan pa rgyas //
rig 'dzin bla ma'i thugs gter 'byung //
man ngag rgya mtsho'i bstan pa rgyas //
yid bzhin nor bu'i gtsug gter 'byung //
dgos 'dod yid bzhin bstan pa rgyas //
zhes dang /
rig pa rgyal po'i rgyud las kyang //
dus gsum rgyal ba'i thugs gter yin //
rdza shing snod la yang ma brten //
zhes pa'i don no //
spyir sbyong rgyud rnal 'byor rgyud yin yang /
rdo rje gdan pa'i rdo rje phreng ba dang /
mi tra dzo ki'i mi tra brgya rtsa rnams kyang bya spyod rnal 'byor rgyud bla med ltar nyams su len rung bar mdzad pa dang /
bi ma las rnal 'byor bla med ltar nyams su len tshul mdzad pa dang mthun par 'di yang bla med lugs yin la /
bla med lugs la spros bcas cho ga rgyas pa dang /
spros med dran rdzogs su sgom pa yin te /
sdom 'byung las /
rnon pos skad cig rnam pa yi //
bsam gtan nyid kyi dkyil 'khor te //
skad cig rnam pa'i rnal 'byor gyis //
rdzogs pa'i rim pa bsgom par bya //
zhes dang /
grub chen dril bu pas /
brdzus te skye ba'i sems can bzhin //
sa bon med par rnam par bsgom //
zhes gsungs pas /
'di ni zab mo bskyed rim dang /
brtags pa'i rdzogs rim gnyis ka yin te /
sdom 'byung dka' 'grel pad+ma can las /
skye gnas brdzus te skye ba kho na la zab mo'i bskyed rim dang brtags pa'i rdzogs pa'i rim pa zhes brjod do //
zhes gsungs pa dang mthun pa'o //
de la rje btsun chen po sa skya paN+Di tas /
bskyed rim 'byongs pas de ltar yin gyi las dang po pas yi dam krong bskyed mi thub pas mi rung zhes dgag pa mdzad pa yang /
dgongs pa can yin gyi nges pa ma yin te /
mngon brjod le'u drug pa las /
las dang po yi sgom rim ste //
skad cig gcig gis sku rdzogs pa //
zhes dang /
grub chen pak+shis /
skye bo tha mal pa la skad cig dran rdzogs su bsgom pas zin sla bas phan che gsungs so //
de bzhin du rdor phreng gi 'jam rdor skabs su /
'dir rdzogs pa'i rnal 'byor la /
mig la sogs pa byin gyis brlabs pa dang ye shes sems dpa' dgug gzhug sogs ni ma bshad do //
zhes gsungs pa dang /
o rgyan chen pos /
dran pa tsam gyis rdzogs pa nyid //
lta ba gyad kyi lha zhes bya //
rdo rje lta bu'i ting 'dzin 'di //
srung ba kun gyi mchog yin no //
zhes pa lta bu'o //
de ltar rgyud gzhung nyi zla ltar yongs su grags shing rtsod pa dang bral /
man ngag brgyud pa nye zhing gnad zab pa'i kun rig gi dbang 'di'i phan yon ni /
ngan song sbyong ba'i rgyud kyi rgyal po nyid las /
bcom ldan 'das kyis bka' bstsal pa /
lha'i dbang po nyon cig
/sems can dmyal ba la sogs pa'i dbang du gyur pa'i sems can sdig pa byed pa de dag ci nas kyang sems can dmyal ba'i sdug bsngal las thar sla bas grol bar 'gyur ba nyon cig
/de ni dkyil 'khor bris nas ni //
de ltar yang ni bum pa la //
brgya rtsa brgyad du bzlas nas ni //
dbang bskur ba ni rab tu btags //
des ni sdig pa kun byang ste //
dmyal ba la sogs sdug bsngal las //
de ni myur du rnam par thar //
sdig las bdag nyid rnam grol te //
dag par 'gyur ba'i lha rnams kyi //
rigs su skye bar gyur nas kyang //
de ni rtag tu sangs rgyas dang //
chos 'gro ba ni thob par 'gyur //
phyir mi ldog pa'i sa la gnas //
rim gyis byang chub 'thob par 'gyur //
zhes gsungs shing /
'di thos pa ni bsod nams shin tu che ba yin te /
bcom ldan 'das kyi zhal nas gsungs pa'i rgyud de las /
dge ba bcu dang ldan pa'i sems can rnams kyi rna lam du thos par 'gyur gyi sems can ma rabs rnams kyis ni ma yin no //
pha rol tu phyin pa bcu la mos pa'i sems can rnams kyi rna lam du nye bar 'gro bar 'gyur gyi /
sems can phal pa rnams kyis ma yin no //
sems can bsam pa dag pa rnams dang phyir mi ldog pa'i yon tan mang po la mngon par dad pa'i sems can rnams kyi rna lam du grags par 'gyur te /
mdor na thams cad mkhyen pa'i ye shes la bsten pa'i sems can rnams kyi rna lam du grags par 'gyur ro //
zhes gsungs so //
de lta bu'i dbang zhu ba'i phyir slob ma khyod kyis rjes zlos mdzod /
dus gsum sangs rgyas thams cad dang /
khyad par bcom ldan kun rig la //
gsol ba 'debs so dbang bskur stsol //
lan gsum zhu /
de yang sbyong rgyud las /
'gro la phan phyir myur du byang chub par //
de dag byang chub mchog tu sems bskyed gzhug
/ces gsungs pas /
slob dpon bcom ldan 'das kun rig dngos yin bsam pa'i mos gus dang mdun gyi dbang rdzas rnams 'di ltar gsal thobs shig
/dkyil 'khor bsdus pa tshom bu'i dkyil 'khor 'di nyid bcom ldan 'das kun rig sku mdog dkar bo zhal bzhi phyogs bzhir gzigs pa phyag gnyis bud+d+ha rigs kyi phyag rgya mdzad pa :
dar dang rin po ches brgyan pa seng ge'i khri la bzhugs pa'o :
shar du rdor sems mthing ga rdo rje dang dril bu bsnams pa glang chen gyi khri la bzhugs pa'o :
lhor rin 'byung ser po rin po che dang dril bu 'dzin pa rta'i khri la bzhugs pa'o :
nub tu snang ba mtha' yas dmar po pad+ma dang dril bu 'dzin pa rma bya'i khri la bzhugs pa'o :
byang du don yod grub pa ljang gu rgya gram dang dril bu 'dzin pa shang shang gi khri la bzhugs pa'o :
thams cad kyang dar dang rin po ches brgyan pa :
'khor yum bzhi sems dpa' dang sems ma nyan rang khro bo dang bcas pa sprin gtibs pa ltar bzhugs pa'i drung du skyabs su 'gro ba dang sems bskyed zhu ba'i phyir rjes zlos mdzod /
dkon mchog gsum la bdag skyabs mchi //
kun rig la'ang bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab sgrub phyir //
byang chub mchog gi sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/lan gsum /
sbyong rgyud nyid las /
de nas sngags pa bla med byang chub kyi //
gnas su slob ma yongs su smin par bya //
zhes gsungs pa'i don smin byed kyi dbang dngos la yang /
mos pa brtan dang ldan pas bcas nas ni //
sarba bid kyis ci ltar dbang bskur te //
zhes gsungs pa'i don sngags kyi dbang ni /
mdun gyi lha rnams kyi thugs ka nas sngags kyi yig 'bru gser btso ma'i kha dog can dpag tu med pa byon nas /
khyed rang rnams kyi tshangs bug nas zhugs te lus kyi nang thams cad yig 'brus gang bas sdig sgrib thams cad ba mo la nyi zer phog pa ltar sangs kyis dag par sgoms shig
/rgyas par spro na rdo rje spyi bor bzhag la rtsa rig tshar gcig brjod /
de nas rdo rje spyi bor dbus dang phyogs bzhir reg cing dbyangs dang bcas pas /
oM swA hA:
hU~M swA hA:
trAM swA hA:
hrIHswA hA:
AHswA hA:
rgyud las /
bum pa la sogs ci phyed mang thogs te //
bcu po rnams kyi dbang ni ci dgar bskur //
ces gsungs pas /
ci dgar gsungs pa'i dbang don gcig tu dbang bcu'i nges pa med pa'i phyir /
'dir dbang bcu bsdus pa rigs lnga'i phyag mtshan gyis brda dbang kho na las ma byung yang /
de la phyag len gyis brgyan te bum dbang rkyang pa'am /
'khor bcas cod pan /
phreng ba /
mtha' rten rgyal srid sbyar kyang legs pa'i phyir /
bum pa 'di'i nang na bcom ldan 'das kun rig lha tshogs bzhugs pa'i sku las bdud rtsi'i rgyun babs /
spyi bo tshangs bug nas zhugs te sdig sgrib thams cad chu snas sbur ma khyer ba ltar nag nyi li li kha spu dang 'og sgo rkang mthil nas phyir thon /
lus ye shes kyi bdud rtsis ltem gyis gang bar sgoms shig
/hU~M/
bum pa 'di ni rin chen khang //
kun rig 'khor bcas bzhugs pa yis //
bu khyod la ni dbang bskur bas //
dbang bzhi yongs rdzogs thob par shog
/oM hU~M trAM hrIHAH
ka lA sha a b+hi Shiny+tsa mAM/
de nas rgyas par spro na /
de bzhin gshegs pa'i dbu rgyan cod pan 'dis //
skal ldan skyes bu khyod la dbang bskur bas //
sku gsung thugs kyi yon tan rab rdzogs te //
rigs lnga'i sangs rgyas myur du thob par shog
/oM b+hud+d+ha a b+hi Shiny+tsa oM hU~M trAM hrIHaHswA hA:
tsam pa ka'am me tog phreng ba bris pa gtad la /
rin chen mdzes pa'i me tog phreng ba 'dis //
skal ldan skyes bu khyod la dbang bskur bas //
bsam pa myang 'das sbyor ba khams gsum gnas //
mdzes pa'i yon tan phun sum tshogs par shog
/oM rat+na ma lA a b+hi Shiny+tsa oM hU~M trAM hrIHAHswA hA:
cod pan dar ram bris pa /
mdzes shing yid 'ong dar gyi cod pan 'dis //
skal ldan skyes bu khyod la dbang bskur bas //
shes bya kun la thogs pa med pa dang //
'gro ba'i don la mthu dbang thob par shog
/oM badzra wasatra a wa lam pa na a b+hi Shiny+tsa trAM/
de ni yo ga rgyal po dang chos bstun nas rgyal bu rgyal sar dbang bskur ba ltar /
bum chus bkru zhing dbu rgyan dang cod pan gsol ba 'o //
de nas dngos gzhi don gyi dbang ni rdo rje spyi bor bzhag pa tsam gyis mngon par dga' ba la sogs pa shar phyogs kyi zhing khams thams cad nas /
rdo rje sems dpa' dang sbyong ba'i rgyal po la sogs pa thugs rdo rje rigs kyi de bzhin gshegs pa dang gshegs ma /
sems dpa' dang sems ma khro bo'i tshogs thams cad char ltar babs nas khyed rang rnams la sib sib thim par sgoms shig
/dbyangs dang bcas pas rdo rje thogs la /
rdo rje sems dpa' khyod kyis zungs :
'dod pa'i don rnams 'grub par 'gyur :
hU~M swA hA:
'o de ltar rdo rjes dbang bskur pas /
las kyi sgrib pa thams cad rgyun gcod pa'i don 'grub pa yin no //
da rin po che 'di spyi bor bzhag pa tsam gyis dpal dang ldan pa la sogs pa lho phyogs kyi zhing khams thams cad nas /
'khor los sgyur ba rin chen 'byung ldan dang rgyal mchog rin chen la sogs pa yon tan rigs kyi lha tshogs de bzhin gshegs pa dang gshegs ma /
sems dpa' dang sems ma khro bo'i tshogs thams cad char ltar du byon nas khyed rang rnams la sib sib thim par sgoms shig
/rin chen 'byung ldan khyod kyis zungs :
'dod pa'i don rnams 'grub par 'gyur :
trAM swA hA:
'o de ltar rin po ches dbang bskur pas /
bsod nams dang ye shes 'phel zhing rgyas nas 'khor los sgyur ba'i 'dod pa'i don rnams 'grub pa'o //
da pad+ma 'di spyi bor bzhag pa tsam gyis nub phyogs bde ba can sogs kyi zhing khams thams cad nas /
snang ba mtha' yas tshe dpag tu med pa dang shAkya rig dbang la sogs pa pad+ma rigs kyi de bzhin gshegs pa dang gshegs ma /
sems dpa' dang sems ma khro bo'i tshogs char ltar byon nas khyed rang la thim par sgoms shig
/snang ba mtha' yas khyod kyis zungs :
'dod pa'i don rnams 'grub par 'gyur :
hrIHswA hA:
des 'khor ba'i skyon gyis ma gos shing /
dag pa'i zhing khams bgrod pa'i don rnams 'grub pa yin no //
de nas rgya gram spyi bor bzhag pa'i tshe las rab rdzogs pa sogs sangs rgyas kyi zhing byang phyogs rnams nas /
don yod grub pa dang me tog cher rgyas la sogs pa phrin las rigs kyi de bzhin gshegs pa dang gshegs ma /
sems dpa' dang sems ma khro bo'i tshogs char ltar byon nas khyed rang rnams la sib sib thim par sgoms shig
/don yod grub pa khyod kyis zungs :
'dod pa'i don rnams 'grub par 'gyur :
AHswA hA:
des phrin las bzhi la mnga' brnyes nas /
rang gzhan gyi don sgrub pa la thogs pa med pa'i don 'grub pa'o //
da phyag mtshan bzhi ka gcig tu bsdus pa kun rig rnam par snang mdzad kyi phyag rgya phyag rtags 'khor lo'i tshul du byas pa 'di spyi bor bzhag pa tsam gyis /
'og min 'thug po bkod pa la sogs pa dbus phyogs kyi zhing khams thams cad nas /
bcom ldan 'das kun rig rnam par snang mdzad la sogs pa bud+d+ha rigs kyi de bzhin gshegs pa dang gshegs ma /
sems dpa' dang sems ma khro bo'i tshogs char ltar babs nas khyed rang rnams la sib sib thim par sgoms shig
/bcom ldan kun rig khyod kyis zungs :
'dod pa'i don rnams 'grub par 'gyur :
oM swA hA/
des rgyu dang 'bras bu'i ngan song thams cad yongs su sbyong ba'i 'dod don 'grub pa yin no //
'o de ltar dbang bskur bas sdig sgrib thams cad dag nas tha mal pa'i lus ma yin par slob ma khyed rang /
bcom ldan 'das kun rig sku mdog dkar po zhal bzhi phyogs bzhir gzigs pa /
phyag gnyis bud+d+ha rigs kyi phyag rgya mdzad pa dar dang rin po ches brgyan pa seng ge'i khri la bzhugs pa'i skur lam gyis gyur par sgoms shig
/de nas sngags kyi bzlas lung gi don du me tog gi phreng ba zhig phul ba'i mos pas rjes zlos mdzod /
bcom ldan kun rig bzung lags kyis //
bdag la 'go bar mdzad du gsol //
de ltar gsol ba btab pas slob dpon dang mdun bskyed kyi thugs ka nas sngags phreng byon te /
zhal nas thon cing khyed rang gi zhal du zhugs nas thugs kar hU~M dkar po'i mthar zla ba'i gdan la g.yas su 'khor bar sgoms la rjes zlos dang phreng ba bgrong /
oM hU~M trAM hrIHaHswA hA:
rgyas par spro na rtsa rig tshar gcig brjod /
de nas sngags phreng me tog gi phreng bar gyur nas spyi bor bcings par sgoms shig
/tsam pa ka'am nas sam phreng ba bzhag la /
bcom ldan kun rig 'di la bstsal lags kyis //
'di la 'go bar mdzad du gsol /
spro na tshig rjes ma gsum yang brjod /
oM su pra tiSh+Tha badzrA ya swA hAH
zhes brjod /
de nas me tog gtor bas brtan cing rab tu gnas par bya /
rgyas par spro na rgyal srid so sor bris pa thogs la /
lha rdzas las byas lte ba shin tu zlum //
rtsibs stong ldan zhing mu khyud rab mnyam bzang //
dang po'i sa gnas rnam par rgyal gyur gang //
'khor lo rin chen dam pas dbang bskur ro //
oM tsakra rat+na a b+hi Shiny+tsa mAM/
rin chen ngo bo lha rdzas bai DUr+Ya //
kun tu dpag tshad tsam du snang byed cing //
dri med nyin mo ji bzhin mtshan de bzhin //
nor bu rin chen dam pas dbang bskur ro //
oM ma Ni rat+na a b+hi Shiny+tsa mAM/
gzugs mdzes lta na sdug cing tshul bzang ma //
pags pa'i mdog legs 'jam zhing dri mchog ldan //
yid 'ong 'dod dgu'i reg bya dang ldan pa'i //
btsun mo rin chen dam pas dbang bskur ro //
oM satrI rat+na a b+hi Shiny+tsa mAM/
gang yang rgyal la mu tig mdangs ldan pas //
gser sogs mang po thub la phul ba ltar //
bzod ldan mtshungs pa'i khyim bdag don ldan te //
blon po rin chen dam pas dbang bskur ro //
oM pu ru Sha rat+na a b+hi Shiny+tsa mAM/
yan lag thams cad legs skyes sa la ni //
rab gnas gangs can ri 'dra glang po che //
rgyal po la 'os mkha' la rab 'gro ba'i //
glang po rin chen dam pas dbang bskur ro //
oM hasti rat+na a b+hi Shiny+tsa mAM/
tho rangs dus su phyogs rnams ma lus pa'i //
sa rnams bskor nas slar yang ldog gyur pa //
rma bya'i mgrin pa'i spu ltar yid 'ong ba'i //
rta mchog rin chen dam pas dbang bskur ro //
oM tu raM ga a shwa rat+na a b+hi Shiny+tsa mAM/
'gro dang ldog dang kun nas 'ong gyur pa'i //
ma lus bdud dpung 'jigs par byed pa ste //
dpal ldan 'byor pa'i dpung dang bcas pa yi //
dmag dpon rin chen dam pas dbang bskur ro //
oM khang+ga rat+na a b+hi Shiny+tsa mAM/
de las bsdu na rgyal srid tsaka li phyogs gcig bris pa thogs la /
da dbang gi mtha' rten ni /
yo ga rgyal po dang chos lugs bstun te /
rgyal srid sna bdun gyis dbang bskur bas 'phags pa'i nor bdun dang ldan nas skye ba kun tu 'khor los sgyur ba'i rgyal por 'gyur ba dang /
mthar thug chos kyi rgyal po sangs rgyas bcom ldan 'das kyi go 'phang thob par 'gyur ba'i rten 'brel du gyur par sgoms shig
/'khor lo la sogs rin chen bdun thogs la //
mi yi dbang phyug 'khor lo thob pa dang //
sdig pa gzhom phyir dbang ni bskur bar bya //
oM dra bya rat+na a b+hi Shiny+tsa mAM/
rgyas par spro na gsar ma ltar rgyal srid so sor tshigs bcad dang sngags kyi dbang bskur te /
tshig lhug pa ni mi sbyar ro //
de ltar bcom ldan 'das kun rig gi brda dbang zab mo thob pa yin pas /
dpal mgon bdun cu rtsa lnga la sogs pa 'jig rten skyong ba rnams kyis bsrung zhing skyob pa sogs tshe 'di'i phan yon dang /
ngan song du nam yang mi ltung zhing byang chub thob pa sogs phan yon mtha' yas te /
tshe 'di'i bde ba ma lus dang //
'jig rten phyi ma'i bde mchog dang //
sangs rgyas nyid kyang thob 'gyur na //
lha mi'i bde ba smros ci dgos //
zhes pas /
da lta yang lha dang bla ma mi spang zhing rim gyis rtogs pa na 'phos pa na gsang sngags kyi dam tshig thams cad kyang bsrung snyam pas 'di'i rjes zlos mdzod /
gtso bos ji ltar bka' bstsal pa sogs /
maN+Dal 'bul lo //
de ltar dbang rgyas pa gcig tshar rjes brgya rtsa sogs byed na /
gsol 'debs /
dus gsum sangs rgyas sogs tshig gsum dang /
rtsa tshig gis tshig gnyis re dang sngags bcas gsum kho nas phyag mtshan lnga rdzogs pa dbang re la brtsi zhing yang mjug tu rgyas pa gcig bskur ro //
rjes chog sems ngo skyong bas 'thus kyi bsdu chog gshegs gsol mi dgos te mi dmigs pa'o //
ces pa 'di spyil bu dgon gyi bla ma gnyis kyis bskul phyir /
rA ga a s+yas sbyar ba la nyes 'gal mchis na rtsa ba gsum la bshags shing dge bas sems can la phan pa rgya mtsho ltar gyur cig
/dge legs 'phel ///
/
