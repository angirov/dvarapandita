rdzogs chen sde gsum gyi phrin las byang bu khrigs sdeb kyi tshogs mchod la nye bar mkho ba'i skong bshags kun bzang mchod sprin zhes bya ba bzhugs so //
na mo gu ru badzra sarba ye /
skong ba'i rdzas rnams tshogs par bshams //
nam mkha' mdzod kyi sngags rgyas brlabs //
hU~M hrIH
'og min lhun grub gzhal yas khang //
bkod pa tshad med 'byams klas dbus //
kun bzang khyab bdag rdo rje 'chang //
rig 'dzin bla ma'i lha tshogs dang //
zhi khro rab 'byams rgya mtsho dang //
d+hA ki srung ma dam tshig can //
nor lha gter bdag gzhi bdag sogs //
rang byung klong las shar ba yi //
srid dang zhi ba'i cho 'phrul kun //
ye grol rab 'byams bde ba'i klong //
kun bzang byang chub sems kyi sprin //
mkha' mnyam klong yangs rdzogs pa che //
rang rig byang chub sems dkyil 'khor //
'od gsal thig le chen po'i dbyings //
'phel 'grib med par rtags bzhugs pa'i //
gnyug ma don gyi lha rnams la //
phyi nang gsang ba'i nyer spyod dang //
bkra shis rdzas rtags rgyal srid bdun //
gter chen bum pa khang bzang dang /
khrus rdzing skyed tshal la sogs pa //
mtho ris 'byor pa'i bkod pa dang //
gzugs sgra dri ro reg bya yi //
'dod yon lha mo dpag med sprul //
yid 'ong rdo rje'i rig ma yis //
bde ba'i gar sgyur glu dbyangs len //
snyoms zhugs zag med dgyes sprin gyi //
bde chen mchog gi mchod pa 'bul //
sman dang rak+ta gtor ma rnams //
ri ltar spungs shing mtsho ltar bskyil //
gdug can bsgral pa'i sha khrag rus //
ye shes bdud rtsir bsgyur cing stobs //
rmad byung tshogs kyi 'khor lo sogs //
bla na med pa'i dam tshig rdzas //
kun tu bzang po'i ting 'dzin gyi //
rnam par 'khrul pa las byung ba'i //
mchod sprin nam mkha'i mthar khyab pa //
rtsa gsum lha tshogs thugs dam bskang //
dam tshig nyams chag 'ga' 'khrul bshags //
phyi nang gsang ba'i 'khrul rtogs tshogs //
ka dag chos dbyings klong du bstim //
mchog tu mi 'gyur bde chen po //
rdo rje sems dpa' bcom ldan 'das //
rang byung khyab bdag dpal chen po //
tshe 'di nyid la 'grub pa dang //
'khor ba dong nas sprug par shog
/ces pa'ang lcags stag sa zlar rtsi rke mchog gling rin po cher smin grol phul ba'i dmar phyogs tshes bcu'i mchod par rig 'dzin kun bzang 'od gsal snying po rtsal gyis bris pa dge legs su gyur cig //
/
