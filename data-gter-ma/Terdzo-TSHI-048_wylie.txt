tshe bsod 'phel byed lha bu tshe 'dzin gyi 'khor lo bri yig bzhugs so //
oM swasti /
mtshan tsam yid la dran pa'i mod //
'khor ba'i sdug bsngal kun 'phrog pa'i //
bla ma bcom ldan tshe dpag med //
spyi bor rtag bzhugs byin gyis rlobs //
lha bu tshe 'dzin 'khor lo zhes //
grags pa'i dbyar rnga ches gsal kyang //
phyag len nyin skar nyid ji bzhin //
de phyir deng 'dir 'bad pa yin //
de la lha bu tshe 'dzin gyi 'khor lo ni /
shog bu'am ras gzhi mtho gang tsam ji ltar rigs pa zlum por bskor ba'i dbus nas /
phyed ma bskor bas 'khor lo'i lte ba dang /
de nas nas 'bras tsam gyis bskor ba'i rtsibs rten dang /
de nas mtha'i zlum skor bar phyed mar bskor ba la 'khor lo rtsibs bcu drug pa /
de nas mtha' yi zlum skor cha gsum du bskor ba'i nang ma ye d+harmA/
de'i phyi ma la chu ris /
de'i phyi ma la rdor ra /
de'i phyi ma la rin po che ste mu khyud bzhi /
de'i phyi rim me ri bri /
phyi'i zur bzhi la shing 'bras bu dang bcas pa bri /
'khor lo'i lte bar tshe bum mgul chings dang bcas pa bri /
de'i kha khyer mgul pa mgul chings gsum la /
oM badzra A yu She hU~M AH
bum pa'i lto ba dang 'khor lo'i rtsibs bcu drug la /
na mo rat+na tra yA ya /
oM na mo b+ha ga wa te sogs gzungs ring /
bum pa'i sngags kyi mjug tu 'chang ba po tshe yongs su 'phel bar gyur cig
/tshe dang bsam pa mthar phyin par gyur cig
/tshe la bar chad med pa'i lus de yang nyin dang mtshan du chos la spyod par gyur cig
/ye d+harmA'i mjug tu /
'chang ba bo la tshe yi 'khor lo rab tu gnas pa'i dbang thob par gyur cig
/dge legs 'phel bar gyur cig
/ces dri bzang gis byugs /
'khor lo de gzhi bzang po'i steng zhal slob dpon la bstan nas bzhag
/mtha' mchod pas bskor /
sbyang khrus sogs rab gnas bya /
bkra shis rgyas par brjod /
lus la 'dogs na dkris kyis bcing /
slar yang ye d+harmA sogs kyis rab gnas byas nas gdags dgos so //
de ltar 'chi ba'i 'jigs 'joms byed //
rab zab 'khor lo'i man ngag ni //
gong ma'i gsung dang mi 'gal bar //
bsod mchog dang ba'i yid kyis spros //
nyes pa bzod mdzod dge ba des //
ma gyur yid can ma lus pa //
bdud bzhi'i dgra las rnam rgyal ba'i //
'chi med dbang po 'grub gyur cig
/yi ge pa nye gnas bsod nams legs pa'o //
'di bka' ma 'chi med grub pa'i slob dpon chen po dze tA ri dgra las rnam par rgyal ba nas bla ma ba ri lo tsA ba las brgyud par grags shing /
gter kha rnying pa 'ga' zhig las kyang 'byung /
sngon dus su bzhengs pa'i tshe dpag med kyi zhal thang rnams kyi rgyab tu'ang 'khor lo 'di bris pa mang du snang ba sogs tshe bsod dang bkra shis skyed pa'i gdams pa khyad par can no //
sarba dA mang+ga laM b+ha ban+tu ///
/
