@#//
rtsa gsum gtor 'bul phrin las myur 'grub ces bya ba bzhugs so //
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
mtshan 'dzin 'khrul pa'i snod bcud dngos po kun //
gdod nas dag pa'i stong nyid chen por sbyangs //
stong pa'i rang mdangs gsal rig cho 'phrul las //
gtor snod rgya khyon nam mkha' mnyam pa yi //
rin chen ban+d+ha 'bar ba'i snod bzang du //
gtor rdzas ngo bo ye shes bdud rtsi la //
rnam pa sha lnga bdud rtsi chen po lnga //
rang bzhin sman gtor rak+ta tshogs kyi rdzas //
phyi nang gsang ba de nyid mchod pa'i tshogs //
dpag tu med pa'i bcud kyis bkang ba la //
bdag nyid pad+ma 'od 'bar thugs ka nas //
'od 'phros gtor rdzas la phog 'bags btsog bsangs //
dam tshig bdud rtsir gyur las 'od zer tshogs //
phyogs bcur 'phros pas rab 'byams rgyal ba yi //
byin rlabs las sprul ye shes bdud rtsi'i rgyun //
spyan drangs dam tshig bdud rtsir gnyis med thim //
mchog dman mgron rigs thams cad mnyes byed pa'i //
'dod yon kun 'byung nam mkha' mnyam par gyur //
oM AHhU~M/
slar yang bdag nyid thugs ka'i 'od zer gyis //
phyogs bcu'i rgyal ba sras bcas bla ma dang //
yi dam mkha' 'gro chos srung gter bdag sogs //
mchod 'os ma lus mdun gyi nam mkha' ru //
spyan drangs pad+ma nyi zla'i gdan bzhugs la //
bdag sogs 'gro ba'i tshogs rdzogs sgrib sbyang phyir //
gus pas phyag 'tshal mchod 'bul sdig kun bshags //
dge la yi rang chos 'khor bskul bgyid cing //
mya ngan mi 'dar gsol 'debs skyabs su mchi //
smon 'jug byang chub sems mchog dge rtsa rnams //
ma gyur 'gro la bsngo 'grub byin gyis rlobs //
na maHsarba ta thA ga ta gu ru de wa d+hA ki sarba d+harmA pA la badzra sa mA dzaH
pad+ma ka ma lA ya satwaM/
sa pa ri wA ra badzra ar+g+haM pA d+yaM puSh+pe d+hU pe A lo ke gan+d+he nai wid+yA shab+da pU dza AHhU~M/
ma hA pany+tsa a mr-ita /
ma hA rak+ta /
ma hA ba liM ta /
ma hA ga Na tsakra pU dza kha kha khA hi khA hi /
na mo /
mchod 'os dam pa skyabs gnas dkon mchog gsum //
phyogs dus rgyal ba zhing gi rdul snyed tshogs //
byang sems nyan rang sras bcas thams cad dang //
rgyal ba dgongs brgyud rig 'dzin brda yi brgyud //
gang zag snyan brgyud mkha' 'gro gtad rgya'i brgyud //
smon lam las 'phro dbang bskur byin rlabs brgyud //
shog ser tshig brgyud man ngag don gyi brgyud //
rdzogs chen phyag chen zhi byed lam 'bras gcod //
rim lnga sbyor drug blo sbyong dbu ma'i brgyud //
bka' gter bshad sgrub snyan brgyud gdams ngag dang //
lag len smin grol zab mo brgyud pa'i rigs //
dpal ldan rtsa bar brgyud pa'i bla ma la //
dam rdzas sman raka gtor tshogs mchod pa 'bul //
ye shes rdo rje'i ljags kyi sbu gu yis //
dgyes par bzhes la byin rlabs dbang bskur stsol //
chos sku'i dbyings nas rang rtsal sgyu 'phrul sku
/zhi dang khro bo'i tshul 'chang yi dam lha //
pha rgyud ma rgyud gnyis med rgyud sde yi //
dkyil 'khor bsam yas rab 'byams lha tshogs dang //
theg dgu yongs rdzogs 'dus pa mdo dbang gi
/ngan song gnas 'dren phyag rdor sprul pa'i lha //
lha mi'i theg dang nyan rang byang chub sems //
kri u yo ga ma hA a nu dang //
a ti yongs rdzogs dkyil 'khor lha rnams dang //
'jam dpal sku dang pad+ma gsung gi lha //
yang dag thugs mchog bdud rtsi yon tan dang //
phur pa phrin las ma mo rbod gtong lha //
rig 'dzin slob dpon 'jig rten mchod bstod dang //
dmod pa drag sngags dpal gyi bka' sdod tshogs //
bde gshegs sgrub pa bka' brgyad lha rnams dang //
pad+ma badzra bud+d+ha thod phreng dang //
mi bskyod rdo rje pad+ma dbang chen dang //
rig 'dzin thod rtsal drag po me phreng can //
sangs rgyas dpa' bo rta mgrin phyag rdor gyi //
yab yum sras 'khor sprul pa sgo mtshams dang //
dpa' bo dpa' mo la sogs dgongs 'dus kyi //
lha tshogs nyis brgya nyer lnga la sogs pa //
yi dam dkyil 'khor lha tshogs thams cad la //
dam rdzas sman raka gtor tshogs mchod pa 'bul //
ye shes phyag mtshan ljags kyi sbu gu yis //
dgyes par bzhes la mchog thun dngos grub stsol /
khyad par rgyal ba dkon mchog spyi 'dus lha //
phyi ltar bcom ldan tshe dpag med pa ni //
dngos grub kun 'dus dkyil 'khor lha tshogs dang //
nang ltar 'phags mchog thugs rje chen po ni //
ngan song rang grol phyi nang gsang sgrub lha //
gsang ba rta phag yid bzhin nor bu mchog
/thabs shes zung 'jug don gyi lha tshogs dang //
de kho na nyid zhi khro nges don snying /
khrag 'thung khro bo'i lha tshogs lnga bcu brgyad //
rig 'dzin dpa' bo mkha' 'gro yab yum bcu //
bde gshegs zhi ba'i lha tshogs bzhi bcu gnyis //
ye shes mkha' 'gro sde lnga sprul 'khor 'bum //
phrin las phur pa'i lha tshogs bdun cu bzhi //
kun 'dus bla ma zhi drag seng gdong dang //
gcig bsdus rdo rje khro bo lod kyi sku
/mdor na rig 'dzin hU~M nag me 'bar gyi //
gter byon rtsa gsum lha tshogs ma lus la //
dam rdzas sman raka gtor tshogs mchod pa 'bul //
ye shes 'od zer ljags kyi sbu gu yis //
dgyes par bzhes la smin grol dngos grub stsol //
chos sku gzugs sku'i rol rtsal phrin las kyis //
log 'dren dgra bgegs 'dul ba'i skur bzhengs pa //
chos skyong kun gyi spyi dpal gtso bo'i mchog
/ma hA kA la legs ldan ma ning nag
/sku dang gsung dang thugs kyi mgon po dang //
yon tan phrin las mgon dang yang sprul dang //
las mgon yum dang bka' 'khor sprul pa'i tshogs //
sde dgu sde bdun sde lnga sde gsum dang //
pho rgyud mo rgyud sras 'khor dregs byed kyi //
sde brgyad phyi nang gsang ba de kho na //
yang gsang sbas dang 'jig rten btags chags kyi //
sde sogs bka' srung gter srung ma lus dang //
spyi yi chos srung dpal mgon bdun cu lnga //
rnam sras nor lha dkar ser dmar nag gi
/'khor tshogs nor skyong dkar phyogs dge bsnyen rigs //
stong khams 'jig rten skyong ba'i mthu ldan zhing //
chos dang gang zag dam pa srung skyob pa'i //
gzhi bdag gnas bdag yul bdag gnyan po'i tshogs //
rgyal ba rig 'dzin du ma'i spyan snga ru /
khas blangs dam bca' ldan pa'i mthu stobs can //
mkha' 'gro chos skyong srung ma mtha' dag la //
dam rdzas sman raka gtor tshogs mchod pa 'bul //
rdzu 'phrul mtshon cha'i ljags kyi sbu gu yis //
dgyes par bzhes la phrin las kun 'grub mdzod //
gtor mgron mchod yul kun mnyes gnas gsum las //
'od zer gtor rdzas la phog bdud rtsi ni /
khams gsum rigs drug bar do'i 'gro bar bcas //
snang zhing srid pa'i sems can thams cad la //
ci 'dod longs spyod rgya chen zad med kyi //
sbyin pas tshims shing so so'i las sgrib dang //
sdug bsngal nyes tshogs mtha' dag zhi nas kyang //
thams cad byang chub lam la 'jug gyur cig
/oM dz+nyA na a wa lo ki te na maHsa man+ta s+pha ra Na rasmi b+ha wa sa ma ya ma hA ma Ni du ru du ru hr-i da ya dz+wa la Ni hU~M/
chos dbyings nam mkha'i mtha' dang mnyam pa yi //
gtor mchod 'dod yon phun tshogs 'di phul pas //
bla ma rgyal ba'i dkyil 'khor mnyes gyur cig
/lha dang mkha' 'gro'i thugs dam bskangs gyur cig
/chos srung gter bdag ma lus tshims gyur cig
/bgegs rigs lan chags thams cad 'khor gyur cig
/'gro kun ci 'dod re ba bskangs gyur cig
/'di ltar mchod sbyin bgyis pa'i mthu 'bras kyis //
rgyal khams 'jig rten kun tu bkra shis shing //
char chu dus 'bab lo phyugs rtag tu legs //
nad mug 'khrug rtsod zhi zhing longs spyod 'phel //
rgyal ba'i bstan dar bstan 'dzin thugs yid mthun //
chos dang dpal 'byor gong 'phel yun du gnas //
'gro kun dge legs lam la 'khod pa dang /
khyad par bdag sogs sgrub pa po rnams kyang //
dam tshig nyams chag ci mchis sor chud cing //
nad gdon bar chad thams cad zhi ba dang //
tshe bsod longs spyod nyams rtogs rgyas pa dang /
khams gsum chos srid rang sems dbang du 'dus //
dgra 'dre byad zor 'gal rkyen rdul du rlogs //
mdor na 'di gzung byang chub ma thob bar //
mi mthun rkyen bral mthun rkyen kun 'grub cing //
sa lam myur bgrod sku gnyis mngon gyur nas //
mkha' khyab 'gro sgrol phrin las bsgrub nus par //
mchod yul skyabs gnas rnams kyis mdzad du gsol //
skong gso gzhan dang sbrel na 'di yan gyis chog la /
'di gcig pu byed na mjug bsdu ba ni /
bdag sogs 'gro ba las nyon 'khrul pa yi //
rgyu 'bras la spyod 'gal 'khrul nyes byas tshogs //
ma lus ye shes spyan ldan rnams la bshags //
bzod par bzhes la dngos grub bstsal du gsol //
dge ba 'dis mtshon gzhan yang rnam dkar dge
/byas dang byed 'gyur ma lus legs bsdoms te //
drin can pha ma mkha' khyab sems can rnams //
byang chub thob phyir bsngo smon 'grub par shog
/bkra shis gang zhig phyogs dus rgyal ba yis //
yul dang yul can dus kun mtha' dag la //
dge legs phun sum tshogs par mdzad pa yi //
bkra shis de bzhin 'dir yang shis par shog
/badzra muH
sarba lo ka gats+tshaH
ma ma kA ya wA ka tsit+ta mai tri rak+Sha ku ru hU~M/
zhes dmigs med khyab brdal chen por mnyam par gzhag go
/zhes pa'ang dpal ri rgod tshang gi dben gnas su rtse le ba sna tshogs rang grol gyis sbyar ba dge //
/
