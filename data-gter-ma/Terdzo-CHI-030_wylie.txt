@#//
'chi med 'phags ma'i snying tig las /
thun mong tshe'i rjes gnang bya ba'i tshul gsal bar bkod pa ye shes sgo 'byed ces bya ba bzhugs so //
na mo gu ra be /
'chi med ye shes zla ba'i 'dzum //
gdul bya'i snying la rab bsil nas //
dus kyi mun rum 'joms mdzad der //
gus pas 'dud do rjes 'dzin mdzod //
'chi med 'phags ma'i snying thig gi smin byed bsdus pa'am thog ma'i sgo 'byed du'ang gyur pa thun mong tshe'i rjes gnang bsgrub pa la /
sbyor ba stegs bu'i steng maN+Dal la 'bru dkar gyi tshom bu gcig bkod pa'i steng /
dbus su 'phrul stegs kyi khar bum pa nyer lnga'i bcud ldan mgul chings dkar pos dkris shing kha rgyan dang bcas pa bkod /
de'i g.yas su ban+d+ha mtshan ldan nang mngar gsum dang sbyar ba'i chang gis bkang ba dang /
g.yon du tshe'i 'brang rgyas /
mtha' skor tshe ril gyis bskor ba bzhag
/mdun du sman raka gtor gsum dang chu gnyis nyer spyod phreng tshar du bsham /
las bum sngon gtor sogs mkho ba'i yo byad rnams kyang nye bar bsdog go
/dngos gzhi'i thog mar phrin las mdor bsdus kyis 'thus pas /
dang po skyabs sems ni /
na mo :
bdag sogs 'gro kun byang chub bar :
dkon mchog gsum gyi ngo bo nyid :
bla ma yid bzhin 'khor lo la :
mi phyed gus pas skyabs su mchi :
lan gsum /
ho :
mkha' mnyam sems can ma lus kun :
sdug bsngal mtsho las bsgral bya'i phyir :
rje btsun 'phags ma'i rnal 'byor gyis :
'chi med bsgrub par sems bskyed do :
lan gsum /
hU~M hU~M hU~M/
zhes dang sum+b+ha ni'i sngags kyis bgegs bskrad /
badzra dz+nyA na rak+Sha oM AHhU~M:gis srung ba'i 'khor lo brtan par bsgom /
oM AHhU~M:
gnas yul bde chen pad+mo bkod :
dag pa rab 'byams zhing gi dbus :
phyi nang gsang ba'i mchod rdzas kun :
nam mkha' mdzod kyi 'khor lor gyur :
oM AHhU~M sarba pU dza me g+ha sa ma ya hU~M:
zhes dang nam mkha' mdzod kyi phyag rgya dang bcas pas brlab /
lha bskyed ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
'khor 'das chos kun gzod ma nas :
'od gsal de bzhin nyid dbyings las :
zung 'jug kun snang snying rje'i rtsal :
rgyu yi ting 'dzin tAM dkar po :
mkha' las 'ja' tshon bzhin du shar :
'od 'phros snod bcud dngos 'dzin sbyangs :
'byung lnga yum gyi mkha' klong du :
nor bu chu shel las grub pa'i :
thar pa chen po'i gzhal med khang :
gru bzhi sgo bzhi mtshan nyid rdzogs :
de dbus pad+ma 'dab bzhi'i steng :
thabs shes nyi zla kha sbyor dbus :
zung 'jug tAM yig snyoms par zhugs :
de las 'od 'phros 'phags pa mchod :
'khor 'das dwangs bcud gcig tu 'dus :
yongs gyur ye shes sgyu ma'i sku :
dus gsum rgyal ba'i phrin las bdag :
'chi med yid bzhin 'khor lo ni :
rab dkar zhal gcig phyag gnyis ma :
phyag g.yas mchog sbyin g.yon pa ni :
dkon mchog gsum mtshon skyabs sbyin rgyas :
ut+palar gnas tshe bum bsnams :
zhi 'dzum ye shes spyan bdun ldan :
dar dang rin chen rgyan gyis mdzes :
zhabs gnyis rdo rje'i skyil krung gis :
pad+ma zla ba'i gdan la bzhugs :
rang 'od thabs mchog gar gyi dbang :
pad+ma tshe bum bsnams pas 'khril :
de yi spyi mgrin thugs ka ru :
rdo rje gsum gyi yi ges mtshan :
de las 'phros pa'i 'od zer gyis :
ye shes sems dpa' spyan drangs gyur :
ces gsal btab la /
hrI:
so sor kun tu rtog pa yi :
ye shes chen po tshe yi lha :
'od dpag med pa'i dbu rgyan can :
dus gsum sangs rgyas phrin las ma :
tshur gshegs yid bzhin 'khor lo 'chang :
sgrub la dngos grub mchog stsol phyir :
dam tshig dkyil 'khor 'dir dgongs la :
rdo rje'i ye shes bskyed du gsol :
sa ma ya ho :
sa ma ya satwaM:
e a ral+li hrIM hrIM dza :
dz+nyA na satwa a A:
zhes pas spyan drangs pa'i ye shes pa /
badzra dz+nyA na dzaHhU~M baM ho :
sa ma ya tiSh+Tha lhan :
ces dam tshig pa la bstim /
a la la ho :
a ti pU ho :
pra tIts+tsha ho :sa phyag bya /
oM:
dngos 'byor yid kyis rnam sprul pa'i :
phyi nang gsang ba'i mchod rdzas kun :
'phags ma yid bzhin 'khor lor 'bul :
bzhes nas 'chi med dngos grub stsol :
oM Ar+Ya tA ra sa pa ri bA ra ar+g+haM pA d+yaM puSh+pe d+hU pe A lo ke g+han+d+he nai bid+ya shab+da rU pa shab+da gan+d+he ra sa spar+she pra tIts+tsha swA hA:
sarba pany+tsa a mr-ita ma hA rak+ta ma hA ba liM ta khA hi :
sarba d+harma d+hA tu At+ma ko\u0f85 haM:
zhes phyi nang gsang ba de kho na nyid kyis mchod /
oM:
'jig rten dbang phyug snying rje'i bdag :
zhal gyi chu skyes las byung ba :
dus gsum sangs rgyas skyed mdzad yum :
yid bzhin 'khor lor phyag 'tshal bstod :
ces bstod /
b+h+rU~M bi shwa bi shud+d+he yig bcu la phaT dzaHbtags pas mdun dkyil gyi go sar dzapa? khang dbye /
bdag mdun 'phags ma'i thugs ka ru :
ye shes sems dpa' tshe dpag med :
dkar gsal mnyam gzhag tshe bum 'dzin :
dar dang rin chen rgyan gyis mdzes :
rdo rje'i skyil krung pad zlar bzhugs :
'od dang 'od zer 'phro ba yi :
thugs dbus chu skyes nyi zla'i dbus :
tAM mthar sngags kyi phreng bas bskor :
bzlas pas thugs dam rgyud bskul te :
'od kyi snang ba mtha' yas pa :
gtsug tor nor bu'i rtse nas 'thon :
de las 'phags ma rnam par rgyal :
chu shel mdog can phyag g.yas kyis :
skyabs sbyin phyag rgyas lcags kyu dang :
g.yon pas mchog sbyin tshe bum bsnams :
'od dang 'od zer dang bcas pa :
grangs med nyi zer rdul ltar 'phros :
'khor 'das brtan g.yo'i dwangs bcud kun :
bde ba chen po'i rnam par bsdus :
bdag dang sgrub pa'i rdzas la thim :
'chi med tshe yi dngos grub dang :
bde chen ye shes rgyas par gyur :
ces dmigs la /
oM tA re tut+tA re tu re swA hA:
zhes rdo rje'i yi ge bcu pa ci 'grub dang /
oM tA re tut+tA re tu re hrIHb+h+rU~M badzra dz+nyA na A yu She swA hA:
zhes pa'ang cung zad bzla /
de nas bum pa sogs las sngags kyis bsang /
swa b+hA was sbyang /
stong pa'i ngang las pad zla'i steng :
kha dog lnga ldan yi ge b+h+rU~M:
yongs gyur phyi ni rin po che'i :
rang bzhin bum pa bzang po che :
mtshan nyid yongs rdzogs 'od du 'bar :
nang ni rin chen gzhal med khang :
de dbus tAM las 'od zer 'phros :
'phags mchod 'khor 'das dwangs bcud bsdus :
yongs gyur ye shes sgyu ma'i sku :
sogs nas /
pad+ma tshe bum bsnams pas 'khril :
bar dang thod pa'i /
bdud rtsi'i dbus su pad+ma dang :
zla ba'i gdan la tshe dpag med :
dkar gsal mnyam gzhag tshe bum 'dzin :
dar dang rin chen rgyan gyis mdzes :
rdo rje'i skyil mo krung gis bzhugs :
tshe 'brang 'phags ma rnam par rgyal :
chu shel mdog can phyag g.yas kyis :
skyabs sbyin phyag rgyas lcags kyu dang :
g.yon pas mchog sbyin tshe bum bsnams :
'od dang 'od zer dang bcas gsal :
kun gyi spyi mgrin thugs ka ru :
sogs nas bstod pa'i bar phrin las gong bzhin gtang /
gzungs thag blangs la /
rang gi thugs nas sngags kyi phreng :
rdo rje'i gzungs thag las brgyud de :
bum lha'i thugs dam rgyud bskul bas :
bde stong rol pa'i 'od zer sprin :
mkha' khyab kun tu snang ba yis :
'phags mchod 'gro ba'i don kun bsgrubs :
tshur 'dus thugs ka'i dpal ber 'khyil :
sku dang sngags las bdud rtsi'i rgyun :
dpag med byung nas bum pa'i bcud :
dngos grub kun gyi snying por gyur :
ces dang /
tshe dpag med pa'i sku las bdud rtsi'i rgyun babs pas thod pa gang ba dang /
rnam par rgyal ma'i sku'i 'od zer gyis 'khor 'das kyi dwangs bcud thams cad bsdus par dmigs la yig bcu ci mang dang /
gzhan gnyis dang dril sngags rnams brgya rtsa las mi nyung ba bzla /
mchod bstod phul /
yig brgyas nongs pa bshags /
'bru gsum gyis mchod yon phul /
bum pa dang thod pa'i lha 'chi med bdud rtsi'i ngo bor zhu bar gyur /
ces dmigs /
las bum nang du pad zla'i steng :
pad+ma rta mgrin sku mdog dmar :
phyag gnyis pad+ma dril bu 'dzin :
dur khrod chas ldan dor stabs bzhugs :
sku las rdo rje'i bdud rtsi'i rgyun :
babs pas bum pa gang bar gyur :
ces dmigs la /
oM hrIHpad+mAn+ta kr-ita sarba big+h+nAn ha na ha na hU~M phaT:
ces brgya rtsa tsam bzlas la las bum bsgrub /
de nas /
ji ltar bltams pa sogs brjod la slob ma rnams las bum gyi chus sgo'i phyi rol du khrus bya /
las byang ltar 'byung gtor bsngo zhing bgegs bskrad /
srung 'khor 'don bsgom bya /
me tog bkye bsdu dang sems bskyed gsal btab la /
de la 'dir sangs rgyas sras dang bcas pa skyed pa'i yum gcig
/'phags bod mkhas grub kun gyi 'dren pa /
snyigs dus kyi 'gro ba spyi dang khyad par gangs can bod yul gyi skye dgu yongs kyi lha mchog rje btsun 'phags ma sgrol ma la rtsa bshad kyi rgyud dang /
grub pa'i slob dpon so sos bkral pa'i sgrub thabs man ngag gi bka' srol mtha' yas pa bzhugs shing 'phags bod kyi ljongs su nyi zla ltar grags pa las /
snga 'gyur rnying ma'i ring lugs zab mo gter gyi phyogs su shin tu dkon cing gzhan las khyad par du 'phags pa'i zab chos /
'chi med ye shes kyi sku can rig 'dzin chen po shrI siM ha dang bi ma la mi tra /
sangs rgyas gnyis pa pad+ma saM b+ha ba rnam pa gsum gyi dgongs nyams gcig tu bsdus pa /
rje btsun yid bzhin 'khor lo gtso bor gyur pa'i tshe lha rnam gsum gcig dril gyi sgrub thabs 'chi med 'phags ma'i snying tig tu grags pa 'di ni /
'gran zla thams cad dang bral ba'i gter ston mkhas grub yongs kyi 'khor los sgyur ba 7pad+ma 'od gsal mdo sngags gling pa la bka' babs chos mdzod chen po bdun du bzhugs pa'i ya gyal zab mo dag snang gi chos sde las byon pa ste /
de la rtsa ba'i smin byed rgyas 'bring bsdus gsum du bzhugs pa las 'dir thog ma'i chos kyi sgo 'byed du'ang gyur pa /
smin byed bsdus pa thun mong tshe'i rjes su gnang ba sgrub pa la bdag nyid kyis bgyi bar 'os pa sogs spyi ltar brjod pas mtshams sbyar la maN+Dal 'bul du gzhug
/snyim pa me tog gis bkang ba'i thal mo sbyor la gsol ba 'debs pa 'di'i rjes zlos lan gsum mdzod /
pad+ma dgyes par rol pa'i yum :
'chi med 'phags ma'i bka' drin gyis :
sku gsung thugs kyi dkyil 'khor cher :
rdo rje'i ye shes bskyed du gsol :
lan gsum /
de ltar gsol ba btab pa sngon du song nas /
theg pa thun mong dang thun mong ma yin pa'i lam gyi gzhi 'god pa skyabs su 'gro zhing sems bskyed pa'i slad du /
bla ma dang mdun bskyed 'chi med 'phags ma'i dkyil 'khor pa la rtsa gsum rgyal ba rab 'byams kyis bskor te mngon sum bzhin du bzhugs pa'i spyan sngar /
bdag gzhan sems can thams cad byang chub ma thob kyi bar du skyabs su mchi'o snyam pa'i yid rtse gcig pas 'di'i rjes zlos /
na mo :
bdag sogs 'gro kun sogs las byang ltar lan gsum /
sems can thams cad sdug bsngal 'khor ba'i rgya mtsho las bsgral te mi gnas pa'i myang 'das chen por 'god par bya /
de'i thabs mchog tu gyur pa 'chi med 'phags ma'i smin byed kyi rim pa nod nas lam gyi rnal 'byor la 'jug par bgyi'o snyam pas 'di'i rjes zlos /
ho :
mkha' mnyam sems can sogs gsum /
rgyud rnam par dag par bya ba'i slad du /
bla ma dkyil 'khor gyi lha tshogs rgyal ba sras dang bcas pa'i spyan sngar bdag gzhan mkha' khyab kyi yid can mtha' dag sgo gsum gus pa'i tshul rtse gcig pas /
tshogs gsag yan lag bdun pa tshul bzhin du bya ba'i 'dun pa dang bcas te 'di'i rjes zlos /
ho :
phyogs dus rgyal ba sras bcas dang :
yum gyur sgrol ma'i zhabs pad+mor :
zhing rdul kun gyi grangs snyed kyi :
sgo gsum gus pas phyag 'tshal lo :
phyi nang gsang ba bla med pa'i :
kun bzang mchod sprin rgya mtshos mchod :
sdig sgrib nyes ltung mthol zhing bshags :
tshogs gnyis spyod la rjes yi rang :
chos kyi 'khor lo bskor bzhin du :
mya ngan mi 'da' bzhugs gsol 'debs :
dge tshogs byang chub snying por bsngo :
gzhan don sangs rgyas myur 'grub shog :
ces lan gsum /
de nas rjes gnang gi gzhi 'god pa ye shes dbab pa'i slad du sgo gsum 'jug pa gcig tu dril te dmigs 'dun 'di bzhin du mdzad 'tshal /
las sngags dang bum chus bsang /
swa b+hA bas sbyang /
stong pa'i ngang las khyed rang rnams gang du gnas pa'i go sar pad+ma 'dab ma rab tu rgyas pa'i steng du zla ba'i dkyil 'khor nya gang ba /
de'i steng du rang gi sems nyid tAM yig dkar po /
de las 'od zer 'phros /
'phags pa mchod /
'khor 'das kyi dwangs bcud ma lus pa bsdus te tAM la thim /
de yongs su gyur pa las khyed rang rnams 'chi med 'phags ma yid bzhin 'khor lo sku mdog dkar gsal zla ba nor bu chu shel gyi mdangs can /
zhal gcig zhi zhing 'dzum la sku sgeg pa'i nyams can bcu drug lon pa'i lang tsho rgyas shing ye shes kyi spyan bdun dang ldan pa /
phyag g.yas mchog sbyin gyi phyag rgya pus mo'i steng du brkyang zhing g.yon pas thugs kar mtheb srin sbyar ba'i skyabs sbyin gyi phyag rgyas ut+pal dkar po'i sdong bu nas 'dzin pa'i 'dab ma snyan gyi thad kar rgyas pa'i ze'u 'brur 'chi med bdud rtsi'i bcud kyis gtams pa'i tshe'i bum pas mtshan pa /
dar gyi na bza' dang rin po che'i rgyan du mas mdzes par spras shing zhabs gnyis rdo rje'i skyil mo krung gis bzhugs pa'i pang du rang 'od kyi yab gar gyi dbang phyug pad+ma dang tshe bum bsnams pas 'khril ba /
de'i dpral bar oM dkar po /
mgrin par AHdmar po /
thugs kar hU~M sngon po /
sangs rgyas thams cad kyi rdo rje gsum gyi dbyig tu gsal ba dang /
bdag mdun gyi thugs ka nas kyang 'od zer gyi snang ba bsam gyis mi khyab pa 'phros pas chos kyi dbyings mtha' dag gang /
de dag tu bzhugs pa'i rgyal ba sras dang bcas pa thams cad 'phags ma yid bzhin 'khor lo'i sku phyag rgya /
gsung snying po /
thugs phyag mtshan gyi rnam par nam mkha' gang ba tsam du byon te khyed rang gi sgo gsum la thim pas ye shes chen po'i byin rlabs rgyud la zhugs pa'i mos pa mdzod /
ces dmigs pa spod la spro na las gzhung gi byin 'beb dang /
bsdu na byin dbab pa'i sngags brjod rol mo sbyar spos kyi dud pa bcas ye shes pa dbab la /
de ltar byin phab pa'i ye shes pa'i rgyun byang chub ma thob kyi bar du brtan par byas par mos shig
/tiSh+Tha badzra :
zhes rgya gram mgor bzhag
/de dag gis rjes gnang gi gzhi 'god pa song nas /
rjes gnang dngos la sku gsung thugs kyi rjes gnang gsum du yod pa'i dang po sku'i rjes su gnang ba la dmigs pa 'di bzhin du mdzod /
mdun bskyed 'phags ma yid bzhin 'khor lo'i sku las ye shes kyi sku gnyis pa mar me gcig las gnyis mched kyi tshul du mched de byon /
khyed rang rnams kyi lus la thim pas rje btsun 'phags ma'i sku'i byin rlabs ma lus pa rgyud la zhugs par mos pa rtsa ba dang /
de brtan par bya ba'i slad du /
bla ma dkyil 'khor pa'i lha tshogs rnams kyis bkra shis pa'i rnam pa du ma dang ldan pas rin po che'i bum pa rje btsun 'phags ma'i gsang ba gsum gyi byin rlabs ye shes bdud rtsi'i chu rgyun gyi rnam pas gang bas spyi bo nas dbang bskur bar gyur /
bum pa spyi bor bzhag la /
tAM:
rje btsun 'phags ma'i ye shes bcud :
thugs rje'i rgyun gyis dbang bskur bas :
lus kyi sgrib pa kun dag nas :
rdo rje'i sku ru 'grub par shog :
oM tA re tut+tA re tu re swA hA:
kA ya a b+hi Shiny+tsa oM:
bum chu sbyin /
des sku'i rjes su gnang ba thob /
lus kyi sgrib pa dag
/lha sku phyag rgya bsgom pa la dbang /
'chi med ye shes kyi sku 'grub pa'i skal pa can du byas pa'o //
gnyis pa gsung gi rjes su gnang ba la dmigs pa 'di bzhin du mdzod /
bdag mdun dkyil 'khor gyi gtso mo'i thugs kar bzhugs pa'i rigs bdag ye shes sems dpa' tshe dpag med pa'i thugs kar nyi zla'i gwa'u kha sbyor gyi dbus su thugs srog tAM yig dkar po gnas pa las /
lha gsum gyi sngags phreng zla ba chu shel gyi phreng ba lta bu byung /
zhal nas thon /
slob ma rnams lhar gsal ba'i khar brgyud /
snying gar thugs srog tAM yig la thim pas gsung gi byin rlabs ngag la zhugs pa'i mos pa dang bcas te sngags 'di rnams kyi rjes zlos lan gsum gsum mdzod /
ces bsnyen pa'i bzlas pa rnam gsum lan gsum gsum rjes zlos byar gzhug
/de brtan par bya ba'i slad du /
rigs bdag 'chi med mgon po'i byin rlabs dwangs ma'i bcud du 'khyil ba'i bdud rtsi ngag tu byin par mos shig
/b+han+d+ha'i bdud rtsi sbyin la /
hrI:
bcom ldan tshe dpag med mgon gyi :
'chi med bdud rtsi 'di sbyin pas :
ngag gi sgrib pa kun dag nas :
rdo rje'i sngags su 'grub par shog :
oM a mA ra Ni dzI ban+ti ye swA hA:
wA ka a b+hi Shiny+tsa A:
des gsung gi rjes su gnang ba thob /
ngag gi sgrib pa dag
/bsnyen sgrub las sbyor gyi bzlas brjod la dbang /
gzhom med rdo rje'i gsung 'grub pa'i skal pa can du byas pa'o //
gsum pa thugs kyi rjes su gnang ba la dmigs pa 'di bzhin du mdzod /
spyi bor bzhugs pa'i phrin las kyi lha gtsug tor rnam par rgyal ma'i thugs ka nas 'od zer gyi snang ba dpag tu med pa 'phros /
dkyil 'khor gtso mo rigs bdag dang bcas pa'i thugs rgyud bskul /
lha gsum gyi thugs ka nas so so'i phyag mtshan tshe'i bum pa /
ut+pal dkar po /
lcags kyu la sogs pa spros te khyed rang rnams kyi snying gar thim pas thugs kyi byin rlabs sems la zhugs par mos la 'od gsal spros pa dang bral ba'i ngang du mnyam par 'jog par zhu /
de brtan par bya ba'i slad du /
tshe 'brang gtsug tor rnam par rgyal ma dngos su gsal ba snying gar bzhag pas gzung 'dzin 'chi bdag gi g.yul las rnam par rgyal te 'chi med ye shes chen po'i byin rlabs rgyud la zhugs par mos shig
/tshe'i 'brang rgyas snying gar bzhag la /
b+h+rU~M:
gtsug tor rnam par rgyal ma yi :
ting 'dzin mchog gis byin brlabs pas :
yid kyi sgrib pa kun dag nas :
rdo rje'i ye shes 'grub par shog :
oM a mr-ita A yurda de swA hA:
tsit+ta a b+hi Shiny+tsa hU~M:
des thugs kyi rjes su gnang ba thob /
yid kyi sgrib pa dag
/rim pa gnyis kyi ting nge 'dzin bsgom pa la dbang /
bde stong 'gyur ba med pa'i thugs 'grub pa'i skal pa can du byas pa'o //
mtha' skor gyi ril bu sbyin la /
brtan g.yo'i dwangs bcud 'dus pa'i ril bu dngos grub rnam pa gnyis la dbang thob pa de nyid zhal bsro'i tshul du sbyin cing shis pa brjod pas kyang mnga' gsol bar mos shig
/oM tA re tut+tA re tu re hrIHb+h+rU~M badzra dz+nyA na A yu She swA hA:
zhes dang shis brjod 'thad cing 'os pa byas la rol mo dang me tog 'thor ro //
gsum pa rjes kyi bya ba ni /
de ltar ngo mtshar rmad du byung ba'i dag snang gi chos sde 'chi med 'phags ma'i snying thig gi smin byed sgo 'byed tshe'i rjes gnang legs par grub pa ste /
'di'i khyad par gyi dgos pa'ang rdo rje'i gsung las /
lta dgongs ldan pa'i slob dpon gyis :
rdo rje'i slob mar 'di sbyin na :
bar chad gegs zhi tshe bsod dang :
gnyis med ye shes rgyas par 'gyur :
ces pas bsngags pa ltar gnas skabs dang mthar thug gi dgos pa du ma dang ldan pa yin pas dad gus kyi nges shes chen pos 'di'i rnal 'byor la yid dam du 'cha' ba sogs thun mong dang khyad par gyi dam tshig rnams tshul bzhin du bsrung bar bgyi'o snyam pas 'di'i rjes zlos /
gtso bos ji ltar sogs gtang rag maN+Dal phyin spyi ltar byas la slob ma gyes /
mchod bstod nongs bshags gshegs gsol /
bsdu ldang bsngo smon bkra shis bcas bya'o //
gdams pa'i bdud rtsi khyad par can //
skal ldan kun gyis bcud du thob //
tshe dang ye shes lang tsho rgyas //
don gnyis phrin las mkha' khyab shog
/ces pa'ang thams cad mkhyen gzigs mkhan chen rdo rje 'chang ngag dbang bsod nams rgyal mtshan zhal snga nas rin chen dang po'i me tog dang bcas te bka' lung spyi bor phebs par brten /
gter chen mkhas grub yongs kyi spyi rje nyid las bka'i gnang ba dang zhal khrid kyi bdud rtsi gus pas nos te /
pad+ma gar dbang blo gros mtha' yas kyi dpal de bI ko Ti'i sgrub gnas kyi snying por bgyis pa dge legs 'phel ///
/
