@#//
'ja' tshon lugs kyi gur drag gi dbang bzhugs so //
gter gzhung gi 'od 'bar gyi dbang de gur drag la kha spo ba'i phyag len /
'ja' tshon pa nyid kyis mdzad pa mthong ba brgyud pa'i lugs yin te /
dbang gtor zur gsum pa rin chen 'bar ba /
ma 'dzom na gang rung gis chog
/gzhung ltar 'od 'bar dang drag po 'don cing ar tsig bsnyen pa bya /
de nas slob ma rnams tshogs la khrus dang me tog bkye /
sngon du dbang gzhan ma bskur na bgegs gtor btang /
sum b+ha nis bgegs bskrad nas /
'o na da lam khyed rnams la gu ru drag po'i dbang bskur ba yin pas /
gur drag 'di ni rta mgrin gyi rigs gcig yin te /
gur drag rta dbu can yang yod de /
bskal pa dpag tu med pa nas yod pas zhi drag gnyis gang snga'i sa mtshams bzung dka' ba yin zhing /
sangs rgyas snang ba mtha' yas kyis gsungs pa'i drag po phrin las kyi rgyud dang /
che mchog he ru kas gsungs pa'i khrag 'thung rol pa'i rtsa rgyud sogs gu ru drag po'i rgyud mang po dang /
dgongs 'dus rtsa ba'i rgyud drug nas kyang gur drag gsungs so //
shAkya'i bstan pa 'di la /
o rgyan rin po che d+ha na ko Sha'i mtsho gling du 'khrungs ma thag
/drag po mthing ga'i skur bzhengs nas gza' dang klu thams cad dam la btags /
gu ru sprul pa'i mtshan brgyad du sprul nas 'gro ba'i don rlabs po che mdzad pa spyi dang /
bye brag mon spa gro stag tshang seng ge bsam 'grub tu rdo rje gro bo lod kyi skur bzhengs nas /
gdug pa can gyi mu stegs bdud dang dam sri la sogs pa tshar bcad rjes su bzung nas /
gnas chen rnams la dam pa'i chos gter dpag tu med pa sbas nas /
dus ma 'ongs snyigs ma lnga bdo'i dus 'dir rgyal ba gzhan las lhag par thugs rje che zhing /
zab gter ston pa'i gter chen rnams kyi gter kha las kyang gsal bar bstan pa dang /
bod du ma phebs sngon la rdzu 'phrul gyis khams kyi seng ge brag tu byon nas /
gu ru drag po rigs lnga'i skur bzhengs nas /
khams phyogs kyi lha 'dre thams cad dam la btags /
bsam yas dbu rtse bar mar gu ru drag po'i skur bzhengs nas rgyal po pe dkar dam la btags /
yar lung shel brag tu gu ru drag po'i skur bzhengs nas 'gong po spun dgu dam la btags /
bsam yas mchims phur gu ru drag po'i skur bzhengs nas lha 'dre thams cad dam la btags /
'bri gung ti sgro brag tu gu ru drag po'i skur bzhengs nas ma 'ongs 'byung 'gyur gyi 'gong po dam sri rnams kyi kha gnon par mdzad /
khyad par du gur drag shin tu khros pa'i skur bzhengs nas rtsis la mkhas pa 'jam dpal gyis rtsis byed /
mthu stobs che ba phyag na rdo rjes chad pa gcod /
gnod sbyin me dbal dang gnam lcags kyi sdig pa las la bkyes nas lha 'dre dam la mi gnas pa thams cad bsgral te sha khrag tshogs su rol /
nyin rer lha 'dre gnyis gnyis re bzung nas gson por za ba'i rdzu 'phrul bstan pas de nas lha 'dre thams cad kyis srog snying phul te /
ma 'ongs pa na slob dpon pad+ma 'byung gnas kyi mtshan tsam sus 'dzin pa de thams cad lha 'dre rnams kyis zhe thag pa nas dad cing gus pas spyi bor bkur ba dang /
de'i dgongs pa dang bka' lung sgrub par khas blangs /
de ma byas na lha 'dre de'i mgo lus tshal par gas nas /
snying dang lus srog tshig cing rul nas shi ste /
mnar med pa'i dmyal bar 'gro ba'i tha tshig dang dam bca' phul ba yin pas /
gur drag 'di'i dbang thob cing yi dam gyi lhar bzung na /
sngon gyi las kyi rnam par smin pa ma gtogs /
lha 'dre'i gnod pa thams cad la mi phan mi srid pa yin /
khyad par sngags ar tsig 'di brgya bzlas na yang las ngan kyi sgrib pa byang /
stong tsam bzlas na dam tshig nyams chag thams cad skong /
khri tsam bzlas na lha srin sde brgyad thams cad dbang du 'du /
'bum tsam bzlas na dngos sam nyams sam rmi lam du o rgyan dang mjal /
'bum phrag drug bzlas na mchog gi dngos grub thob /
thos pa dang dran pa tsam gyis lha 'dre thams cad las la khol /
dregs pa sde brgyad la bka' btsan par 'gyur /
yon tan thams cad 'di la tshang :
skyon rnams thams cad 'di yis sel :
dngos grub thams cad 'di las 'byung :
dper na yid bzhin nor bu 'dra :
lus la bde drod me ltar 'bar :
mi nor zas gsum char ltar 'bab :
dpa' bo mkha' 'gro sprin ltar 'du :
phyi nang chos skyong bran ltar nyan :
phrin las ci bsgrub thogs rdugs med :
ces sogs yon tan mtha' yas par gsungs so //
de lta bu'i dbang zhu ba'i phyir maN+Dal phul /
sa gzhi spos sogs /
da dbang gi gzhi skyabs 'gro sems bskyed zhu ba'i rjes zlos mdzod /
oM AHhU~M:
skyabs gnas dam pa rnams la la skyabs su mchi :
rgyud drug 'khor bar 'khyams pa'i pha ma rnams :
bzod med gdung bas sangs rgyas thob bya'i phyir :
kun kyang byang chub mchog tu sems bskyed do :
zhes tshig bzhi po lan gsum /
da dbang zhu ba'i phyir gsol ba 'debs pa 'di'i rjes zlos mdzod /
e ma ho :
dbang drag 'bar ba'i bla ma ni :
rigs rnams kun bdag che ba'i mchog :
dpa' bo chen pos rjes su zungs :
dbang gis smin grol dngos grub stsol :
gsum /
bla mas lan gsungs pa /
de ltar yin na he ru ka'i :
dal du gzhug ste smin par bya'o :
bla med yang gsang byin rlabs 'di :
gnas khang 'di yi phyi rol du :
dam med pa la smra mi rung :
de phyir snying nas bro bor cig :
'di'i rjes zlos mdzod /
badzra rak+Sha si hU~M:
sa ma ya :
i dan na ra kan :
de nas mdun gyi gtor ma dang /
slob dpon pad+ma 'od 'bar skad cig la gu ru drag po'i skur gnas 'gyur /
khyed rang rnams kyang skad cig dran rdzogs la /
gu ru drag po sku mdog dmar po rdo rje dang sdig pa 'dzin cing /
dur khrod chas brgyad dang /
dpal gyi chas dgus brgyan cing /
gar dgu'i nyams dang ldan pa /
bdag mdun rnams kyi thugs ka'i hU~M dmar po las 'od zer 'phros te /
rnga yab gling du o rgyan rin po che'i thugs kar phog pas /
skad cig la drag po'i skur khros pas /
sku che phra dpag tu med pa /
'ur sgra chems sgra dang bcas te byon nas /
gtor ma lhar gsal ba dang /
khyed rnams la sib sib thim par sgoms shig
/dbyangs rol spos dud dang bcas /
hU~M:
chos sku zhi ba'i ngang las ma g.yos kyang :
gzugs sku pad+ma 'od 'bar skad cig la :
rngam brjid khros pa'i ngar skad phyogs bcur sgrog :
sprul pa yang sprul dpag yas 'jigs tshul ston :
che mchog dmar nag me yi phreng ba can :
deng 'dir rnal 'byor bdag gi grogs la byon :
dza :
chos kyi dbyings nas sgyu ma'i skur bzhengs pa :
dug gsum 'bar ba'i khro gtum 'jigs gzugs can :
dregs pa sde brgyad 'dul phyir gshegs su gsol :
rgyal bsen dam sri 'dul phyir gshegs su gsol :
gnyan lhog smyo 'bog 'dul phyir gshegs su gsol :
mtha' yi dmag dpung bzlog phyir gshegs su gsol :
snang srid bran du bkol phyir gshegs su gsol :
dbang dang dngos grub stsol phyir gshegs su gsol :
sngags ar tsig la /
badzra A we sha ya a A:
zhes rol mo dang sngags gsum mam bdun brjod /
da ye shes pa de brtan pa'i mos pa mdzod /
rdo rje mgor bzhag la /
tiSh+Tha badzra :
de nas gtor ma lag tu thogs la /
da gtor ma 'di nyid gu ru drag po dngos su gsal ba'i dpral ba'i oM las 'od zer dkar po dpag tu med pa 'phros /
khyed rang rnams kyi dpral bar thim par sgoms shig
hrI:
dbang drag 'bar ba rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
sku yi smin mtshams oM dkar las :
'od zer skar mda' chad pa ltar :
skal ldan lus la gnyis med thim :
bum dbang thob nas snang stong bsgom :
dbang drag 'bar ba sku yi dbang thob shog :
ar tsig la sde brgyad mi sbyar /
hU~M phaT:
kA ya a b+hi Shiny+tsa oM:
brjod cing dpral bar gtug go
/des lus kyi sgrib pa dag
/lus la gnod pa'i nad gdon zhi /
sku'i dbang thob /
'bras bu sprul sku thob pa'i sa bon dang bag chags rgyud la bzhag pa yin no //
yang gtor ma gu ru drag por gsal ba'i mgrin pa'i AHyig las 'od zer dmar po 'phros nas /
khyed rang rnams kyi mgrin par thim par sgoms shig
/gtor ma thogs la dbyangs dang bcas /
hrIH
dbang drag 'bar ba rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
gsung gi ljags steng AHdmar las :
'od zer mar me'i rtse mo ltar :
skal ldan lce la gnyis med thim :
gsung dbang thob nas sngags rlung bsgom :
dbang drag 'bar ba'i gsung gi dbang thob shog :
sngags ar tsig
/wA ka a b+hi Shiny+tsa A:
zhes mgrin par bskur /
des ngag gi sgrib pa dag
/ngag gi dig lkugs zhi /
gsung gi dbang thob /
'bras bu gsung dbyangs drug cu dang ldan pa'i longs sku'i sa bon bzhag pa yin no //
yang gtor ma drag po'i thugs ka'i hU~M las 'od zer sngon po 'phros pas /
khyed rang rnams kyi snying gar thim par sgoms shig
/gtor ma thogs nas dbyangs dang bcas /
hrI:
dbang drag 'bar ba rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
thugs ka'i hU~M mthing 'od 'bar las :
'od zer spos reng du ba ltar :
skal ldan sems la gnyis med thim :
shes ye'i dbang thob gsal stong bsgom :
dbang drag 'bar ba'i thugs kyi dbang thob shog :
ar tsig dang /
tsit+ta a b+hi Shiny+tsa hU~M:
zhes snying gar gtug
/des sems kyi sgrib pa dag
/sems kyi smyo 'bog zhi /
thugs kyi dbang thob /
'bras bu chos sku thob pa'i sa bon bzhag pa'o //
de nas gtor ma drag por gsal ba'i dpral mgrin thugs ka lte ba dang gsang gnas lnga nas /
'od zer dkar dmar mthing ser ljang gu lnga 'phros nas khyed rang rnams kyi gnas lngar thim par sgoms shig
/gtor ma bzung dbyangs dang bcas /
hrI:
dbang drag sku gsung thugs yon tan :
phrin las 'dus pa'i 'od zer ni :
nam mkha' chu la 'ja' shar ltar :
skal ldan gnas lngar gnyis med thim :
dbang bzhi ye shes rdzogs chen bsgom :
dbang drag 'bar ba'i rang bzhin dbang thob shog :
ar tsig dang /
sarba d+harmA a b+hi Shiny+tsa ho :
zhes lte bar bskur ro //
des bsags pa cha snyoms kyi sgrib pa dag
/tshe bsod nams la bar du gcod pa zhi /
dbang bzhi yongs su rdzogs pa thob /
'bras bu ngo bo nyid kyi sku 'grub pa'i skal pa dang ldan par byas pa'o //
de nas gtor ma thogs la /
gtor ma 'di bcom ldan 'das gu ru drag po dbang drag 'bar ba dngos su gsal ba'i steng gi cha la rig 'dzin grub thob brgyud pa'i bla ma /
bar gyi cha la yi dam rgyud sde drug gi lha tshogs /
'og gi cha la dam pa ye shes kyi chos skyong ba'i tshogs thams cad sprin 'khrigs pa ltar khyed rang gi spyi bor byon nas /
nged kyis gsol ba ji ltar btab pa'i byin rlabs dngos grub thams cad bstsal nas /
'od du zhu nas khyed rang dang dbyer med du thim par sgoms shig
/chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
nyang ban ting 'dzin bzang po /
sngags 'chang hU~M nag me 'bar /
las can chos bdag nyer gcig
/rgyal ba dgongs brgyud /
rig 'dzin brda brgyud /
gang zag snyan brgyud /
gter chos smon lam brgyud pa /
mkha' 'gro gtad rgya brgyud pa /
bka' bab don gyi brgyud pa'i bla ma dam pa rnams dang /
bcom ldan 'das gu ru drag po dbang drag 'bar ba'i lha tshogs thams cad kyis /
rdo rje'i slob ma 'di rnams la byin gyis brlab pa dang /
dbang bskur bar mdzad du gsol /
bka'i lha ma srin sde brgyad kyi gnod pas mi tshugs par srungs shig
/gza' klu dang rgyal btsan dam sri'i gnod pa thams cad da lta nyid du zhi bar mdzod cig
/gag lhog gzer gsum yams nad rims nad kyi gnod pa thams cad da lta nyid du zhi bar mdzod cig
/dus ma yin pa'i 'chi ba rkyen phyi nang gi bar du gcod pa thams cad da lta nyid du bsal du gsol /
skye ba 'di nas bzung ste tshe rabs thams cad du lhag pa'i lhar mdzad du gsol /
rjes su 'dzin par mdzad du gsol /
gtor ma spyi bor bzhag la /
artsig a ya ma dang bcas pa'i sngags gsum mam bdun brjod do //
de nas me tog 'thor zhing /
e ma ho :
shes bya'i don la ma rmongs pa'i :
bla ma dam pa'i bkra shis shog :
gang la bsam pa de yis 'grub :
yi dam lha yi bkra shis shog :
sku gsung thugs kyi b+ha ga la :
phyag rgya chen po'i bkra shis shog :
ces bkra shis brjod do //
'o des gu ru drag po'i dbang legs par thob pa yin pas /
de yi dam tshig tu gu ru drag po yi dam gyi lhar bzung snyam pa gyis la rjes zlos mdzod /
gtso bos ji ltar bka' bstsal pa //
sogs /
sa gzhi spos chus byugs shing sogs bya'o //
zhes pa go 'jo bla ma lhun grub kyi don du rA ga a s+yas bris pa ste /
'dis mang po 'ga' la phan pa'i rten 'brel yod snyam pa zhig byung ngo //
sarba mang+ga laM//

//
