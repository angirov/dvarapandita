dpal mngon rdzogs rgyal po las /

brgyud pa'i gsol 'debs rtag pa'i rgyal mo'i dgyes glu zhes bya ba bzhugs so //
chos sku kun bzang drug pa rdo rje 'chang //
longs sku rnam snang sprul sku rdo rje sems //
ngo mtshar rdzogs chen ston pa bcu gnyis la //
gsol ba 'debs so byin rlabs mthu dbang stsol //
dpal chen mngon rdzogs rgyal po he ru ka
/ma rgyud lha mo yongs 'khyud bde ba mo //
rdo rje chos dang las kyi dbang mo la //
gsol ba 'debs so byin rlabs mthu dbang stsol //
grub pa'i slob dpon d+ha na saMskr-ita //
snang srid zil gnon pad+ma thod phreng rtsal //
ye shes mtsho rgyal khri srong lde'u btsan la //
gsol ba 'debs so byin rlabs mthu dbang stsol //
ma mo mngon khol 'brog mi dpal ye'i zhabs //
dam 'dzin chos blo mchog gyur bde chen gling //
rigs kun khyab bdag rtsa ba'i bla ma la //
gsol ba 'debs so byin rlabs mthu dbang stsol //
rigs 'dus rgyal ba'i dkyil 'khor rdo rje dbyings //
'khor 'das dbang sgyur khrag 'thung sprul par bcas //
ye shes las grub 'khor lo'i dbang mo la //
gsol ba 'debs so byin rlabs mthu dbang stsol //
srog gi rang bzhin bde klong kun bzang mo //
dwangs ma rnam bzhi'i ngo bo gsang ba'i ma //
rtsa rlung bzhi bdag yang gab sprul par bcas //
gsol ba 'debs so byin rlabs mthu dbang stsol //
gnas pa rtsa la brten pa byang chub sems //
byed las rtsa lag rlung gi rang bzhin can //
snang srid yum gyi b+ha ga'i rang bzhin la //
gsol ba 'debs so byin rlabs mthu dbang stsol //
rtsa thig gzhal yas khang du bsnyen pa rdzogs //
dgongs pa rnam bzhis dngos su sgrub mthar phyin //
rol pa'i phrin las mngon du dbyung ba yis //
srid pa ma mo'i dkyil 'khor yongs 'grub shog
/ye shes las dang sprul pas bsdus pa rnams //
rgyal blon bran mo lta bu'i rtsa dang rlung //
byang chub sems kyi ngang las ma g.yos par //
rtogs pa'i gding thob dbang du byed par shog
/'phrul 'khor mdos kyi gnad la byang chub pas //
'phral gyi rkyen zlog yun gyi nyams chag sbyong //
snang srid g.yo 'khrugs rang sor gzhug pa sogs //
phrin las rnam bzhi'i 'khor los sgyur bar shog
/srid rgyal dmag drangs rigs drug 'gro rgyun bcad //
thar lam stegs 'dzugs mi gnas dbyings su bsgral //
bzang mo'i mkhar thebs dbyings dang ye shes don //
zung 'jug ma mo rol pa'i mchog thob shog
/ces pa'ang yar stod sham po gangs kyi rwa ba'i mdun zhol du gzhung sa chen po'i bka' bzhin /
gangs can bstan 'gro spyi'i sku rim du gter gsar ma mo'i sgrub mdos gtong ba'i thog mar pad+ma gar dbang blo gros mtha' yas kyis thol byung du bris pa dge legs 'phel //

//
