@#//
gu ru drag po'i las byang me rlung 'khyil ba zhes bya ba bzhugs so //
he ru ka khros pa'i rgyal po pad+ma thod phreng rtsal la phyag 'tshal lo :
drag sgrub thams cad kyi yang snying thugs kyi ti ka gsang ba'i yang zhun :
'di nyams su blang ba'i rim pa las byang gzhung bsrang cho ga'i rim pa bstan pa la gsum ste :
sngon 'gro dang :
dngos gzhi :
rjes dang gsum mo :
dang po sngon 'gro rdzas bsham ni :
gnas khang gtsang mar dkyil 'khor mda' gang 'dom gang la sogs gnas dang bstun te :
rab sgrub pa'i stegs bu :
'bring dbus su chos 'byung thod phreng gis bskor ba :
de'i phyi rim rtsibs bzhi :
de'i phyi rim rtsibs brgyad :
de'i phyi rim rtsibs bcu :
sgo rdzogs grub na legs :
tha ma lha grangs dang mnyam pa'i tshom bu la brten no :
sman raka gtor gsum phyi nang gi mchod tshogs skabs dang mthun pa rgyas par bsham :
rnal 'byor pa lha yi bskyed rim dang ldan pas :
bde ba'i stan la 'dug ste skyabs su 'gro ba ni :
hU~M:
bde gshegs rgyal ba 'dus pa'i sku :
gu ru drag po thod phreng rtsal :
bdag nyid byang chub ma thob bar :
sgo gsum gus pas skyabs su mchi :
lan gsum :
sems bskyed pa ni /
hU~M:
bdag nyid rnal 'byor dbang phyug gis :
rdo rje drag rtsal bsgrubs nas ni :
dregs pa ma lus tshar bcad nas :
gzhan don skyong bar sems bskyed do :
lan gsum sngon du 'gro bas 'byung gtor gtang ba ni :
rang nyid skad cig gis khrag 'thung pad+ma drag po gzi brjid me ltar 'bar ba'i skur gyur /
gtor ma a mr-itas bsang /
swa b+hA bas sbyang /
stong pa'i ngang las b+h+rU~M las yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
a kA ro lan gsum gyis byin brlab /
sarba big+h+nAn A kar+Sha ya dzaHsa dgug
/sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M:
nga ni khro rgyal 'jigs pa'i sku :
nyon cig bgegs dang log 'dren tshogs :
nga yi bka' las 'da' ma byed :
khro rgyal 'bar ba'i bka' las ni :
'byung po gang zhig 'da' byed pa :
drag po chen po drag shul can :
dmar nag me phreng khros nas ni :
khro bo'i tshogs kyis nam mkha' gang :
khro mo'i tshogs kyis sa gzhi gang :
bgegs tshogs thal ba'i rdul du rlog :
ming yang grags par mi 'gyur na :
de bas da lta phyir dengs shig :
oM sum+b+ha ni sum+b+ha ni hU~M:
gr-ih+Na gr-ih+Na hU~M:
gr-ih+NA pa ya gr-ih+NA pa ya hU~M:
A na ya ho :
b+ha ga bAn :
bid+yA rA dza kro d+ha ya hU~M phaT:
ces bka' bsgo nas 'bar ba'i ting nge 'dzin gyis mtshams bcad pa ni :
hU~M:
bdag ni 'bar ba dbang gi bdag nyid de :
khros pa'i ngang las khro tshogs mtshon cha'i char :
rdo rje 'khor lo ral gri 'bar ba dang :
rgya gram me dpung khro tshogs rlung ltar 'tshubs :
steng 'og phyogs mtshams kun tu khyab par bsrung :
bdud sde dpung bcas ma rungs gdug pa'i tshogs :
srung ba'i mtshams 'dir 'dug pa'i gnas med kyi :
gsang ba'i dkyil 'khor 'di las 'da' ma byed :
oM badzra tsakra tig+na karma kI la ya dz+wa la raM badzra bi shwa kro d+ha dz+wa la ma d+ha la hU~M phaT:
dam bca' bzung ba ni /
hU~M:
bde gshegs rgyal ba zhi khro ma lus pa :
thams cad chos dbyings ye shes rig pa'i klong :
ma bcos lhun grub rang la rdzogs par gsal :
mi 'da' rdo rje'i dam tshig bzung bar bya'o :
tsit+ta badzra hU~M sa ma ya ti dza :
byin chen dbab pa ni /
hU~M:
dbang drag rol pa'i dkyil 'khor chen po nas :
chos nyid zhi ba'i ngang las ma g.yos kyang :
gdug pa 'dul phyir khro chen 'bar ba'i tshogs :
thugs rje'i dbang gis gnas 'dir gshegs su gsol :
skal ldan bdag cag sgrub pa'i dkyil 'khor la :
sku gsung thugs kyi byin chen dbab tu gsol :
ye shes lnga yi dbang mchog bskur du gsol :
thugs rje'i mnga' dbang dus 'dir bstsal du gsol :
gu ru d+he wa d+hA ki nI sarba sa ma ya ru lu ru lu hU~M b+h+yo hU~M A be sha ya a A:
mchod pa byin gyis brlab pa ni :
oM swa b+hA ba shud+d+haHsarba d+harmAHswa b+hA wa shud+d+ho\u0f85 haM:
stong pa'i ngang las b+h+rU~M las b+han+d+ha 'bar ba'i snod yangs shing rgya che ba rnams su oM las phyi nang gsang ba'i mchod rdzas 'dod pa'i yon tan thams cad so so'i mtshan nyid yongs su rdzogs pa bsam gyis mi khyab pas nam mkha' rab 'byams gang ba rnams su gyur par bsams la /
oM badzra puSh+pe d+hU pe A lo ke gan+d+he nai bid+ya shab+da sarba pany+tsa pU dza AHhU~M:
zhes brjod cing rol mo bya'o //
sman phud ni /
raM yaM khaM gis bsang sbyang /
stong pa'i ngang las a las byung ba'i thod pa'i snod du sha lnga bdud rtsi lnga la oM hU~M trAM hrIHAH
mUM lAM mAM pAM tAM rnams kyis mtshan pa zhu ba las byung ba'i ye shes kyi bdud rtsi'i rgya mtsho chen por gyur /
oM AHhU~M ma hA sarba pany+tsa a mr-ita hU~M hrIHThA:
lan gsum /
gtor ma bsang sbyang /
stong pa'i ngang las gtor gzhong b+h+rU~M las rin po che'i mchod sdong 'dab ma stong ldan gyi snying por gtor rdzas oM las 'dod yon gyi phung po zad mi shes pa'i longs spyod kyi gter du gyur /
oM AHhU~M ma hA ba liM ta te dzo ba liM ta ba la ba te gu h+ya hrIHshwa sa ma ye hU~M swA hA:
lan gsum /
rak+ta bsang sbyang /
stong pa'i ngang las raM las byung ba'i thod pa'i nang du raM las nyi ma'i steng du ra yig zhu ba las rak+ta'i rgya mtsho rba klong 'khrugs pa la khams gsum gyi rak+ta thams cad bsdus shing thim par gyur /
oM AHhU~M ma hA rak+ta dz+wa la maN+Da la hU~M hrIHThA:
lan gsum /
snang srid snod bcud thams cad rnam dag ye shes kyi 'khor lo thabs shes sbyor sgrol gyi rang bzhin rdo rje'i dam tshig chen po'i rol mo bsam gyis mi khyab par gyur /
oM bo d+hi tsit+ta ga Na gu h+ya sa ma ya hU~M/
zhes phyi nang gsang gsum byin gyis brlab bo :
de nas bshags pa bya ba ni /
hU~M:
lhag pa'i lha mchog pad+ma dbang gi lha :
thog med dus nas rang sems chos sku yang :
rang ngo ma shes mtha' med 'khor bar 'khyams :
ma rig 'khrul pa'i las dbang ci bgyis pa :
gnong zhing 'gyod pa'i sems kyis mthol lo bshags :
mi sgrib tshangs pa'i dngos grub bstsal du gsol :
badzra sa ma ya shud+d+he a :

 thams dang :
de nas ting 'dzin rnam gsum las dang po de bzhin nyid ni :
hU~M:
chos rnams chos nyid spros dang bral :
smra bsam brjod 'das de bzhin nyid :
ma bcos rang byung chos kyi sku :
'khor 'das mnyam pa nyid du brdal :
oM ma hA shu dz+nyA tA dz+nyA na badzra swa b+hA ba shud+d+ho\u0f85 haM:
hU~M:
chos rnams ye shes snying po can :
ye nas sangs rgyas ngo bo nyid :
de don rang gis ma shes pa :
'khrul pa'i sems can snying re rje :
d+harma d+hA tu swa b+hA ba shud+d+ho\u0f85 haM:
hU~M:
thams cad rten 'brel rgyu yi ngang :
rgyu las ma byung gang yang med :
hU~M ni rgyu yi sa bon nyid :
rang byung ye shes snying por bsgom :
tsit+ta badzra sa mA ti hU~M:
raM yaM khaM:
hU~M:
dag byed yi ge 'bru gsum gyis :
snod bcud dug gsum rnam par dag :
mkha' klong rnam par dag pa'i dbyings :
rang byung ye shes lnga yi dngos :
e yaM ra suM keM raM b+h+rU~M:
hU~M:
rang byung 'byung ba chen po lnga :
mkha' la rlung brten gser gyi gzhi :
ri rab bskal pa'i me 'bar dbus :
b+h+rU~M las ye shes gzhal yas khang :
pho brang phyi nang yongs su rdzogs :
chos 'byung 'bar ba e yi dbus :
sgo gru rta bab chos 'khor dang :
rin chen sna lnga'i rtsig pa las :
steng na thod pa skam rlon brtsegs :
gnam lcags 'bar ba'i gzer gyis bsdams :
lha brgyad ka ba nyi zla'i gdung :
gza' skar gral phyam zhing gi thogs :
sbrul nag skyes bu za ra tshag :
gdugs tog chos 'khor nyi zlas spras :
dur khrod brgyad ldan khor yug bcas :
pad rdor me ri brag chen bskor :
phyi gsal nang gsal zang thal klong :
dri med ye shes rgyal ba'i gnas :
zhi khro 'bar ba'i pho brang gsal :
b+h+rU~M bi shwa bi shud+d+he :
e dz+nyA na tsakra maN+Da la b+h+rU~M:
baM ru dra ti ra baM:
ma sUr+Ya maN+Da la :
a tsan+d+ra maN+Da la :
paM pad+ma maN+Da la :
b+h+rU~M hU~M s+pha ra Na phaT:
saM ha ra Na hU~M:
de nas dal rtsa ba'i lha bskyed par bstan te :







hU~M:
chos dbyings dag pa'i mkha' klong nas :
pho brang e yi dkyil 'khor du :
hU~M dmar 'od kyi rang bzhin babs :
spro bsdu'i sbyor bas khro rgyal sku :
bdag nyid rig pa'i ngo bo las :
'jigs byed rdo rje thod phreng rtsal :
dmar nag zhal gsum phyag drug pa :
g.yas dkar g.yon sngo dbus dmar zhal :
g.yas gsum rdo rje gri gug gri :
g.yon gsum b+han+d+ha kha T+wAM sdig :
zhabs bzhi brkyang bskum 'dor stabs bgrad :
rdo rje rin chen gshog pa gdengs :
dur khrod chas brgyad rdzogs par gsal :
yum chen phag mo mthing nag 'khril :
gri thod 'khyud stob brkyang bskum sbyor :
yab yum gsang ba'i thugs ka ru :
skabs 'dir spro zhing nus na go cha lha lnga'i shog dril sbyar ba yin la /
bsdu na /
gser gyi mchod rten bum pa'i dbus //
nyi zla'i steng du phyag rdor mthing //
rdo rje sdigs mdzub 'dor thabs 'gying //
de yi thugs kar ye shes sems //
rdo rje khrag 'thung thugs ka ru //
rdo rje rtse lnga'i lte ba la //
nyi zla kha sbyor dbus su hU~M//
rtsa ba'i sngags kyis bskor bar bsam //
spyi bor pad+ma thod phreng mthing /
kha T+wAM thod khrag DA ru bkal //
bzhengs stabs he ru ka yi chas //
de steng mkha' lding ga ru Da //
mthing nag me gshog dug sbrul gsol //
de steng rigs bdag snang mtha' yas //
dmar po mnyam gzhag tshe bum 'dzin //
dpral bar 'jam dpal gshin rje gshed //
ser nag ral gri pusti 'dzin //
mgrin par rta mgrin pad+ma dbang //
dmar po dbyug to sbrul zhags bsnams //
lte bar mkha' 'gro sde lnga ni //
mthing dkar ser dmar ljang ba'i mdog
/gri thod kha T+wAM rus rgyan gsol //
gsang bar yak+sha me dbal mthing //
rdo rje tho ba me zhags bsnams //
kun kyang khro rngam dur khrod chas //
rang srog sngags las 'od 'phros pas //
rtsa gsum rgyal ba sras bcas mchod //
tshur 'dus lha rnams kun la thim //
byin brlabs nus pa bskyed par gyur //
phung khams dpa' bo dpa' mor gsal //
sku la rdo rje'i go khrab gsol //
drwa mig gnam lcags sdig pas gtams //
phyogs bzhir 'khor lo rtsibs bzhi'i steng :
shar du rdo rje drag po rtsal :
dkar po rdo rje sdig pa 'dzin :
lho ru rat+na drag po rtsal :
ser nag rdo rje sdig pa 'dzin :
nub tu pad+ma drag po rtsal :
dmar nag rdo rje sdig pa 'dzin :
byang du karma drag po rtsal :
ljang nag rdo rje sdig pa 'dzin :
kun kyang khro gtum rngam zhing 'jigs :
dur khrod chas brgyad 'bar ba'i sku :
de yi phyi rim rtsibs brgyad la :
shar du rdo rje mkha' 'gro ma :
dkar mo rdo rje gri thod 'dzin :
lho ru rin chen mkha' 'gro ma :
ser mo rin chen gri thod 'dzin :
nub tu pad+ma mkha' 'gro ma :
dmar mo pad+ma gri thod 'dzin :
byang du karma mkha' 'gro ma :
ljang nag rgya gram gri thod 'dzin :
kun kyang sgeg cing brkyang bskum bgrad :
g.yang gzhi stag sham rgyan drug spras :
shar lhor gshin rje ser nag 'bar :
'khor lo lcags kyu zhags pa 'dzin :
lho nub khros ma nag mo ni :
mthing nag gri gug thod khrag 'dzin :
nub byang badzra kI la ya :
ljang nag phur pa 'dril zhing 'debs :
byang shar mkha' 'gro seng gdong ma :
mthing nag gri gug thod khrag 'dzin :
kun kyang baM gyi gdan la bzhugs :
dur khrod chas gsol me klong bzhugs :
phyi rim rang byung khro rgyal bcu :
'jigs pa'i khro rgyal 'bar ba'i sku :
rang rtags phyag mtshan sna tshogs 'dzin :
kun kyang hU~M sgra sgrog cing bzhugs :
dkyil 'khor chen po'i sgo bzhi ru :
lcags kyu zhags pa lcags sgrog dril :
gzhan yang lha dang rig 'dzin tshogs :
dpag med sprin tshogs lta bur gtibs :
kun kyang ma 'dres 'ja' tshon ltar :
yongs rdzogs dkyil 'khor chen por bsgom :
badzra gu ru kro d+ha sarba sa ma ya :
a mi d+he wa :
khro+oM ga ru Na :
ya mAn+ta ka :
ha ya grI wa :
badzra pA Ni :
ha ri ni sa :
badzra yak+sha ya ma rA dza badzra b+ha ra hi kI la ya siM ha mu kha badzra sa ma ya hU~M:
de nas sha chen spos bsreg rol mos byin dbab cing spyan drang ba ni :
hU~M:
yul gyi ming ni rnga yab gling :
zangs mdog dpal ri'i gnas mchog gi :
pad+ma 'od kyi gzhal yas nas :
khrag 'thung khro bo rol pa yi :
dmar nag me yi klong dkyil nas :
gdug pa ma lus 'dul mdzad pa :
rje btsun pad+ma thod phreng rtsal :
gnas 'dir spyan 'dren gshegs su gsol :
bde chen dbyings kyi pho brang nas :
rigs kyi bdag po gshegs su gsol :
ri rab 'bar ba'i rtse mo nas :
khyung chen 'bar ba gshegs su gsol :
'og min chos dbyings pho brang nas :
sku mchog 'jam dpal gshegs su gsol :
dbang drag rol pa'i dkyil 'khor nas :
pad+ma dbang chen gshegs\u0f8e
lcang lo can gyi pho brang nas :
gsang bdag gtum po gshegs\u0f8e
dur khrod chen po'i gnas brgyad nas :
mkha' 'gro ging bcas gshegs\u0f8e
rab 'jigs gtum po'i dur khrod nas :
tshe bdag nag po gshegs\u0f8e
bde chen gsang ba'i gnas mchog nas :
rdo rje phag mo gshegs\u0f8e
me dpung 'bar ba'i dkyil 'khor nas :
badzra kI la gshegs\u0f8e
gsang chen rol pa'i dur khrod nas :
mkha' 'gro seng gdong gshegs\u0f8e
rtsub 'gyur me yi 'khrugs klong nas :
yak+sha me dbal gshegs\u0f8e
rang bzhin gzhal yas thams cad nas :
rig 'dzin yi dam mkha' 'gro ging :
dam can chos skyong srung mar bcas :
thams cad ma lus gshegs su gsol :
rgyan cha mang po khro lo lo :
cod pan dar dpyang pu ru ru :
bskal pa'i me dpung 'u ru ru :
dur khrod rgyan cha spungs se spung :
hU~M gi 'brug sgra ti ri ri :
byin gyis brlab phyir gshegs su gsol :
gu ru badzra kro d+ha d+he wa d+hA ki nI sarba sa ma ya dzaHhU~M baM ho :
bzhugs gsol ni /
hU~M:
dur khrod chen po me klong 'bar ba'i dbus :
dbang drag rol pa'i dkyil 'khor chen po 'dir :
khro rgyal dregs 'joms drag po'i lha tshogs rnams :
nyi zla pad+ma'i gdan la bzhugs su gsol :
gu ru badzra kro d+ha d+hA ki nI sarba sa ma ya tiSh+Tha lhan :
phyag 'tshal ba ni :
hU~M:
drag po thod phreng bde gshegs 'dus pa'i sku :
hU~M sgra sgrog cing bgegs rnams 'joms mdzad lha :
'bar ba'i khro rgyal 'khor dang bcas pa la :
brkyang bskum srin po'i gar gyis phyag 'tshal lo :
a ti pU ho :
pra tIts+tsha ho :
de nas mchod pa rnam gsum 'bul ba ni :
hU~M:
bla ma yi dam mkha' 'gro la :
me tog dang ni bdug spos dang :
mar me dri chab zhal zas dang :
sil snyan yid 'ong mchod pa'i sprin :
kun bzang bla med mchod sprin 'di :
sku gsung thugs la mchod pa 'bul :
oM badzra puSh+pe d+hU pe A lo ke gan+d+he nai bid+ya shab+da AHhU~M:
nang mchod ni /
hU~M:
gzugs sgra dri ro reg bya chos :
phung po lnga nyid ye shes lnga :
'dod yon glu gar mchod yid tshim :
rnam dag mchod pa bzhes su gsol :
ma hA pany+tsa pU dza ho :
gsang mchod ni /
hU~M:
thabs dang shes rab gnyis su med :
gnyis med sbyor ba'i 'phro 'du las :
byang chub sems kyi 'od zer 'phro :
thabs shes bde ba chen por bzhes :
ma hA mu dra sa ma ya gu h+ya pU dza ho :
sman mchod ni /
hU~M:
rang byung gdod nas rnam par dag :
rtsa brgyad stong la sbyar ba'i sman :
rigs lnga dam tshig lnga yi dngos :
ye shes lnga rdzogs grub pa'i rdzas :
rgyud lnga'i sems can kun sgrol phyir :
dug lnga sel ba'i bdud rtsi che :
ngo mtshar rmad byung ye shes mchog :
rgyal ba rgya mtsho'i tshogs bcas la :
mnyam nyid chen por 'bul lags na :
thugs rjes brtser dgongs bzhes su gsol :
bzhes nas rnal 'byor bdag cag la :
sku gsung thugs kyi dngos grub stsol :
oM AHhU~M sarba pany+tsa a mr-ita hU~M hrIHThA:
snang ba mtha' yas spyan gzigs pad+ma 'byung //
mtsho rgyal rat+na gling pa tshe dbang grags //
bka' bab nyer lnga rtsa brgyud bla ma la //
rnam dag bdud rtsi mchog gi mnyes mchod 'bul //
dbang drag pad+ma yab yum go cha'i lha //
drag rtsal mkha' 'gro 'jigs byed khro bo bcu //
sgo ma bzhi sogs yi dam dkyil 'khor la //
rnam dag bdud rtsi mchog gi mnyes mchod 'bul //
dam can sde bdun bdud mgon lcam dral dang //
spu gri mched gsum smyo kha mkha' ri sogs //
chos skyong gter srung dam can rgya mtsho la //
rnam dag bdud rtsi mchog gi mnyes mchod 'bul //
zhes lha dang srung ma thams cad la mtshan don sbyar nas 'bul lo //
kA ya sid+d+hi oM/
wA ka sid+d+hi AH
tsit+ta sid+d+hi hU~M/
zhes dngos grub blang /
hU~M:
dam rdzas gtor chen 'bar ba 'di :
brjid ldan ro mchog brgya dang ldan :
'dod yon lha mo'i tshogs kyis spras :
ye shes rgya mtsho'i mchod pa 'dis :
rtsa ba gsum gyi thugs dam bskang :
bskangs gyur dbang dang dngos grub stsol :
ma hA ba liM ta kha raM khA hi :
hU~M:
ma rig log rtog 'khrul pa yi :
zhing bcu gdug pa'i ru dra bsgral :
lcang lor bcas pa'i b+han+d+ha ru :
khams gsum bsgral pa'i rak+ta bskyil :
khrag 'thung 'bar ba'i lha tshogs kyi :
zhal du bstab bo kha raM khA hi :
hU~M:
yang dag don rtogs shes rab kyis :
gzung 'dzin gdug pa'i dgra bgegs bsgral :
rgyal ba'i tshogs rnams de la dgyes :
chos dbyings rol pa'i mchod pa bzhes :
ma traM ru dra pra b+han tsakra pra be sha ya khA hi :
zhes phyi nang gsang gsum sman gtor rak+ta la sogs rim par rol mo'i tshogs kyis mchod :[  \u0f88\u0f88\u0f88\u0f88\u0f88\u0f88\u0f88 ]de nas bstod pa rgyas bsdus bskul dang gsum las :
spro na las byang gi gtso 'khor don rtags dang mthun par bstod /
bsdu na /
hrI:
dmar nag 'bar ba me yi klong dkyil nas :
spyan ras gzigs dbang 'gro don skur sprul pa :
dregs pa 'dul mdzad drag po thod phreng rtsal :
bskal pa'i me dpung dmar nag 'tshubs ma'i dbus :
bdud dang dregs pa ru dra bsnol ba'i steng :
rab tu 'jigs pa'i sku mchog khyad par can :
me yi mdog can sku che yan lag rags :
zhal gdangs mche gtsigs rkan sgra 'brug ltar sgrog :
ag tshom me 'bar smin ma glog ltar 'khyugs :
ral pa dmar ser srid gsum rtse mor 'bar :
phyag g.yas rdo rje gsor zhing bgegs rnams 'joms :
g.yon pas sdig pa mgo dgus snying khrag 'jib :
thod phreng skam rlon sbrul rigs lnga yis brgyan :
glang chen ko rlon zhing chen g.yang gzhi gsol :
dpa' bo'i sku la stag gi sham thabs gsol :
rdo rje'i go khrab rgyan drug dag gis spras :
dbang drag sku la go cha'i lha rnams rdzogs :
dbu gtsug rigs bdag sprul pa'i bya khyung dkar :
dpral bar 'jam dpal mgrin par rta mgrin dang :
thugs kar gsang bdag lte bar d+hA ki lnga :
gsang ba'i gnas su yak+sha me dbal te :
kun kyang rang rtags phyag mtshan rgyan dang ldan :
khyod kyi sku la mtshon cha 'bar ba'i tshogs :
steng 'og phyogs bzhi mtshams brgyad kun tu khyab :
nyid kyi sprul pa yak+sha me dbal tshogs :
skar ltar 'khrug cing rlung ltar 'tshubs pa la :
mtshon cha'i 'khor lo g.yas g.yon 'khor byed cing :
'khor lo'i bar na rgyal bsen sde brgyad rnams :
phye mar gtub cing rdul phran bzhin du brlag :
gdug pa can rnams sngangs shing brgyal bar byed :
gdug cing sdang sems ldan pa'i bar chad rnams :
thal ba bzhin du ma lus rlag par byed :
lha yi nang nas lhag pa'i mthu bo che :
rgyal ba kun gyi mthu rtsal lhag pa'i lha :
dngos grub glog ltar myur ba'i thugs rje can :
phyi nang gsang ba'i bar chad zhi bar mdzod :
sngon gyi las dang 'phral rkyen bzlog tu gsol :
byin gyis rlobs shig gu ru drag po rtsal :
mchog dang thun mong dngos grub bstsal du gsol :
rnal 'byor bcol ba'i phrin las grub par mdzod :
de nas thun mong du bshags pa ni /
hU~M:
drag po thod phreng rig 'dzin lha yi tshogs :
bskal pa sngon nas da lta'i dus bar du :
rang rig dbyer med lha dang ma mjal te :
gnyis 'dzin 'khrul rtog ma rig dbang gyur pas :
dbyer med chos dbyings klong du bzod par gsol :
oM gu ru satwa sa ma ya sogs yig brgya bzla'o :
skabs 'dir sgrub thabs gsum gang rung ltar 'dzab zhi drag sbrel te brgya'am stong la sogs pa bya'o :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hUM A:
zhes zhi ba'i snying po'o //
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
ces rtsa ba'i bsnyen pa'o //
badzra hU~M:
yak+sha hU~M:
rak+sha hU~M:
a ya ma du ru tsa sha na mA ra ya hU~M phaT:
ces me dbal dang sde brgyad sham bu'o //
oM a mi d+he wa A yuHsid+d+hi hU~M hrI:
oM khroM ga ru Na tsa le tsa le hU~M phaT:
oM hrIHSh+T+r-i wi kr-i tA na na hU~M phaT:
oM pad+mAn+ta kr-ita ma hA kro d+ha ha ya grI wa hu lu hu lu hU~M phaT:
oM badzra tsaN+Da ma hA ro Sha Na hU~M phaT:
d+hA ki nI ha ri ni sa hU~M phaT:
ya ma rA dza :
badzra b+ha ra hi :
badzra kI li kI la ya :
badzra siM ha mu kha hU~M phaT:
hU~M hU~M hU~M hU~M hU~M:
hU~M hU~M hU~M hU~M hU~M:
ces 'dzab brgya stong la sogs ci nus gtso 'khor gyi 'gros dang sbyar te bzla'o //
de nas bsod nams rgya chen tshogs kyi rim pa bya ste :
zhing ngam gcan gzan gyi pags pa'i steng du :
tshogs kyi yo byad rgyas par bsham :
bsang chu 'thor zhing :
oM badzra a mr-ita kuN+Da lI hU~M:
sarba dra byaM sho d+ha ni hU~M phaT:
ces bsang ngo //
raM yaM khaM swA hA:
hU~M:
ngang nyid rdo rje'i chos dbyings las :
skye ba'i cho 'phrul 'bru gsum gyis :
dngos 'dzin mtshan ma'i bag chags sbyangs :
dag par ma gyur gang yang med :
dag pa'i ngang du gnas gyur cig :
oM AHhU~M hrIH
hU~M:
chos dbyings rol pa'i dkyil 'khor nas :
byin rlabs 'phro 'du'i 'od zer gyis :
dpag med nam mkha'i mthar gyur pa'i :
'dod pa'i longs spyod sprin ltar gtibs :
hU~M gis rnam rtog dbyings su bsgral :
AHyis dri med bdud rtsir bsgyur :
oM gyis 'dod yon sprin tshogs gtibs :
hrIHyis snang srid mchod pas bkang :
mchod pa'i lha mo dpag med kyis :
gser dngul g.yu yi gzhong pa nas :
longs spyod dpag med tshogs kyis bkang :
gar dang phyag rgya bsgyur zhing mchod :
a la la te mchod pa bzhes :
dgyes bskangs bdag la dngos grub stsol :
tshogs lha spyan 'dren pa ni :
hU~M:
rje btsun pad+ma drag po rtsal :
go cha lha lnga gtso dang 'khor :
mkha' 'gro dpa' bo ging dang bcas :
sku la sgrib sems mi mnga' yang :
'gro rnams bsod nams gsag pa'i phyir :
ye shes tshogs la gshegs su gsol :
dzaHhU~M baM ho :
sa ma ya satwaM:
de nas rim pa gsum du bcad de :
dang po mchod :
bar pa skong bshags :
tha ma bsgral bar byas te :
dang po tshogs phud phul la :
bla ma yi dam mkha' 'gro la :
'dod yon tshogs kyi mchod pa 'bul :
dgyes pa chen pos rol nas kyang :
'dod pa'i dngos grub thams cad stsol :
gu ru d+he wa d+hA ki nI ga Na tsakra pU dza khA hi :
bar pa bshags pa ni :
dpang gyur skyabs mchog ma lus rnams :
tshe rabs sngon nas da lta'i bar :
'gal 'khrul nyams chag ma lus pa :
tshogs kyis bskang zhing bshags par bgyi :
gu ru d+he wa d+hA ki nI ga Na tsakra khA hi shud+d+he a :
tha ma ling+gar 'gugs bstim spyi ltar bya :
ging pa dkar nag chas su zhugs te :
hU~M:
che mchog drag po thod phreng rtsal :
rngam brjid 'bar ba'i khro tshogs bcas :
rdo rje phur pa lcags kyu dang :
zhags pa tho chen 'bar ba thogs :
dgra bgegs gdug pa'i lnga phung 'di :
lcags kyus zungs la phur pas thob :
rdul phran bzhin du brlag par mdzod :
rnam shes chos kyi dbyings su spor :
gu ru badzra kro d+ha nr-i tri dgra bgegs shA trun mA ra ya rbad :
ces bsgral nas bstab pa bya ba ni :
hU~M:
bla ma yi dam mkha' 'gro zhal phyes shig :
khams gsum yongs sgrol dgra bgegs zhal du bstabs :
rngams byed hom khung yangs pa'i mgul du bstim :
'khor 'das mnyam nyid ngang du mchod par bzhes :
gu ru d+he wa d+hA ki nI dgra bgegs kyi sha khrag rus pa la kha kha khA hi khA hi :
de nas rdo rje slob dpon sogs la rim par drang ste :
kye :
gzigs shig mdzes ldan dam pa'i chos :
'di la the tshom byar mi rung :
bram ze khyi dang gdol pa phag :
rang bzhin gcig tu dgongs te rol :
lag gnyis pad+ma'i phyag rgyas blangs te :
ho :
rin thang med la legs 'ong chos :
gzung 'dzin mtshan ma kun spangs pa'i :
blang dor chos kun bral ba yi :
de bzhin nyid la bdag phyag 'tshal :
a la la ho :
zhes rol lo :
de nas lhag ma'i cho ga bya ste :
lag pa mkha' gsang gi phyag rgyas kha phru btab ste :
phud lhag bsres la :
rkang gi gzar bus rak+ta gtor zhing rnal 'byor pa rnams kyis dkyil 'khor la 'chams stabs dang bstun te :
oM badzra a mr-ita kuN+Da lI ha na ha na hU~M phaT:
oM swa b+hA ba sogs /
tshogs gzhong b+han+d+ha'i snod yangs shing rgya che bar /
lhag ma'i ngo bo de nyid /
'dod yon gyi longs spyod /
sha chen gyi phung po /
rak+ta'i rgya mtsho stong gsum gang bar gyur :
oM AHhU~M ha ho hrIH
sngags 'dis lan gsum byin brlabs nas :
hU~M:
chos dbyings rol pa chen po las :
sprul pa'i khro rgyal chen po shar :
'khor 'das snang srid nga yi dbang :
nga ni che mchog he ru ka :
dang po phud kyis mi mchod rgyu :
drag po'i lha tshogs phud la dgyes :
bar du lhag mas mi mchod rgyu :
dam can mkha' 'gro lhag la dgyes :
lhag ma kha chus mi bran rgyu :
rnal 'byor bdag dang g.yar dam gcig :
dkyil 'khor mtha' la mi bzhag rgyu :
bran g.yog pho mo'i tshul la gnas :
drag po'i bka' nyan las byed tshogs :
shar gyi phyogs kyi gtor len ni :
rdo rje rigs kyi mkha' 'gro'i tshogs :
lho yi phyogs kyi gtor len ni :
rin chen rigs kyi mkha' 'gro'i tshogs :
nub kyi phyogs kyi gtor len ni :
pad+ma rigs kyi mkha' 'gro'i tshogs :
byang gi phyogs kyi gtor len ni :
las kyi rigs kyi mkha' 'gro'i tshogs :
ging dang lang+ka dur khrod bdag :
ke seng dbang phyug nyer brgyad sogs :
dpal gyi bka' nyan lhag sdud rnams :
dar gyi cod pan pu ru ru :
rgyan cha mang po khro lo lo :
dpa' bo'i bro brdung khrabs se khrab :
dpa' mo'i glu len kyu ru ru :
gnas bzang dur khrod nyams re dga':
gos bzang zhing lpags brjid re che :
skyogs bzang b+han+d+ha mtshan re bzang :
skyems bzang rak+ta bcud re che :
zas bzang mAM sa ro re zhim :
rtag tu dur khrod gnas rnams nyul :
dam tshig bsrung zhing mkha' la 'gro :
las su gsod dang gcod la brtson :
zas su sha dang khrag la dgyes :
yang dag don la sangs rgyas kyang :
thabs kyis drag po'i phrin las mdzad :
rgyan gyi mchod gtor 'di bzhes la :
zhi rgyas dbang drag mngon spyod las :
bcol ba'i phrin las grub par mdzod :
oM badzra b+hA ra yo gi nI d+hA ka d+hA ki nI ba liM ta kha kha khA hi khA hi :
zhes lhag ma'i gtor ma btang ngo :
de nas chad mdo ni :
gtor ma rnams dkyil 'khor nas gom pa bdun bcu'i sar dpags la :
phud dang rak+ta phyogs bcur gtor :
rol mo bsgrags la 'di skad do :
hU~M:
sngon gyi bskal pa dang po la :
btsad po khri srong lde'u btsan gyis :
slob dpon pad+ma spyan drangs tshe :
yang le shod nas bod yul byon :
mang yul la nas mar byon tshe :
lha srin dam la 'dogs shing byon :
bdag ni rig 'dzin de yi gdung :
sde brgyad dbang du mi btang 'tshal :
gdug pa'i sde brgyad thul bar mdzod :
khyed rnams lha 'dre de yi rigs :
slob dpon pad+ma'i bka' ma bcag :
rgyan gyi mchod gtor 'di bzhes la :
bka' dang dam la ma 'da' zhig :
gtsang gi chu mig gnas pa der :
dge bsnyen thams cad dam la btags :
rgyas par na /
bdag ni rig 'dzin sogs re re bzhin sbyar /
bsdu na gsham du tshar gcig sbyar bas 'thus so //
gnubs kyi ru thog brag dmar der :
dri za pho mo dam la btags :
g.yu mtsho phyug mo'i nang shed nas :
pho rgyud mo rgyud dam la btags :
'brog gi na dmar rgod gang der :
lha btsan thams cad dam la btags :
ma dros kun gyi rgya mtsho der :
klu rigs thams cad dam la btags :
ru dam lung pa nag po der :
ma yams thams cad dam\u0f8e
sil ma gtsang gi gangs dkar der :
sman dang lha sman dam\u0f8e
kha rag gangs kyi lho phyogs der :
brtan ma bcu gnyis dam\u0f8e
gtsang gi kha rag yul gong der :
'brog gnas thams cad dam\u0f8e
bsam yas dbu rtse rim gsum der :
rgyal po thams cad dam la btags :
'gos kyi gla ba rkang gcig der :
the'u rang thams cad dam la btags :
bdag ni rig 'dzin de yi gdung :
sde brgyad dbang du mi btang 'tshal :
gdug pa'i sde brgyad thul bar mdzod :
khyed rnams lha 'dre de yi rigs :
sngon tshe slob dpon bka' ma bcag :
da lta sngags 'chang dam ma bkral :
rgyan gyi mchod gtor 'di bzhes la :
bcol ba'i phrin las grub par mdzod :
ces tha tshig gis gnad nas bskul zhing chad mdo bya'o :
de nas brtan ma skyong ste :
b+h+yo :
'jig rten bod khams skyong mdzad pa'i :
brtan ma bcu gnyis dpon dang g.yog :
dpal gnas ma dang yang dag shes :
kong lha g.yu bun khyung btsun ma :
me tog zla 'od byang rgyal ma :
gser thang kun bzang shAn+tiM dpal :
klu mo gzi 'bar la sogs pa'i :
brtan ma skyong mdzad 'khor dang bcas :
khyed rnams sngon gyi g.yar dam can :
slob dpon pad+ma thod phreng dang :
slob ma rlangs chen dpal seng gis :
zhing chen bkram pa'i gdan steng du :
rnal 'byor tshogs kyi gral du bzhag :
ma 'ongs sangs rgyas lung yang bstan :
dbang bskur cod pan spyi bor bzhag :
dbang rtags rdo rje phur pa gtad :
lce la dam tshig bdud rtsi bzhag :
dam tshig gnyan gyi gral du bcug :
da rung khyed rnams 'jig rten ma 'das pas :
sngon tshe zhal bzhes dam mnos bzhin :
bka' yi gtor ma 'di longs la :
bcol ba'i phrin las grub par mdzod :
oM lo ka lo ki nI ma ma hrIng hrIng :
i daM ba liM ta kha kha khA hi khA hi :
ces brjod la gtor gzhong bdud rtsis bshal te mchod do :
de nas rta bro ni las byang gang yang rung ba ltar bya bar gsungs pas /
gtor gzhong kha sbubs pa ri rab tu gsal ba'i 'og tu dam sri mnan par bsams la /
rdo rje'i rgyas gdab dang bcas pas /
hU~M:
nga ni 'jigs byed chen po ste :
khams gsum thams cad spyi nas gnon :
dgra bgegs sdig chen 'byung po rnams :
dug gsum las kyi brub khung mnan :
mnan no bcings so satwam+b+ha ya :
rdo rje'i bro yi rgyas btab pas :
sus kyang 'jig par nus ma yin :
oM laM:
AHlaM:
hU~M laM:
satwam+b+ha ya nan :
zhes khro bo'i stangs stabs kyis bro bya'o :
nang du log nas tshe 'gugs bkra shis dang bsngo ba smon lam rgyas par bya bar gsungs pas /
dang po tshe 'gugs pa ni /
bdag nyid tshe dpag med pa ji lta ba bzhin bskyed :
bla ma yi dam mkha' 'gro rnams kyi tshe bcud bsdus par bsam :
oM badzra A yur+dz+nyA na hU~M b+h+rU~M sid+d+hi pha la hU~M hrI:
ci 'grub bzla /
de nas tshe yi mda' dar dmar po g.yab cing 'di skad do /
hU~M:
bcom ldan mgon po tshe dpag med :
sku mdog dmar po longs spyod rdzogs :
phyag na tshe yi bum pa bsnams :
gsang ba thugs kyi bum pa nas :
snying po thugs kyi A yu stsol :
bdag cag rdo rje'i tshe thob shog :
ces bskul /
dngos grub blang ba ni /
hU~M:
phyogs dus rgyal ba kun gyi ngo bo nyid :
phrin las 'dus pa'i drag po thod phreng rtsal :
rnam dag sku gsung thugs kyi dkyil 'khor nas :
sgrub mchog bdag la dngos grub bstsal du gsol :
spros med mkha' ltar dag pa'i thugs mnga' ba :
dngos grub stsal dang stsol bar mi dmigs kyang :
las dang thugs rje mthun pa'i rten 'brel gyis :
mchog dang thun mong dngos grub ma lus stsol :
rgyal ba rnams kyis thugs rje'i rang bzhin gyis :
sgrub po bdag ni skal ldan dam tshig can :
dbang chen drag po'i dngos grub mchog chen po :
dus 'dir bdag la yongs rdzogs bstsal du gsol :
ces pa'i mthar rtsa sngags sham bcas brjod /
gtang rag gi mchod bstod spro na skabs 'dir bya /
dbyangs gsal yig brgya dang /
ma rnyed yongs su sogs kyis nongs pa bshags /
dbang don dkyil 'khor sogs dang 'brel na ye shes pa gshegs pa'am brtan bzhugs spyi mthun bya /
dam tshig pa bdag la bsdu zhing /
bdag bskyed dkyil 'khor bsdu ba ni /
hU~M:
chos sku skye med spros pa'i mtha' bral yang :
rtsa gsum dkyil 'khor ma 'dres yongs rdzogs shar :
gang 'dul 'gro ba'i sdug bsngal kun bsal nas :
slar yang skye med chos dbyings ngang du mu :
lhar ldang ba ni /
hU~M:
rang lus 'byung ba lnga dang skye mched tshogs :
ye nas rang byung rang gsal yi dam lha :
thabs shes dbyer med lta spyod zung 'brel nas :
rgyun du 'gro ba 'dren pa'i spyod lam bya'o :
lus lha'i dkyil 'khor ye shes sems dpar gsal gdab :
rdo rje'i go khrab zhu lubs su gon par bsams te rgyun gyi rnal 'byor la 'jug par bya'o :
smon lam ni :
na mo :
bdag gis bla ma bsgrubs la sogs :
dus gsum tshogs gnyis ci bsags pa'i :
'bras bu dus 'dir smin gyur cig :
yon tan ma lus yongs rdzogs nas :
phrin las gang brtsam myur 'grub cing :
bdag gzhan gnyis med sangs rgyas shog :
shis brjod ni /
hU~M:
dus gsum bla ma sku gsum bdag nyid can :
dbyer med rang la rtogs pa'i bkra shis shog :
thabs shes zung 'jug snang stong yi dam lha :
don dam 'du 'bral med pa'i bkra shis shog :
'khor 'das chos la dbang bsgyur mkha' 'gro'i tshogs :
phyi nang bar chad zhi ba'i bkra shis shog :
mthu stobs bdud 'dul bka' srung gter bdag tshogs :
sangs rgyas bstan pa srung ba'i bkra shis shog :
ces sogs rgyas par brjod do /
kye ma :
dus kyi snyigs ma lnga bcu kha ral dus :
sangs rgyas bstan pa dar la ma smin pas :
gsang sngags zer zhing bcos ma'i chos kyis gang :
ltar snang legs kyang grub rtags thon mi med :
de lta'i dus na rgya 'gyur ma 'phyugs pa :
pad+ma'i thugs gter yin gyis nyams su longs :
skal ldan las can gcig dang 'phrad nas kyang :
gsang sngags mi nub bstan pa mtha' rgyas shog :
mkhar chu dpal gyi phug ring a tham rgya :[  \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88 ]chos kyi rgyal po rat+na gling pas byi ba'i lo la lho brag mkhar chu dpal gyi phug ring nas gdan drangs te /
lo bcu la bka' rgya bsdams nas /
bya yi lo la sa bdag rgyal po'i pho brang sne gdong du /
shog ser zheng mkhyud gang /
dkyus mtho gang ba gcig las zhal bshus pa'i yi ge pa ni rje nyid kyi sras dbang chen bzang pos bgyis pa'o //
zhes gter gzhung rtsa ba bcos bslad med pa la zur 'debs dgos rigs rnams dbang sgrub sogs kyi skabs su khyer bde bar nag 'gros su bgyis pa la 'gal ba gang mchis bshags shing /
dge bas pad+ma drag po myur du 'grub pa'i rgyur gyur cig
/dge legs 'phel //

//
