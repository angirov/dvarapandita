grub thob chen po'i thugs thig las /
khrag 'thung bde gshegs 'dus pa'i las byang bklag chog tu bkod pa dngos grub kun 'dus zhes bya ba bzhugs so //
na maHshrI maM gu ru he ru ka ya /
khrag 'thung bde gshegs 'dus pa'i lha //
rig 'dzin bla ma'i skur snang ba //
mkha' 'gror bcas la phyag byas te //
phrin las bklags pas grub pa dgod //
grub thob chen po'i bka' srol las byon pa khrag 'thung bde gshegs 'dus pa'i phrin las kyi rim pa nyams su len pa la gsum /
sngon 'gro
/dngos gzhi /
rjes kyi rim pa gsum mo //
dang po sbyor ba'i sngon 'gro ni /
dbang bskur tshul bzhin nos shing dam tshig dang ldan pa'i rnal 'byor pas 'di'i phrin las la 'jug pa na /
dbang dang bsnyen sgrub srung zlog gi las rim sogs so so'i skabs dang bstun dgos pa las /
spyi tsam du dam tshig gi rten bkram /
dpal gtor sman rag nyer spyod rnams bsham /
mchod gtor tshogs kyi yo byad sogs 'du bya'o //
cho ga'i sngon 'gro'i thog mar brgyud pa'i gsol 'debs ni /
thog ma'i mgon po chos sku kun tu bzang //
longs spyod yongs rdzogs che mchog he ru ka
/sprul pa'i skur snang rdo rje sems dpa' la //
gsol ba 'debs so dbang skur byin gyis rlobs //
gsang ba kun bdag phyag na rdo rje 'dzin //
las kyi dbang mo mkha' 'gro'i tshogs kyi rje //
grub pa'i rig 'dzin chen po rnam brgyad la //
gsol ba 'debs so dbang skur byin gyis rlobs //
kun 'dus slob dpon pad+ma thod phreng rtsal //
grub pa'i dbang phyug thang stong rgyal po'i zhabs /
khyab bdag 'od gsal sprul pa'i rdo rje la //
gsol ba 'debs so dbang skur byin gyis rlobs //
rgyud lung man ngag rig pa 'dzin rnams dang //
ye shes klong dgu'i dkyil 'khor lha yi tshogs //
mkha' 'gro chos skyong dam can gter srung la //
gsol ba 'debs so dbang skur byin gyis rlobs //
smin byed gsos thebs dam tshig rnam par dag
/tha mal snang grags lha sngags 'khor lor rdzogs //
sngags sems sgyu lus 'od gsal zung 'jug gi
/rim lnga mthar phyin ye shes sku 'grub shog
/mngon spyod mthu yis ma rungs gdug can rnams //
tshar gcod zhi sogs las kyis rjes bzung ste //
don gnyis lhun grub phyogs las rnam par rgyal /
khyab bdag he ru ka dang dbyer med shog
/gzhi bdag 'byung po'i tshogs la gtor ma bsham /
oM badzra a mr-itas bsang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M zhes 'bru gsum gyis brlab /
b+hU mi pa ti sa pa ri wA ra badzra sa mA dzaHsa spyan drangs /
s+d+yA na pa ti k+She tra pA lany+tsa na maHsarba ta thA ga te sogs gsum gyi+is bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyod kyis bstsal du gsol //
zhes pas bsngo /
phrin las kyi sngon 'gro dngos la bdun yod pa las /
dang po bgegs la bka' bsgo zhing mtshams bcad srung 'khor bsgom pa ni /
badzra ma hA shrI he ru ko\u0f85 haM/
rang nyid skad cig gis zhe sdang rdo rje mthing nag dur khrod rol pa'i chas can khro gtum bzod par dka' ba'i gzi brjid cher 'bar zhing rang snang gi yum dang bcas pa'i skur gyur /
hU~M:
nyon cig bgegs dang log 'dren tshogs :
byang chub sgrub la bar chad kun :
song zhig lha min lha yang rung :
dpal chen khrag 'thung bka' thos nas :
da lta nyid du so sor dengs :
gal te mi 'gro 'dug gyur na :
lus ngag yid gsum rdul du rlog :
de bas da lta phyir dengs shig :
ces dang drag sngags yungs thun rol mo sogs kyis bgegs bskrad /
hU~M:
bdag nyid dpal chen he ru ka'i :
nyi zla 'bar ba'i sdang mig gis :
bgegs kyi tshogs rnams bsregs shing sbyangs :
thugs nas khro mtshon me phung 'phros :
mtshon cha'i 'khor lo'i rtsibs steng du :
phyogs skyong gdan la khro tshogs 'bar :
ye shes me phung 'tshubs shing 'khyil :
rdo rje 'khor lo rin po che :
pad+ma ral gri tho ba dang :
phur pa'i mtshon cha sprin ltar gtibs :
lha sngags ye shes rgyas btab pas :
nam yang 'da' ba'i skabs med do :
badzra tsakra rat+na pad+ma khaD+ga tIk+Sh+Na dz+wa la raM hU~M hU~M hU~M phaT:
badzra rak+Sha rak+Sha b+h+rU~M:
gnyis pa skyabs sems tshogs gsag bya ba ni /
rang gi snying ga'i hU~M las 'od zer 'phros pas bla ma rig 'dzin dpal chen gtso dgu'i dkyil 'khor gyi lha tshogs 'khor dang bcas pa thams cad badzra sa mA dzaH
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i bgegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rangs :
dag pa mtha' bzhi dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i dge ba rnams :
bsdus te byang chub chen por bsngo :
lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/dzaHhU~M baM hoH
tshogs zhing rnams rang la thim par gyur /
gsum pa brda sgo dbye zhing phyag 'tshal ba ni /
hU~M:
gnyis 'dzin rtog pas bcad pa'i brda yi sgo :
rig pa rang gsal chen po'i ngang du dbye :
lhun rdzogs byang chub sems kyi dpal chen po :
mngon sum rig ngor mjal ba'i phyag gis 'dud :
b+h+rU~M dz+nyA na maN+Da la pra we sha ya phaT:
a la la ho :
a ti pU ho :
pra tIts+tsha ho :
bzhi pa rgyud dag cing snod du rung ba'i phyir bshags pa bya ba ni gnong 'gyod gdung shugs bcas pas /
ho :
don dam dmigs med spros dang bral ba la :
nyams dang bshags par bya ba ma dmigs kyang :
kun rdzob 'khrul pa'i dbang gis las bsags pa :
snying nas 'gyod pas mthol bshags bzod par bzhes :
yi ge brgya pa brjod /
spro na spyi bshags ye shes sku mchog sogs kyang bya'o //
lnga pa dam bca' bzung ba ni /
ho :
bdag gis mkha' khyab 'gro ba kun don du :
spyi dang khyad par lhag pa'i dam tshig bzung :
dpal chen lha tshogs rtse gcig bsgrub lags na :
ye shes chen po'i byin gyis brlab tu gsol :
sarba ma hA yo ga sa ma ya bo d+hi tsit+ta ut+pA da yA mi :
drug pa byin dbab pa ni /
rang gi snying ga nas 'od zer 'phros pas bla ma rig 'dzin rgyal ba zhi khro'i lha tshogs rnams mdun gyi nam mkhar sprin gtibs pa ltar byon te bdag gnas yo byad thams cad ye shes kyi 'khor lor byin gyis brlabs par gyur par mos la /
hU~M:
chos kyi dbyings las rang byung ba'i :
zhi khro rab 'byams bka' brgyad lha :
dpa' bo DA ki chos srung tshogs :
thugs rje thugs dam dus la bab :
sgrub pa po la byin chen phob :
sgrub gnas 'og min zhing du sgyur :
sgrub pa'i yo byad dam tshig rdzas :
bde ba chen por byin rlobs shig :
oM AHhU~M badzra gu ru ma hA shrI he ru ka de ba DA ki nI sarba sa ma ya dz+nyA na a we sha ya a A:
hrIM hrIM pheM pheM:
zhes dbyangs dang rol mo sbyar spos btul /
hU~M hU~M hU~M:
zhes pas byin bsdu'o //
bdun pa mchod pa'i yo byad byin gyis brlab pa ni /
raM yaM khaM:
ye shes rang rtsal me rlung chus :
mchod rdzas dngos 'dzin bsregs gtor sbyangs :
phyi nang gsang ba rmad byung ba'i :
'dod yon bde chen rgyan du gyur :
oM badzra puSh+pe d+hUp+pe A lo ke gan+d+he nai bid+ya shab+da sarba pU dza AHhU~M:
oM sarba pany+tsa a mr-ita hU~M hrIHThA:
oM ma hA ba liM ta hU~M hrIHThA:
oM ma hA rak+ta hU~M hrIHThA:
bo d+hi tsit+ta ga Na gu h+ya sa ma ya AHhU~M:
nang mchod kyi sngags rnams lan gsum brjod la dmigs pa spyi ltar bya'o //
gnyis pa dngos gzhi'i las rim la bdun gyi dang po dam tshig gi dkyil 'khor bskyed pa ni /
hU~M:
ma bcos spros med de bzhin nyid :
kun snang snying rje'i rol pa las :
thams cad skyed byed rgyu yi hU~M:
mthing nag mkha' la 'ja' ltar shar :
cho 'phrul chen po'i 'od zer gyis :
snod bcud dngos por 'dzin pa sbyangs :
stong pa'i ngang las 'byung rim steng :
ri rab rdo rje'i brag chen po :
srung 'khor 'jigs pa'i dur khrod dang :
drag po'i gzhal yas mtshan rdzogs dgu'i :
dbus mar 'khor lo rtsibs bzhi'i lter :
pad+ma zla nyi byol song gtso :
dregs pa lha chen pho mo'i steng :
rgyu yi hU~M babs yongs su gyur :
rdo rje rtse dgu hU~M gis mtshan :
'od zer 'phro 'du'i sbyor ba yis :
khrag 'thung rab 'byams byin nus thim :
de las skad cig dran rdzogs su :
bdag nyid che mchog he ru ka :
mthing nag dmar ba'i mdangs 'od 'tsher :
zhal gsum phyag drug zhabs bzhi bgrad :
spyan dgu sdang mig smar smin 'bar :
g.yas gsum rdo rje 'bar ba'i mtshon :
rtse dgu rtse lnga rtse gsum gsor :
g.yon gsum skam rlon rnyid pa yi :
b+hany+dza bdud bzhi'i khrag gis gang :
dpal dang dur khrod chas kun rdzogs :
sbyor yum gnam zhal dbyings phyug ma :
sngo skya rtse gsum thod 'dzin 'khril :
dar dang rus rgyan gzig sham 'phyang :
gar dgu'i gzi byin mchog tu 'bar :
e waM mnyam sbyar mkha' gsang nas :
bde ba'i sgra dang 'od zer 'phros :
bde gshegs sras dang btsun mor bcas :
spyan drangs zhal zhugs thugs kar zhu :
yum gyi pad+mor son pa las :
hU~M chen 'bar ba'i sprin phung 'phros :
tshom bu'i dkyil 'khor gsal bar bskyed :
hU~M hU~M hU~M hU~M hU~M hU~M hU~M hU~M hU~M:
gtso mchog dkyil 'khor rtsibs bzhi ru :
gsang ba'i khro rgyal yab yum dang :
khro bcu ta kr-ita sgo ba bzhi :
pho nya mang po las la 'gyed :
che mchog dkyil 'khor yongs su rdzogs :
oM badzra kro d+ha ma hA shrI he ru ka hU~M phaT:
hU~M:
shar dkyil 'khor lo rtsibs bzhi'i dbus :
pad zla nyi ma ru tra'i steng :
dpal chen badzra he ru ka :
mthing nag rdo rje dung khrag 'dzin :
kro d+hI shwa rI mthing skya 'khril :
khrag 'thung rigs bzhi yab yum dang :
gnas yul sgo skyong bka' nyan bcas :
yang dag thugs kyi dkyil 'khor rdzogs :
oM ru lu ru lu hU~M b+h+yo hU~M phaT:
hU~M:
lho dkyil 'khor lo rtsibs bzhi'i dbus :
pad zla nyi ma ma he dang :
gshin rje pho mo bsnol ba'i steng :
zil gnon khrag 'thung mthing nag 'bar :
'khor lo bskor zhing sdigs mdzub bsgreng :
sbyor yum bai tA nag mo 'khril :
gshed chen bzhi dang 'chi bdag tshogs :
mthar byed sgo ba bka' nyan bcas :
'jam dpal sku yi dkyil 'khor rdzogs :
oM a kro te ka ya mAn+ta ka ha na ma tha b+hany+dza hU~M phaT:
hU~M:
nub dkyil 'khor lo rtsibs bzhi'i dbus :
pad zla nyi ma klu brgyad steng :
rta mchog pad+ma he ru ka :
dmar smug pad+ma dril bu 'dzin :
dbu gtsug rta gdong rngam bzhad 'tsher :
gzi ldan dmar mo yum dang 'khril :
g.yas g.yon sprul pa'i pho nya spro :
rtsibs bzhir dbang chen rigs bzhi dang :
zil gnon sgo skyong pho nyar bcas :
pad+ma gsung gi dkyil 'khor rdzogs :
oM pad+mAn+ta kr-ita badzra kro d+ha ha ya gr-I ba hU~M phaT:
hU~M:
byang dkyil 'khor lo rtsibs bzhi'i dbus :
pad zla nyi ma lha chen steng :
rdo rje gzhon nu mthing nag 'bar :
phyag gnyis srid pa phur bu 'dril :
'khor lo rgyas 'debs mthing skya 'khril :
rtsibs bzhir sras mchog rigs bzhi dang :
khro bcu yab yum za gsod tshogs :
sgo skyong bka' nyan dang bcas pa'i :
phur pa phrin las dkyil 'khor rdzogs :
oM badzra kI li kI la ya sarba big+h+nAn baM hU~M phaT:
hU~M:
shar lho 'khor lo rtsibs bzhi'i dbus :
pad zla nyi ma ma mo'i steng :
mngon rdzogs khrag 'thung rgyal po mthing :
rdo rje gsor zhing thun khrag 'phen :
nyid bzhi bde mchog yum dang 'khril :
rtsibs bzhi mdun gyi g.yon zur bcas :
rtag pa'i rgyal mo spun lnga dang :
rje mo sman mo sgo skyong sogs :
srid pa ma mo'i dkyil 'khor rdzogs :
oM gu h+ya dz+nyA na kro d+ha kro d+hI ma ma yo gi nI ru lu ru lu hU~M b+h+yo hU~M phaT:
hU~M:
lho nub 'khor lo rtsibs bzhi'i dbus :
pad+ma nyi zla rin chen khrir :
rig 'dzin rdo rje chos rab dkar :
rdo rje dril 'dzin zhi chags khro :
yum chen rdo rje rnal 'byor 'khril :
rtsibs bzhir rig 'dzin rnam bzhi dang :
grub pa'i slob dpon rnam pa brgyad :
sgo skyong mkha' 'gro'i tshogs bcas pa :
bla ma rig 'dus dkyil 'khor rdzogs :
oM badzra ma hA gu ru sarba sid+d+hi hU~M phaT:
hU~M:
nub byang 'khor lo rtsibs bzhi'i dbus :
pad+ma zla nyi dregs pa'i steng :
dpal chen dregs 'dul he ru ka :
mthing nag rdo rje dung khrag gsol :
srid pa spyi 'dul nag mo 'khril :
rtsibs bzhir dregs chen sde bzhi dang :
gzhan yang dregs pa sgo skyong bcas :
ma rungs dregs tshogs pho nyar 'gyed :
'jig rten mchod bstod dkyil 'khor rdzogs :
oM badzra tsaN+Da sarba duSh+TAn hU~M phaT:
hU~M:
byang shar 'khor lo rtsibs bzhi'i dbus :
pad+ma zla nyi dgra bgegs steng :
stobs ldan nag po char sprin mdog :
rdo rje gsor zhing tsit+ta gsol :
'byung lnga'i bdag mo yum dang 'khril :
rtsibs bzhir gshed bdud srin gnod sbyin :
gzhan yang dregs chen sgo skyong dang :
gsod byed sde brgyad sprin phung 'phro :
dmod pa drag sngags dkyil 'khor rdzogs :
oM badzra sarba duSh+TAn hU~M phaT:
hU~M:
de ltar gsal ba'i khrag 'thung gtso :
dur khrod dpal chas gar dgus rol :
'khor rnams dur khrod rol pa'i chas :
rnam 'gyur ma nges cir yang ston :
rig 'dzin dar dang rus pa'i rgyan :
dregs chen rang rang cha lugs dang :
drags sngags 'jigs rung mi bzad rngam :
dpal dgu'i dpung pa g.yas g.yon rtser :
rdo rje'i bya khyung dkar nag lding :
bar khyams gnas yul phra men tshogs :
phyogs mtshams dpal gyi bka' sdod dpung :
sgo bzhir phyi nang sgo skyong dang :
phyi rol dbang phyug mkha' 'gro ging :
lang ka 'bar ma pho nya sogs :
nyi ma dang ni 'od zer bzhin :
snang srid gzhir bzhengs yongs rdzogs lha :
chu zla 'ja' tshon lta bur gsal :
oM shrI he ru ka sarba maN+Da la hU~M:
gnas gsum byin gyis brlab pa ni /
hU~M:
de ltar gsal ba'i lha tshogs kyi :
gnas gsum rdo rje'i 'bru gsum mtshan :
de bzhin gshegs pa thams cad kyi :
sku gsung thugs su byin brlabs bsam :
oM AHhU~M sarba ta thA ga ta kA ya wA ka tsit+ta badzra swa b+hA wa At+ma ko\u0f85 haM:
dbang bskur zhing rgyas gdab pa ni /
hU~M:
slar yang mkha' khyab dbang gi lhas :
ye shes bdud rtsis dbang bskur bas :
sgrib dag nus rtsal yongs su rdzogs :
bde gshegs rigs lngas dbu brgyan bsam :
hU~M oM trAM hrIHAHa b+hi Shiny+tsa mi :
gnyis pa ye shes pa spyan 'dren pa ni /
rang gi thugs ka'i hU~M las 'od zer 'phros pas dpal chen dkyil 'khor dgu'i lha tshogs 'khor dang bcas pa thams cad badzra sa mA dzaH
hU~M:
khams gsum las 'das 'og min zhing :
'bar ba chen po'i pho brang nas :
zhi khro rab 'byams bka' brgyad lha :
gdug pa 'dul phyir gnas 'dir gshegs :
shrI he ru ka maN+Da la sa pa ri wA ra e h+ye hi :
badzra sa mA dza :
gsum pa bzhugs su gsol ba ni /
hU~M:
dbyings nas rang shar ye shes lha :
rig pa rang snang dam tshig par :
dbyer med brtan par bzhugs nas kyang :
mchog thun dngos grub byin dbang stsol :
sa ma ya dz+nyA na dzaHhU~M baM ho :
bzhi pa phyag 'tshal ba ni /
hU~M:
rdo rje'i sku gsung thugs dang ldan :
yon tan phrin las bsam mi khyab :
khrag 'thung rab 'byams dkyil 'khor lha :
gus pa'i brda yis phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba la gsum /
thun mong khyad par rmad byung ngo //
dang po la phyag rgya gar mchod ni /
oM:
lhar snang phyag rgya chen po'i ngang :
chos kyi phyag rgya'i yi ger bcas :
dam tshig phyag rgya'i dgyes mchod 'bul :
las kyi dngos grub bstsal du gsol :
shrI he ru ka sarba ma hA mu dra pU dza ho :
rdo rje'i glu ni /
hU~M:
ye shes snying po'i srog ldan pas :
'gro 'ong rlung gi rgyud dang sbyar :
sgra snyan rol mo mtshungs med pa :
bde chen longs spyod mchog tu rol :
ma hA dz+nyA na te na hU~M:
te na te te hU~M:
gnyis pa la phyi nang gsang ba gsum las /
dang po phyi mchod nyer spyod ni /
oM:
mchod pa chen po chags pa che :
me tog bdug pa mar me dri :
zhal zas rol mo'i sprin phung gis :
dgyes bskyed dngos grub mchog stsol mdzod :
oM pa na peM:
pe nu su ra tA:
ti pu pa ra mu :
sarba ta thA ga ta sid+d+hi hu :
sa ma yo ta mu :
sarba ma hA su kha sid+d+hi hu :
oM shrI badzra rA ga d+hU pe d+hU:
puSh+pe pu :
A lo ke hrI:
gan+d+he gan :
nai bid+ya A:
shab+da ho :
gnyis pa nang mchod la bdud rtsi sman ni /
hU~M:
rang byung gdod nas rnam dag pa :
sha lnga bdud rtsi ye shes lnga :
dag mnyam rtog pa'i phud mchod kyis :
dpal chen lha tshogs mnyes gyur cig :
sarba pany+tsa a mr-ita kha raM khA hi :
dgongs pa brda dang snyan nas brgyud pa yi :
byin rlabs sprin phung ye shes char chen 'beb :
rig 'dzin rtsal 'chang rtsa brgyud bla ma la :
sman mchod 'bul lo mthu dbang dngos grub stsol :
ma hA pany+tsa a mr-ita kha raM khA hi :
ye shes klong dgu'i rang gzugs dpal chen po :
bde gshegs zhi khro rab 'byams 'dus pa'i lha :
dngos grub mchog stsol bsam yas dkyil 'khor la :
sman mchod 'bul lo mthu dbang dngos grub stsol :
ma hA pany+tsa a mr-ita kha raM khA hi :
dpal gyi bka' sdod phrin las glog ltar 'khyug :
ma sring mkha' 'gro dam can rgya mtsho dang :
snang srid gzhir bzhengs rdo rje'i maN+Da lar :
sman mchod 'bul lo mthu dbang dngos grub stsol :
ma hA pany+tsa a mr-ita kha raM khA hi :
dngos grub blang ba ni /
oM AHhU~M:
dam tshig rdzas kyi bdud rtsi las :
ye shes snying po'i dngos grub dbyig :
mtheb srin nyi zla'i gwa 'u yis :
rdo rje lce la bzhag cing myang :
kA ya wA ka tsit+ta a mr-ita sid+d+hi pha la ho :
'dod yon gtor ma ni /
hU~M:
snod kyi 'jig rten gtor gzhong du :
bcud kyi 'gro kun gtor mar sbyar :
longs spyod rnam pa thams cad pas :
dpal chen dkyil 'khor mnyes gyur cig :
ma hA ba liM ta khA hI:
dmar chen rak+ta ni /
hU~M:
mkha' dbyings rak+ta bde ba'i rgyun :
khams gsum bsgral pa'i khrag dang sbyar :
gzi byin chen po'i mchod pa 'dis :
dpal chen dkyil 'khor dgyes pa bskyed :
ma hA rak+ta khA hi :
gsum pa gsang mchod ni /
hU~M:
e waM mnyam par sbyor ba las :
rdo rje sems dpa'i bde chen drangs :
dza gad dpa' bo'i mchod pa 'dis :
dpal chen lha tshogs mnyes gyur cig :
bo d+hi tsit+ta dza gad pU dza ho :
gsum pa sbyor sgrol zung 'jug gi mchod pa ni /
hU~M:
thabs shes snyoms 'jug sbyor ba yis :
gzung 'dzin ru tra dbyings su bsgral :
gnyis med blo 'das rdzogs pa che :
mchog gi dam tshig chen por bzhes :
sta na ga Na ma hA dz+nyA na pU dza ho :
drug pa bstod pa ni /
hU~M:
sgeg dpa' 'jigs rung rdo rje'i sku :
dgod gshe drag shul sngags kyi gsung :
snying rje rngam zhi'i ye shes thugs :
dpal chen he ru ka la bstod :
shin tu zhi ba rdo rje dbyings :
ye shes rang snang khrag 'thung lha :
gang 'dul thabs kyis gtso dang 'khor :
sprul par ston la phyag 'tshal bstod :
mthu rtsal rmad byung ga ru Da :
dpal gyi bka' sdod srung ma'i tshogs :
ma sring dbang phyug ging lang+ka :
pho nyar bcas la phyag 'tshal bstod :
bdun pa bzlas pa la bsnyen sgrub las gsum las /
dang po zhi bar bsnyen pa ni /
hU~M:
dbu rgyan kun bzang rigs lnga'i 'khor :
zhi ba rdo rje dbyings kyi lha :
cir yang 'char ba'i gtso rnams kyi :
thugs kar pad zlar hU~M yig mthar :
sngags phreng 'khor las bar med byung :
yab yum zhal zhugs gsang bar 'khor :
'od kyis 'phags mchod 'gro sgrib sbyangs :
bde gshegs zhi khro'i gsang gsum byin :
bdag thim byin rlabs nus stobs 'bar :
slar yang snod bcud dkyil 'khor pa'i :
sku gsung thugs kyi ngo bor bsam :
oM aHhU~M bo d+hi tsit+ta ma hA su kha dz+nyA na d+hA tu A:
zhes bzlas /
gnyis pa khro bor sgrub pa ni /
hU~M:
dpal chen gtso dgu'i thugs ka ru :
pad nyir rdo rje rtse lnga'i sbubs :
mi 'gyur thugs srog hU~M gi mthar :
sngags phreng sgrar bcas 'khod pa las :
'bar ba'i yi ge'i phreng ba byung :
yab yum zhal dang zhal nas brgyud :
gsang ba'i pad+mor bar med 'khor :
bde chen gzi byin rab 'bar ba'i :
'od kyis 'khor 'das khams kun khyab :
bde gshegs zhi khro mchod pas mnyes :
khams gsum nyon mongs dug chen sbyangs :
tshur 'dus bdag dang gnyis med thim :
khrag 'thung rab 'byams byin nus rdzogs :
slar 'phros tha mal snang zhen sbyangs :
lha sngags chos sku'i phyag rgyar rdzogs :
dpal gyi sku gsung thugs su smin :
dngos grub rnam gnyis 'grub par bsam :
oM ru lu ru lu hU~M b+h+yo hU~M sarba duSh+TAn ta ka ha na da ha pa tsa hU~M phaT:
ces bzla /
khyad par tshom bu tshogs sgrub sogs rgyas par spro ba'i skabs gter gzhung ltar dpal dgu'i dzapa? bskul so sor sbyar zhing lha bskyed skabs su 'byung ba'i sngags rnams bzla /
so so'i mtshams su stong tshigs spyi ltar 'bul lo //
gsum pa las sbyor la spyi dang bye brag gnyis las dang po ni /
hU~M:
'bar ba'i dkyil 'khor lha tshogs kyis :
zhal nas drag sngags 'brug ltar bsgrags :
gang 'dul 'od zer mkha' khyab 'phros :
nad gdon zhi zhing ye shes rgyas :
rlung sems snang ba dbang du bsdus :
khyad par gdug cing gtum pa yi :
dgra bgegs 'byung po dregs pa'i tshogs :
srung dang dgug bskrad bsad pa sogs :
gzir mnan stobs 'phrog nus pa bcom :
ldang med e yi dbyings su mnan :
sngags kyi chu bos rgyang ring khyer :
rdo rje me yis gzhob tu bsregs :
stobs chen rlung gis pha mthar bskrad :
ming gi lhag ma med par bsam :
oM badzra ma hA kro d+ha pad+ma kro d+hI shwa rI badzra kI li kI la ya ma hA yak+sha kA la rU pa karma raM raM dz+wa la raM hU~M phaT:
ces drag sngags bzla /
bye brag mngon spyod gzer kha'i las rnams skabs su babs pa na so sor bshad pa ltar sbyar /
bzlas pa'i grangs tshad ni zhi ba 'bum phrag gsum /
drag po 'bum phrag bzhi /
dpal dgu po 'bum phrag re re /
las sbyor thun mong pa la khri phrag bzhis 'grub par gsungs so //
skabs 'dir tshe sgrub sbyor bar 'dod na /
dkyil 'khor lha tshogs 'bar ba'i 'od :
pho nya dang bcas phyogs bcur khyab :
rang gzhan bla tshe phrogs nyams dang :
snod bcud srid zhi'i dwangs ma kun :
'chi med bdud rtsi'i rnam par drangs :
bdag la thim pas rig 'dzin grub :
rdzas la thim pas bcud du 'khyil :
mched la thim pas nyams chag dag :
khyab bdag rtag pa he ru ka'i :
tshe dang ye shes rgyas par gyur :
ces dmigs la zhi khro spyi dril sngags mthar /
oM b+h+rU~M badzra A yu She swA hA:
zhes btags pa bzla /
tshe 'gugs ni spos bsreg cing /
mda' dar g.yab la /
hU~M:
ye shes klong dgu'i dkyil 'khor lha :
thugs dam chen po'i dus la bab :
tshe 'gugs rdo rje'i pho nya mo :
'khor 'das khams kun khyab par spros :
sde brgyad 'byung po'i tshogs rnams kyis :
bla tshe phrogs pa rang sor tshud :
snod kyi 'byung bzhi'i dpal dang g.yang :
dwangs ma gzi brjid rten la stims :
bcud kyi skye 'gro'i tshe bsod stobs :
brten pa sems dang dbyer med bsres :
rtsa gsum rgyal ba'i thugs rje'i dbyig :
ye shes dbyings kyi thig ler sdus :
mi 'gyur mi shigs rtag pa yi :
dngos grub dam pa bstsal du gsol :
ces bskul la rol mo 'khrol /
mthar ni tshe yis lus gang nas :
mi 'gyur rtag pa'i sku thob bsam :
hU~M:
tshe bcud snying dbus rten la thim :
rig 'dzin tshe yi dngos grub thob :
ye shes rdo rje'i phyag rgya yis :
rtag pa dam par rgyas gdab bo :
dz+nyA na badzra rak+Sha rak+Sha b+h+rU~M:
zhes rgyas gdab bya'o //
sgrub mchod sogs kyi skabs su 'dir bshags skong grub na legs pas sgrub thabs skor lnga'i phag mo dang phrin las las 'byung ba ltar sbyar ro //
rtsa ba'i gsum pa rjes kyi las rim la bdun las /
dang po la'ang gnyis /
tshogs dang gtor mas mchod pa'o //
dang po ni /
sha chang gtso bor gyur pa'i dam tshig gi rdzas rnams 'du byas la byin brlab pa ni /
raM yaM khaM gis bsang sbyangs /
rdo rje lta bu'i ting 'dzin rtsal :
me rlung chu yis bsregs gtor bkrus :
rang byung b+han d+har dam rdzas bcud :
mkha' khyab 'dod yon rol par spel :
oM AHhU~M ha ho hrI:
tshogs zhing spyan 'dren pa ni /
hU~M:
'og min gnas dang nyer bzhi'i yul :
dur khrod rol pa'i zhing kun nas :
rtsa gsum zhi khro rab 'byams lha :
'dod yon tshogs la spyan 'dren gshegs :
shrI he ru ka sarba maN+Dal e A ral+li hrIM hrIM pheM pheM:
mdun rten dang dbyer med du bzhugs par bsam la /
oM pA na pe :
pe nu su ra tA:
ti pu pa ra mu :
sarba ta thA ga ta sid+d+hi hu :
sa ma yo ta mu :
sarba ma hA su kha sid+d+hi+i hu :
oM shrI badzra rA ga d+hu pe d+hU:
puSh+pe pu :
A lo ke hrI:
gan+d+he gan :
oM shrI badzra rA ga lA s+yai hU~M:
mA le trAM:
gIrti hrI:
nIrti A:
zhes pa rnams kyis spyir mchod /
tshogs phud rim pa gsum du spros la dang po mchod pa ni /
hU~M:
khrag 'thung dgyes pa'i dam tshig mchog :
ye shes bdud rtsi'i tshogs kyi bcud :
'dod yon rgya mtsho'i char 'beb pa :
mchod pa'i phyag rgya chen por bzhes :
ma hA g+ha Na tsakra pU dza sa ma ya ho :
bar pa bshags pa ni /
ho :
bdag cag ma rig gzhan dbang gis :
spyi dang khyad par lhag pa yi :
dam tshig nyams chag nyes ltung kun :
tshogs kyi mchod pas bskang zhing bshags :
zhes dang he ru ka pa'i yig brgya brjod /
tha ma la rten byas te dgra bgegs bsgral ba la hom bskyed ni /
e yi tshogs kyi dkyil 'khor ni :
thar med srid pa'i brub khung nang :
nr-i dang tri las dgra bgegs kun :
skyabs bral nyam thag tshul du bsam :
'dir bden stobs kyis 'gugs pa rnying ma bka' ma'i lugs ltar sbyar yang chog
phyag rgya bzhis bkug pa ni /
hU~M:
chos kyi dbyings las rang byung lha :
bde gshegs zhi khro 'bar ba'i tshogs :
drag po'i phrin las dus la babs :
mngon spyod dmod pa'i las la bzhengs :
'gugs byed chen mo lcags kyu mas :
dgra bgegs rnam shes gzugs la stims :
'ching byed chen mo zhags pa mas :
dgra bgegs rnam shes rten la chings :
sdom byed chen mo lcags sgrog mas :
dgra bgegs lus sems dbyer med sdoms :
myos byed chen mo dril bu mas :
dgra bgegs dbang po myos su chugs :
sarba nr-i tri sha trun big+h+nAn badzra ang+ku sha dza :
badzra pA sha hU~M:
badzra s+pho Ta baM:
badzra g+haN+De ho :
phur pa gdab cing sgrol gris gtubs la /
hU~M:
bdag nyid dpal chen he ru ka :
phur pa sras mchog kI la ya :
khams gsum sgrol ba'i mthu ldan pa :
dgra bgegs snying gi dkyil du btab :
tshe bsod dwangs bcud rang la thim :
gnas ngan dri ma khrus kyis sbyangs :
rnam shes rgyal ba'i sras su bskyed :
gzugs phung thal ba'i rdul du rlogs :
drag sngags mthar /
sarba nr-i tri sha trUn big+h+nAn a yur bin+d+hu dzaHb+h+rU~M:
a su nr-i tri pre du bi shwa d+ha ya hU~M:
a yaM s+pha ra Na phaT:
sarba duSh+TAn b+hin+d+ha b+hin+d+ha ha na ha na da ha da ha pa tsa pa tsa mA ra ya phaT:
bsgral pa'i sha khrag bdud rtsir sbyar la bstab pa ni /
hU~M:
dgra bgegs bsgral pa'i sha khrag rus :
dug gsum tshogs mchod bla na med :
dpal chen 'khor bcas dgyes par bzhes :
mngon spyod phrin las yongs rdzogs mdzod :
sarba sha trUn big+h+nAn mAM sa rak+ta kiM ni ri ti ga Na tsakra pU dza kha kha khA hi khA hi :
'dir rgyal ba spyi skong dang bka' brgyad mdangs skong lta bu gang 'grub sbyar na legs /
de nas brda'i 'bul len bcas nang gi rnal 'byor dang ldan pas tshogs la rol /
lhag ma gtang ba ni /
hU~M:
phud kyis lha tshogs dgyes pa bskang :
bar du rnal 'byor tshogs la rol :
tha ma lhag la dbang ba'i tshogs :
'dir gshegs dpal gyi pham phab bzhes :
zhes dam brdar nas snyan gsan phab /
lhag ma'i dam tshig 'dod yon gyi phung po zad mi shes pas nam mkha'i khams gang bar gyur /
oM AHhU~M ho :
zhes byin brlabs /
ma mA DA ka d+hA ki nI e A ral+li hrIM hrIM dza :
zhes mgron bkug
/hU~M:
dpal gyi bka' nyan lhag sdud ni :
dbang phyug ging lang ma sring bran :
pho nya 'bum phrag yangs pa'i tshogs :
khrag 'thung chen po'i bka' phab rol :
rdo rje'i yal gam bcas pa ltar :
rnal 'byor 'khor srungs rkyen rnams zlog :
tshe srings dpal skyed 'byor pa spel :
bcol pa'i las kun myur du sgrubs /
oM ush+tsi Ta ba liM ta kha kha khA hi khA hi :
gnyis pa gtor ma bskyang ba la /
dkyil 'khor pa'i thugs dam bskul ba ni /
hU~M:
dpal chen tshom bu dgu yi lha :
chos sku zhi las ma g.yos kyang :
gzugs sku 'jigs pa'i phyag rgyar bzhengs :
dgra bgegs sha khrag gtor ma bzhes :
bdag cag rnal 'byor 'khor bcas kyi :
mi mthun rdo rje'i go chas srungs :
tshe dpal ye shes byin gyis skyed :
'gal rkyen dmod pa'i stobs kyis zlog :
gdug cing gtum pa dbyings su sgrol :
las kyi 'bras bu mchis par mdzod :
srung ma la chad mdo bsgrag pa ni /
hU~M:
sngon tshe bde gshegs zhi+i khro rab 'byams dang :
bar du grub mchog rig 'dzin 'dus pa'i sde :
tha mar rtsa brgyud bla mas bka' bsgos ltar /
pho mo ma ning snang srid dregs pa'i tshogs :
tha tshig rgyud bskul sha khrag gtor ma longs :
sangs rgyas bstan srungs dkon mchog dbu 'phang bstod :
sdang ba'i dgra thul gnod pa'i bgegs dpung choms :
rnal 'byor bcol pa'i phrin las 'grub par mdzod :
bshal chu 'bru gsum gyis bdud rtsir brlabs pas brtan ma mchod pa ni /
hU~M b+h+yo :
khrag 'thung de bzhin nam mkha'i sku'i :
bka' yi tshogs dang dam tshig bdag :
bod skyong brtan ma 'khor bcas rnams :
'dir gshegs dam bskang phrin las mdzod :
gnag cing gdug pa'i bdud mo bzhi :
dmar gsal rjes chags gnod sbyin bzhi :
dkar sham zhi ba'i sman mo bzhi :
skyong ma ya ma'i tshogs bcas rnams :
sngon tshe pad+ma thod phreng dang :
rlangs chen dpal gyi seng ge yis :
a su ra yi brag phug tu :
tshogs kyi gral du bkod pa'i tshe :
tha tshig zhal bzhes rjes dgongs la :
bshal chu'i bdud rtsi dgyes par rol :
bod khams ru bzhi'i so kha srungs :
mtha' dmag gdug can rgyu 'grul chod :
sangs rgyas bstan pa dar ba dang :
gangs can bde ba'i phrin las mdzod :
ma ma DA ki nI ba liM ta kha kha khA hi khA hi :
gtor gzhong sbubs pa'i 'og tu dam sri bkug la bros rgyas gdab pa ni /
hU~M:
khams gsum e yi brub khung du :
gdug pa'i dgra bgegs bkug cing bstims :
rdo rje lhun po'i phyag rgyas mnan :
ye shes gar gyi rgyas btab pas :
byang chub sgrub la bar gcod kun :
nam yang ldang ba'i skabs med do :
e nr-i tri laM satwaM b+ha ya hU~M hU~M hU~M:
gtor gzhong yar gzed la 'bru 'thor rten snying brjod /
gnyis pa dngos grub blang ba'i sngon du gtong rag gi mchod pa ni /
nyer spyod sman raka gtor gsum sngags tsam gyis mchod /
yang dag 'jam dpal gshin rje sogs sam /
gong gi sh+lo ka gsum gyis bstod /
sgrub pa'i rten yod na gnas gsum du reg
/dkyus la bdud rtsi'i thig le bkod la /
oM AHhU~M:
bde gshegs zhi khro rab 'byams thugs rje'i gter :
bsnyen sgrub rdo rje'i dam tshig thems lags na :
sku gsung thugs yon phrin las dkyil 'khor nas :
mchog dang thun mong dngos grub byin dbang stsol :
kA ya wA ka tsit+ta gu Na karma sarba sid+d+hi pha la ho :
zhes brjod cing dngos grub kyi rdzas yod na rol /
gsum pa nongs pa bzod par gsol ba ni /
ho :
rdo rje gsang ba'i dkyil 'khor du :
sgrub rdzas ma tshang ting 'dzin g.yel :
cho ga lhag chad 'gal 'khrul kun :
bzod bzhes tshangs pa'i dngos grub stsol :
zhes dang yig brgya lan gsum brjod /
tshogs mgron sogs rten yod na brtan bzhugs bya /
med na gshegs /
bzhi pa dkyil 'khor bsdu ba ni /
a :
rig rtsal rol pa'i dkyil 'khor dang :
dag pa'i snod bcud dbyings su thim :
dmigs bsam brjod pa bral ba'i ngang :
mkha' khyab 'od gsal ngang du bzhag :
hU~M hU~M hU~M:
zhes pas rtag mtha' bsal /
lnga pa thun mtshams kyi lhar ldang ba ni /
slar yang chu las rlabs bzhin du :
sgo gsum dpal chen sku gsung thugs :
mi shigs rdo rje'i go dang ldan :
snang srid gzhir bzhengs chen por spyod :
phaT phaT phaT:
drug pa bsngo smon gyis rgyas 'debs pa ni /
ho :
dge ba 'di dang dge ba gzhan :
ma lus 'gro ba'i don du bsngo :
kun kyang dpal chen he ru ka'i :
thugs kyi thig ler ro gcig shog :
ces dang smon lam bla ma yi dam sogs kyis mtshon theg pa chen po'i bsngo smon ji ltar 'os pa bya /
bdun pa bkra shis brjod pa ni /
mi gnas ye shes kun bzang he ru ka :
gang 'dul rigs kyi tshom bu'i skur ston pa :
zhi khro rab 'byams bden pa'i byin rlabs kyis :
rtag tu dpal gnas bkra shis bde legs shog :
ces dang /
gzhan yang shis pa'i tshig phreng ci rigs brjod la me tog 'thor zhing rol mo snyan la ring ba bsgrag go
/phrin las 'di nyid dbang bskur /
sgrub mchod /
sgrub chen /
gtor bzlog sogs spyi la gal che bas gter gzhung gong 'og gi go rim dkyus su bsdebs nas bklag chog tu bkod pa'o //
tshogs brgyad khyab byed dang bcas pa //
ye shes klong dgu'i dbyings su dag
/yon tan rtsal rdzogs thig le skur //
smin nas rtag khyab don sgrub shog
/ces pa'ang rigs kun khyab bdag gter chen bla ma rin po ches bka' yis rjes su gnang ba dang rang gzhan la nye bar mkho ba'i phan bde'i btsas su dmigs te pad+ma gar dbang blo gros mtha' yas kyis tsa 'dra rin chen brag gi sgrub gnas kun bzang bde chen 'od gsal gling du bgyis pa dge legs 'phel ///
/
