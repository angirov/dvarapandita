@#//
bla ma'i thugs sgrub bar chad kun sel las /
rig 'dzin pad+ma 'byung gnas kyi rdzogs rim 'od gsal rdzogs pa chen po'i khrid yig thig le gser zhun ces bya ba bzhugs so //
na mo gu ru pad+mAka ra ya /
rtsol med nges pa'i theg pa che //
grol ba drug ldan rdo rje'i rgyud //
chos nyid rang sgrar sgrog mdzad pa //
kun bzang pad+ma'i zhabs la 'dud //
mngon sum lam byed tshe gcig gis //
gdod ma'i grol sar snyeg byed pa /
khrid tshul rgya mtsho'i snying po ni //
rtsa ba'i dgongs pa dgrol bar bya //
sangs rgyas thams cad kyi bgrod pa gcig pa'i lam mchog theg dgu'i yang rtse 'od gsal rdzogs pa chen po'i khrid ston pa la /
'chad byed slob dpon dbang dang dam tshig ldan cing khregs chod dang thod rgal gyi rtogs pa dang ldan pa /
'chad yul gyi slob ma dad pa brtson 'grus shes rab dang ldan cing tshe 'di'i 'khri ba chod pas bla ma'i bka' bzhin sgrub pa /
gnas rang bzhin gyis dge zhing dben la bsam gtan gyi bar chad med pa /
dus dpon slob rten 'brel 'tshogs pa'i skabs de nyid du'am bsil drod snyoms la ye shes 'char sla ba /
grogs dam tshig gtsang zhing dag snang brtse sems can dang /
mthun rkyen yo byad tshogs pa na 'chad nyan dang nyams len la brtson pa rig pa rang shar chen po'i rgyud las gsungs so //
'chad bya gdams ngag zab mo'i khrid tshul dngos bstan pa la gsum /
gang zhig nyams su blang bya'i dgongs pa bstan /
ji ltar nyams su len pa'i lag khrid bshad /
de ltar nyams su blangs pa'i grol tshul smros pa'o //
dang po ni /
rtsa ba rdo rje'i gsung las /
mthar thug mchog gi rdzogs rim ni :
gzhi dbyings ka dag 'dus ma byas :
gzhi snang lhun grub lam du shar :
dbyer med mngon gyur 'bras bur smin :
'od gsal rdzogs chen dgongs pa 'o :
zhes gsungs pa ltar /
'khor 'das kun gyi spyi gzhi dbyings kyi ngo bo ka dag 'dus ma byas pa las rang bzhin rig pa'i rang gdangs gzhi snang lhun grub kyi sgo brgyad du shar te thugs rje'i rtsal g.yos pa las 'khor 'das kyi lam snang sna tshogs su shar ba la /
rang gi rang rtsal du rtogs dang ma rtogs pa'i khyad par las grol 'khrul tha dad du snang ba nyid /
bla ma'i byin rlabs dang gdams ngag zab mo'i rkyen gyis ka dag gi gzhi dang /
lhun grub gzhi snang ngo bo dbyer med kyi rtogs pa mngon du gyur pa na 'khrul pa ru ldog cing dbyings snang chos nyid du zad de gdod ma'i grol sar dag pa gnyis ldan gyi 'bras bur smin pa ni /
'od gsal rdzogs pa chen po'i rgyud 'bum phrag drug cu rtsa bzhi'i dgongs pa gcig tu bsdus pa'o //
gnyis pa ji ltar nyams su len pa'i lag khrid la gnyis /
sngon 'gro rang rgyud sbyong ba /
dngos gzhi nyams su blang ba'o //
dang po sngon 'gro la gnyis /
thun mong dang /
thun mong ma yin pa'o //
dang po ni /
'das rjes las /
mi rtag snying rje byang sems sbyang //
zhes gsungs te /
de'ang theg pa chen po'i lam gyi rtsa ba byang chub kyi sems rin po che rnam pa gnyis yin zhing /
de rgyud la skyed pa la /
thog mar phyi snod nang bcud rang lus bcas myur du mi rtag 'jig pa'i tshul la blo sbyang /
de'i rten dal 'byor gyi mi lus rnyed dka' ba dang /
las 'bras nam yang bslu ba med par shi ba'i 'og tu 'khor ba dang ngan song gi sdug bsngal yun ring la dos drags pa myong 'gyur la bsam ste ltar snang gi bde ba snying po med pa la zhen log dang /
srid 'byor mtha' dag las nges par 'byung ba'i blo'i shugs drags pos /
deng nas byang chub ma thob kyi bar du dkon mchog rtsa ba gsum la blo gtad ling skyur gyis skyabs su 'gro /
rgyu kun rdzob smon pa dang 'jug pa'i bdag nyid can du sems bskyed cing /
'bras bu don dam byang chub kyi sems la blo sbyang /
nyams rtogs skye ba'i 'gal rkyen sdig sgrib sbyong ba stobs bzhi tshang ba'i sgo nas rdo rje sems dpa'i sgom bzlas la 'bad /
mthun rkyen tshogs gnyis zung 'brel du spel ba phyi nang gsang ba'i maN+Dal 'bul /
byin rlabs btsan thabs su 'jug pa'i slad du bcos min mos gus kyi shugs drags pos bla ma'i rnal 'byor gsol 'debs kyi snying po dang bcas pa la dge sbyor gyi gtsor bton /
bla med spyi'i lam srol dang mthun par bskyed rim sngon du gtang bar spro na /
skabs 'dir spros bcas kyi g.yeng ba mang po mi dgos pas /
bdag gi rnal 'byor dang ldan pas ngo mtshar chos drug gi rgyab rten nam snying por gyur pa pad+ma'i snying po'i rgyud bklag pa ste /
de dag nyams su len pa'i tshul ni kun mkhyen bla ma rdo rje gzi brjid rtsal gyi gsung rabs las rtogs par bya'o //
skabs 'di'am thog ma nyid nas 'di nyid kyi thun mong min pa'i rim gnyis kyi smin byed sku gsung thugs kyi byin rlabs dang /
rnam pa nyi shus byang chub pa'i tshul gyi dbang bskur ba nyid spros bcas spros med shin tu rab tu spros med kyi tshul du bskur ba gnad gdams dang snyan brgyud zung du 'brel ba'i dgongs pa ltar nod /
dam tshig thun mong dang khyad par srog bzhin du bsrung ngo //
gnyis pa thun mong ma yin pa ni /
gzhung las /
lus ngag yid kyi bya ba gtang :
rdo rje'i 'dug stangs hU~M gi glus :
byung gnas 'gro 'ong gtan 'beb cing :
rnal dbab sor gzhug rang ngor klod :
ces spros med gnad du dril ba'i dbang gis khregs chod sngon 'gro chabs cig tu bstan te /
de'ang nyams len 'dir 'jug pa'i thog ma nyid nas sgo gsum 'khrul pa'i bya ba thams cad ling gis btang ste rnal 'byor la gcig dril bya ba'i dbang du mdzad pas de ltar grub na mchog yin yang /
nyams 'og tu mi chud pa dag gis spyi dang mthun par bya ba dgu phrugs su gtong ba thod rgal sngon 'gror gtang na stabs bde bas /
skabs 'di'i nyams su len par bya ba la gnyis /
sgo gsum gyi sngon 'gros 'khor 'das ru shan dbye ba dang /
rnal dbab sor gzhug go
/dang po la'ang gnyis /
phyi ltar dbye ba gzhung gi dngos bstan dang /
nang ltar dbye ba man ngag gis kha bskang ba'o //
dang po la gsum gyi thog mar lus kyi ru shan dbye ba ni /
bde ba'i stan la rkang mthil gnyis sbyar ba'i sor mo rnams sa la btsugs /
pus mo phyir bskyed /
rgal tshigs drang por bsrang /
lag pa gnyis spyi bor ma reg par thal mo sbyar la gru mo gnyis thad sor brgyang /
mgrin pas ol mdud mnan la ltag rtsa drang por 'then /
nywa bzhi shugs kyis bsgrim /
lta stangs bar snang la ha re gtad /
dmigs pa nam mkha'i mthongs su rang lus rdo rje sngon po rtse lnga pa me 'bar ba zhig tu bsgoms la ci thub tu bskyang /
mi lcogs pa na ha'i sgra bton pa dang mnyam du rang gi rig pa a dkar po'i ngo bor steng gi nam mkha' la rgyangs kyis song bar bsams la lus gan rkyal du khres se 'gyel /
sems gtad med 'dzin med kyi ngang du 'jog go
/gnyis pa ngag ru shan dbye ba ni /
bde ba'i stan la rnam snang gi chos bdun dang ldan pas 'khod cing mig bar snang la had por gtad la /
snang ba zil gyis gnon pa'i hU~M drag po ngar dang ldan pa /
dbugs thengs re la nyer gcig tsam re brjod /
dmigs pa rang gi kha nas hU~M yig gcig thon gnyis thon /
mthar grangs med du thon nas nye skor tho phyi thams cad hU~M yig gis rong rong khengs /
de las spros te mthar blos 'khyud tshad hU~M gis gang bar mos /
yang tshur bsdus te nye skor rnams khengs /
de nas rang gi khar gcig nas gnyis sogs rim gyis zhugs te lus kyi nang thams cad hU~M gis khengs /
hU~M drag tu bzlas pas lus phyi nang thams cad khrol tshags ltar song /
hU~M gi shugs kyis bar snang la btegs te nam mkha'i dbyings su yed yed 'dug par mos /
ngal zhing chad pa na phaT drag po brjod cing sgom mkhan gyi rang ngo la bltas te ci gnas su bskyang ngo //
gsum pa yid ru shan dbye ba la gnyis kyi /
dang po dmigs bcas ni /
lus gnad sngar bzhin byas la /
snying gi dkyil du sems nyid a dkar po gsal la 'tsher ba zhig bsgom /
de las 'phros pa'i 'od kyis lus thams cad gang /
lus dang a'i 'od dbyer med du 'dres pa'i 'od kyi gong bur gyur pa de ko mog tu rdo bskyur ba ltar 'od du ya la la mched /
yang tshur 'dus sngar bzhin snying gar a dkar po lam gyis gsal bdo ba na /
phaT brjod la dmigs pa'i spro bsdu de rnams rbad kyis bcad de dmigs med kyi ngang la lhan gyis gzhag
/de 'byongs pa na rim gyis a yig mthing ga dang /
ser po dang /
dmar po dang /
ljang gur bsgyur /
'od kyang de dang mtshungs pa'i spro bsdu bya'o //
de dag gi dang po ni lus kyang 'dug stangs gtsor bton /
bar pa ngag gi brjod pa gtsor bton /
phyi ma yid kyi sgom pa gtsor bton cing /
de gsum re res kyang lus ngag yid gsum ka sbyong bar byed pa'i gnad khyad par ba yod pas /
rdzogs chen spyi skad rnams las khyad par du 'phags pa'i rnal 'byor 'khor 'das ru shan 'byed pa dang sgo gsum gyi sngon 'gro chabs gcig tu bstan pa'o //
gnyis pa dmigs med ni /
bya byed thams cad kyi gzhi lus ngag yid gsum yod pa las 'khor bar 'khyams mkhan dang sangs rgyas 'thob mkhan de gsum gyi nang nas su yin /
bde sdug myong ba po dang skye ba brgyud mkhan de gsum ga yin nam so so bas byed zhib tu brtags pas thams cad kyi rtsa ba sems su thag chod par byas la thog mar rtog pa rtsad gcad /
de ltar 'khor 'das kun gyi gzhi rtsa sems 'di kho nas bdag med pa la nga dang bdag tu 'dzin pas 'khrul na /
lus dang ngag gnyis po de dang gcig gam tha dad /
gcig na sems kyang lus ngag ltar mthong thos su rung ba'am /
lus ngag gnyis kyang sems ltar mi dmigs par 'gyur la /
tha dad na lus rdul phran cang med /
ngag rang yal rjes med /
sems bya lam rjes med du song ba na sgo gsum du gdags gzhi'i chos rang mtshan pa cung zad tsam yang ma grub par shes pas bar du sems kyi mtshang btsal /
sems zhes pa'i rig rig tur tur po 'di dang po phyi nang snod bcud steng 'og phyogs mtshams gang las byung /
da lta phyi nang lus kyi stod smad bar gsum gang la gnas /
snying lta bu la gnas snyam na dbyibs dang kha dog che chung ji lta bu'i mtshan mas gnas /
mthar wal gyis shar nas yal gyis song snyam byed na phyi nang gang du 'gro zhing 'gag par 'gyur zhes zhib tu tshol zhing dpyad pas /
ngo bo ngos gzung las 'das pa'i gzhi med rtsa bral rig stong 'gro 'ong dang bral ba gtan la pheb par bya'o //
gnyis pa nang ltar dbye ba man ngag gis kha skong ba ni /
rang gi lus la gdod nas rang bzhin gyis grub pa'i rigs drug tu skye ba'i sa bon /
spyi bor a dkar po /
mgrin par su ljang ser /
snying gar nr-i sngo skya /
lte bar tri dmar nag
/gsang bar pre dmar skya /
rkang mthil gnyis su du dud ka rnams tshul dang mthun par gsal gdab /
rigs drug tu skye ba'i bag chags rnams sa bon la 'dus pas sol dong du du ba phyur ba ltar yod par bsam /
lus kyi dbus su rtsa dbu rkyang ro gsum skad cig gis gsal ba'i snying dbus dbu ma'i nang du hU~M mthing ga
/g.yas ro ma la oM dkar po /
g.yon rkyang ma la AHdmar po rnams rdo rje gsum gyi ngo bor bkrag mdangs 'od zer 'bar bar gsal la /
'bru gsum 'bum phrag bdun dbyangs snyan pos bzlas pa'i tshe /
de las ye shes kyi me 'ur sgra dang bcas pa 'bar bas /
spyir sgo gsum gyi nyams chag sdig sgrib /
khyad par rigs drug tu skye ba'i sa bon bag chags dang bcas pa dngos med du sbyangs par mos /
thun 'jog pa na /
sa bon bsregs pa'i thal ba nag spung nger 'dug pa de /
phaT brjod pas spyi bo nas mgrin par 'phos /
yang phaT brjod pas de snying ga sogs rim par 'og tu skyel /
mthar phaT brjod la rkang mthil gyi thal ba de phyir rgyangs kyis 'phangs par bsams la dmigs pa'i 'phro 'du rnams rbad kyis bcad de rtsa bral gyi ngang la lhan ner gzhag go
/gnyis pa rnal dbab sor gzhug la gnyis las /
dang po ni /
sgo gsum byed rtsol gyis dub pa de nyid ma bcos rnal ma'i don la rang babs su dbab cing 'jog pa ste /
bde ba'i stan la lus sems skyil lam tsog pu sogs gang bder bsgul bskyod med par gzhag
/ngag smra brjod lta ci smros /
dbugs kyi 'gyu ba'ang rang babs su gtang /
sems bzang ngan gyi rnam par rtog pa gang yang yid la mi byed par bzo med lhug par bzhag pas /
sgo gsum gzhi thog tu dwangs te rang babs kyi bsam gtan skye bar 'gyur bas de nyid dgag sgrub med par bskyangs pa na skyon dang bral ba'i zhi gnas 'grub par 'gyur ro //
gnyis pa ni /
rnal du phab pas sems nyid gsal la mi rtog par gnas pa de nyid dmigs pa dang lta stangs la sogs pa'i rkyen gyis yang dag pa'i lam la sor gzhug pa ste /
de la'ang spyi dang khyad par gnyis las /
dang po ni /
lus gnad chos bdun bca' zhing mig sna rtse'i nam mkha' la zim mer gtad /
ngag gnad rlung rang 'gros su dal bar gzhag
/sems gnad tshogs drug shes pa ji ltar shar yang spro bsdu med par mi rtog pa'i ngang bskyang ba nyan thos kyi lta stangs /
gzhan de ltar las lta stangs bar snang la had por bltas pas shes pa skad cig ma gsal la ma 'gags par shar ba de nyid kyang rang bzhin gyis ma grub pa snang stong dbyer med du rtogs pa byang sems kyi lta stangs /
de'i ngang ma shor bar langs te gom pa gya tshoms su 'dor /
mig kun tu g.yo zhing blta /
ngag tu ha ha hi hi sogs brjod cing rig pa hur phyung pas /
snang rkyen rnam rtog thams cad rang byung rang shar chu rlabs chur thim pa ltar rtogs pa ni khro bo'i lta stangs te /
de ltar lta stangs gsum gyis rig pa sor gzhug pa ni 'das rjes don khrid kyi dgongs pa'o //
gnyis pa khyad par can gyi dmigs pa dang 'brel ba ni /
lus gnad dang ldan pas snying gar gser gyi rdo rje rgya gram gyi lte bar hU~M mthing tshon gang ba /
rdo rje'i lte ba'i 'og tu rang gi rig pa a dkar po sran ma tsam gsal gdab /
de nas a yig rgyangs kyis thon steng gi hU~M yig la bskor ba nyi shu nas brgya la sogs pa bskor bar bsam /
gsal bdo ba la phaT brjod pas a dmigs med du yal bar mos la sems ma bcos pa'i rang ngor lhod kyis klod la gzhag
/'dis mnyen btsal lam gzhug sogs kyang cig char du 'grub la sems kyi kha lo gang du'ang sgyur btub par 'gyur ro //

//rtsa ba'i gnyis pa dngos gzhi nyams su blang ba'i rim pa la gsum /
ka dag khregs chod /
lhun grub thod rgal /
de dag gi don ngo sprad pa'o //
dang po la gnyis /
gzhir gnas rig pa'i rang ngo bskyang ba dang /
dgongs pa'i gzer gdab pa'o //
dang po ni /
sems kyi rnyog mas ma bslad pa'i :
rang byung rig pa skad cig ma :
phyogs dang mtshon pa'i yul las 'das :
gsal stong rig pa'i snying po can :
ye nas 'gyur ba med par snang :
gzung 'dzin yul dang yul can bral :
ces gsungs te /
thun mong ma yin pa'i sngon 'gro rnams legs par 'byongs pas zhi gnas skyon dang bral ba'i bsam gtan gyi gzhi tshugs pa na lhag mthong gi ye shes bskyed pa'i phyir du /
ri bo cog gzhag lus rnam snang gi chos bdun ldan du 'ching /
rgya mtsho cog gzhag mig 'bras mi 'gul bar mda' gang tsam gyi bar snang la hrig ger blta /
rig pa cog gzhag sems dus gsum gyi rnam par rtog pa gang gis kyang ma bslad pa da lta'i shes pa gsal la ngos gzung dang bral ba'i rang bab chos nyid kyi ngang la dgag sgrub bzo bcos med par 'jog pa nyid la rgyun bskyangs pas /
sems kyi rnyog ma zhes spu ris mi 'byed pa'i rtog pa phra mo'ang dbyings su dwangs nas /
bzo med rang byung rig pa skad cig ma 'di nyid go yul tsam min par chos sku rjen par rtogs pa ni skye med du rtsad chod nas ngo rang thog tu 'phrod pa dang /
rig pa'i rang rtsal ma 'gags par gsal bas 'khor 'das kyi snang ba sna tshogs su shar /
gsal ba'i ngo bo gang du'ang ma grub pas gdod nas stong /
zung 'jug de nyid kyang rang byung rig pa'i snying po can du lhun gyis grub cing /
ye nas 'khrul grol gyi mtshan mas ma gos pas 'gyur ba med par gnas pa'i phyir /
'khor 'das kyis bsdus pa'i chos thams cad rang rig kho na'i rtsal las gzhan du rdul tsam ma grub par shes pas 'gag med du gtan la phab nas thag gcig thog tu bcad pa dang /
blta byed kyi gnyen pos sleb tshe blta bya'i yul stong nyid rtsa bral du shar bas gzung ba'i yul stong /
blta mkhan gyi rig pa la tshur bltas pas 'gyu stong skye med du grol nas 'dzin pa'i yul can ka dag gi ye shes su shar /
gnyis ka'ang rtsol med rang grol 'od gsal chos sku'i dgongs par ngo shes rtsal rdzogs brtan pa thob pa'i tshul gyis gnyis med du thag bcad nas rtsal grol thog tu sbyang /
de dag gi bogs 'don skabs su sprin med pa'i nam mkha' dwangs par nyi ma la rgyab phyogs te lta stangs gcun pas /
dpe phyi'i nam mkha'i stong mdangs kyi go phyes nas /
dpe can nang shes pa'i nam mkha' rnam par dag pa las /
gsang ba 'od gsal rdo rje snying po'i nam mkha' mtha' dbus las 'das pa'i chos nyid gsal stong rig pa'i snying po can skad cig la 'char bar 'gyur ro //
gnyis pa dgongs pa'i gzer gdab pa ni /
e ma 'khor 'das snang srid chos :
shar tsam nyid nas rang grol ba :
khregs chod mi g.yo dgongs pa'i gzer :
mnyam nyid chen po'i dbyings su gdab :
ces gsungs te /
zab pa'i gnad bzhis ma rtogs shing rtogs na sangs rgyas rang la gnas pas ngo mtshar rmad du byung ba /
'khor 'das kyis bsdus pa'i snang zhing srid pa'i chos sna tshogs su shar yang /
shar tsam nyid nas skye ba med pa gnas lugs chos sku'i rang sar grol ba ka dag khregs chod kyi rtogs pa gdeng du gyur pa la rkyen snang gang gis kyang mi g.yo ba de'i tshe rnal 'byor rgyal po rang sa zin pa yin pas /
dgongs pa mi 'gyur ba'i gzer srid zhi mnyam nyid chen po'i dbyings su gdab ste rtsal chen rdzogs pa'i brtul zhugs lam du bslang bar bya'o //

//gnyis pa thod rgal gyi nyams len bshad pa la bzhi /
sngon 'gro /
dngos gzhi /
rgyun spyod /
snang nyams kyi 'char tshul zhar byung dang bcas pa'o //
dang po ni /
lus ngag yid kyi bya ba dgu phrugs su gtang bar bya ste /
lus kyi phyi 'jig rten 'khrul pa'i bya byed /
nang phyag skor dge sbyor /
gsang ba 'phrul 'khor sgul skyod sogs rnam g.yeng thams cad spangs la gcig pur 'dug
/ngag gi phyi 'jig rten pa'i 'khrul gtam sna tshogs /
nang kha ton bzlas brjod /
gsang ba rlung rtsol la sogs pa'ang spangs te mi smra bar gnas /
yid kyi phyi 'jig rten gyi rnam rtog
/nang bskyed rdzogs sems 'dzin /
gsang ba rtog pa'i 'du 'phro thams cad spangs la rtog med kyi ngang du gnas par bya'o //
gnyis pa dngos gzhi la'ang gnyis /
sgo gsum gyi gnad gcun pa /
gnad bzhi la brten nas mngon sum rang thog tu dbab pa'o //
dang po ni /
dgongs pa de las ma g.yos bzhin :
lus gnad sku gsum bzhugs stangs la :
ngag gnad 'gro 'ong dal bar bslab :
sems gnad rang 'gros las mi 'chol :
zhes gsungs te /
de'ang khregs ma chod par thod mi rgal /
bya ba yin pas /
khregs chod kyi rtogs pa brtan por ma gyur gyi bar du thod rgal la bslab kyang zag bcas kyi nyams snang yin pas grol ba'i rgyur mi 'gyur ba'i phyir /
sngon du khregs chod kyi dgongs pa klong du gyur pa de'i ngang las ma g.yos bzhin du snang bzhi'i 'char sgo la rim gyis bslab dgos pas thog mar sgo gsum gyi gnad dgu las /
lus kyi 'dug stangs gsum ni /
tsog pur rkang mthil sprad /
pus mo phyir skyed /
lag ngar bsrang ba'i mthil gnyis rkang pa'i nang nas sar btsugs /
ro stod bsrang /
mjing pa cung zad gyen du bstod pa chos sku'i bzhugs stangs seng+ge lta bu dang gcig
/lus kha sbub pus brang sbyar /
rgal tshigs drang por bsrang /
gru mo sa la btsugs te lag mthil gnyis kyis kos ko la brten pa'i sor mo 'gram pa la sbyar ba longs sku'i bzhugs stangs glang chen nyal ba lta bu dang gnyis /
tsog pur bsdad la rkang pa'i long bu gnyis gshibs /
lag pa gnyis pus mo'i rgyab tu bskor /
rgal tshigs bsrang ba sprul sku'i bzhugs stangs drang srong tsog pu dang gsum ste /
de dag kyang rang gi khams dang gang 'phrod la gtsor byed pa'am /
nyi shar /
nyin gung /
nyi nub gsum la rim bzhin bya ba phyag len yin no //
ngag gi gnad gsum ni /
thog mar 'khrul pa'i gtam bkag nas smra bcad yun thung ba la bslab /
bar du kha ton bzlas brjod cung zad tsam ma gtogs gtam lab mi bya /
mthar lag gi brda tsam las ci'ang mi smra bar rlung gi 'gro 'ong shin tu dal ba la bslab bo //
yid kyi gsum ni /
phyi'i dbyings sprin med kyi nam mkha' dwangs pa la dbang po mi 'gyur ba mdung tshugs su gtad nas nam mkha' la sems thim 'gro ba lta bu'i shes pa drag tu gcun pas /
nang gi dbyings rnam dag sgron ma rig pa stong gsal du lhag ger 'char bas /
gsang ba'i dbyings thig le stong sgron 'char ba'i rgyu byed par 'gyur zhing /
de dag gang gi skabs su'ang rig pa'i rang 'gros rang babs su bskyang ba las re dogs dgag sgrub rtog dpyod kyi las mi 'chol ba gal che'o //
gnyis pa gnad bzhi la brten nas mngon sum rang thog tu dbab pa ni /
sgo gnad ldog phab zur bltas kyis :
yul gnad sprin bral nam mkha' la :
mthing kha khyab pa dbyings kyi khyim :
rig pa ma bkod lu gu rgyud :
gsal 'tsher dwangs par rten byas te :
brten pa rlung rig rtse gcig gcun :
ces gsungs te /
de la bzhi /
dang po 'char byed sgo'i gnad ni /
chos sku'i gzigs stangs gyen du gtsug tor gyi rnam par blta ba zhes mig gnyis gyen du ldog ste smin phrag gi nam mkha' la had por mi 'gul bar blta ba dang /
longs sku'i gzigs stangs g.yas g.yon zur khrid smyug ma bsrang ba lta bu zhes pa thad ka'i nam mkha' la zur gyis hrig ger blta ba dang /
sprul sku'i gzigs stangs drang srong bsam gtan sgom pa lta bu zhes pa phyed btsum cung zad thur la phab nas zim bus blta ba rnams gong gi bzhugs stangs gsum dang sbyar dgos so //
gnyis pa 'char gzhi yul gyi gnad ni /
sprin dang bser bu'i rkyen dang bral ba'i nam mkha' dwangs pa la snga dro nub dang phyi dro shar du blta ba'am /
'od gsal 'char sla ba'i ched du de las ldog ste 'char nub kyi zer gnyis dang sbyar ba la thog mar bslab ste /
de'ang nyi ma las khru gang tsam gyis dma' ba'i nam mkha' stong sang nge ba de la lta stangs gtod par bya'o //
gsum pa dbyings rig gi gnad ni /
sgo yul 'dug stangs sogs kyi rkyen dang /
phyi nang gi dbyings 'phrad pa las /
smin mtshams kyi mthing kha khyab pa chen po'i 'od las rim gyis mched de 'od lnga'i mu khyud thig phran dang bcas pa'i nang du thig le stong pa'i sgron ma rdzing bur rdo bor ba'i ri mo lta bu 'al 'ol la /
mthar thig le dmar zlum gsal la dwangs par 'char /
de'i nang du rig pa rdo rje lu gu rgyud bdag po'i sems kyi rjes 'gro ldog byed pa phra ba rta rnga la mdud pa btab pa lta bu'am /
me tog dang gser skud kyi chun po /
mu tig phreng ba lta bu 'al 'ol 'gul 'phrig mi gsal bar 'char ba de nyid dbyings kyi ra bar ar la gtad pas rim gyis gsal 'tsher dwangs shing 'gul bskyod med pa la rten du bya'o //
bzhi pa rlung rig gi gnad ni /
de la brten pa nang gi rlung rig zung 'brel rtse gcig tu gcun pas snang bzhi'i 'phel rdzogs par 'gyur te /
de'ang rlung sna nas mi gtong bar mchu so yas man ma reg tsam du dal bus kha nas rgyu ba phyi nang snyoms pa las /
phyi 'dzin yid tsam ring ba bya /
rig pa rang gi ngo bo blta shes tsam las gsal mi gsal dang yin min sogs rtog dpyod kyis ma bslad par /
phyi snang ba ma 'gags la /
nang 'dzin pas ma bslad pa ka dag rig stong gi rang so bzung bas yul dang yul can 'dres pa la bslab /
'od gsal gyi snang ba steng 'og sogs su yal yol byed nas mi gsal na /
de'i rjes su mig dang sems ched du mi 'brang bar mig zur nas dal bus khrid de sngar bzhin 'char ba na ma yengs par rig pa dang rig gdangs dbyer med du gcun no //
gsum pa rgyun spyod ni /
dus bzhir sangs rgyas mnyam par sbyor :
ces gsungs te /
rdzogs pa chen po'i rnal 'byor pas dus bzhi sangs rgyas mnyam sbyor gyi man ngag dang ldan pa'i gnad bzhi chos nyid kyi 'khor los chu bo rgyun gyi nyams len la brtson par bya ste /
nyin mo snang ba rgyas gdab pa ni /
mnyam rjes thams cad du shes rig rang tshugs ma shor bas ci snang ci shar thams cad gnyis med ye grol gyi dgongs pa zang thal chen por la bzla /
de ltar mi lcogs pa'i skabs su'ang shes pa rgya yan du ma shor bar chos thams cad sgyu ma lta bur rtsal sbyong zhing de'ang ka dag gi dbyings su skyel /
srod la dbang po gnas su bsdu ba ni /
sprul sku'i 'dug stangs bcas te /
lus nang rtsa dbu ma dmar skya dwangs gsal drang por gnas pa'i lte bar pad+ma dmar po 'dab bzhi'i lte bar a thung me'i rang bzhin spyi bor haM dkar po bde ba'i rang bzhin la sems gzung /
rlung ro bsal la bum can nam /
mi nus na bar rlung bzung ste 'bar 'dzag gi rkyen gyis bde drod kyi ye shes skyes pa la sems gzung /
nam gung shes pa bum par 'jug pa ni /
'dug stangs dang dbu ma sngar bzhin gsal ba'i snying gar pad+ma dmar po 'dab bzhi'i dbus su a dkar po 'od 'bar ba la sems gtad /
de rjes spyi bor yang a dkar po gsal /
de nas de gnyis kyi bar du a dkar shin tu phra ba nyer gcig phreng ba ltar dmigs la bum can nam 'jam rlung gzung /
gnyid du 'gro khar a rnams rim gyis snying ga'i a la thim pas /
de nyid pad+ma kha zlum pa'i nang du bum nang gi mar me 'bar ba lta bur bsgoms la rmi lam 'dzin pa'i 'dun pa bcas gnyid du 'gro ba la bslab /
tho rangs rig pa rang gsal gdab pa ni /
gnyid sad ma thag chos sku'i 'dug stangs bcas mig bar snang la gtad de ha sgra gsum bus pas snying ga'i pad+ma kha bye /
a dkar tshangs bug nas rgyangs kyis thon /
gzhu gang tsam gyi nam mkha' la sa le 'dug pa la sems gtad de rlung cung zad phyir 'dzin bya /
shes pa rgod na phyir phab la snying nang du 'dug pa la sems gtad cing lta stangs phab /
bying na gong bzhin bya ba sogs khams dang bstun no //
bzhi pa snang nyams kyi 'char tshul zhar byung dang bcas pa ni /
chos nyid rang gdangs mngon sum pa'i :
dbang po'i spyod yul goms pa las :
snang ba 'ja' 'od thig le dang :
sku dang zhing khams gong du 'phel :
nyams snang de nyid rtsal rdzogs pas :
tshad phebs chen por g.yo 'gul bral :
mthar phyin chos nyid zad pa'i dbyings :
gting gsal 'dus ma byas par thim :
zhes gsungs te /
gong ltar nyams su blangs pas /
dbyings kyi rtags su 'od khyim /
ye shes kyi rtags su thig le /
sku'i rtags su lu gu rgyud du snang ste rig pa dbyings kyi ra bar tshud pas thig le sum 'brel du mthong ba tshun chad chos nyid mngon sum gyi snang ba /
dbyings rig smin mtshams dang bral te dbang po'i mngon sum du snang ba las dbyings snang gyen 'greng rtsibs shar sogs dbyibs ma nges pa dang /
thig le sran ma nas bse phub tsam gyi bar je che dang /
lu gu rgyud je gsal je brtan du 'gyur /
thig le'i nang du phyed sku'am sku rkyang pa 'gul 'phrig med par shar ba ni nyams gong 'phel gyi snang ba /
thig le re re'i nang du'ang rigs lnga'i tshom bu'i dkyil 'khor du 'char zhing de 'dra tshad med pas nam mkha' gang ba'i 'od zer rang lus dang 'brel /
ma bsgom yang 'gyur ba med pa rig pa tshad phebs kyi snang ba /
phyi nyams snang gi 'phel /
nang sgyu lus kyi chos /
gsang ba rtog tshogs kyi sems zad pas gdod ma'i grol sar phyin pa chos nyid zad pa'i snang ba ste /
de ltar snang ba bzhi po myur du mthar phyin pa'i yan lag tu /
mi 'gul ba gsum la gzhi bca'/
sdod pa gsum gyis tshad gzung /
thob pa gsum gyis gzer gdab /
gdeng bzhis grol tshad bstan pa rnams kyang gzhan las bshad pa ltar shes par bya'o //

//gsum pa de dag gi don ngo sprad pa ni /
slob ma rnams sgo yul rlung rig gi gnad gcun /
ngo sprod 'debs pa po bsgom gzhir byas la /
bla ma sku gsum brgyud pa dang bcas gsal gdab /
bzod med kyi mos gus drag po skyed la gsol 'debs dang /
zab lam gyi rtogs pa khyad par can rgyud la skye bar byin gyis brlab tu gsol zhes pa'i smon tshig gis thugs rgyud bskul /
mthar bla ma brgyud pa dang bcas 'od du zhu nas slob ma la thim pa'i shes pa bzo med kyi ngang la lhod kyis klod /
nyi zer la brten pa'i snang ba'am /
rdo rje sems dpa'i me long gis mtshon par byas te /
kye ma skal ldan rigs kyi bu //
rang la bzhugs pa'i sku ye shes :
mig sgor nyi zer 'phrad par snang :
rang bzhin me long nang shar bzhin :
snang stong ngang la bzhag pas grol :
rang rig shel nang 'ja' tshon bzhin :
shel yang nyi ma'i rkyen 'phrad na :
'ja' tshon sna tshogs rnam par gsal :
rang la ye gnas ye shes nyid :
gnad kyis gcun pa'i rkyen 'phrad pas :
mngon sum snang ba lhug par 'char :
de tshe shar mkhan ngo bo la :
shes rab chen po'i mig gis blta :
yod ces gzugs dbyibs mtshan ma med :
med pa ma yin gsal zhing rig :
gnyis ka gnyis min mtha' bral ba :
bsam gyis mi khyab dgongs pa zhes :
rang byung kun tu bzang pos bstan :
zhes rdo rje'i gsung gis bstan pa ltar gdod nas rang la rang chas su bzhugs pa'i sku dang ye shes de nyid sgo dang yul 'phrad cing rlung rig gcun pa'i rkyen gyis dbyings snang dang lu gu rgyud kyi rnam par dbang po'i mngon sum du gsal ba yin pas ngo shes par gyis /
mthong ba tsam gyis longs sku'i zhing du rang grol ba yin pas the tshom med pa'i nges shes skyed cig
/de'ang ngo bo'i rtags su skye med spros pa dang bral ba /
rang bzhin gyi rtags su 'od lnga sna tshogs su gsal ba /
thugs rje'i rtags su shes pa gsal stong du 'char ba 'di kho na kun bzang gdod ma'i mgon po nyid rang gi snying dbus na sku gsum 'du 'bral med pa'i dgongs pa la bzhugs pa shes par gyis shig
/de ltar mthong mkhan gyi shes pa la bltas pas rang gsal rjen pa /
'dzin med ye dwangs /
spros bral du phya le /
rang gsal du hrig ge ba /
nyams su myong la brjod mi shes pa'i zang thal rjen ne ba 'di nyid gnas lugs gdod ma'i sangs rgyas kun tu bzang po'i zhal mjal ba yin pas deng phyin chad 'di dang 'bral bar ma byed cig
/sangs rgyas kyi dgongs pa 'di las gzhan na med do //
mdor na dbyings stong gsal ka dag spros bral shes rab kyi lta ba gzhir bzhag
/dbyings snang rig pa lhun grub 'od gsal thabs kyi sgom pa lam du byas pas /
don dam 'dus ma byas pa rang byung rang shar sku gsum gyi 'bras bu da lta nyid nas mngon du byas pa yin pas dga' ba dang spro ba skyed cig
/ces sogs kyis ngo sprad cing spro ba bskyed do //

//rtsa ba'i gsum pa de ltar nyams su blangs pa'i grol tshul smros pa la gnyis /
zhar byung lam gyi chings bshad /
dngos grol tshul bstan pa'o //
dang po ni /
de ltar sngon 'gros rgyud sbyangs shing :
dngos gzhi dbyings rig nyams myong tshul :
rjes su ngo sprod zab mo yis :
nges shes skyed cing mthar dbyung bas :
zhes gsungs pa ni lag khrid du bstan zin pa ltar ro //
gnyis pa dngos grol tshul ni /
lus ni 'pho chen 'ja' skur yal :
ngag rlung brjod pa'i mtha' kun zad :
yid dpyod sgrib gnyis kun dag nas :
gting gsal rang byung chos kyi skur :
ye shes nyer lngar 'du 'bral med :
longs spyod rdzogs dang sprul pa yi :
sgyu 'phrul drwa ba cir yang ston :
shin tu rnam dag 'bras bu'i mchog :
ma lus rgyal ba kun gyi dbyings :
kun bzang pad+ma badzra rtsal :
bde chen rgyal po tshe 'dir 'grub :
ces gsungs te /
lam rim de ltar nyams su blangs pas /
dbang po dang brtson pa rab 'bring tha ma'i khyad par las lo gsum dang drug dang bcu gnyis la sogs pas sgo gsum gyi dri ma rags pa'i chos su 'dzin pa kun chos nyid kyi klong du zad de /
lus 'ja' lus 'pho ba chen po'i sku 'grub /
ngag rlung gi 'gyu ba zad /
yid 'khrul rtog sgrib gnyis bag chags dang bcas pa las grol nas /
nang gsal gzhon nu bum pa skur sangs rgyas te ye shes nyer lnga dang 'du 'bral med pa'i chos sku'i rang rtsal las gzugs sku rnam pa gnyis kyi phrin las sgyu 'phrul drwa ba rtsol med du shar nas /
'khor ba ma stongs kyi bar du 'gro ba'i don 'bad med lhun gyis grub pa khyab bdag pad+mAka ra'i go 'phang tshe gcig lus gcig tu 'grub pa gdon mi za'o /
khrid tshul 'di ni rtsa ba'i gzhung nyid las ji ltar bsngags par mdzad pa ltar /
rig 'dzin rtsal 'chang rnams kyi thugs kyi yang zhun /
khyab bdag pad+mAka ra'i dgongs nyams mthar thug thig le gsang skor gyi mdo chings chen por bstan te /
zhal gdams las /
mtshan nyid rdzogs pa'i slob dpon gyis :
brtson 'grus ldan pa'i slob ma la :
tshul bzhin lag khrid gtan dbab na :
rtags tshad mthong ba'i chos la 'byung :
ye shes yid dpyod bral bar skye :
'ja' lus rdo rje'i go 'phang che :
'chi med ye shes nges par 'grub :
ces bden gsung rdo rje'i tshig tshad mar gyur pas che thang du bsngags pa la gus pa dang spro bas nyams len gyi snying por gzung bar bya'o //
'di la brten nas srid gsum khams //
gdod ma'i dbyings su dong sprugs te //
kun bzang pad+ma'i dgongs zab ni //
yongs su rdzogs par skong byed shog
/ces pa 'di'ang o rgyan sangs rgyas gnyis pa'i zhal tshab gter chen rdo rje 'chang chen po nyid kyis thugs brtse ba chen pos smin grol gyi gdams pas rjes su bzung ste bka'i gnang ba bstsal pa ltar /
pad+ma gar gyi dbang phyug rtsal gyis dpal kun spungs pa'i gdan sa chen por bris pa dge legs 'phel ///
/
