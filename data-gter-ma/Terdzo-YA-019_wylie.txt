@#//
thugs rje chen po bde gshegs kun 'dus kyi spros bcas bum dbang gi mtshams sbyor ngag 'don skal ldan kun dga' zhes bya ba bzhugs so //
oM swasti /
bde gshegs kun 'dus thugs rje'i gter //
pad+ma gar dbang la btud nas //
de yi dkyil 'khor yangs pa ru //
dbang bskur cho ga'i mtshams sbyor bri //
de la thog mar slob ma lhag gnas kyi mtshams sbyor ni /
snyan gsan ma gtogs lha bum sta gon tshar ba dang /
bcas gshom rnams yol bas bsgribs te bzhag
/slob ma rnams /
ji ltar bltams pa sogs kyis khrus dang phyag byas te gral la 'khod /
bgegs gtor rtas bsang /
swa b+hA bas sbyang /
stong pa'i ngang las b+h+rU~M las rin po che'i sogs dang /
oM AHhU~M hoHsa brlab /
pheM zhes mgron dgug
/oM sarba big+h+nAM na maHsarba ta thA ga te b+h+yo sogs kyis bsngos la /
na mo /
dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
khyad par gar dbang thugs rje chen po'i dkyil 'khor gyi lha tshogs rnams kyi bka' bden pa dang /
sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i byin gyi rlabs kyis slob ma 'di rnams la lhag gnas kyi cho ga sgrub par byed pa la bar du gcod pa'i bgegs tshogs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyod rnams kyi mgo bo tshal pa brgyar 'gas par 'gyur ta re /
zhes las sngags dang sum+b+ha'i drag sngags spos rol dang bcas pas bgegs bskrad /
badzra rak+Sha rak+Sha hU~M zhes brjod pas /
phyogs mtshams thams cad rdo rje'i ra ba drwa ba gur bla re ye shes kyi me dpung mtha' med du 'phro bas bcings te cis kyang mi shigs pa'i mos pa mdzod /
de nas las rdor gyis me tog bkye bsdu bya zhing /
slob dpon gyis /
sems can thams cad kyi don du bla na med pa yang dag par rdzogs pa'i sangs rgyas kyi go 'phang thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan nas tshul bzhin du nyams su blang bar bgyi'o snyam pa'i byang chub mchog tu sems bskyed pa dang /
chos gsan pa'i kun tu spyod pa'ang mdo rgyud rnams las ji skad gsungs pa ltar legs par gsal btab ste gsan par zhu 'tshal /
de la yang dag par rdzogs pa'i sangs rgyas thabs mkhas la thugs rje chen po mnga' ba de nyid kyis sems can rnams kyi bsam pa dang /
dbang po dang /
skal pa'i khyad par dang rjes su mthun pa'i chos kyi bdud rtsi bsam gyis mi khyab pa zhig bstan pa thams cad kyang theg la rim pa dgu'am /
de'ang bsdu na theg pa che chung gnyis su 'dus pa las 'dir theg pa chen po /
de la'ang rgyu 'bras kyi theg pa gnyis las 'dir chos thams cad sgyu ma lta bur rtogs kyang thabs kyis zin ma zin las phan gnod kyi bya ba byed par shes nas kun rdzob tsam du rdzas yod du shes pas bden gnyis la bzang ngan blang dor du bltas nas sbyong ba'i thabs la brten pa pha rol tu phyin pa'i theg pa las khyad par du 'phags pa 'bras bu rdo rje theg pa yin /
de la'ang kun rdzob rdzas yod du mi 'dod kyang btags pa'i yod pa mi 'gog pas sgyur ba'i thabs la brten pa kri yog sde gsum dang /
kun rdzob tu'ang chos rnams la mi gnyis pa'i bsam spyod dang ldan pas 'bras bu'i ngo bo snang stong zung 'jug gi chos skur rtogs par byas nas /
de'i ngang la bsal bzhag med par skyong ba'i ting nge 'dzin gyis goms par byed pas spang gnyen gyi tha snyad las grol ba rnal 'byor bla na med pa'i theg pa gnyis las 'dir phyi ma /
de la'ang gsang sngags gsar rnying gnyis las /
'dir gsar ma las che ba drug ldan gyis khyad par du 'phags pa gsang sngags rnying ma yin /
rnying ma la'ang bka' gter gyi srol kha chen mo gnyis su yod pa las /
'dir zab mo gter gyi nang tshan dbus gter zug pa rtsa ba lta bu'i chos sder gtogs pa zab rgyas kyi theg pa thams cad kyi mthar thug rnal 'byor bla na med pa gnyis su med pa'i rgyud kyi snying po'i nges gsang /
tshe 'di nyid la mchog gi dngos grub mngon du byed pa'i myur lam /
rgyud lung man ngag thams cad kyi snying po las kyang snying por gyur pa /
bde gshegs kun 'dus 'phags pa thugs rje chen po rgyal ba rgya mtsho'i dkyil 'khor du dbang bskur ba sgrub par byed pa la ji skad du /
dbang bskur dkyil 'khor sngon 'gro bar //
rdo rje 'chang gis gsungs pa ste /
zhes gsungs pa ltar dbang bskur ba de yang dkyil 'khor sngon du 'gro ba can yin la /
dkyil 'khor la dbye na /
rang bzhin ye shes kyi dkyil 'khor dang /
sprul pa'i dkyil 'khor dang /
rig pa nyams kyi dkyil 'khor gsum gsungs pa ni 'phags pa rnams kyi spyod yul yin zhing /
ting nge 'dzin la brtan pa rjes mthun tsam thob pa la sogs pa'i slob dpon gyis ni gdul bya'i dbye bas skal dman 'jug pa la rdul tshon /
'bring ras bris /
rab tshom bu /
yang rab bla ma'i lus dkyil la brten pa'i tshul bzhi las /
'dir da ltar gyi bla ma dam pa rnams kyi phyag bzhes su rdul tshon dang ras bris gang rung la brten nas dbang bskur bar mdzad pa'i tshul gnyis las /
rdul tshon ltar na /
sa chog sta gon bya ba dang /
zhes pas /
nub dang por sa'i cho ga dang /
gnyis par sta gon /
ras bris ltar na /
nub dang po sta gon gyi cho ga ste /
de la'ang gsum las lha dang bum pa'i sta gon gnyis sngar song bas /
da slob ma sta gon gyi bya ba de sgrub pa skabs su babs pa yin pas bla ma dang dkyil 'khor gyi gtso bo tha mi dad pa la lhag gnas kyi chos rnams zhu ba'i yon du maN+Dal phul mdzod /
slob ma rnams kyis sngar me tog bkram bsdu byas pa'i maN+Dal phul /
de ltar maN+Dal phul nas blo bcos pa ni /
khyed cag mchog gi dngos grub sku bzhi ye shes lnga'i bdag nyid mi slob pa'i zung 'jug thob par bya ba'i ched du dkyil 'khor chen po 'dir 'jug par bya yi /
de las gzhan du 'di phyi'i 'khor ba'i bde 'byor mngon par mtho ba'i go 'phang dang /
zhi bde don gnyer nyan rang gi byang chub kyang don du gnyer bya'i 'bras bu ma yin /
de bas na /
sems can thams cad ye nas rang bzhin gyis rnam par dag pas 'khor ba med snang sgyu ma lta bu'i chos yin kyang /
de ltar ma rtogs pas 'khor bar 'khyams pa'i sems can 'di dag phan tshun ma bu khyo shug sogs lan grangs dpag tu med pa byas nas phan btags pa la tshad med pa'i drin can sha stag yin pa la /
'di thams cad sdug bsngal gyi khur chen pos ni non /
bde ba'i thabs ni mi shes /
bde bar 'dod kyang sdug bsngal gyi rgyu kho na sgrub pa la brtson pas zhe 'dod dang lag len phyin ci log tu gyur pa smyon pa lta bu 'di rnams la bcos min gyi snying rje tshad med pas kun nas bslangs te /
shes rab dang snying rje chen pos srid pa dang zhi ba'i mtha' gnyis la mi gnas pa'i myang 'das rdzogs pa'i sangs rgyas kyi go 'phang thob par bya /
de'i ched du rdo rje theg pa'i lam gyi rtsa ba dbang bskur ba legs par blangs te lam la tshul bzhin du bslab par bya snyam du rnyog pa dang bral ba'i byang chub kyi sems dung pa zhig bskyed 'tshal /
de nas gsol ba gdab pa ni /
mi phyed dad pa'i gdung shugs drag pos snyim pa me tog dang bcas pa'i thal mo sbyar nas 'di'i rjes zlos mdzod /
ho :
ston pa thabs mkhas thugs rje'i bdag :
'khor ba'i mun sel 'gro ba'i skyabs :
brtse bas bdag la dgongs su gsol :
mtha' med 'khor ba'i mtsho nang du :
bying ba'i mgon med 'gro bdag la :
brtse bar dgongs nas dkyil 'khor 'dir :
lhag par gnas par mdzad du gsol :
zhes lan gsum /
de ltar sangs rgyas thams cad kyi bgrod pa gcig pa bde myur gyi lam rmad du byung ba rdo rje'i theg pa la don gnyer gyi blo skyes pa de shin tu legs pa yin no zhes spro ba bskyed pa'i sgo nas gnang ba sbyin pa 'di la gsan pas khyab par gda'/
kye ho skal ldan rigs kyi bu :
khyod ni las sad 'khrul pa zhig :
dus gsum gshegs pa'i rgyal bas kyang :
theg mchog gsang ba'i lam chen 'dir :
mngon par byang chub go 'phang brnyes :
dpung chen bdud sder bcas pa yang :
thams cad 'di yis bcom pa ste :
de phyir khyod ni skal bzang dpal :
dkyil 'khor 'dir ni gzung bar bya :
yang dag pa yi bslab pa rnams :
khyod kyis gus pas bzung bar gyis :
zhes brjod /
de nas thun mong gi sdom bzung skyabs sems dang /
khyad par gyi sdom pa bzung ba rnams kyi mtshams sbyor 'og tu 'jug pa'i skabs su 'chad pa ltar skabs 'dir blang /
de nas lhar bskyed pa ni /
slob dpon gyi thugs ka nas 'od zer 'phros khyed rang gi lus la phog pas 'od kyi gong bur zhu ba las gar dbang thugs rje chen po'i skur gyur /
slob dpon gyis rdo rje dang bcas pa'i dri'i chus khyod rang gi spyi bo mgrin pa snying ga rnams su reg pas thig le byas te /
oM AHhU~M zhes brjod pas gnas gsum du yi ge 'bru gsum byung /
yang mas nas yar snying mgrin dpral ba rnams su reg ste hU~M AHoM zhes brjod pas sangs rgyas thams cad kyi sku gsung thugs rdo rje'i rang bzhin du gsal bar gyur /
yang dpral ba nas mar reg ste oM AHhU~M zhes brjod pas sgo gsum rdo rje gsum du brtan par byas pa'i mos pa mdzod /
de ltar lhar bskyed cing sgo gsum rdo rje gsum du byin gyis brlabs pa de mchod pa'i yul du bzang ba yin pas /
me tog dbu la phul ba'i mos pa mdzod /
oM badzra puSh+pe pra tIts+tsha swA hA/
de bzhin du bdug spos shangs\u0f8e[ \u0f8e]d+hU pe\u0f8e
mar me spyan\u0f8e
A lo ke\u0f8e
dri chab thugs kar\u0f8e
g+han+d+he\u0f8e
zhes nyer spyod bzhi sbyin no //
de nas dngos grub kyi skal ba brtag pa la gnyis las /
dang po so shing dor te brtag pa ni /
hU~M las byung ba'i so shing byang chub kyi shing gi rang bzhin sor bcu gnyis pa'i tshad can dris byugs la rtser me tog gi cod pan bcings pa dngos grub kyi ltas brtag pa'i nus pa dang ldan par gyur /
de nyid khyed rang rnams kyi thal mo'i bar du byin pas rtse mos so drud nas kha shar du phyogs pas dmod bor la badzra hA sa ha zhes brjod cing so shing gi ra bar ltos pa med par dor cig
/ra ba khru gang gru bzhi pa ba byung dang dris byugs pa la me tog gi tshom bu dgu bkod pa'i khar dor du bcug nas /
rtse mo steng du bstan na mchog 'grub /
phyogs bzhir zhi sogs las bzhi 'grub pas 'bring /
mtshams bzhir bum pa bzang po sogs phra mo'i dngos grub 'grub par 'gyur ro //
zhes lung bstan /
de nas gnyis pa rmi lam brtag pa la sbyor dngos gnyis kyi sbyor ba la'ang gsum las /
dang po rmi lam gsal ba'i ched du khyor chu blud pa ni /
dri'i chu khyor bar lan gsum byin pa 'thung la lhag ma rgyab tu dor cig
/oM hrIHbi shud+d+ha sarba pA paM nish+tsa a s+ya sho d+ha ya swA hA:
zhes sngags kyis khyor chu lan gsum blud do //
gnyis pa rmi lam la bar chad kyis mi sgrib pa'i phyir srung skud gdags pa ni /
slob bu'i lus tshad dang mnyam pa'i skud pa dmar po sum bltab tu bsgril bar mdud pa gsum btab ste /
srad bu mi dmigs pa las hU~M las byung ba'i rdo rje'i srad bu dmar po rdo rje'i mdud pa gsum dang bcas pa la ye shes kyi srad bu spyan drangs te thim pas rdo rje'i slob bu rnams kyi sgo gsum gyi bar chad srung ba'i nus pa can du gyur /
hU~M dang las sngags kyis bsngags la skyes pa'i dpung g.yon dang bud med kyi dpung g.yas su gnyis bskor gyis bcing las bum gyi chus gtor nas rdo rjes rgya gram du rgyas gdab bo //
gsum pa rmi lam mi 'khrugs par byed pa'i phyir ku sha'i sngas stan sbyin pa ni /
ku sha mi dmigs pa las d+hIHdang hU~M las byung ba'i ku sha sngo ljang rtsa rtse ma nyams pa rmi lam mi 'khrugs par byed pa'i nus pa can du gyur /
d+hIHbzlas pa'i ku sha chung ba sngas kyi don du g.yas dang /
hU~M bzlas pa'i che ba stan gyi don du g.yon par gtad /
de nas mi ldog pa'i ched du zab mo'i chos bshad pas spro ba bskyed pa ni /
rnam snang mngon byang las /
'jig rten du ni kun mkhyen dag
/u dum+bA ra'i me tog bzhin //
brgya lam na ni res 'ga' zhig
/'byung 'gyur yang ni mi 'byung ngo //
gsang sngags spyod pa'i tshul 'byung ba //
de bas kyang ni dkon pa ste //
gang gis mnyam med sems can don //
mya ngan mi 'da' byed par nus //
bskal pa bye ba du ma ru //
sngon du sdig pa byas pa gang //
dkyil 'khor 'di 'dra mthong ma thag
/de dag zad par 'gyur yin na //
grags pa mtha' yas sngags spyod pa'i //
tshul la gnas na smos ci dgos //
skyob pa'i gsang sngags bzlas na ni //
go 'phang bla na med par 'gyur //
zhes bya ba la sogs pa gsungs te de'ang 'jig rten na u dum wA ra'i me tog dkon pa ltar sangs rgyas 'jig rten du 'byon pa dkon /
byon kyang chos gsung ba dang khyad par theg chen /
de'i nang nas kyang rdo rje theg pa gsung pa dkon /
de ltar dkon pa tsam du ma zad dkon la rnyed na phan yon chen po dang ldan te /
de'i rgyu mtshan bskal pa bye ba du mar bsags pa'i sdig sgrib rnams dkyil 'khor mthong ba tsam gyis 'dag par 'gyur na /
der zhugs nas dbang thob cing rtogs sgom gyi sbyor bas nyams su blangs na srid pa las thar ba lta ci smos /
de'i phyir khyed cag rnams bde zhing myur ba'i lam 'di la brten nas myur du bla na med pa'i byang chub thob par gdon mi za ba'i phyir rnyed pa'i mchog rab tu rnyed pa yin pas dga' ba sgom par mdzad 'tshal /
de nas dngos gzhi rmi lam brtag cing ngan na zlog pa'i cho ga ni /
bu kye ku sha'i sngas stan la :
mi smra dge ba'i sems kyis nyol :
rmi lam mtshan ma gang mthong ba :
nangs par nga la smra bar gyis :
zhes bshad pas /
do nub bla ma'am dkyil 'khor la mgo phyogs pas ku sha'i sngas stan la seng ge'i nyal stabs dang dge ba'i sems kyis nyol la /
de las tho rengs rmi lam gyi mtshan ma bzang ngan dag mthong bar 'gyur bas nangs par kho bo la smros shig
/des sta gon gyi cho ga rnams grub /
dngos gzhi dbang bskur ba'i cho ga sang nyin 'byung ba lags zhes brda sprad de dge ba bsngos la slob ma rnams rang gnas su gtang ngo //
slob dpon gyis sngar gyi lha sta gon gyi 'phros snyan gsan dbab pa /
oM:
bde gshegs kun 'dus thugs rje'i bdag :
sngon gyi zhal bzhes dgongs mdzod la :
bdag dang slob ma rnams don du :
bcom ldan khyod la mchod bgyid na :
dgyes mdzad brtse bas dgongs nas ni :
nangs par 'dir ni 'byon par mdzod :
legs sbyar mchod pas mnyes pa dag :
rang bzhin gnas su gshegs su gsol :
ces dang rjes chog rnams bya /
de la rmi lam dge ba'i mtshan ma mthong na nangs par zhen pa med pa'i sgo nas gzengs bstod /
ci yang ma mthong na 'bring /
ngan na zhi ba'am drag po'i sreg blugs sogs zlog pa'i thabs bya zhing /
de tsam mi nus na sgyu ma lta bur shes pas bden med kyi rgyas btab pas bzlog go
!
/de nas dbang dngos gzhi bskur ba'i mtshams sbyor ni /
slob bu rnams las bum gyi chus phyi rol du khrus byas nas phyag dang yon 'bul te dkyil 'khor gyi shar phyogs su yol ba'i phyir gral du 'khod /
bgegs gtor gtang /
srung 'khor gsal btab nas /
las rdor gyis me tog bkram bsdu bya /
slob dpon gyis /
sems can thams cad kyi don du bla na med pa zhes pa nas /
rgyud lung man ngag thams cad kyi snying po las kyang snying por gyur pa bde gshegs kun 'dus 'phags pa thugs rje chen po rgyal ba rgya mtsho'i skor yin /
de la'ang thog mar nges shes 'dren pa lo rgyus kyi dbang du byas na /
lung byang las /
dag pa'i zhing gi snying po bde ba can :
ngo mtshar bkod pa bsam yas ye shes kyi :
rang snang las grub chos kyi khang bzang na :
mngon rdzogs ston pa sangs rgyas 'od dpag med :
khyab brdal dngos med chos sku'i ngo bor bzhugs :
de nyid spros bral ngang las thugs rje'i rtsal :
rang byung ye shes sprul pa'i cho 'phrul ni :
phyi ltar pad+ma 'byung gnas sprul pa'i sku :
nang ltar thugs rje chen po spyan ras gzigs :
gsang bar rta mchog rgyal po he ru ka :
gdul bya'i mos ngor rnam pa tha dad kyang :
don la dbyer med ngo bo gcig nyid de :
zhes dang /
mdor na bde gshegs kun gyi ngo bo nyid :
zab rgyas theg pa kun gyi ston pa che :
pad+ma 'byung gnas rdo rje thod phreng rtsal :
zhes gsungs pa ltar /
dag pa'i zhing khams bde ba can du ye shes rang snang las grub pa'i gzhal yas khang chen por dus gsum sangs rgyas thams cad kyi gsung rdo rje'i bdag nyid mngon rdzogs ston pa 'od dpag tu med pa nyid /
thugs 'od gsal chos sku'i ngo bo las ma g.yos bzhin du thugs rje'i rang rtsal 'gag pa med pa'i cho 'phrul /
phyi nang gsang ba gsum gyi sprul pa'i rol gar gang la gang 'dul gyi rnam par bstan nas mtha' yas pa'i 'gro ba'i don mdzad pa las /
bye brag tu 'dzam bu'i gling 'dir thub pa'i dbang po'i rgyal tshab tu d+ha na ko Sha'i rgya mtshor pad+ma'i sdong po las sku 'khrungs pa'i tshul bstan te /
ngo mtshar ba'i mdzad pa mtha' yas par ston pa'i cho 'phrul chen pos rgya bod kun tu sangs rgyas kyi bstan pa la ston pa gnyis pa lta bur gyur /
khyad par mA ra ti kar tshogs kyi spyod pa'i nye rgyu la brten nas slob pa'i zung 'jug tshe dbang rig 'dzin mngon du mdzad de rgyu'i theg pa'i sa brgyad pa la gnas pa'i byang sems dang dgongs pa mnyam /
yang le shod du yang dag lha dgu'i ye shes kyi dkyil 'khor snang 'byed kyi ting nge 'dzin la brten nas sgom lam phyag rgya chen po mngon du mdzad de rgyu'i sa bcu pa'i sems dpa' dang dgongs pa mnyam pa'i tshul bstan mod /
don la dus gsum bde bar gshegs pa thams cad kyi dgongs pa dang ro gcig tu bzhugs pa lags /
de lta bu'i 'gran zla dang bral ba'i slob dpon chen po de nyid brag dmar g.ya' ma lung du las can gyi 'khor rje 'bangs rnams la gsang sngags bka' 'dus kyi chos 'khor bskor zhing bzhugs pa'i tshe /
mnga' bdag rgyal por rmi lam du gsang ba ye shes kyi DA ki mas bskul ba ltar slob dpon la gsol ba btab pas /
slob dpon chen pos bde gshegs kun 'dus kyi dkyil 'khor zhal phye ste rje 'bangs bdun dang ye shes kyi mkha' 'gro ma 'bum phrag gcig la dbang bskur khrid dang bcas pa rdzogs par mdzad nas /
rgyud dang man ngag rgya che ba'i skor rnams ra sa 'phrul snang gi gtsug lag khang dang /
thun mong gi yi ge lnga srin sbar gyi brag la sba bar gdams shing /
thun mong ma yin pa bde gshegs kun gyi thugs kyi dgongs nyams snying por dril ba'i man ngag 'di nyid /
rje 'bangs bdun gyis zla ba gcig tu nyams su blangs pas thams cad kyis phyag rgya chen po mchog gi dngos grub brnyes par gyur /
de'i tshe slob dpon gyi bka' las /
'di ni bde gshegs thams cad kyi :
thugs kyi dgongs nyams dril ba ste :
zab mo'i nang na yang zab yin :
rta rmig lcags kyis gtums byas nas :
stong gsum btsal kyang ga la rnyed :
de phyir 'di la gces par zungs :
'on kyang da lta spel mi bya :
ma 'ongs don phyir gter du sbos :
zhes gdams pa ltar slob dpon gyi bka' bzhin dbri bsnan med par bka'i sdud pa po lo tsA ba chen po bai ro tsa nas yi ger bkod nas /
sha 'ug stag sgo'i yul rang byung rdo rje phag mo'i lus kyi rnam pa can gyi 'khor lo lnga yi sa tshigs las bde chen ye shes kyi 'khor lor mi shigs pa'i rgyas btab ste gter du sba bar mdzad pa phyis pad+ma bka' thang las /
sha 'ug stag sgor sbas pa'i gter kha 'di :
mi bzhag 'don pa'i rtags de bstan nas 'byung :
o rgyan gter bdag gling pa zhes bya 'byung :
zhes pa ltar lo chen bai ro tsA na'i yang srid mtshan brjod par dka' ba sprul pa'i gter ston chen po 'gro 'dul gter bdag gling pas /
o rgyan gyi slob dpon chen po lho nub srin po'i kha gnon du theg nas lo brgyad brgya dang bcu drug 'das pa lcags pho spre'u'i lo hor zla bdun pa'i nyer dgu mkha' 'gro 'du ba'i dus dge bar /
mon bod kyi skye bo brgya phrag tsam tshogs pa'i khrom gyi dbus su spyan drangs te skal ldan gyi gdul bya dpag tu med pa smin grol gyi lam la bkod par mdzad pa yin la /
de lta bu'i zab mo'i gdams pa de la'ang /
lam gyi gzhi smin byed dbang gi rim pa dang /
lam gyi dngos gzhi bskyed rdzogs kyi rim pa gnyis su yod pa las /
'dir dbang bskur ba'i rim pa de sgrub pa skabs su babs pa yin /
de la sta gon du gnas pa yan chad sngon du grub nas /
dngos gzhi'i cho ga la'ang rdo rje slob dpon gyi bya ba dang /
rdo rje slob ma'i bya ba gnyis las /
slob dpon gyis bgyi 'os dkyil 'khor bzhengs pa /
sgrub cing mchod pa /
bdag nyid dkyil 'khor du 'jug cing dbang blang ba rnams bla ma dam pa'i phyag gzhes las ji ltar 'byung ba ltar chad lhag med par sngon du song grub /
da khyed rang rnams kyi ngo skal du gyur pa la /
lha dang skal pa mnyam pa'i ched du dkyil 'khor du 'jug pa'i chos dang /
zhugs nas dbang bskur ba'i cho ga gnyis yod pa las /
'dir 'jug pa'i skabs yin /
de la'ang phyi mtshan ma'i dkyil 'khor du 'jug pa dang /
nang ye shes kyi dkyil 'khor du 'jug pa gnyis las /
phyi 'jug gi yan lag khrus dang bgegs bsal ba song nas /
'dir bla ma dang dkyil 'khor gyi gtso bo tha mi dad pa la dkyil 'khor du 'jug pa'i chos rnams zhu ba'i yon du maN+Dal phul mdzod byas la /
slob mas maN+Dal 'bul /
de ltar maN+Dal phul bas dkyil 'khor du 'jug pa'i phyir chas su 'jug pa ni /
sngon chad gnyis 'dzin gyi zhen rtog 'thug pos ldongs te dkyil 'khor gyi lha tshogs ma mjal ba'am mjal na'ang dkyil 'khor so ma 'di nyid ma mjal ba mtshon byed du ras yug dmar po res gdong bcings pa'i mos pa mdzod /
oM AHhU~M zhes mig dar 'ching /
dkyil 'khor gyi lha dang mjal ba'i tshe phyag stong par mjal mi rung bas phyag rten du u dum+bA ra'i me tog gi phreng ba kha dog lnga pa re byin pa'i mos pa mdzod /
A khaM bi ra hU~M gis me tog gtad /
de nas gsol ba gdab pa'i slad du dmigs pa 'di bzhin du mdzod /
sa phyogs 'di nyid dag pa rab 'byams ye shes kyi dkyil 'khor chen por gyur pa'i nang du /
slob dpon nyid dus gsum sangs rgyas thams cad 'dus pa'i ngo bo gar dbang thugs rje chen po'i rnam par bzhugs pa la mi phyed dad pa'i gdung shugs chen pos gsol ba gdab pa 'di'i rjes zlos mdzod /
mgon po sangs rgyas kun bdag nyid :
ces sogs gsum /
de nas rigs nges par bya ba'i slad du 'dod don la spro ba 'dri ba 'di la gsan pas khyab par gda'/
bu khyod dkyil 'khor sogs kyis 'dri /
zhes dris par lan btab pa'i mos pa mdzad nas 'di'i rjes zlos mdzod /
bdag ni skal bzang sogs /
de nas skyabs su 'gro ba'i slad du mdun gyi nam mkhar bla ma dang dkyil 'khor gyi gtso bo gnyis su med pa gar dbang thugs rje chen po'i rnam par bzhugs pa la /
rtsa gsum rgyal ba rab 'byams kyis bskor ba mngon sum du sad pa'i spyan sngar dus 'di nas bzung snying po byang chub la mchis kyi bar du skyabs su 'gro snyam pas 'di'i rjes zlos mdzod /
na mo :
bdag sogs 'gro kun sogs lan gsum /
de nas mkha' mnyam kyi sems can sdug bsngal gyi rgyu 'bras la rtag par spyod pa 'di rnams sdug bsngal las bsgral nas rnam grol gtan gyi bde ba la 'god par bya /
de'i ched du byang chub mchog tu sems bskyed par bgyi'o snyam pas 'di'i rjes zlos mdzod /
brgal dka' srid pa'i sogs lan gsum /
de ltar skyabs su 'gro ba ni nyan rang dang sems bskyed pa ni phar phyin theg pa dang thun mong ba yin pas de gnyis thun mong gi sdom pa bzung ba yin /
de nas tshogs gsag pa'i phyir tshogs zhing khyad par can de dag gi spyan sngar rang gzhan sems can thams cad 'khod de lus zhing gi rdul snyed du sprul nas phyag 'tshal ba /
mchod sprin spro ba /
sdig pa bshags pa /
dge ba la yi rang ba /
mya ngan las mi 'da' bar gsol ba gdab pa /
chos kyi 'khor lo bskor bar bskul ba /
dge tshogs bla na med pa'i byang chub chen por bsngo ba ste tshig phyir thugs gzhol ba'i sgo nas yan lag bdun pa 'di'i rjes zlos mdzod /
sras bcas rgyal ba sogs lan gsum /
de nas dbang bskur ba de yang rten dkyil 'khor la brten nas thob na'ang /
dbang 'dzin pa ni dam tshig dang sdom pa la rag lus pas smin byed kyi rten sdom ldan du sgrub pa'i phyir khyad par gyi sdom pa rnams gzung bar bya ste /
rigs lnga'i dam tshig
/yan lag gi dam tshig nyi shu rtsa lnga /
rtsa ba sku gsung thugs kyi dam tshig ste /
mdor na bla na med pa'i dam tshig dang sdom pa ma lus pa gzung bar bya snyam pas 'di'i rjes zlos mdzod /
bde gshegs rgyal ba 'khor dang bcas :
zhes sogs gsum /
de nas gsang sngags nang gi sems bskyed pa'i slad du khyed rang gi snying gar kun rdzob ces pa nas /
gzugs su gnas par mos te bden gnyis zung 'jug tu sems bskyed pa 'di'i rjes zlos mdzod /
oM sarba yo ga tsit+ta ut+pa tA ya mi :zhes lan gsum /
de ltar sems bskyed pa de brtan par byas pa'i mos pa mdzod /
rdo rje snying gar bzhag la /
bo d+hi tsit+ta sa ma ya satwaM:
de nas slob dpon gyis dbye ba'i rgya dang bcas te dzaHhU~M baM ho :
pra be sha ya phaT:
ces brjod pas dkyil 'khor gyi sgo bzhi phye bar gyur /
ces brjod la yol ba bsal /
khyed rang rnams las kyi rdo rje'i phyag gi rdo rje la 'jus te /
tshad med pa bzhi'i 'jug pas bskor phyogs su dkyil 'khor gyi sgo bzhi dang slar yang shar sgo nas zhugs pa'i mos pa mdzod /
slob dpon gyi phyag gi rdo rje la 'jur bcug ste /
hU~M dza :
de ltar dkyil 'khor gyi shar sgo'i nang gi khyams la gnas pas gnas gsum du thal mo sbyar te 'di'i rjes zlos mdzod /
oM na ma sogs /
de bzhin g.yas skor gyis lho'i khyams la gnas pas sogs phyogs bzhi nas sngar ltar phyag bya /
de dag ni phyi mtshan ma'i dkyil 'khor du 'jug pa'o //
de nas nang ye shes kyi dkyil 'khor du 'jug pa'i slad du sbyor ba dam la bzhag pa la bzhi las dang po phan yon gyi sgo nas dam la bzhag pa ni /
rdo rje spyi bor bzhag ste /
deng khyod dkyil 'khor sogs brjod /
gnyis pa nyes dmigs kyi sgo nas dam la bzhag pa ni /
rdo rje snying gar gtugs te /
thugs rje chen po deng khyod kyi :sogs brjod /
gsum pa khe nyen gnyis ka'i sgo nas dam la bzhag pa ni /
bum pa'i chu dung chos su blugs pa'am g.yon pa'i mtheb srin gyis bdud rtsi byin la /
'di ni khyod kyi dmyal ba'i chu :
sogs brjod /
de ltar chu de lce la bzhag kyang snying gi dkyil du babs te gal te dam tshig las 'das na badzra yak+Sha kro d+ha zhes bya ba sdig pa mgo dgu par gyur nas snying khrag 'jibs pas mthong chos su'ang tshe thung zhing nad mang /
phyi mar dmyal ba'i gnas su lhung nas nyam thag par 'gyur la /
dam tshig bsrungs na lha ye shes sems dpar gyur nas rtag tu byin gyis rlob cing /
'di phyi'i phan bde ma lus pa ster bar 'gyur ro //
zhes brjod /
bzhi pa rdo rje slob dpon bka' gnyan pa'i sgo nas dam la bzhag pa ni /
rdo rje spyi bor bzhag ste /
deng nas khyod kyi spyan ras gzigs :sogs brjod /
de ltar dam la bzhag pa bzhi'i sgo nas rgyud brtan par byas nas /
nang 'jug gi dngos gzhi ye shes pa dbab pa yin pas khyed rang rnams lus kyi gnad skyil krung drang por srongs /
ngag gi gnad rlung kha sbyor du chings /
sems kyi gnad gzhan du ma yengs pas dmigs pa 'di bzhin mdzod /
slob dpon gyi thugs ka nas 'od zer 'phros /
khyed rang rnams la phog
/rnam smin sha khrag gdos bcas kyis mtshon pa'i ma dag pa'i snang ba thams cad me long gi rlangs yal ba ltar mi dmigs te stong par sbyangs /
stong pa'i ngang las chu las nya ldang ba ltar khyed rang rnams gar dbang thugs rje chen po'i skur gyur pa ni /
sku mdog dmar po zhal gcig phyag bzhi pa mdzes shing yid du 'ong ba khro 'dzum chags pa'i nyams rgyas pa /
phyag dang po gnyis thal mo sbyar ba'i bar du rdo rje /
'og ma gnyis pad phreng dang ut+pal dmar po'i sdong bu /
pad nyi zla ba'i gdan la rdo rje skyil mo krung gis bzhugs pa /
dar dang rin po che dang rus pa'i rgyan gyis brgyan pa /
yum gsang ba ye shes kyi DA ki ma dmar gsal gcer bu skra grol zhing rin po che dang rus pas brgyan pa /
phyag bzhi'i dang po gnyis gri thod 'og ma gnyis ral gri dang kha T+wAM ga 'dzin pa /
zhabs gnyis yab la 'khyud pa /
bde ba chen po mchog tu 'bar ba'i 'od zer 'phro ba /
yab kyi snying gar hrIHyig dmar po mar me ltar zhes pa nas /
bde ba bzod med du 'bar ba'i mos pa mdzod /
khyad par gyi spos kyis bdug
/DA dril dang rkang gling sogs rol mo'i sgra dang sbyar te /
oM AHhU~M hrI:sogs drag tu bzla zhing dbab /
gal te des ma pheb na spogs pa'i cho ga ni /
khyod rang rnams lus gnad rdo rje rtse gsum pa'i 'dug stangs drang por srongs la dmigs pa 'di bzhin du mdzod /
sna rtser g.yung drung dmar po me stag lta bu'i 'od zer 'phro ba gsal thob /
de nas rlung phyir bus pa'i rkyen gyis sna rtse'i g.yung drung de g.yon du je myur je myur gyis 'khor /
rlung phyir bzung bas g.yo med du 'ching ba'i tshe phyogs bcu'i sangs rgyas dang byang chub sems dpa' dpa' bo dang rnal 'byor ma'i tshogs thams cad /
gar dbang thugs rje chen po yab yum gyi rnam pa grangs med pa kha char dang bu yug 'tshub pa ltar rang rang gi spyi bor spyan drangs /
rjes chags kyi sbyor bas snyoms par zhugs pa'i byang sems bdud rtsi'i chu rgyun babs pa spyi bo nas zhugs /
lus thams cad la mer khrig gang bas bde ba bzod med du 'bar ba'i mos pa mdzod /
rtsa sngags la pheM pheM hrI:
zhes btags pa drag tu bzla zhing spos rol dang bcas pas dbab /
phebs pa na /
de ltar byin phab pa'i ye shes pa rnams khyed rang la ro gcig tu brtan par gyur pa'i mos pa mdzod /
spyi bor rdo rje rgya gram du bzhag ste /
tiSh+Tha badzra :
de nas rigs brtag pa'i phyir me tog dor ba ni /
'di na gar dbang thugs rje chen po'i dkyil 'khor gyi lha tshogs bzhugs pa yin pas ngo bo ye shes gcig gi rol pa las bzang ngan med kyang rang gi las 'brel yod pa'i lha de la 'bab par shog snyam du 'di'i rjes zlos dang bcas te ltos pa med par dor mdzod /
pra ti badzra ho :
zhes dor du bcug pas gang la babs pa de'i rigs nges par byas la /
me tog gi phreng ba de rigs gang gis bzhes pa'i lha des slar yang rang gi mgo bor bcings pa'i mos pa mdzod /
oM pra ti g+h+r-ih+Na sogs kyis me tog mgor bzhag
/de nas ma rig pa'i ling tog mig dar dang lhan cig tu bsal ba'i mos pa mdzod /
oM:
spyan ras gzigs dbang sogs /
de nas ye shes kyi mig gsar du thob pa de la mthong ba bstan par bya ste /
legs par ltos shig sems dpa' che :sogs nas /
khyod 'gyur ro :zhes pas blta bar bskul ba ste /
de yang 'di na slob dpon gyi sku rang bzhin lhun grub kyi dkyil 'khor du bzhugs pa dang /
mtshan ma'i rten rang snang dbyer med kyi dkyil 'khor du mngon par gsal ba gzugs brnyan gyi dkyil 'khor 'dis mtshon pa yin te /
de yang gnyis 'dzin gyi rtog pa sreg pa'i brdar phyi rol du ye shes kyi me rab tu 'bar ba /
de'i nang du mi rtog pa'i ye shes cis kyang mi shigs pa'i brdar rdo rje'i ra ba /
rnam shes tshogs brgyad gnas su dag cing sgyu ma'i dpe brgyad mtshon pa'i brdar dur khrod chen po brgyad /
nyes skyon gyis ma gos pa'i chos nyid kyi brdar pad+ma'i phreng ba /
chos nyid rang bzhin gyis 'od gsal ba'i brdar nyi gdan /
rten 'brel bcu gnyis rnam par dag pa'i chos nyid kyi brdar 'og gzhi sna tshogs rdo rje rwa bcu gnyis pa /
sangs rgyas kyi ye shes nyid dbyibs dang kha dog tu rang snang bas gdul bya'i re ba skong ba'i brdar gzhal yas khang rgyu rin po che las grub pa /
chos nyid kun tu mi mnyam pa med pa'i brdar gru bzhi pa /
chos dbyings ye shes kyang pad+ma'i rigs su snang ba'i brdar nang gi gzhi thams cad dmar po /
ye shes bzhi'i brdar sgo khang sogs phyogs mdog
/sgo bzhi ni tshad med pa bzhi /
them skas brgyad ni lam stegs kyi theg pa brgyad /
rta babs bzhi ni bsdu ba'i dngos po bzhi /
'khor lo dang ri dwags sogs ni chos kyi 'khor lo rgyun mi 'chad pa /
'dod snam dum bu bzhi ni dran pa nyer bzhag bzhi /
rta babs kyi ka ba bzhi ni yang dag spong ba bzhi /
sgo khang bzhi ni rdzu 'phrul rkang pa bzhi /
rtsig pa lnga ni dbang po lnga /
pha gu bre phul shar bu mda' yab phyur bu lnga ni stobs lnga /
rin po che'i drwa ba drwa phyed /
me tog gi phreng ba /
dar dpyang /
me long /
zla gzugs /
rnga yab rnams ni byang chub yan lag bdun /
ka ba brgyad tshan rnams ni 'phags lam brgyad /
ka zhu brgyad ni rnam par thar pa brgyad /
gdung bzhi ni mi 'jigs pa bzhi /
khyams nyer brgyad stobs bcu dang ma 'dres pa bco brgyad /
dral thog bsam gyis mi khyab pa'i yon tan /
phyur bu'i ka ba bzhi so so yang dag rig pa bzhi /
rtse mo'i tog 'bras chos thams cad rang rig pa'i ye shes kyi klong du 'khyil ba /
chos nyid rnam par dag pa'i bla bres /
'gro ba skyob pa'i gdugs /
snying rje chen po'i ba dan /
bdud las rgyal ba'i rgyal mtshan /
stong nyid kyi chos sgra sgrog pa'i dril bu sogs ma 'dres shing mi sgrib par gsal ba'i nang du snying po'i pho brang gi chos 'byung 'og ma ni rang bzhin gyis rnam par dag pa shes rab stong pa nyid /
gong ma de'i rang gdangs thabs snying rje chen po /
de gnyis ka la gdengs ka dang rtsa ba ste zur bzhi bzhi ni rnam thar sgo bzhi dang snying rje rnam pa bzhi /
chos 'byung gnyis pad+ma'i phreng bas gcig tu bskor ba ni zung 'jug gi ye shes /
lte bar 'dod chags chen po'i dam tshig las byung ba'i brdar pad+ma 'dab bzhi'i snying po dmar po dang /
lha gnas thams cad kyi gnas su gdan nyes skyon gyis ma gos pa'i brdar pad+ma /
de'i steng du gtso bo la thabs shes mtshon pa'i nyi zla dang /
'khor rnams la shes rab 'od gsal ba'i brdar nyi ma'i gdan re re /
de dag ni rten gzhal yas khang gi don rtags so //
brten pa lha'i don rtags ni /
dkyil 'khor gyi dbus su gti mug rnam par dag pa chos kyi dbyings kun tu 'gro ba'i rang bzhin mi 'gyur ba'i bde ba chen po'i snang brnyan du bzhengs pa bcom ldan 'das thugs rje chen po rgyal ba rgya mtsho /
chos dbyings ye shes nyid kyang so sor rtog pa'i bye brag tu snang zhing bde ba chen pos rjes su chags pa'i brdar sku mdog dmar po /
stong nyid ye shes mtshon pa'i zhal gcig
/ye shes bzhi mtshon pa'i phyag bzhi /
zung 'jug gi bde chen mtshon pa'i phyag dang po gnyis thal sbyar gyi bar du rdo rje bsdams pa /
'og ma gnyis thugs rjes 'gro ba 'dren pa'i brdar pad phreng dang /
'khor ba'i chags pas ma gos pa'i brdar ut+pal dmar po'i sdong bu 'dzin pa /
srid zhi'i mtha' la mi gnas pa'i brdar zhabs rdo rje'i skyil krung /
nyon mongs pa'i gdung ba sel ba'i brdar dar gyi rgyan dang /
'dod yon ma spangs ye shes kyi rol par rdzogs pa'i brdar rin po che'i rgyan gyis spras pa /
de'i pang na rnam kun mchog ldan gyi stong pa nyid snang brnyan gyi ngo bor bzhengs pa yum gsang ba ye shes kyi mkha' 'gro ma dmar gsal phyag bzhi'i dang po gnyis gri thod /
'og ma gnyis ral gri dang kha T+wAM ga 'dzin pa /
stong pa nyid dang snying rje chen po mi 'bral ba'i brdar yab yum gnyis su med par 'khril ba /
yab kyi thugs kar zhe sdang rnam par dag pa'i snang brnyan shes rab kyi lha ye shes sems dpa' rta mgrin dmar po pad phreng dang pad+ma /
spyi bor sems nyid skye 'gag med pa'i zung 'jug gi snang cha rigs bdag 'od dpag med dmar po sprul sku'i chas can mnyam gzhag tshe bum /
pad+ma'i 'dab ma bzhi la phung po bzhi rnam par dag pa ye shes bzhi'i bdag nyid mkha' 'gro rigs bzhi /
'byung bzhi dag pa khams bzhi'i dwangs ma'i ngo bo mkha' 'gro ma bzhi dang mnyam par sbyor ba /
thams cad rigs kyi kha dog can /
yab rnams rang rtags dang thod khrag
/yum rnams gri gug dang thod khrag bsnams pa /
sgo bzhir bsdu ba'i dngos po bzhi dang tshad med bzhis 'gro ba'i don mdzad pa'i brdar /
khwa gdong ma /
phag gdong ma /
khyi gdong ma /
'ug gdong ma ste phra men bzhi las bzhi'i mdog can g.yas rnams lcags kyu sogs bzhi dang /
g.yon thams cad kha T+wAM ga 'dzin pa /
thams cad kyang sems nyid rang byung gi ye shes 'gag med sgyu 'phrul gyi rol par 'char ba'i ye shes kyi snang brnyan nyid /
da res mtshan ma'i rten 'dis mtshon te bde gshegs kun 'dus zhes pa nas /
mngon sum bzhin du mthong bar gyur snyam pa'i mos pa mdzod /
de dag gis ni lha dang skal pa mnyam pa'i ched du dkyil 'khor du 'jug pa'i chos rnams legs par song nas zhugs pa'i dkyil 'khor der mngon par dbang bskur ba zhu ba'i don du maN+Dal phul mdzod /
de ltar maN+Dal phul nas mi phyed dad pa'i gdung shugs chen pos gsol ba gdab pa 'di'i rjes zlos mdzod /
rdo rje slob dpon sogs lan gsum /
gsol ba gdab pa'i rim pa song nas /
dngos gzhi dbang bskur ba la /
spyir dbang gi ngo bo ni /
thob bya'i 'bras bu mngon du skyed nus pa'am skye nges kyi nus rung du smin par byed pa ste /
gang zhig sngags kyi lam chen por //
smin par byed pa dbang bskur te //
zhes gsungs /
nges tshig ni /
a b+hi Shiny+tsa'i sgra las drangs na mngon par gtor ba ste /
dngos su lus ngag yid gsum gyi dri ma 'khrud pa dang /
brgyud nas skal pa 'jog pas na dbang ngo //
de yang spyir dbang gi sbyang gzhi ni /
thob bya rang la gnas pa shin tu phra ba mi shigs pa'i bdag nyid can gyi sku gsung thugs ye shes rdo rje'o //
sbyang bya ni rang gnas kyi ye shes de nyid sgrib byed glo bur gyi dri ma phra rags rnams so //
sbyong byed ni gdul bya'i blo'i theg tshad dang sbyar ba'i dbang bskur bas de dang rjes su mthun pa'i lam sgom rung du smin par byed pa yin /
sbyangs 'bras ni dbang thob pa ste sku bzhi'i sa bon nam nus pa khyad par can rgyud la bzhag pa'o //
bskur bya'i dbang la dbye na /
spros bcas bum pa'i dbang dang /
spros med mchog dbang gsum las 'dir spros bcas bum pa'i dbang bskur ba skabs su babs pa lags /
de la'ang phan pa dang /
nus pa'i dbang gnyis las /
dang po dad pa can rjes su 'dzin pa phan dbang ngam rig pa'i dbang lnga bskur ba'i slad du dmigs pa 'di bzhin du mdzod /
khyed rang dkyil 'khor gyi shar phyogs su /
zhes pa nas /
sad nas bzhugs par gyur /
de rnams la slob dpon gyis mchod cing gsol ba btab pa'i mos pa mdzod /
oM sarba ta thA ga ta sa pa ri wA ra puSh+pe pra tIts+tsha swA hA nas /
shab+da'i bar /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas nam mkhar bzhugs pa'i zhes pa nas /
bum pa'i chus dbang bskur ba'i mos pa mdzod /
hU~M:
snod bcud yongs rdzogs sogs /
phyogs bcu'i sangs rgyas zhes pa nas /
ngo bor gyur nas khyed rang la gnyis su med par gyur pa'i mos pa mdzod /
de ltar bum pa'i chus zhes pa nas /
me long lta bu'i ye shes mngon du byas pa yin no //
des dbu rgyan nas ming dbang gi bar bzhi ka la 'gre shes par bya zhing /
ming dbang gi chos kyi dbyings kyi ye shes mngon du byas pa yin no //
zhes pa'i rjes su /
de ltar dbang lnga po thob pas ni spang bya ma rig pa lnga spangs nas /
thob bya rig pa'i ye shes lnga'i nus pa 'jog par byed pas rig pa'i dbang ngam /
rigs lnga so so dang 'brel ba'i phyi dkyil drang don gyi bskyed rim rnams nyan du rung ba tsam las da lta nyid nas don gnyis sgrub pa'i nus pa so sor bzhag tu med pas na phan pa'i dbang zhes grags pa yin no //
de nas brtson 'grus can rjes su 'dzin pa nus pa'i dbang la gnyis te /
rdo rje slob dpon gyi dbang dang /
de'i rjes 'brel du sku gsung thugs dbang sbyin pa dang gnyis kyi /
dang po phyir mi ldog pa rdo rje slob dpon gyi dbang bskur ba'i slad du sngon 'gro dbang stegs la bzhag pa ni /
khyed rang rdo rje slob dpon mchog tu zhes pa nas /
yum dang bcas pa'i skur gyur pa'i mos pa mdzod /
de nyid la dngos gzhi dam tshig gsum sbyin pa ni /
gtso bo yab kyi ngo bo rdo rje gtad pa gsor zhing snying gar zungs /
yum gyi ngo bo dril bu gtad pa dkrol zhing dkur brten /
snying gar rdor dril bsnol te 'khyud rgya byas pas khyod rang rigs 'dus gar gyi dbang phyug tu gsal ba'i pang du ye shes kyi phyag rgya ma gsang ye lo bcu drug lon pa lta bus yang dag par 'khyud pas thugs rgyud bde bas yongs su khyab pa'i mos pa mdzod /
hU~M:
rdo rje che dang dril bu che :
zhes sogs /
de ltar rdo rje thugs kyi dam tshig
/dril bu gsung gi dam tshig
/phyag rgya sku yi dam tshig gsum po legs par sbyin pas phyi nang gi rdor dril kha sbyor las byung ba'i bde stong gi ye shes kyis rgyud gang bas don gnyis sgrub pa'i nus pa khyad par can bzhag pa ni rdo rje slob dpon gyi dbang yin no //
de nyid la rkang 'og tu 'khor lo /
lag tu dung dang pusti phyag shing rnams sbyin nas rdo rje slob dpon gyi dbang gi byed las gzhan don 'chad 'phrin gyi gnang ba sbyin par gyur snyam pa'i mos pa mdzod /
hU~M:
skal ldan khyod kyis sogs /
des ni slob ma rjes su 'dzin pa'i phrin las la dbang 'byor bar byas pa yin no //
de nas brtan par bya ba'i slad du sangs rgyas kun gyi rdo rje mi shigs pa'i bdag nyid can gyi bum chus dbang bskur ba'i mos pa mdzod /
A+oM badzrI b+ha ba a b+hi Shiny+tsA mi /
zhes bum pa'i chus zhes pa nas /
dbang lha thams cad kyang khyed rang la thim /
de nyid la dkyil 'khor gyi lha dang slob dpon lhan cig pas rab tu gnas par byas pa'i mos pa mdzod /
oM su pra sogs /
zhes me tog 'thor bas khams gsum chos kyi rgyal po chen por byin gyis brlabs pa la mnga' dbul ba'i slad du mchod par gyur pa'i mos pa mdzod /
oM sarba ta thA ga ta sa pa ri bA ra puSh+pe pra tIts+tsha swA hA nas shab+da'i bar /
de ltar thob pas ni rigs drug dang 'brel ba'i phyi dkyil nyan sgom 'chad pa dang las tshogs sgrub pa sogs la dbang bar byas pa yin no //
de nas rjes 'brel du nang lus dkyil gyi bskyed rim la dbang ba'i slad du sku gsung thugs dbang sbyin pa las /
dang po lus tha mal gyi zhen rtog sbyong ba sku'i dbang ni /
khyed rang rnams thugs rje chen po'i skur gyur pa'i thugs kar zhes pa nas /
so so'i gnas su bzhugs pa'i mos pa mdzod /
hrI:
khyab bdag ye shes sogs kyis so so'i lha tsaka spyi bor bzhag
/'di ltar snang ba'i 'khor 'das kyi chos thams cad zhes pa nas /
'khor lor dag pa yin no //
de nas ngag tha mal gyi zhen rtog sbyong ba gsung gi dbang ni /
snying ga'i lha tshogs rnams zhes pa nas /
yi ge'i 'khor lo la thim pa'i mos pa mdzod /
oM:
thugs rje chen po sogs kyis sngags byang dang phreng ba mgrin par bzhag cing /
de nas sngags phreng snying ga'i 'khor lo la thim pa'i dmigs pa de dang sbyar te 'di rnams kyi rjes zlos mdzod /
gtso 'khor gyi sngags rnams bzla /
'di ltar 'khor 'das kyi sgra skad thams cad zhes pa nas /
'khor lor dag pa yin no //
de nas yid tha mal gyi zhen rtog sbyong ba thugs kyi dbang ni /
lha sngags kyi snang cha zhes pa nas /
spros pa dang bral ba'i ngang la ma bcos par zhog
/de'i don me long gi gzugs brnyan snang la rang bzhin ma grub pa 'dis mtshon pa yin te /
hU~M:
chos kun me long sogs nas /
'khor 'das kyi rtog tshogs zhes pa nas /
thugs kyi 'khor lor dag pa yin no //
de ltar rdo rje slob dpon gyi dbang rjes 'brang dang bcas pa thob pas ni rang gzhan gyi don da lta nyid nas dngos su byed pa'i nus pa bzhag pas na nus pa'i dbang zhes grags shing /
gal te slob ma tshe 'di la rdo rje slob dpon gyi gnas thob par mi 'gyur ba dag la rdo rje slob dpon gyi dbang dngos dang /
de'i byed las gzhan don 'chad phrin gyi dbang bskur du mi rung ba'i rigs yin na'ang /
bdag don nus pa'i brtson 'grus dang ldan pas nang zab mo'i bskyed rim bsgom par mos pa dag la ni rig pa'i dbang lnga'i mthar sku gsung thugs dbang tsam btags te bskur bas rdo rje slob ma'i dbang tshang bar 'gyur ba yin no //
de ltar phyi mtshan ma'i dkyil 'khor du bum pa'i dbang thob /
ces pa nas /
'bras bu sprul pa'i sku thob pa'i skal pa can du byas pa yin no //
gal te rdzogs rim don du gnyer ba'i gang zag brtul zhugs can la /
mchog dbang gsum bskur bar 'dod na /
skabs 'di nyid kyi dkyus su'am dus tshigs bcad nas gnas skabs gzhan du bskur kyang rung ngo //
gang ltar yang mjug tu /
de ltar bde gshegs kun 'dus 'phags pa thugs rje chen po rgyal ba rgya mtsho'i dkyil 'khor du dbang bskur ba'i bya ba bsgrubs zin pa yin pas /
gnas skabs de dag tu thob cing khas blangs pa'i dam tshig rnams bsrung sdom gyi 'dun pa drag pos 'di'i rjes zlos mdzod /
gtso bos ji ltar sogs /
de ltar legs par thob pa'i gtang rag gi don du maN+Dal phul mdzod /
ces maN+Dal 'bul du bcug
/slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul nas 'bul na cha shas nas longs spyad du gsol snyam pas 'di'i rjes zlos mdzod /
deng nas brtsam ste sogs /
de ltar dbang thob pa'i dge tshogs rnams sems can thams cad kyi don du bsngo bar mdzod /
bsod nams 'di yis sogs kyis bsngo ba bya'o //
man ngaga~X  snying po'i mdzes rgyan bzhin //
dba~Xng bskur cho ga'i mtshams sbyor du //
spel lo cho~Xs 'dir 'jug 'dod kyi //
skal ldan kun dga'i dpa~Xl du shog
/ces pa 'di'ang rtsa ba'i bla ma dam pa gcig gis bsdus pa'i rdo rje'i mched po hor bla ma dge slong bstan 'dzin 'gyur med kyis bskul ngor gnyos btsun rmongs pa d+harma shrIs sbyar ba'i yi ge pa nye bar gnas pa dge slong A nan+ta ma tis bgyis pa ste /
rtsa ba'i dbang tshig dang /
lhan thabs kyi mtshams sbyor hor khongs su smos pa rnams 'di kho na ltar las kha bskangs te bklag chog mar dkyus su 'bri bar mi bya'o //
'dis kyang bstan pa dang sems can la phan pa rgya chen po 'byung bar gyur cig /

//
