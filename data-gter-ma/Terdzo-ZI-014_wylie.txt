@#//
gnam chos las thub pa gnas bcu'i dbang sgrub bsdus pa dang dbang bshad bzhugs so //
gu ru shAkya mu ni sarba sang+g+ha sid+d+hi hU~M/
gnam chos gnas bcu'i dbang sgrub ni //
rab tu ras bris dkyil 'khor bting //
'bring du shog bur zlum bskor dbus //
pad+ma 'dab ma bco brgyad steng //
lha rnams rang mdog thig le dang //
phyogs bzhir rgyal chen thig le bkod //
bsdus pa lha grangs tshom bu'i steng //
bum pa mchod pa spyi ltar bsham //
dbang gtor dpe 'u ris ltar ram //
zlum gtor pad 'dab bskor ba'i rtser //
thub dbang tsakli 'dzugs par bya //
bdag mdun bum lha gtor ma'i lha //
mngon rtogs gcig gis dus gcig bskyed //
bdag bskyed gtso 'khor gsum pa yin //
na mo :
dkon mchog gsum dang rtsa ba gsum :
skyabs gnas rnams la skyabs su mchi :
'gro kun sangs rgyas la 'god phyir :
byang chub mchog tu sems bskyed do :

'gro kun bde ldan sdug bsngal bral :
bde las nyams med btang snyoms shog :

ka dag klong nas sprul pa yi :
gnam sa gang ba'i mchod pa'i sprin :
maN+Dal rgyal srid lha mor bcas :
zad med gyur cig pU tsa ho :

oM swa b+hA wa shud+d+haHsarba d+harmAHswa b+hA wa shud+d+ho\u0f85 haM:
chos rnams mi dmigs stong par gyur //
stong pa'i ngang las rin po che //
sna tshogs las grub gzhal yas khang //
gru bzhi sgo bzhi rta babs sogs //
dkyil 'khor mtshan nyid rdzogs pa la //
bde gshegs mchod rten brgyad dang ni //
rdor ra me ris bskor ba'i dbus //
bco brgyad 'dab ldan pad zla'i steng //
bdag mdun mtshan rdzogs bum pa'i nang //
gtor rtser bstan pa'i bdag po ni //
sku mdog gser gyi ri bo'i mdog :
zhal gcig phyag gnyis g.yas sa gnon :
g.yon pas mnyam gzhag 'od zer 'phro :
chos gos rnam gsum sku la gsol :
rdzogs pa'i sangs rgyas cha lugs rdzogs :
pad+ma nyi zla seng khrir bzhugs :
de yi g.yas su sha rI'i bu :
sku mdog gser gyi ri ltar mdzes :
g.yas pas gseg shang g.yon par bu :
sku la chos gos rnam gsum gsol :
g.yon du mo 'u gal gyi bu :
sku mdog gser gyi ri bo 'dra :
g.yas g.yon gseg shang par bu 'dzin :
sku la chos gos rnam gsum gsol :
mdun du gnas brtan bcu drug gis :
shAkya'i rgyal por bskor ba yang :
so so'i gnas g.yog 'khor dang bcas //
phyogs bzhir rgyal po chen po bzhi //
de ltar bskyed pa'i gnas gsum gyi //
yig 'bru dag las 'od 'phros pas //
rang rang so so'i gnas mchog nas //
sprul pa yang sprul dpag med rnams //
mtsho la char pa bab bzhin du //
bdag mdun rnams la thim par gyur //
ye shes lnga yi dbang rdzogs gyur //
oM hU~M trAM hrIHAH
de ltar bdag mdun lha tshogs rnams dang po ha lam gsal btab nas /
de nas so so'i sku mdog dang phyag mtshan gsal btab cing mngon sum byon nas bzhugs par bsgom zhing /
bcom ldan bstan pa'i bdag po ni :
sku mdog gser gyi ri bo'i mdog :
zhal gcig phyag gnyis g.yas sa gnon :
g.yon pas mnyam gzhag 'od zer 'phro :
chos gos rnam gsum sku la gsol :
rdzogs pa'i sangs rgyas cha lugs rdzogs :
pad+ma nyi zla seng khrir bzhugs :
'dir gshegs gdan bzhugs mchod gtor bzhes //
de yi g.yas su sha rI'i bu :
sku mdog gser gyi ri ltar mdzes :
g.yas pas gseg shang g.yon par bu :
sku la chos gos rnam gsum gsol :
'dir gshegs gdan bzhugs mchod gtor bzhes //
g.yon du mo 'u gal gyi bu :
sku mdog gser gyi ri bo 'dra :
g.yas g.yon gseg shang par bu 'dzin :
sku la chos gos rnam gsum gsol :
'dir gshegs gdan bzhugs mchod gtor bzhes //
'phags pa gnas brtan yan lag 'byung :
bgres pa'i tshul 'dzin chos gos gsol :
phyag na spos phor rnga yab 'dzin :
dgra bcom gcig stong sum brgyas bskor :
'dir gshegs\u0f8e
'phags pa gnas brtan ma pham pa :
bgres 'dra'i tshul 'dzin chos gos gsol :
phyag gnyis mnyam gzhag mdzad pa la :
dgra bcom brgya phrag gcig gis bskor :
'dir gshegs\u0f8e
'phags pa gnas brtan nags na gnas :
bgres pa'i tshul 'dzin chos gos gsol :
phyag gnyis sdigs mdzub rnga yab 'dzin :
dgra bcom gcig stong bzhi brgyas bskor :
'dir gshegs\u0f8e
'phags pa gnas brtan dus ldan ni :
bgres 'dra'i tshul 'dzin chos gos gsol :
phyag gnyis gser gyi rna kor 'dzin :
dgra bcom stong dang chig brgyas bskor :
'dir gshegs gdan bzhugs mchod gtor bzhes //
gnas brtan rdo rje mo yi bu :
bgres pa'i tshul 'dzin chos gos gsol :
phyag gnyis sdigs mdzub rnga yab 'dzin :
dgra bcom stong phrag gcig gis bskor :
'dir gshegs\u0f8e
'phags pa gnas brtan bzang po ni :
bgres 'dra'i tshul 'dzin chos gos gsol :
phyag gnyis chos 'chad mnyam gzhag mdzad :
dgra bcom gcig stong gnyis brgyas bskor :
'dir gshegs\u0f8e
'phags pa gnas brtan gser be 'u :
bgres pa'i tshul 'dzin chos gos gsol :
phyag gnyis rin chen zhags pa 'dzin :
dgra bcom lnga brgya'i 'khor gyis bskor :
'dir gshegs\u0f8e
'phags pa b+hA ra d+h+wa dza ni :
bgres 'dra'i tshul 'dzin chos gos gsol :
phyag gnyis mnyam gzhag mdzad nas kyang :
dgra bcom bdun brgya'i 'khor gyis bskor :
'dir gshegs\u0f8e
'phags pa gnas brtan bak+ku la :
gzhon pa'i tshul 'dzin chos gos gsol :
g.yas pas nor bu g.yon ne'u le :
dgra bcom dgu brgya'i 'khor gyis bskor :
'dir gshegs\u0f8e
'phags pa gnas brtan sgra gcan 'dzin :
gzhon 'dra'i tshul 'dzin chos gos gsol :
phyag gnyis rin chen prog zhu 'dzin :
dgra bcom gcig stong gcig brgyas bskor :
'dir gshegs gdan bzhugs mchod gtor bzhes //
'phags pa gnas brtan lam phran bstan :
gzhon pa'i tshul 'dzin chos gos gsol :
phyag gnyis mnyam gzhag mdzad pa la :
dgra bcom chig stong drug brgyas bskor :
'dir gshegs\u0f8e
'phags pa'i gnas brtan bsod snyoms len :
gzhon 'dra'i tshul 'dzin chos gos gsol :
phyag gnyis glegs bam lhung bzed 'dzin :
dgra bcom stong phrag gcig gis bskor :
'dir gshegs\u0f8e
'phags pa gnas brtan lam bstan ni :
gzhon pa'i tshul 'dzin chos gos gsol :
phyag gnyis glegs bam chos 'chad mdzad :
dgra bcom dgu brgya'i 'khor gyis bskor :
'dir gshegs\u0f8e
'phags pa gnas brtan klu yi sde :
gzhon 'dra'i tshul 'dzin chos gos gsol :
phyag gnyis bum pa 'khar gsil 'dzin :
dgra bcom gcig stong nyis brgyas bskor :
'dir gshegs\u0f8e
'phags pa'i gnas brtan sbed byed ni :
gzhon pa'i tshul 'dzin chos gos gsol :
phyag gnyis glegs bam 'dzin pa la :
dgra bcom gcig stong bzhi brgyas bskor :
'dir gshegs\u0f8e
'phags pa gnas brtan mi phyed pa :
gzhon 'dra'i tshul 'dzin chos gos gsol :
phyag gnyis byang chen mchod rten 'dzin :
dgra bcom stong phrag gcig gis bskor :
'dir gshegs\u0f8e
'phags pa'i dge bsnyen d+harma tA:
ral pa thor tshugs glegs bam khur :
mdun na snang ba mtha' yas bzhugs :
phyag na rnga yab bum pa 'dzin :
'khor du dgra bcom lnga bcus bskor :
'dir gshegs gdan bzhugs mchod gtor bzhes //
'phags pa hwa shang sku mdog smug :
phyag gnyis bye ru rnam rgyal 'dzin :
'khor du byis pa bcu drug bskor :
'dir gshegs\u0f8e
'phags pa'i bstan skyong yul 'khor srung :
dkar po snyan thad pi wang sgrog :
rgyud mangs glu dbyangs tse re re :
'dir gshegs\u0f8e
'phags pa'i bstan skyong 'phags skyes po :
sngon po am gtsigs bsdams nas ni :
ral gri'i ser ba sha ra ra :
'dir gshegs\u0f8e
'phags pa'i bstan skyong spyan mi bzang :
sku mdog dmar po mig dmar ba :
sbrul gyi zhags pa khyugs se khyug :
'dir gshegs\u0f8e
'phags pa'i bstan skyong rnam thos sras :
sku mdog ser po mdzes pa'i gzugs :
rin chen char pa si li li :
'dir gshegs gdan bzhugs mchod gtor bzhes /

/rin chen snod du gtor ma ni //
bza' bca' sna tshogs gya nom pa //
gung tshigs tshul du bzhes par gyur /
oM mu ni mu ni ma hA mu ni sarba sang+g+ha pa ri pU ra ka sa pa ri wA ra i daM ba liM ta kha kha khA hi khA hi /
gsum mam bdun /
ar+g+haM sogs /
thub pa'i dbang la phyag 'tshal bstod //
mchog gi dngos grub bstsal du gsol //
sha rI'i bu la phyag 'tshal bstod //
shes rab mtha' dag bstsal du gsol //
mau gal bu la phyag 'tshal bstod //
rdzu 'phrul mtha' dag bstsal du gsol //
yan lag 'byung la phyag\u0f8e
tshul khrims dag par mdzad du gsol //
ma pham pa la phyag\u0f8e
yon tan 'phel bar mdzad du gsol //
nags na gnas la phyag\u0f8e
gnod pa zhi bar mdzad du gsol //
dus ldan la ni phyag\u0f8e
'khor 'du spangs rtogs thob par mdzod //
rdo rje mo'i bur phyag\u0f8e
don rnams thams cad 'grub par mdzod //
bzang po la ni phyag\u0f8e
don rtogs ting 'dzin 'grub par mdzod //
gser be'u la ni phyag\u0f8e
gzungs dang spobs pa thob par shog
/b+hA ra d+h+wa dzar phyag\u0f8e
ngan song las ni sgrol bar mdzod //
bak+ku la la phyag\u0f8e
'byor pa thams cad bstsal du gsol //
sgra gcan 'dzin la phyag\u0f8e
nyes zhi chos kun rtogs par mdzod //
lam phran bstan la phyag\u0f8e
nyon mongs sdug bsngal zhi bar mdzod //
bsod snyoms len la phyag\u0f8e
sdug bsngal thams cad zhi bar mdzod //
lam bstan la ni phyag\u0f8e
spobs bskyed blo gros 'phel bar mdzod //
klu yi sde la phyag\u0f8e
'dod 'byung sdug bsngal zhi bar mdzod //
sbed byed la ni phyag\u0f8e
gnas lngar mkhas par mdzad du gsol //
mi phyed pa la phyag\u0f8e
don 'grub sdig zhi mdzad du gsol //
d+harma tA la phyag\u0f8e
gdul bya smin par mdzad du gsol //
hwa shang la ni phyag\u0f8e
'gro ba dbang sdus ltas ngan zhi bar mdzod //
yul 'khor srung la phyag\u0f8e
dus 'khrug zhi bar mdzad du gsol //
'phags skyes po la phyag\u0f8e
dus min 'chi ba zlog tu gsol //
spyan mi bzang la phyag\u0f8e
nor phyugs dngos grub bstsal du gsol //
rnam thos sras la phyag 'tshal bstod //
thun mong dngos grub thams cad stsol /
!
/rang gi thugs ka'i 'od zer gyis //
mdun bum lha tshogs thams cad bskul //
de las 'od zer phyogs bcur 'phros //
rang bzhin gnas su bzhugs pa yi //
thub dbang gnas bcu'i byin rlabs bsdus //
mdun bum gtor ma'i lha la thim //
oM mu ni mu ni ma hA mu ni sarba sang+g+ha pa ri pU ra ka swA hA:
brgya rtsa yan chad ci 'grub bzla /
bum lha 'od zhu bdud rtsir gyur /

/las bum nang du bdud rtsi 'khyil //
ljang nag rgya gram sdigs mdzub mdzad //
dam ye dbyer med dran rdzogs gsal //
bgegs rnams zlog pa'i las mdzod cig
/oM a mr-ite hU~M phaTaH
ci 'grub bzlas rjes slob ma 'tshogs //
btsun pa btsun ma la sogs pa //
sdom ldan ser chags ma gtogs pa //
gzhan la dbang ni bskur srol med //
'on kyang gzhung nas ma bkag phyir //
bskur kyang nyes 'gal chung ba yin /
khrus dang maN+Dal phul byas la //
'o na da lam khyed rnams la /
bcom ldan 'das shAkya thub pa 'phags pa gnas brtan bcu drug dang bcas pa'i dbang bskur ba la /
thog mar lo rgyus zur tsam zhig zhu na /
slob dpon klu sgrub kyi mchod rten brgyad kyi bstod par /
dang po byang chub mchog tu sems bskyed de //
bskal pa grangs med gsum du tshogs bsags shing //
bar du gcod pa'i bdud bzhi bcom mdzad pa //
bcom ldan seng ge de la phyag 'tshal lo //
zhes gsungs pa ltar /
dang por byang chub mchog tu thugs bskyed pa mdzad de /
bskal bzang las /
nga ni sngon tshe sman par gyur pa'i tshe //
de bzhin gshegs pa shAkya thub de la //
'jam gang zhig ni dbul bar byas nas kyang //
dang po byang chub tu ni sems bskyed do //
zhes gsungs so //
gnyis pa tshogs bsags tshul ni /
sangs rgyas shAkya thub pa nas //
'dren pa yul 'khor skyong gi bar //
bdun khri lnga stong tshang ba yi //
sangs rgyas rnams ni ngas mchod do //
sangs rgyas legs mdzad nas bzung ste //
dbang po rgyal mtshan thub pa'i bar //
bdun khri drug stong tshang ba yi //
sangs rgyas rnams ni ngas mchod do //
sangs rgyas mar me mdzad nas ni //
sangs rgyas 'od srungs bar dag tu //
bdun khri bdun stong tshang ba yi //
sangs rgyas rnams ni ngas mchod do //
rnam gzigs mar me rin chen gtsug
/grangs med gsum gyi tha mar byung //
dang po shAkya thub pa yin //
zhes gsungs so //
de nas mdzad pa bcu gnyis bstan pa ni /
rin chen phreng bar /
snying rje'i dbang du gyur pa rnams //
gshegs dang bltams dang rol pa dang /
khab nas byung dang dka' spyad dang //
byang chub ched du bdud sde bcom //
chos kyi 'khor lo bskor ba dang //
lha rnams kun nas babs pa dang //
de bzhin du ni mya ngan las //
'das pa ston pa'i mdzad pa yin //
zhes gsungs pa ltar /
spyir ston pa'i mdzad pa ni bsam gyis mi khyab na'ang /
mdor bsdus pa mdzad brgya dang /
de mdor bsdus pa mdzad pa bcu gnyis rtsa tshig tsam kun gyi thugs la gsal ba ltar yin /
de yang chos 'khor rim pa gsum bskor nas /
nga ni mya ngan las 'da' 'o gsungs pas /
nyan thos rnams kyis ston pa mya ngan las 'da' ba blta bar ma bzod nas /
rdzu 'phrul gyis nam mkha' la 'phags te /
thugs ka nas ye shes kyi me byung bas sku lus sbyangs nas /
ring bsrel gyi char babs /
chos gos dang lhung bzed sa la lhung ngo //
de lta bu'i tshul gyis nyan thos phal cher mya ngan las 'das pas /
thub pa'i nyan thos yang nyung du song ba na /
thub pas nyan thos rnams bsdus te /
khyed rnams kyis nga mya ngan las 'da' ba bltar mi bzod par mya ngan las 'da' ba ni /
nga la drin du bzo ba yang ma yin /
bstan pa la bya ba byas pa yang ma yin /
gang su dag nga yi bstan pa ci srid gnas kyi bar mya ngan las mi 'da' bar bstan pa srung zhing skyong bar byed na /
nga la drin du bzo zhing bstan pa la bya ba byas pa yin gsungs pas /
'phags pa gnas brtan bcu drug dge bsnyen d+harma tA 'khor dgra bcom pa khri drug stong bzhi brgya rnams kyis de ltar byed par zhal gyis bzhes /
rgyal po chen po sde bzhis kyang 'dzam bu'i gling gi phyogs bzhi nas bstan pa bsrung bar khas blangs so /
!
/de nas rgya nag yul du /
rgya nag rgyal po thang jus zhes bya ba la /
zhang po hwa shang zhes bya ba dge slong cha lugs sku sha shin tu rgyas pa /
zhig po'i tshul can zhig
/rgyun du byis pa bcu drug gis bskor nas rtsed mo rtse'o //
rgyal pos khyed kyis byis pa rnams dang rgyun du rtse ba ci yin gsungs pas /
rgya gar gyi yul du ston pa shAkya thub pa'i 'khor nyan thos gnas brtan bcu drug gi sprul pa byis pa 'di rnams yin gsungs pas /
'o na thub pa gnas brtan bcu drug de rnams ngas gdan 'dren la bang chen gtang gsungs pas /
sa thag ring bas gdan 'dren mi brtol /
pho brang gtsang ma la gdan khri shoms dang kho bos gdan 'dren zer nas /
lag tu spos thogs nas thub pa spyan 'dren gyi tshigs bcad gsungs pas /
thub pa gnas bcu 'khor bcas ngang pa'i khyu 'phur ba ltar byon nas gdan la bzhugs so //
der rgyal pos bsnyen bkur phun sum tshogs pa byas so //
dar gos chen gyi na bza' sna tshogs phul ba rnams kyang bzhes /
de'i tshe thub pa gnas bcu'i sku ris su bris pa dang /
'bur du btod pa dang /
thags su 'thag pa brgya tshar re re yang zhag gcig la 'grub par byas /
thub pa 'khor bcas kyang rdzu 'phrul gyis nam mkha'i lam nas rgya gar du gshegs so //
de phyir rgya nag lugs kyi gnas bcu la na bza' lhab lhub kha dog sna tshogs mnabs pa yod la /
rgya gar lugs la ni chos gos rnam gsum ma gtogs med do /
!
/de nas thub pa mya ngan las 'das nas /
bstan pa gnas brtan bcu drug gis skyong ste /
sum cu rtsa gsum na gnas brtan lam bstan /
gangs can na mi phyed pa /
nub ba glang spyod na b+hA ra d+h+wa dza gser can /
byang sgra mi snyan na bak+ku la /
shar lus 'phags po na b+hA ra d+h+wa dza bsod snyoms len /
zangs gling na dus ldan chen po /
sing+ga la'i gling na rdo rje mo'i bu /
pri yang ku'i gling na sgra gcan 'dzin /
chu bo ya mu nA'i gling na bzang po /
ri b+hi hu na sbed byed /
ngos yangs ri la klu'i sde /
lo ma bdun pa'i ri la nags na gnas /
bya rgod spungs par lam phran bstan /
kha cher gser gyi be'u /
ti se la yan lag 'byung /
drang srong shel nags la ma pham pa ste /
bcu drug po re re la dgra bcom pa mang pos bskor te mya ngan las mi 'da' bar thub pa'i gsung sgrub cing bstan pa skyong bar byed do //
dge 'dun bzhi sde yan chad kyi dgon pa rnams su 'gyed dang mang ja sogs byung ba'i tshe /
gnas brtan gyi sprul pa re byon nas de dag gi yon sbyong rogs mdzad pas /
dge 'dun spyi'i dkor ni sgrib pa chung ba dang /
sbyin bdag rnams tshogs rdzogs phul che ba yin /
gso sbyong dang dbyar gnas dang dgag dbye byed pa'i tshe /
gnas brtan re byon nas de dag gi tshul khrims yongs su dag par mdzad /
ser mo ba stong phrag yan chad tshogs pa'i dgon pa der /
gnas brtan gyi sprul pa re sbas pa'i tshul gyis rtag tu bzhugs pas /
bsod nams kyi stobs dang byin rlabs lhag par che ba yin /
gnas brtan gyi sprul pa dngos su byung ba yang /
d+harma tA dngos ni /
'brom ston pa dang /
rje stag lung thang pa yin par bshad /
yan lag 'byung gi sprul pa po to ba ste skyes brgyud karma pa na rim yin par bshad /
gzhan yang tshogs dge 'dun sgang gi mkhan po ni gnas brtan gyi sprul pa ma gtogs mi 'ong bar grags /
de bzhin byang ngam ring dang dpal 'khor bde chen sogs /
dge 'dun gyi spyi sde chen po rnams kyi mkhan po phal cher gnas brtan gyi sprul pa'am byin gyis brlabs pa re yin par snang /
tshe lo brgya pa'i dus shAkya thub pa byon nas /
deng sang bzhi bcu kha ral te /
tshe lo bcu pa'i bar mar 'grib /
de nas yar 'phel te /
tshe lo drug brgya thub pa'i tshe /
gnas brtan bcu drug rgya gar rdo rje gdan du dngos su 'byon te skal pa dang ldan pa rnams rab tu byung /
sangs rgyas kyi bstan pa dar zhing rgyas /
de nas 'dzam bu gling pa'i mi rnams kyis tshe lo bdun brgya thub par gyur pa na gnas brtan chen po bcu drug gis sa'i steng na sangs rgyas shAkya thub pa'i chos kyi tshig ci snyed bzhugs pa thams cad gcig tu bsdus nas /
rin po che sna bdun gyi mchod rten byas te der bzhugs pa la kun nas bskor te skyil krung bcas te 'dug nas /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas shAkya thub pa la phyag 'tshal lo /
zhes brjod de phyag byas nas gnas brtan de dag kyang lhag med du mya ngan las 'da' la /
rin po che sna bdun gyi mchod rten de yang nub nas 'og gi gser gyi sa gzhi la gnas par 'gyur zhing /
de nas bcom ldan 'das shAkya thub pa'i bstan pa dam pa'i chos nub par 'gyur ro //
de ltar ma nub kyi bar du bstan pa gnas brtan bcu drug gis 'dzin no //
gnas brtan 'di dag don la rdzogs pa'i sangs rgyas yin kyang /
bstan pa bsrung ba'i phyir nyan thos kyi tshul 'dzin pa ste /
spangs dang ye shes phun tshogs sangs rgyas kyang //
gdul bya'i dbang gis nyan thos tshul 'dzin cing /
khyad par can gyi phrin las chos skyong ba //
gnas brtan bcu drug ces kha che paN chen gyis gsungs so /
!
/'di'i dbang thob pa dang /
mtshan thos pa dang /
phyag dang mchod pa phul ba'i phan yon mtha' yas pa dang /
khyad par du thub pa'i mtshan sngags lan gcig brjod kyang bskal pa stong gi sdig sgrib dag
/mtshan thos pas kyang 'khor ba mtha' can yin par bshad /
so so'i smon lam gyi stobs kyis lha 'di dag gi phan yon yang so sor 'byung ste /
sha rI'i bus shes rab che /
mau gal bu yis lus stobs che /
yan lag 'byung gis tshul khrims gtsang /
ma pham pas yon tan 'phel /
nags na gnas kyis gnod pa thams cad zhi /
dus ldan gyis 'khor 'du zhing spang rtogs thob /
rdo rje mo'i bus don thams cad 'grub /
bzang pos don dam rtogs shing ting 'dzin 'grub /
gser be'us gzungs dang spobs pa thob /
b+hA ra d+h+wa dzas ngan song las sgrol /
bak+ku las 'byor pa rgyas /
sgra gcan 'dzin gyis nyes ltung zhi zhing chos kun rtogs /
lam phran bstan gyis nyon mongs pa dang sdug bsngal zhi /
bsod snyoms len gyis sdug bsngal thams cad zhi /
lam bstan gyis spobs pa skye zhing blo gros 'phel /
klu'i sdes 'dod rgu 'byung zhing sdug bsngal zhi /
sbed byed kyis rig pa'i gnas lnga la mkhas /
mi phyed pas don 'grub cing sdig pa zhi /
d+harma tAs gdul bya rnams smin cing grol /
hwa shang gis 'gro ba dbang du 'dus /
yul 'khor srung gis phyi nang gi 'khrug rtsod zhi /
'phags skyes pos dus min 'chi ba zlog
/spyan mi bzang gis bkra shis nor phyugs spel /
rnam thos sras kyis thun mong gi dngos grub thams cad thob /
de ltar lha 'di dag so so'i dbang thob pa la yang phan yon de rnams yod do /
!
/de yang 'phags pa dga' ba'i bshes gnyen gyi rtogs brjod kyi mdo dang /
gnas bcu'i cho ga dang sgrub thabs /
bstan pa'i rim gror lha sa'i jo bo'i brtan bzhugs su bya rgyu /
sangs rgyas gling pa dang gar gyi dbang phyug gi gter ma dang /
paN+Di ta byang chub 'byung gnas kyis sha ra bar brgyud pa'i sgrub thabs las tshogs lo rgyus dang bcas pa po tir long ba yod kyang de dag la dbang rgyas pa ni med /
dus phyis 'phags pa kun dga' bo'i sprul pa'i 'od zer las byung ba /
7sprul sku mi 'gyur rdo rje de nyid dgung lo bcu gcig nas gzung ste thub pa lan mang du zhal gzigs te gsung ni ma byon /
sprul skus dge slong rnams la chos gos dgos don de ci yin gsungs /
de ngas mi shes thub pa zhal gzigs dus dris zhus pas /
dris pa la /
tsug gsung nas zhal 'dzum pa mdzad de yal song /
de phyis 'phags pa hwa shang sku sha shin tu che ba zhig zhal gzigs pas /
skrags nas nga yi pang na bros /
de nas dgung lo bcu gsum pa gser 'phyang gi lo sa ga zla ba'i tshes bcu bzhi la thub dbang gnas brtan 'khor dang bcas pa dngos su zhal gzigs te /
sgrub thabs las tshogs mtha' yas pa zhal gdams dang bcas pa mgrin gcig tu gsungs so //
dbang 'di yang mgrin gcig tu bskur nas mi snang bar gshegs so //
de bas 'di brgyud pa nye zhing byin rlabs kyi so ma nyams pa yin /
thub pa'i gsung dron mo 'di lta bu'i dbang thob pa ni skal pa shin tu bzang ba yin no //
tshul khrims gtsang ba'i rten 'brel du /
btsun pa btsun ma rnams kyis thob nges shin tu gal che ba yin /


de lta bu'i dbang bskur ba la thog mar bla ma thub dbang gnas brtan 'khor tshogs dang bcas pa la dad mos rtse gcig pas gsol ba 'debs pa 'di'i rjes zlos mdzod /
ces sogs skabs su babs pa'i mtshams sbyor bcas dbang gter gzhung ltar bskur /
rjes chog spyi ltar ro //
zhes pa 'di bla ma tshul khrims yang dag gis bskul ba la brten nas gter blon rA ga a s+yas bsgrigs pa la /
nyes 'gal mchis na chos bdag srung ma'i tshogs la bshags shing /
dge bas thub pa'i bstan pa phyogs bcur 'phel zhing rgyas par gyur cig
/mang+galaM///
/
