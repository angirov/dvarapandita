@#//
tshe sgrub lcags kyi bang mdzod kyi dbang bskur bklag chog tu bkod pa lcags kyi 'phrul lde zhes bya ba bzhugs so //
na mo gu ru a mr-ita nA thA ya /
ji ltar nyin byed gzi yis mun dwangs shing //
pad tshal sbrang rtsi'i dga' ston spel ba bzhin //
'chi bdag smag rum bsal nas tshe dbang gi
/dngos grub mchog stsol mgon po de la 'dud //
tshe sgrub brgya rtsa'i yang snying bsngags //
kun yid ches pa'i ngo mtshar can //
mtsho gter las byon ma bslad pa'i //
smin byed bdud rtsi'i bcud la rol //
bla ma rgyal ba kun 'dus yang gsang tshe dpag tu med par sgrub pa'i dkyil 'khor du dbang bskur ba la gsum /
sbyor ba /
dngos gzhi /
rjes kyi bya ba'o //
dang po las kyi sbyor ba stegs gtsang mar ras bris kyi dkyil 'khor ram maN+Dal la me tog ser po'i tshom bu lha grangs bkod pas kyang rung la /
de steng khri'u'i khar tshe 'brang /
g.yas su rnam bum dri'i chu dang chang 'o ma rnams bsres pa la nyer lnga'i bcud sbyar ba mgul chings dmar po kha rgyan bcas /
g.yon du thod chang khar me long gsal ba /
de steng lcags kyi rdo rje bcas brtsegs la bzhag
/mdun du tshe ril tshe chang /
rgyab tu mda' dar tshe nas dkar po sder gang /
mdun ngos phyi mchod /
sman raka gtor gsum rnams bsham /
sngon gtor tshogs kyi yo byad sogs 'du bya'o //
de nas cho ga'i sbyor ba bla ma rgyal 'dus zhi khro ltar skyabs sems /
sngon gtor btang /
rang gzhung gi bka' bsgo nas mchod brlab kyi bar du bya /
dngos gzhi'i thog mar dbang don sgrub mchod ni /
ting 'dzin rnam gsum nas brtsam /
bdag mdun dbyer med du bskyed cing bstod pa'i bar btang /
bzlas pa ci 'grub bya /
de nas dbang gi don du mdun dkyil gyi go sar dzapa? khang phyes la /
bdag mdun gsal ba'i thugs ka nas :
'od dmar lcags kyu'i dbyibs can 'phros :
rab 'byams rgyal ba'i byin rlabs dang :
'byung ba'i bcud dang skye 'gro'i tshe :
dpal 'byor dbang thang ma lus bsdus :
tshe zan tshe chang gtor ma dang :
mdun bskyed lha la thim par gyur :
ces dmigs la bsnyen sngags rnams ci 'grub bzlas la tshe 'gugs gtang /
ye shes lha tshogs sogs kyis mchod bstod 'bul /
las bum du rta mgrin bskyed bzlas bya /
srung ma'i gtor 'bul dang /
tshogs byed na rgyal 'dus ltar mchod bshags bsgral bstab bar grub nas /
de nyid las byung ba'i ting nge 'dzin gyi dbang len bya'o //
gnyis pa dbang dngos la /
gzhung las /
skal ldan re re ma gtogs pa :
su thod rnams la dbang bskur na :
rang gi tshe la gnod pas spang :
zhes gsungs pas slob ma dam ldan mi mang ba la khrus bya /
bgegs gtor gtang /
bka' bsgo mtshams gcod las byang ltar grub nas /
me tog bkye bsdu dang sems bskyed gsal gdab /
chos bshad khyad par /
de'ang mngon par mtho ba'i dpal yon dang nges legs thar pa'i lha chos sgrub pa thams cad kyi gzhi rten du gyur pa /
dal 'byor dang ldan pa'i mi lus rin po che 'di nyid ring du 'tsho ba'i thabs kho na thog mar don du gnyer dgos pa yin la /
tshe ring du sring ba'i thabs kyi bye brag thun mong dang thun mong ma yin pa mtha' yas pa zhig sangs rgyas kyi phrin las khyab bdal du snang yang /
mchog dang thun mong gi dngos grub gcig car du 'grub pa'i gdams zab khyad par 'phags pa ni /
tshe 'od dpag tu med pa nyid 'chi med rdo rje'i rig pa 'dzin pa'i skur bstan pa slob dpon chen po pad+ma saM b+ha ba'i zhal lung mkha' 'gro'i kha rlangs ma yal ba rnams yin la /
de las 'dir skabs su babs pa /
rig 'dzin hU~M chen kA ra dang mkhon ston klu'i dbang po zung 'jug gi rnam 'phrul rig 'dzin rol pa'i rdo rjes chu rta hor zla lnga pa'i tshes bcu la ngo mtshar rdzu 'phrul gyi bkod pas /
rgyam rgyal rdo ti'i 'gyur med gtan 'khyil g.yu mtsho nas spyan drangs pa'i bla ma zhi drag gi sgrub skor la phrin las kyi dbang du byas na zhi rgyas dbang drag sde tshan bzhir yod pa'i nang tshan /
kha byang las /
tshe sgrub lcags kyi bang mdzod la :
tshe dang bsod nams sgrub pa'i thabs :
zhes gsungs pa ltar rgyas pa'i las gtso bor bton pa dang /
sgrub tshul gyi dbang du byas na bla ma yang gsang tshe dpag tu med par sgrub pa'i thabs shin tu zab myur byin nus chen po dang ldan pa yin te /
gzhung las /
bdag 'dra pad+ma 'byung gnas kyis :
mA ra tI ka'i brag phug tu :
tshe yi rig 'dzin bsgrubs pa'i dus :
tshe dpag yab yum dngos su byon :
dbang bskur byin brlabs grub pa thob :
skye 'chi med pa'i sku brnyes te :
ma 'ongs 'gro la brtse phyir du :
tshe sgrub brgya dang rtsa brgyad sbas :
khyad par lcags kyi bang mdzod 'di :
sgrub thabs kun gyi yang snying yin :
'di nyid sgrub pa'i rnal 'byor la :
dus min 'chi ba mi 'byung ste :
dus zad pa yi mi yin yang :
lo gsum 'chi ba bzlog par 'gyur :
ces bsngags pa don dang ldan pa'i dbang bskur bsgrub pa la sogs kyis mtshams sbyar nas maN+Dal 'bul du gzhug
/thal mo me tog dang ldan pas gsol ba 'debs pa 'di'i rjes zlos mdzod /
ho :
dpa' bo chen po he ru ka :
rigs kun khyab bdag rdo rje 'dzin :
dpal ldan bla ma dgongs su gsol :
skal ldan rjes su 'dzin par 'tshal :
lan gsum /
thog mar rgyud rnam par dag par bya ba'i slad du /
slob dpon dang dbyer med pa bcom ldan 'das tshe dpag tu med pa'i dkyil 'khor la rtsa gsum rgyal ba rgya mtshos sprin gtibs pa ltar bskor te /
bzhugs pa'i spyan sngar gsag sbyong snying po bsdus pa yan lag bcu pa'i dmigs 'dun rnams rim par gsal thob la 'di'i rjes zlos /
hrI:
nub phyogs bde chen zhing khams nas :
'chi med tshe yi lha tshogs gshegs :
pad+ma nyi zla'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag sdig sgrib mthol zhing bshags :
bsod nams kun la yi rang ngo :
chos kyi 'khor lo bskor bar bskul :
mya ngan mi 'da' gsol ba 'debs :
dge rtsa 'gro drug yongs la bsngo :
skye 'chi med pa'i lus thob shog :
zhes lan gsum /
de nas dbang gi gzhi dgod pa ye shes pa dbab pa yin pas sgo gsum rtse gcig tu gcun la ting nge 'dzin 'di ltar du sgoms shig
/hrI:
slob ma gnas pa'i sa gzhi ni :
gser gyi mig mang ris su chags :
de dbus rma byas gtegs pa'i khrir :
lcags kyi pad+ma nyi zla brtsegs :
phung khams skye mched stong pa las :
rig rtsal mgon po tshe dpag med :
dmar gsal mnyam gzhag tshe bum 'dzin :
dar dang rin chen sna tshogs brgyan :
zhing khams rab 'byams sku la rdzogs :
rdo rje skyil krung zhi ba'i tshul :
longs sku mtshan dang dpe byad ldan :
rigs lngas dbu brgyan thugs srog hrI:
gos dkar mo dang dbyer med 'khril :
rig 'dzin mkha' 'gro tshe yi lha :
rigs bzhi yab yum tshe bdag bzhi :
mgyogs ma bzhi dang sgo ba bzhi :
sgo ma drang srong rig 'dzin tshogs :
tshe bdag sprin ltar gtibs pas bskor :
tshe yi dngos grub gnas nas 'gugs :
me long nang gi gzugs ltar gsal :
hrI:
bdag mdun gsal ba'i thugs ka nas :
'od zer zhing kun khyab par 'phros :
rgyal ba rab 'byams tshe yi lha :
skad cig nyid la gshegs gyur cing :
nam mkha' sa gzhi bar snang khengs :
bkrag mdangs gzi brjid 'od du 'bar :
mtsho la char pa babs pa ltar :
slob ma'i spyi bor sib sib thim :
mda' dar g.yab /
spos rol dbyangs bcas /
hrI:
sngon gyi bskal pa dang po la :
bde ba can gyi zhing khams su :
bcom ldan tshe dpag yab yum gyis :
skye 'chi med pa'i rig 'dzin brnyes :
'khor du rgyal ba rgya mtshos bskor :
gnas mchog 'di ru byin phob la :
sgrub mchog rnams la dbang bzhi skur :
log 'dren tshe yi bar chad sol :
de 'og bar gyi bskal pa la :
shAkya thub pa byon pa'i rjes :
rig 'dzin pad+ma yab yum gyis :
mA ra tI kar 'chi med grub :
rig 'dzin rgya mtsho'i 'khor gyis bskor :
gnas mchog 'di ru byin phob la :
sgrub mchog rnams la dbang bzhi skur :
log 'dren tshe yi bar chad sol :
de nas pad 'byung bzhugs pa'i tshe :
mA ra tI ka de nyid du :
mkha' 'gro tshe bdag dkar mo des :
'chi med tshe yi rig 'dzin grub :
grub pa'i lha mo rgya mtshos bskor :
gnas mchog 'di ru byin phob la :
sgrub mchog rnams la dbang bzhi skur :
log 'dren tshe yi bar chad sol :
da lta rnal 'byor bdag cag gis :
'chi med rig 'dzin sgrub lags na :
byin chen rnams kyis byin phob cig :
dbang chen rnams kyis dbang skur cig :
bgegs dang log 'dren bar chad sol :
tshe bcud nyams pa sor chud nas :
dpal dang longs spyod zla rgyas ltar :
gzhom gzhig bral ba'i dngos grub stsol :
oM a mi de ba sa pa ri bA ra pra be sha ya a A:
zhes byin dbab /
ye shes pa'i byin rlabs kyi rgyun khyed rang rnams kyi sgo gsum la byang chub ma thob kyi bar du brtan par byas pa'i mos pa mdzod /
oM a mi ta b+hA hrIHsu pra tiSh+Tha badzra ye swA hA/
zhes rdo rje rgya gram mgor bzhag
/de nas dbang dngos gzhi la thun mong dbang bzhi /
khyad par tshe dbang /
mtha' rten dngos grub sbyin pa gsum du yod pa'i dang po dbang bzhi rim par bskur ba'i thog mar /
rnam rgyal bum pa la brten nas sku bum pa'i dbang bskur ba yin pas gzhung gi tshig ris dang mthun par rtsa ba'i dmigs pa gsal 'debs pa dang /
zhar byung rtogs pa brjod pa la nges shes skyed par mdzod cig
/rnam bum gyis dbang bskur la /
hrI:
bum pa'i rang bzhin gzhal yas khang :
bcom ldan tshe dpag lha tshogs bzhugs :
sku las sku 'phros snang srid khyab :
rgyal ba ma lus thams cad kyi :
sku yi byin rlabs oM la bsdus :
slob ma khyed kyi dpral bar thim :
bum pa'i dbang thob lus sgrib dag :
snang srid sprul sku'i gzugs su gyur :
oM AHhU~M a mi ta b+hA hrIHkA ya a b+hi Shiny+tsa oM:
bum chu sbyin /
thod pa'i bdud rtsi la brten nas gsung gsang dbang bskur ba yin pas dmigs pa dang nges shes skyed cig
/thod chang mgrin par bzhag cing khar sbyin la /
hrI:
thod pa'i rang bzhin yab yum mkha':
bdud rtsi byang chub sems kyi rgyun :
gsung las gsung 'phros snang srid khyab :
rgyal ba ma lus thams cad kyi :
gsung gi byin rlabs AHla bsdus :
slob ma khyod kyi lce la thim :
gsang ba'i dbang thob ngag sgrib dag :
bde stong longs sku mngon gyur shog :
oM AHhU~M a mi ta b+hA hrIHwA ka a b+hi Shiny+tsa A:
rjes 'brel bzlas pa'i lung sbyin pa la /
slob dpon dkyil 'khor gyi gtso bo'i thugs ka nas sngags phreng gnyis pa 'phros /
zhal nas thon /
khyed rang rnams lhar gsal ba'i zhal du zhugs /
thugs kar zla steng hrIHyig gi mthar 'khod par mos la rjes zlos mdzod /
phreng ba gtad la /
sgrub thabs ltar sngags rnams lan gsum gsum bzlar gzhug
/me long gsal ba la brten nas thugs shes rab ye shes kyi dbang bskur ba yin pas dmigs pa dang nges shes skyed cig
/me long snying gar bzhag la /
hrI:
me long rang bzhin nam mkha'i khams :
sna tshogs gzugs brnyan rang rig rtsal :
thugs las thugs 'phros snang srid khyab :
rgyal ba ma lus thams cad kyi :
thugs kyi byin rlabs hU~M la bsdus :
slob ma khyod kyi sems la thim :
shes rab dbang thob sems sgrib dag :
spros bral chos sku mngon gyur shog :
oM AHhU~M a mi ta b+hA hrIHtsit+ta a b+hi Shiny+tsa hU~M:
me long du gzugs brnyan shar bar byas la /
me long nang gi gzugs brnyan de :
byung sa skye sa skye mkhan brtag :
ngo bo blta zhing gzhi rtsa gcod :
de yi dpe don gtan la dbab :
ces gsungs pa'i don me long nang du gzugs brnyan shar yang gang nas kyang ma byung /
gang du'ang mi 'gro
/snang bzhin du stong /
stong bzhin du snang ba yin la /
dpe de bzhin du rang gi sems la bdag dang bdag gir 'dzin pa'i dbang gis rnam rtog sna tshogs su 'phro yang gang nas kyang ma skyes gang du'ang mi 'gag
/ngo bo stong la rang bzhin gsal ba gdod nas gnyis med zung 'jug gi don go bar mdzod cig
/lcags kyi rdo rje la brten nas bzhi pa ye shes chen po'i dbang bskur ba yin pas dmigs pa dang nges shes skyed 'tshal /
lcags rdor gnas bzhir gtugs la /
hrI:
rdo rje'i rang bzhin skye 'chi med :
lte bar yi ge hrIHyis mtshan :
hrIHlas hrIH'phros snang srid khyab :
rgyal ba'i byin rlabs thams cad kun :
yi ge hrIHyi rnam par bsdus :
slob ma khyod kyi gnas lngar thim :
dbang bzhi thob nas sgrib kun dag :
klong rdzogs ngo bo nyid du gyur :
oM AHhU~M a mi ta b+hA hrIHsarba a b+hi Shiny+tsa hrI:
gnyis pa khyad par tshe 'brang la brten nas 'chi med rdo rje'i tshe dbang bskur ba la 'dun pa 'di bzhin du mdzod /
tshe'i bum pa 'di nyid phyi ltar rdo rje rin po che'i gzhal med khang /
nang ltar 'chi med bdud rtsi'i bcud kyis gtams pa /
gsang ba bcom ldan 'das tshe dpag tu med pa'i dkyil 'khor gyi lha tshogs mngon sum du bzhugs pa'i gnas lngar phyag mtshan lnga dang yig 'bru lngas mtshan pa las 'od zer 'phros pas /
'khor 'das kyi bcud dang dwangs ma byin rlabs thams cad bsdus te phyag gi bum par zhugs /
bdud rtsi'i chu rgyun bum pa'i kha nas lud de khyed rang rnams kyi spyi bo nas zhugs /
lus thams cad gang bas 'chi med tshe'i dbang thob /
gzhom med rdo rje'i sku brnyes par mos shig
/tshe 'brang re re bzhin spyi bor bzhag la /
hrI:
bum pa'i ngo bo tshe dpag med :
dmar gsal mnyam gzhag tshe bum 'dzin :
gos dkar mo dang dbyer med 'khril :
rin chen rgyan mdzes skyil krung bzhugs :
spyi bor 'khor lo oM gyis mtshan :
mgrin par pad+ma AHyis mtshan :
thugs kar rdo rje hU~M gis mtshan :
lte bar nor bu hrIHyis mtshan :
gsang bar rgya gram b+h+rU~M gyis mtshan :
de las 'od zer phyogs bcur 'phros :
rab 'byams rgyal ba'i byin rlabs dang :
'byung ba'i bcud dang tshe bsod bsdus :
'chi med tshe yi bdud rtsir gyur :
slob ma khyod kyi spyi bo nas :
mar la zhugs te lus rnams khengs :
'chi med rdo rje'i dbang thob shog :
oM AHhU~M a mi ta b+hA hrIHtshe b+h+rU~M g.yu b+h+rU~M A yu She swA hA:
hrI:
bum pa'i ngo bo pad+ma 'byung :
dkar gsal mda' dar tshe bum 'dzin :
man+dA ra ba sku la 'khril :
rin chen rgyan mdzes skyil krung bzhugs :
nyi ma 'bum gyi 'od zer 'bar :
gnas lngar phyag mtshan yig 'bru lnga :
de las 'od zer phyogs bcur 'phros :
rab 'byams rgyal ba'i byin rlabs dang :
'byung ba'i bcud dang tshe bsod bsdus :
'chi med tshe yi bdud rtsir gyur :
spyi bor thim pas lus rnams khengs :
'chi med rdo rje'i dbang thob shog :
sngags gong ltar brjod /
hrI:
bum pa'i ngo bo tshe bdag mo :
dkar dmar bdud rtsi tshe bum bsnams :
grub pa'i lha mo 'khor dang bcas :
rin chen rgyan mdzes zhabs gnyis bzhengs :
shing lo rgyas pa'i dbus su gnas :
gnas lngar phyag mtshan yig 'bru lnga :
de las 'od zer phyogs bcur 'phros :
rab 'byams rgyal ba'i byin rlabs dang :
'byung ba'i bcud dang tshe bsod bsdus :
'chi med tshe yi bdud rtsir gyur :
spyi bor thim pas lus rnams khengs :
'chi med rdo rje'i dbang thob shog :
sngags brjod /
hrI:
bum pa'i ngo bo rigs bzhi yab :
bdud rtsi'i ngo bo rigs bzhi yum :
phrin las bzhi yi kha dog ldan :
rang rtags phyag mtshan tshe bum bsnams :
rin chen rgyan mdzes skyil krung bzhugs :
gnas lngar phyag mtshan yig 'bru lnga :
de las 'od zer phyogs bcur 'phros :
rab 'byams rgyal ba'i byin rlabs dang :
'byung ba'i bcud dang tshe bsod bsdus :
'chi med tshe yi bdud rtsir gyur :
spyi bor thim pas lus rnams khengs :
'chi med rdo rje'i dbang thob shog :
sngags brjod /
hrI:
bum pa'i ngo bo tshe bdag bzhi :
bdud rtsi'i ngo bo mgyogs ma bzhi :
kha dog bzhi ldan bum pa dang :
mda' dar 'dzin 'ching sdom myos thogs :
rin chen rgyan mdzes rol stabs bzhugs :
gnas lngar phyag mtshan yig 'bru lnga :
de las 'od zer phyogs bcur 'phros :
rab 'byams rgyal ba'i byin rlabs dang :
'byung ba'i bcud dang tshe bsod bsdus :
'chi med tshe yi bdud rtsir gyur :
spyi bor thim pas lus rnams khengs :
'chi med rdo rje'i dbang thob shog :
sngags brjod /
hrI:
bum pa'i ngo bo sgo srung yab :
bdud rtsi'i rang bzhin sgo srung yum :
dung gser byu ru g.yu yi mdog :
lcags kyu zhags pa lcags sgrog dril :
phyag na bsnams zhing khro chas rdzogs :
gyad kyi 'dor thabs tshul du bzhugs :
gnas lngar phyag mtshan yig 'bru lnga :
de las 'od zer phyogs bcur 'phros :
rab 'byams rgyal ba'i byin rlabs dang :
'byung ba'i bcud dang tshe bsod bsdus :
'chi med tshe yi bdud rtsir gyur :
spyi bor thim pas lus rnams khengs :
'chi med rdo rje'i dbang thob shog :
sngags brjod /
de ltar 'chi med rdo rje tshe'i dkyil 'khor yongs su rdzogs pa'i dbang bskur song nas /
tshe bum gyi lha tshogs 'od du zhu nas khyed rang gi sgo gsum la thim pas lha tshogs rnams kyi sku gsung thugs rdo rje dang gnyis su med par gyur nas skye 'chi gzhom gzhig dang bral bar rgyas btab par mos shig
/tshe 'brang gnas lngar bzhag la /
hrI:
phyi ltar bum pa'i gzhal yas khang :
nang ltar bdud rtsi tshe yi bcud :
gsang bar 'chi med rdo rje'i lhas :
slob ma khyod la dbang bskur ro :
oM sku yi lha tshogs sku la thim :
slob ma'i lus la gzugs sku thim :
AHgsung gi lha tshogs gsung la thim :
slob ma'i ngag la longs sku thim :
hU~M thugs kyi lha tshogs thugs la thim :
slob ma'i sems la chos sku thim :
byin rlabs nus rtsal mthu stobs kun :
phung po lnga la rab tu thim :
mi 'gyur rdo rje rgya yis btab :
'chi med tshe yi rig 'dzin thob :
rdo rje 'dzin gyis mi gzhig na :
phra rags bgegs kyis smos ci dgos :
b+h+rU~M badzra A yur+dz+nyA na oM b+h+rU~M AHb+h+rU~M hU~M b+h+rU~M tshe b+h+rU~M g.yu b+h+rU~M A yu She swA hA:
'di skabs rnam bum gyis dbang bskur ba ni tshig tsam gyis 'khrul nas thabs shes kha sbyor gyi 'gres shor ba ste /
'dir thun mong ma yin pa'i tshe dbang bskur ba'i skabs yin pas de'i sgrub rten tshe 'brang la gsungs pa ma zad /
las byang dang dbang chog gnyis kar /
tshe bum dang dbang bum gnyis su bshad cing 'di skabs tshe bum thogs par gsungs pa'i phyir ro //
gsum pa mtha' rten dngos grub kyi rdzas dbang sbyin pa'i thog mar tshe 'gugs pa'i dmigs pa 'di ltar du mdzod /
dkyil 'khor lha tshogs rnams kyi thugs dam gyi rgyud bskul ba tsam gyis sku las 'phros pa'i 'od zer dang pho nya'i tshogs nyi zer rdul ltar 'tshubs pas 'khor 'das brtan g.yo'i bcud dang dwangs ma /
byin rlabs nus stobs thams cad 'od zer thig le yig 'bru'i rnam par 'ub kyis bsdus te khyed rang rnams dang mdun gyi tshe rdzas rnams la sib sib thim par mos shig
/mda' dar g.yab la sgrub thabs mjug gi
/hrI:
bcom ldan mgon po tshe dpag med :
sogs tshang ba gyer /
srid dang zhi ba'i bcud dang dwangs ma gcig tu 'dus pa'i bkra shis dngos grub tshe'i rdzas rnams myang bas 'chi med rdo rje tshe'i dbang dang dngos grub ma lus pa thob par mos shig
/tshe chang sbyin la /
hrI:
sngon gyi bskal pa dang po la :
dus gsum sangs rgyas thams cad kyis :
bdud rtsi 'di la brten nas ni :
'chi med tshe yi rig 'dzin 'grub :
skal ldan slob ma khyod la sbyin :
sha lnga bdud rtsi lnga la spyod :
dam rdzas ma spangs bcud len 'gugs :
dug dang rma bya'i rang bzhin no :
tshe ril sbyin la /
hrI:
de 'og bar gyi bskal pa la :
drang srong rig 'dzin thams cad kyis :
ril bu 'di la brten nas ni :
'chi med tshe yi rig 'dzin 'grub :
skal ldan slob ma khyod la sbyin :
'byor ba drug dang ldan pa yi :
za thang dpal la longs spyod cing :
bde drod rang 'bar dbang thob shog :
tshe nas sbyin la /
hrI:
de 'og bskal pa tha ma la :
rig 'dzin rnal 'byor bdag cag gis :
'bru sna 'di la brten nas ni :
'chi med tshe yi rig 'dzin 'grub :
skal ldan slob ma khyod la sbyin :
longs spyod 'dzad med mnga' thang rgyas :
mi 'gyur lcags kyi srog rtsa thob :
'byung ba bzhi las rgyal bar shog :
des dngos grub kyi rdzas mchog rnams kyis zhal bsro ba grub nas /
gzhom gzhig dang bral bar rgyas 'debs pa la /
lha tshogs rnams las rdo rje phra mo dpag tu med pa 'phros /
khyed rang rnams kyi lus la rdo rje'i go khrab tu gyur nas 'od 'khyil ler g.yogs par mos shig
/rdo rje dang bcas pa'i tshe mda' gnas rnams su rgya gram du bzhag la /
sgrub thabs mjug gi
/hrI:
dang po chos kyi dbyings kyi sogs brjod /
de nas dmigs pa 'di bzhin mdzod /
mdun bskyed lha tshogs 'od du zhu :
slob ma khyod dang gnyis med 'dres :
mgon po tshe dpag med du gyur :
snying gar hrIHyig dmar po gsal :
de ltar khyed rang mgon po tshe dpag med dngos kyi go 'phang du 'khod pa la rdo rje'i bden tshig dang me tog char du bsnyil nas mnga' gsol bar mos shig
/oM:
'gyur ba med pa rdo rje'i sku :
A:
'gag pa med pa rdo rje'i gsung :
hU~M:
'khrul pa med pa rdo rje'i thugs :
hrI:
gzhom med rdo rje'i bkra shis shog :
ces dang gzhan yang shis brjod rgyas par bya zhing me tog 'thor /
de nas dam tshig bsgrag bzung /
gtang rag
/maN+Dal /
lus 'bul /
dge bsngo rnams spyi ltar bya'o //
gsum pa rjes kyi rim pa ni /
tshogs btang na tshogs la rol zhing lhag ma chad brtan rta bro bcas /
gang ltar gtang rag gi mchod bstod /
nongs bshags /
rten yod med dang bstun pa'i mdun bskyed bsdu tshul dang /
bdag bskyed bsdu ldang bsngo smon shis brjod kyi bar yang gsang ba spyi mthun bla ma'i las byang las blang bar bya'o //
sgo gsum rdo rje gsum gyi thig ler smin //
'pho med srog rtsar rdo rje'i mdud pa thebs //
skye 'chi'i rtog tshogs ye shes phyag rgyas bcings //
tshe dpag med pa'i rgyal ba 'grub gyur cig
/'di la gter gzhung 'don sgom sbrags mar yod pas gsar bkod ngal bar zad kyang mtshams sbyor gsal 'debs cung zad med na gyer lo tsam gyi dbang bskur du 'gyur bar mthong nas /
'chi med bstan gnyis g.yung drung gling pas rdzong shod bde gshegs 'dus pa'i pho brang gi bye brag 'chi med rdo rje'i rdzong chen du bgyis pa dge legs 'phel ///
/
