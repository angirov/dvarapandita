@#//
pad+ma mkha' 'gro rig byed rtsal gyi bsnyen sgrub las gsum gyi tshul mdor bsdus su bshad pa ut+pal dmar po'i phreng ba bzhugs so //
gang mtshan ut+pal dmar po'i zhags pa yis //
srid zhi'i dge mtshan rang dbang med 'gug pa //
bla ma mchog dang dbyer med rje btsun ma'i //
zhabs pad byang chen bar du gtsug na bsten //
'dir rnal 'byor ma'i rgyud kyi mthar thug pad+ma gar dbang mkha' 'gro ma'i rtog pa las phyung ba'i khams gsum dbang du byed pa'i man ngag
/dus gsum rgyal ba'i ngo bo gsung rdo rje pad+ma saM b+ha ba'i thugs bcud rje 'bangs drug la brtse bas gdams par mdzad pa /
lo tsA ba chen po bai ro tsa na'i ye shes sgyu 'phrul drwa ba'i rol pa mkhas shing grub pa'i grags snyan phyogs kyi tha gru kun tu khyab cing 'jigs med phyogs las rnam par rgyal ba'i paN+Di ta chen po 7rong zom chos kyi bzang po'i zab gter nyid /
slar yang rgyal dbang pad+ma thod phreng gi rgyal tshab 'jigs bral gyi slob dpon chen po 7pad+ma 'od gsal mdo sngags gling pa la yang gter gyi tshul du bka' babs pa 'di ni /
man ngag gi gnad dang byin rlabs kyi tshan kha sa gsum na 'gran zla dang bral ba yin pas /
'di'i bsnyen sgrub las gsum gyi tshul gter chen bla ma mchog gi zhal gyi bdud rtsi dngos su thob pa'i skal pa bzang po la brten nas don gyi snying po mdo tsam brjed byang du bya ba la /
thog mar bsnyen pa /
bar du sgrub pa /
mthar las la sbyor ba'i tshul bshad pa'o //
dang po la bsnyen pa'i rten dang /
bsnyen pa'i thabs gnyis las /
dang po rten dam tshig gi bris sku 'bri ba ni /
smad 'tshong ma'i 'doms dkris sam de'i lag nas byung ba'i ras la bri bar bshad pas rgya gar sogs yul chen po na smad 'tshong ma'i grong khyer lta bur zhag re'i brngan pa rin du bcad pa'i smad 'tshong dngos sam /
gzhan yang de dang cha 'dra ba'i bud med dam /
yid du 'ong ba'i gzhon nu ma dag gi 'doms dkris sam /
ras de 'doms la dkrir bcug pas kyang rung la /
der gzhon nu ma'i rak+ta rab ni rdo rje'i mda' ma phog pa dang por byung ba rnyed na rab /
min yang skyes pas ma bslad cing skye mched gtsang ma'i rdul ji ltar rnyed pa dang rgya skyegs sbyar bas dmar por byas la /
gzhung nas bshad pa sku 'bri ba'i rdzas dang bcas pas DA ki nI'i sku cha tshad dang ldan pa rngams shing mtshar la yid 'dzin pa zhig 'bri /
'bri ba po rang nyid dam lha gzo gso sbyong la gnas pas bya'o //
der yang rgyu dang tshon sogs byin rlabs spyi ltar ram /
bsdu na pad+ma mkha' 'gro'i nga rgyal la gnas shing rtsa sngags sogs bzlas pa tsam gyis bdag dang rdzas thams cad ye shes kyi rol par byin gyis brlabs par byas pas 'thus so //
bris zin pa dang me tog dmar po'i phreng ba gdags /
rab tu gnas shing mnga' dbul /
zhal thang gi mtha' rgyan sogs kyang kha dog dmar po gtso bor bya /
gzhan la mi bstan par 'chang bar bya'o //
gnyis pa bsnyen thabs la sngon 'gro dngos gzhi rjes kyi bya ba gsum las /
dang po ni /
gzhung las /
skye mos tshal dang me tog gi ljongs :sogs nas /
mchod pa'i yo byad byin gyis brlab bo :
zhes pa'i bar gyi gsal la /
gnyis pa dngos gzhi las lha sgom pas bsnyen pa ni /
oM ma hA shUn+ya tA sogs nas /
de ni lha bsgoms pas bsnyen pa 'o :
zhes pa'i bar gyis gsal bas rgyas par bshad mi dgos la /
dmigs pa ma yengs pa'i lha sku'i gsal snang la gnas pa dang nga rgyal dang dag dran brtan zhing /
stangs kyi sems sems can la rjes su chags shing bde ba chen po'i nyams hur phyungs la /
gtso bo'i sems bde stong dbyer med mnyam pa nyid kyi lta bas zin par bya ba kun tu gal che'o //
gnyis pa sngags zla bas bsnyen pa ni /
de nas sngags bzla ba ni :
zhes pa nas /
de ni sngags bzlas pas bsnyen pa 'o :
zhes pa'i bar gyis gsal ba ltar /
dmigs rnam gsal ba'i sgo nas sngags kyi sgra skyon dang bral bar bzla 'o //
gsum pa rjes ni /
thun thams cad kyi mthar sogs nas /
smon lam dang bkra shis bya 'o :
zhes pa'i bar ltar nyams su blang ngo //
de yang bsnyen pa ma them pa'i skyon dang thems pa'i yon tan shes pa'i sgo nas spro ba drags pos bsnyen pa nyid ji ltar yin pa'i go don phyin ci ma log par byas nas /
ye shes lha'i thugs nye bar gyur pa'i mtshan ma mthong gi bar du brtson pa mi lhod par bya'o //
!
//gnyis pa bar du sgrub pa la /
sgrub pa'i rten bca' ba dang /
sgrub pa'i thabs rjes rim bcas gnyis las /
dang po ni /
sgrub pa'i rten bca' ba ni :
zhes pa nas /
rab tu gnas la thod par blug go :
zhes pa'i bar gyis gsal la /
srog 'khor mu khyud bdun bskor ba'i lte ba sor bzhi tsam la gtso mo'i sku gzhung gi mngon rtogs dang mthun par bri /
de'i gong ras mu khyud dang po la bsnyen pa'i sngags /
oM pad+ma DA ki nI ku ru kul+le hrIHswA hA:
zhes pa'i 'bru bcu gsum pa 'di gtso mo'i dbu yi steng du oM nas brtsam ste g.yon skor yig ngo nang bstan du bri /
tshar gcig gam mu khyud dang bstun te tshar ci shong bris kyang rung ngo //
mu khyud gnyis par phyogs bzhir pad+ma 'dab ma bzhir byas la /
sku'i mdun phyogs shar du byas nas rim bzhin g.yas skor gyis /
ha badzra DA ki nI sarba lo ka pA shaM ku ru ho :
lhor /
ri rat+na sogs de bzhin 'gre'o //
mchan bzhi por /
sarba DA ki nI tsit+ta hrIM hrIM dza :
zhes tshar bzhi bri /
mu khyud gsum par sgrub sngags dang las sngags 'dod gsol bri bar gsungs pas /
sgrub sngags ni /
oM pad+ma DA ki nI ku ru kul+le ha ri ni sa sarba sid+d+hi lo ka bA shaM ku ru hrIHswA hA:
zhes dang /
las sngags dngos che ge mo tsA la ya sogs yin yang dgug sngags kyang bris na legs par gsungs pas /
gong gi sgrub sngags kyi rjes su /
sarba lo ka tsit+ta raM tsA la ya tsA la ya :
yaM A kar+ShA ya A kar+ShA ya :
baM A be sha ya A be sha ya :
hrIHdzaHhU~M baM ho :
sarba lo ka tsA la ya tsA la ya :
hr-i da ya hr-i da ya :
A kar+ShA ya A kar+ShA ya :
b+han+d+ha ya b+han+d+ha ya :
bA shaM ma na ya bA shaM ma na ya :
sany+tsa ya sany+tsa ya :
ma da na ya ma da na ya :
sarba karma pA shaM ku ru ho :
zhes pa'i mthar 'dod gsol rgyas bsdus rang gis ji ltar 'dod pa bri /
de yang phreng gcig la shong na de dang ma shong na phreng gnyis sogs ci bde bya /
yi ge'i dbu dang bskor phyogs nang gi bsnyen sngags dang 'dra /
sngags thams cad tsheg med pa dang chad lhag med pa bya zhing phreng gnyis sogs dgos tshe sngags mjug nang du 'ong zhing thog mtha' 'grig nges kyi go mtshams ji 'os blo yis dpyad /
'dod gsol bsdu na /
'di 'chang ba po la khams gsum srid gsum lha 'dre mi gsum 'khor 'das lam gsum gyi dpal yon legs tshogs dge mtshan snyan grags /
zas nor longs spyod stobs dpal nus pa bde skyid chos gsum tshe bsod gzi brjid lung dang rtogs pa'i yon tan la sogs pa mchog dang thun mong gi dngos grub ma lus pa dang ji ltar 'dod pa'i don thams cad yid bzhin thogs pa med par dbang du byed pa'i dngos grub dam pa bstsal du gsol /
zhes sogs dang de las bsdu na'ang rang blos dpyad par bya'o //
mu khyud bzhi par dbyangs gsal rten snying gi mthar /
tshe ring nad med 'byor ldan zhing //
'gro kun rtag tu 'dun pa dang //
ji ltar bsam pa'i don rnams kun //
chos bzhin 'grub pa'i bkra shis shog
/ces dang /
'bad dang rtsol bas ma gos pa //
yid bzhin nor bu dpag bsam shing //
sems can re ba skong mdzad pa //
bsam pa 'grub pa'i bkra shis shog
/bkra shis bcas tshar gcig gam gnyis mu khyud dang 'tsham par gang bde bri /
mu khyud lnga par /
yu ba dang rtse mo bcas pad+ma dmar po las byas pa'i lcags kyu rtse mo nang du bstan nas g.yon skor du bri /
drug par rdo rje'i ra ba /
bdun par me ri 'od zer 'khyil ba g.yas su bskor ba bri /
'dir yig mgo thams cad phyir bstan yig ngo nang du bstan pa'i g.yas skor sha stag yin zhing /
dbyangs gsal gyi mgo 'dzin pa yang sgrub sngags dang 'dra'o //
de la dbang gi ril bus byugs shing sbyong khrus bgegs bskrad sogs sngon du 'gro bas rab gnas legs par byas la lte ba ma nyams par bltabs te za 'og dmar pos dril bar bya'o //
dngos grub kyi 'khor lo ni /
mu khyud lnga pa'i lte bar hrIHmthar bsnyen sngags sham bur /
sarba sid+d+hi m+me pra yats+tshan+tu rat+na tsit+ta hrIM hrIM dza :
zhes bskor /
'di'i dbu 'dzin pa hrIHyig gi mdun nas g.yas skor bya /
kha cig gis nang gi sa bon gyi dbu nas bskor ba'i phyag srol 'dug pas lte bar lha sku can la de ltar dang /
sa bon la sngags phreng bkod lugs ltar yongs grags bzhed pas 'dir yang de ltar bya /
mu khyud gnyis par /
haHsarba sid+d+hi m+me pra yats+tshan+tu rat+na tsit+ta hrIM hrIM dza :
riHsarba sid+d+hi sogs de'i+i rigs 'gre phreng gcig gis 'khor bar bya /
mu khyud gsum par /
sgrub sngags dang dbyangs gsal rten snying mthar /
sarba sid+d+hi sogs gong gi sham bu dang 'dod gsol ci rigs bri /
bzhi par rdo rje'i phreng ba /
lnga par nor bu 'od zer dang bcas pas bskor /
dbang dang dpal can dngos grub kyi rdzas byug
/sbyong khrus dang rab gnas byas la dar ser pos dril lo //
dbang gi ril bu'i rdzas ni gzhung gis gsal /
bla ma yab yum gyi byang sems dngos ma rnyed na gu ru yab yum gyi byang sems phabs gtar ldan pa dang sman sgrub sogs btab pas 'thus /
gnyis pa sgrub pa'i thabs la /
bdag gi rnal 'byor la gnas pa'i bzlas pa ci rigs dang mchod bstod byas nas /
mdun gyi rten rnams la dmigs te /
oM ma hA shUn+ya tAs sbyang /
stong pa'i dbyings las sogs /
bdag bskyed kyi skabs nas 'byung ba ltar gnas gsum byin gyis brlabs la ye shes pa bstims /
dbang bskur zhing rgyas gdab pa'i bar byas la /
bzhugs gsol ni /
hrI:
dbang gi pho brang 'od 'bar dbus :sogs /
sgrub pa'i gzhung nas bstan pa ltar bzlas pa'i bar du bya /
thun mthar rjes rim gtor ma 'bul ba dang /
mchod bstod maN+Dal sogs byas la bsdu ldang sogs cho ga'i gzhung ltar bya /
tshogs kyi mchod pa byed na zur du bkol ba ltar shes par bya'o //
de ltar brtson pas dngos grub kyi rtags gzhung nas bshad pa ltar rdzogs pa na dngos grub len zhing rdzas rnams dngos grub kyi rten du 'chang ba sogs gzhung na gsal lo //
de yang sgrub pa thems pa'i yon tan /
ma them pa'i skyon /
sgrub pa'i tshul ji ltar yin pa'i gnad khong du chud pa'i sgo nas dus grangs rtags kyi bzlas pa tshad du 'khyol bar bya'o //
!
//gsum pa mthar las sbyor la /
gtso bo dbang gi las dang /
las sna tshogs sgrub pa gnyis las /
dang po la'ang phal ba dang mchog gnyis las /
dang po las sbyor gyi rten bca' ba ni gzhung na gsal /
bsgrub bya'i gzugs ling rnams chags shing skra grol ba yid du 'ong bar bya ba las drag po'i ling+ga ltar nyam thag pa mi rung ngo //
de'i khog tu gzhug pa'i 'khor lo ni /
lte ba dang bcas pa'i mu khyud gnyis pa can gyi lte bar pad+ma dmar po 'dab ma brgyad pa'i dbus su hrI:
'dab ma brgyad la nr-i brgyad /
gong ras mu khyud dang po la dmigs bya'i ming rus mthar /
nr-i A kar+ShA ya dzaHbA shaM ma na ya ho :dang /
mu khyud phyi mar bsnyen sgrub las sngags sbrel mar bri /
srog 'khor gyi skabs sarba lo ka zhes pa'i tshab tu dmigs bya'i ming bri /
de gzugs kyi snying gar bcug
/zangs khab sor bzhi pa'i rtse la pad+ma rak+tas byug
/de pho'i snying ga dang mo'i gsang gnas su gzug
/khab mig nas srad bu dmar po drangs te bris sku'i phyag gi mde 'u'i thad du gdags par bya'o //
las sbyor dngos la /
mdun rten gyis las la sbyar ba /
sbyin sreg gis las la sbyar ba /
ting nge 'dzin kho nas las la sbyar ba gsum las /
dang po ni /
mdun rten dmigs bya dngos su gsal zhing ye shes kyi lha rnams thugs dam bskul ba'i sgo nas dgug pa sngon du 'gro ba'i las sbyor gyi gzhi bca' ba dang /
las sbyor brtan par bya ba dngos kyi dmigs pa bcas las sngags la grangs gzung ste rtags ma mthong bar brtson pa bskyed par bya'o //
gnyis pa sbyin sreg gi las sbyor ni gzhung du gsal la /
sbyin sreg la brten nas las dmigs bsal te bsgrub pa min na'ang /
dbang gi las la 'os pa'i sa sna las bskrun pa'i me thab zla gam tshad ldan mkhyid gang ba sogs 'du byas la thun mthar sbyin sreg byas na las myur bas /
las sbyor gyi skabs su gces pa yin pas phyag len bla ma dam pa'i zhal khrid las shes par bya'o //
gsum pa ting 'dzin gyi dbang sdud 'di ni rgyun gyi nyams len gyi skabs skabs su'ang ci rigs par byas na dbang gi las la zab par bsngags shing bsnyen sgrub tshad du longs pa rnams kyis de kho nas don 'grub par 'gyur ro //
gzhan yang dbang gi las glo bur du sgrub pa rnams ni gzhung nyid na gsal lo //
mchog gi las sbyor ni /
dbang bzhi dang 'brel ba'i lam gyis rdo rje bzhi'i ye shes dbang du byed pa'i gnad khyad par can te gzhung nyid na gsal zhing /
bla ma'i zhal khrid dang byin rlabs 'pho ba'i gnad dang ldan pas bsgoms na zung 'jug gi sku sgrub pa'i man ngag khyad par can yin zhing /
cung zad re bsgoms par byas na'ang thun mong gi las sbyor la rang byan tshud pa'i gnad khyad par can yod pas /
mkho 'dod kyi u tshugs kho nas 'dod sred me ltar 'bar ba'i dbang sdud la re ba mi bca' bar /
rang sems dbang du bsdu ba'i gnad 'di lta bu la myong ba cung zad re thon par bya ba ni dbang sdud mkhan po rnams kyi bya ba gal po che yin zhing /
rang 'dod nag chang don gnyer gyi kun slong gtso bor mi bya bar bstan 'gro la sman pa'i kun slong dang ldan na /
las kun gyi mchog ni dbang gi las yin te /
gnod pa med par las gzhan gyi 'bras bu'ang 'di'i zhar la 'grub nus pa'i phyir ro //
de ltar las la sbyar pa dang ma sbyar ba'i yon tan dang skyon shes shing /
las kyi sbyor ba'i tshul la ma rmongs shing brtson 'grus lhod pa med pas las kyi 'bras bu mngon du mthong ba'i rig sngags kyi dga' ston nyams su myang bar bya ste /
thog mar dbang du 'gyur rung gi phal ba lta bu zhig la dngos grub len pa'i tshul du las la sbyar nas rten 'brel gyi so kha ma log par byas na phyin chad brtsams pa'i las kun bde blag tu 'grub pa'i gnad yod pa dang /
nam mkho ba'i dus su ral gri phyung rdeg gi dpe bzhin 'grub nges kyi gding tshod dang ldan par bya ste /
gzhan du gnad med stong skad kyis dgos dus phan dka' bas thog mar rang nyams rang gis chod pa'i gding dang ldan par bya'o //
gnyis pa las sna tshogs la /
shes rab 'phel ba dang dug zhi ba /
bsod nams rgyas pa /
tshe sgrub pa /
char dbab pa /
yul 'khor srung ba /
gdon bgegs tshar gcad pa /
nad zhi ba /
srid spel ba /
yid 'phrog pa /
gzhan gyi rig sngags gcod pa /
thun mong gi grub pa brgyad sgrub pa rnams ni gzhung gis gsal /
'dir rig byed ma la bsten pa'i tshe sgrub ni shin tu zab par yongs su grags shing /
khyad par man ngag gi gzhung 'di nye brgyud byin rlabs kyi tshan kha che bas gzhung gi bsnyen sgrub gtong ba rnams kyis tshe sgrub re byas na nges par legs shing /
de'i dmigs bzlas rdzas rnams gzhung gis gsal zhing 'don cha zur du shes par bya'o //
gdon srung gi rdzas la /
byi ku dmar po sgog pa shun pa dmar po can no //
sngo 'ching byed dmar po ni 'chi med mdzod 'grel sogs su bshad pa'i yid 'phrog gi rdzas de yin yang bod du 'byor dka'/
bod phyogs gnas chen rnams su sngo don yod zhags pa zer ba zhig yod skad bshad kyang lag ldum 'phrod mkhan dkon /
de'i tshab tu lcags kyu can gyi me tog gang rung las 'os med gsungs /
u lU ka'i+i tshil ni 'ug pa'i tshil lo //
gr-i D+ha'i mar ni bya rgod kyi rkang ngam tshil /
pad+ma hasta'i l+h+wam zhes pa rgya gar du shing pad+ma'i lag pa zhes pa'i bar shun gyis mchil l+h+wam bzos pa yin /
de bod du 'byor dka' bas mdzo mo shing gi bar shun gyis chog skad 'dug gsungs so //
rmigs pa ni bye ma myu gu'o //
dpal gyi sgo zhes pa sa 'og gi bug pa'i ming ste der 'jug nus na lha min dang gnod sbyin gyi bu mo sogs kyis bcud kyi len dang gter sbyin par byed pa'i phyir ro /
khwa ta'i tshang shing mtshan ma dang bcas pa zhes pa tshang shing rnams ma god par re re nas chu la bskur na shing gcig chus gyen du khyer ba'i mtshan ma can de sgrib shing yin par bshad do //
dngul chu dang mu zi 'dres par sbyar /
b+h+ring+ga rA dza dngos rgya gar sogs nas 'byung ba bcud chen por byed pa de yin la tshab ra mnye'i rung /
mig sman sgrub pa'i rdzas ni gong gi mig sman gyi skabs kyi de yin no //
pad+ma can ni bud med rigs lnga'i nang tshan gyi pad+ma can te brtag thabs sogs gzhan na gsal ba bzhin no //
de'i dang po'i rdul ni thog mar bab pa'i pad+ma rak+ta'o //
skye ba bdun pa ni mi nas mir lan bdun skyes pa ste /
de'i brtag thabs rgyud rnams su gsal zhing gnam stong gi dus su tshil chen gyi me sbar la bya rgod kyi rkang sbubs nas bltas pas grib ma bdun 'char ba de'i lus kyi gnas gang rung du gi waM ltar chags pa ni ro tsa na ste de rnyed na mkha' spyod kyi rdzas mchog yin no //
ma rnyed na skye ba bdun pa'i klad pa sogs kyis tshab rung tsam bshad /
yul dag pa'i sha lnga zhes pa mi rta khyi bya glang po lnga'i sha sdig med du rnyed pa'o //
bdud rtsi lnga yongs grags /
ril bu de dag nang du gser gyis dril /
phyi nas dngul /
de'i phyi nas zangs kyi sgrom byas pa'o //
rdzas 'di dag grub pa'i mtshan ma gsum ni /
tha ma dro ba dang /
'bring du ba 'thul ba /
rab me 'bar ba'o //
dbang gi bdug rdzas bsdu thabs rgyas bsdus sna tshogs 'dug rung /
don du dbang gi rdzas dang spos sbyor bsres pas 'thus /
de yang rgyas bsdus 'tsham pa'i dbang du byas na /
pad+ma rA ga dngos sam ma 'byor na nal smug dang /
de'ang ma 'dzom na rdo pad+ma rA ga
/zangs phye mtshon tsam /
rdo spos /
dri'i rdzas nA gi
/gla rtsi /
kha che /
gur gum rnams ci 'byor /
shing tsha /
ga pur /
khyad par gyi rdzas tsan+dan dmar po /
glang sna dang lug ru dmar po lta bu'i lcags kyu can gyi me tog
/ug chos dmar po /
la phug dmar po /
lan tshwa dmar po phran bu /
shu dag nag po /
tong ku 'di rnams phye mar byas te chang la pad+ma rak+ta btab pas sbol /
byang sems mtshon byed chos sman btab /
dbang lag gi dam bcas reng bu'am /
ril bu /
phur ma gang bder bya'o zhes bla ma'i zhal nas gsungs so //
'dir smras pa /
khros pa'i khro gnyer dang bcas dpung gi tshogs //
dus kyi sprin ltar bsdus kyang gdul dka' ba'i //
che ba'i rgyal thabs mthon por 'dzegs rnams kyang //
rig sngags ut+pal mde 'us snying rmas nas /
khengs pa spangs pas sor bcu'i 'dab ma dag
/zhabs sen zla ba'i drung du zum byed pa'i //
thabs 'di mi shes gyi na'i thabs gzhan gang //
tshol ba de dag blo mig ldan nam ci //
rdo rje 'chang gis rjes su gnang ba yi //
thabs tshul 'di 'drar smod pa'i zol 'dzin kyang //
'dod yon 'dod pa'i 'dod sred me 'bar ba //
'dod ldan ngo tsha med rnams smra ba skyungs //
chos nyid kun gsal lam du snying rje'i sprin //
mthon mthing nor bu'i ri dbang ltar bkram par //
rig sngags glog dmar mdzes pa'i phreng ba 'di //
srid 'dir yang nas yang du rtsen par 'dod //
rjes chags dga' ba'i 'dab ldan ut+pal mig
/'dzum bcas snying rje'i yul la rtag 'jug pa //
bde chen chags pa'i brtul zhugs rmad byung 'dis //
gdul dka'i 'gro kun rjes su 'dzin gyur cig
/ces pa'ang gangs can na 'gran zla dang bral ba'i mkhas shing dngos grub brnyes pa'i slob dpon chen po 7pad+ma 'od gsal mdo sngags gling pa'i zhal snga nas tshul 'di'i smin grol legs par nos shing /
'di lta bu bris shig pa'i gsung gi rjes su gnang ba la brten nas bdag mi pham rnam par rgyal ba'am pad+ma bzhad pa rtsal gyis rgyal zla'i dmar phyogs kyi tshes bcu la grub par bgyis pa 'dis /
mtha' yas pa'i 'gro ba kun gyis so sor rtog pa'i ye shes kyi rang gzugs bde chen lhan cig skyes pa'i DA ki nI'i go 'phang myur du thob par gyur cig
/mang+galaM///
/
