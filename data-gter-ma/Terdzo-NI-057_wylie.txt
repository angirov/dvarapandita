@#:
gu ru'i rten 'brel yang snying 'dus pa bzhugs so :
thams cad mkhyen pa la phyag 'tshal lo :
bdag 'dra pad+ma 'byung gnas kyis :
man ngag rgya mtsho'i klong nas legs bsdus pa :
sna tshogs thabs kyis 'gro don mdzad pa'i phyir :
rang rang 'dod pa kun tu tshim pa yi :
rten 'brel yang snying 'dus pa'i phrin las gdams pa bstan :
las can kun gyi spyod yul 'di ltar ro :
!
e ma ho :
rnal 'byor pa ri khrod 'grim pa'i dus su :
rang gzung 'dzin gyi snang ba la zhen nas tshe 'di blos ma thong par ting nge 'dzin gyi nyams ma 'phel na :
dbyug pa gru bzhi pa 'dom gang ba gcig la bla ma brgyud pa dang bcas pa'i mtshan bri :
de la gro gas bsgril la bla ma la gsol ba gdab :
dbyug pa'i sne gcig la bre btags la nyin mo nam mkha' la steng du 'phyar :
sne gcig srang btags la mtshan mo 'og tu ling du gzhug :
rang nyin re mtshan re de'i 'og tu 'dzul 'gro :
spang bya'i   sreg pa /sgro g.yug cing de la bskor bar bya'o :
des tshe 'di la blo sna thung sbud de 'gro :
rten 'brel gyi che ba'o :
!
e ma ho :
rten 'brel 'di rnal 'byor pa dben pa bsten pa'i dus su :
shes pa bying :
snying mi dga':
tshig pa za :
grong mtha' skor 'dod :
dge sbyor byed pa la 'tsher na :
bla ma la gsol ba gdab :
thab la bskor ba lan gsum byas la mgo la khog ma gyon :
sre mos dpral bar oM:
mgrin par AH
snying gar hU~M bri :
yi ge 'bru gsum lan brgya rtsa brgyad bzlas la kha byang du bltas la nyal lo :
des ting nge 'dzin rnal du phebs :
rten 'brel gyi che ba'o :
!
e ma ho :
rten 'brel 'di rnal 'byor pa dur khrod la sogs pa gzi brjid can gyi gnas su sdod pa'i dus su :
shes pa 'khu 'khrig zos nas 'jigs shing g.yel nyam nga bag tsha nas nub mo sdod ma nus na :
bla ma spyi bor bsgoms la gsol ba gdab :
thod par dri chen dri chu blugs la dpral bar byug :
gcer bur byas la thod pa lag pa g.yon du khyer :
DA ma ru g.yas su khyer la dkrol :
yid la dran tshad kha ru 'bar :
de nas kha shar du bstan la nyal bar bya'o :
des 'jigs pa med :
rig pa ngar bskyed do :
rten 'brel gyi che ba'o :
!
e ma ho :
rten 'brel 'di rnal 'byor pa bas mthar sdod pa'i dus su :
dka' thub kyi dam bca' gtong snying 'dod :
zas dang khar mi 'gro :
bag chags ngan pa'i nad ro ldang :
mi'i zla la 'gro snying 'dod na :
bla ma la gsol ba gdab :
ra'i sog pa gcig la sin+d+hu ras g.yung drung ris bri :
de la se gol brgya rtsa brgyad gtogs la klad la lan gsum bskor :
sog pa nub mo sngas su 'jug :
nyin mo nyi ma la bsreg go :
des shes pa rnal du phebs :
rten 'brel gyi che ba'o :
!
e ma ho :
rten 'brel 'di rnal 'byor pa ri khrod la sogs pa me shing med pa'i sar :
sha dang thug pa sngags kyis btso ba ni :
bla ma la gsol ba btab :
oM sarba tad rba tri dz+wa la raM swA hA:
zhes nyi shu rtsa gcig bzlas te chu la btab :
snod kyi kha re ba nag pos bcad :
de'i steng du d+he'u gsum sgyed pu khar bzhag :
sngags bzlas la kha gcod :
de ma bsgul bar nyi ma la bsros pas myur du tshos te rten 'brel gyi che ba'o :
!
e ma ho :
rten 'brel 'di rnal 'byor pa dge sbyor byed pa'i dus su :
gnyid mi yong bar bya ba ni :
gro ga khong ldan :
zar ma :
nyungs dkar :
rta'i spyi gtsug gi rus pa rnams btags la bla ma la gsol ba gdab :
lag mthil du chu dang sbyar la sna sgo gnyis su byug :
la cha la sbal pa'i gzugs yan lag bzhi tshang ba gcig byas la :
bu mo stag lo ma 'dod pa'i mtshon gyis ma gos pa'i yan lag bzhi'i sen mo bregs la sbal pa'i yan lag bzhi la ma nor bar bskyon :
de'i lto bar gro ga'am shog bu la snga dro nyi ma lhan phebs pa la :
oM pad Da la g+hu :
sbrid la ber mo mu kha len la :
cho cho :
zhes ga pur gyis bris la bcug la :
sngas kyi kha phar bstan la bzhag go :
des gnyid bya yar nas mi yong ngo :
'ong bar 'dod na kha tshur bstan te sna sgo'i rdzas phyis pas 'ong bar 'gyur ro :
rten 'brel gyi che ba'o :
!
e ma ho :
rten 'brel 'di rnal 'byor pa la zas kyi 'du ba chad na :
bla ma la gsol ba gdab :
zas za ba'i dus su zan la changs bu gcig bcad la :
i li mi li si li ki swA hA:
zhes lan bdun bzlas la bla ma phul :
phyed zos zin pa'i rjes la changs bu gcig bcad la :
a na le pi sha tsi i dam pU dza ye swA hA:
zhes lan bdun bzlas la phyir 'brang ba'i gnod sbyin ma la byin :
mo lhag ma la dbang bar bsam :
na ma sha shag mu sha mu he pi shA tsi swA hA:
zhes lan bdun bzlas la lhag ma dbang ba rnams la byin :
de ltar zhag gsum ste gcig tu ma chad par byas na :
zas gos tshegs med 'byung ste rten 'brel gyi che ba'o :
!
e ma ho :
rten 'brel 'di rnal 'byor pa tshe la bar chad byung na :
zlog pa bya ba ni :
ri mthon pa'i rtse'am mkhar mthon po'i rtser phyin la :
bla ma la gsol ba gdab :
lus skyil krung byas :
lag pa khu tshur snying gar sbyar la mig mi 'dzum par nam mkha' la blta :
mig gis mthong tshad kyi nam mkha' la hub byas la mid :
de ltar byas na nam mkha' lta bur 'gyur te :
bar chad bzlog nas 'chi ba bslu ba rten 'brel gyi che ba'o :
!
e ma ho :
rten 'brel 'di rnal 'byor pa nags khrod du sdod pa'i dus su :
shing spre'i dug byung na sbrul gyi pags pa blan :
pad pas so btab na lan tshwa byug :
khyi smyon gyis so btab na phag rgod kyi mche bas phyi :
sbrang bus so btab na btsan dug gi chus bkru :
khyis so btab na 'brug rus kyi thal ba byug :
de ltar byas pas sos par 'gyur te rten 'brel gyi che ba'o :
!
e ma ho :
rten 'brel 'di rnal 'byor pa mi'i tshogs 'du bar 'dod na :
skyes pa lo nyi shu rtsa lnga lon pa'i thod par khyi'u kha na so bzhi yod pa'i rdo rje bcug ste :
dus gnyan la nang du bskor na skyes pa 'du :
bu mo rje rigs ma lo bcu drug lon pa'i thod par skyes pa dang ma 'phrad pa'i rak+ta :
rma bya'i mdongs :
khug chos me tog rnams bcug la dar dkar pos dril te bcangs na bud med 'du :
smyon pa'i thod par spre'u'i sna bcug la dar tshon gyis dril te mchan khung g.yon du bcangs la mig bar snang la bltas nas bskor na khrom 'du'o :
khyi'i thod par gser bcug nas skar ma rgyal gyi nyin par bla ma'i sku 'bag la phul na rgyal po dbang du 'du'o :
bram ze'i thod par dngul bcug nas tshes bco lnga'i nyin par ming nas ston nas sku 'bag la phul na :
btsun mo dbang du 'du'o :
dme sha can gyi thod par stag gi snying bcug nas skar ma bra nye'i nyin par sku 'bag la phul na dmangs thams cad dbang du 'du bar 'gyur ro :
de rnams kyis mi rnams dbang du 'du ba rten 'brel gyi che ba'o :
!
e ma ho :
rten 'brel 'di rnal 'byor pa 'gro la phan gdags par 'dod pas :
bu chung na ba la :
spyi gtsug tu mgron bu btags :
ske la lung thang btags :
rked pa g.yas g.yon du skud pa dmar po gdags so :
skyes dar ma na na :
zo ra dang :
lcags thag sbrel la :
kho rang yid du 'ong ba'i mi gcig gis na sar blan :
mo chags na na :
'phang la skud pa sngo dmar btags la zhang po'i yul phyogs su 'phang ngo :
rgan khog na na :
rang 'thag khar sgyed pu gcig bzhag la phyir log tu lan gsum bskor du gzhug :
de ltar byas pas nad sos so :
rten 'brel gyi che ba'o :
!
e ma ho :
rnal 'byor pa ldom bu la 'gro ba'i tshe :
bla ma la gsol ba gdab :
ka pA la dum bu gcig pa la :
oM ka pA la mu dra zo tri swA hA:
zhes pa lan stong bzlas la byin gyis brlabs pas zas 'du'o :
ka pA las brang phyis pas 'thab mo mi yong ngo :
ka pA la rang 'thag la bskor na chus mi khyer :
ka pA la theg pa la bskor nas phyin na dgra mi yong ngo :
ka pA la phru ba la bskor nas phyin na khyi mi yong :
ka pA la srin lag la bskor nas phyin na gtor rlag mi yong ngo :
ka pA la gur gum gyi chus bkrus nas phyin na ci smras nyan :
ka pA la ser ba 'bab dus bcug nas phyin na grogs dang mi 'bral lo :
de ltar byas pas nyes skyon med do :
bsam pa thams cad 'grub ste rten 'brel gyi che ba'o :
!
e ma ho :
rnal 'byor pa la mi ngan gyis bar chad byed na :
bya rog dang 'ug pa'i dang ru la na mo rat+na tra yA ya :
tsa la pra tsa ma shi gi g+ha mi ni swA hA:
zhes lan stong bzlas la gang la bya ba'i ming nas smros te sgor sbas na smyo bar 'gyur ro :
do ba /   sngo thub pa them pa'i 'og tu sbas na khyim de'i bu tsha brlag par 'gyur ro :
!
rnal 'byor pa lus gtsang bar 'dod na :
mthing ril gyi sha rkang lag la byugs na ser ka mi yong :
zhun mar dang dwa ba'i 'bru :
yungs dkar :
kha ru tsha rnams byugs na lus la dri mi yong :
sngo se ba'i khu ba byugs na lus la srog chags mi yong :
ga pur :
go snyod :
ya bak+Sha ra :
btsan dug :
ldong ros :
ba bla :
mar nag lo gsum lon pa'i nang du bkol nas byugs na spu 'byi bar 'gyur ro :
rgya tshwa :
se 'bru :
yungs dkar :
shu dag rnams btags te mar gyi lde gu gdong pa la byugs na :
'brum bu ngo khab dang :
ngo shig sbre dang rengs pa sel lo :
de ltar byas pas lus la skyon med gzhon sha chags par 'gyur te rten 'brel gyi che ba'o :
!
rnal 'byor pa gnyan khrod du sdod pa'i dus su :
lha 'dre dbang du 'du bar 'dod na :
pho mo gnyis spyod pa'i khams dkar dmar 'dres pa lug thug dang :
tsan+dan :
ga pur :
gur gum :
pad+ma rak+ta rnams bsres la :
oM se tha g+ha na ye swA hA:
zhes brgya rtsa brgyad thig le byas pas khams gsum gyi lha 'dre dbang du 'du ba'o :
yid la ci 'dod pa 'ong ste rten 'brel gyi che ba'o :
!
rten 'brel 'di rnal 'byor pa sgrub pa byed pa'i dus su bar chad kyis thig le 'chor na gcod par 'dod pas :
thi gu dkar po mtho gsum pa gcig gis rdo rje'i ske bcings te rked pa la bcing :
rdo rje kha gyen la bstan na spyir gdon thams cad dang khyad par rgyal 'gong thub bo :
mgron bu /   kar+sha pa Na'i nang du dngul chus bkang la ser ka spra tshil gyis bkag la 'bur phyogs lce'i rtse mor blan na 'chor ba thub bo :
mtshal bzang po dang gur gum bzang po zho gnyis chang zhim po bre phyed du blug :
zhag gcig ras kyis gril la mnan :
de nas btang na thig le 'chor ba thams cad thub ste rten 'brel gyi che ba'o :
rgya rgya rgya :
!
rten 'brel 'di rnal 'byor pa lha 'dre'i bar chad byed na sel bar 'dod pas :
ka pA la gcig nyal ba'i thad kar btags la :
thod pa kha sbyor gyi nang na rang nyid nyal bar bsam ste gnyid log go :
lha 'dre'i gnod pa thams cad zlog ste khyad par klus mi tshugs so :
!
rnal 'byor pa mtshan mo dur khrod du 'gro bar 'dod pa la :
'byung po'i bar chad bsrung bar 'dod na :
rang gi dri chu dri chen gnyis lag pa g.yas pa'i mthil du g.yon pa'i srin mdzub kyis mnyes la dpral bar lan gsum bskor la thig le gsum byas na 'byung po kun 'bros par 'gyur te rten 'brel gyi che ba'o :
!
e ma ho :
rten 'brel 'di rnal 'byor pa lam du bgrod pa'i dus su :
jag pa 'ching bar 'dod na :
nangs par 'gro ba'i tho rangs bla ma la gsol ba gdab :
rang lus yi dam gyi lhar bsgoms la 'gram pa g.yas su d+he'u dkar po bcug g.yon du d+he'u nag po gcig bcug la ngag bcad de :
oM tri pa tri pa ye swA hA:
brgya rtsa brgyad bzlas la 'gro ba'i dus su rlung bzung la bskor ba lan bdun rgyab kyis byas la :
lag pa rdo rje khu tshur bsdams pas jag pa bcings la 'gro :
des jag pa bcings nas 'gro mi nus te rten 'brel gyi che ba'o :
!
e ma ho :
rten 'brel 'di rnal 'byor pa nyams grib sel bar 'dod na :
snod gtsang mar chu blugs la tsan+dan brdar :
chu'i nang du zla ba'i steng du ha dkar po bsam la :
oM shud+d+he ne tra ye swA hA:
nyer gcig bzlas la btab pas nyams grib thams cad 'dus nas ha nag por hril song bar bsam :
yang sngags nyer gcig btab pas ha de yang dkar sangs song bar bsam la khrus bya'o :
de ltar byas pas nyams grib thams cad sel te rten 'brel gyi che ba'o :
!
e ma ho :
rten 'brel 'di grong yul du nad yams byung ba'i dus su :
nad yams gcod par 'dod na :
bla ma la gsol ba gdab :
ri mthon po'i rtse nas d+he'u dkar nag gnyis blangs la :
smyug ma'i phyags ma'i dkyil du gzhug :
mi phyugs chu 'thung kha'am :
khron pa la phyags te chu la phyags ma steng du 'phyar la bzhag go :
des nad yams thams cad chad par 'gyur te rten 'brel gyi che ba'o :
!
e ma ho :
rnal 'byor pa grong yul du sdod pa'i dus su :
zas kyi 'du ba chad na :
bla ma la gsol ba gdab :
khang pa phyags dar byas la phyogs bzhi dbus dang lngar me'i phung po lnga btang :
shar phyogs kyi me la phye dang lan tshwa bsreg :
lho phyogs su a ga ru dang gos bsreg :
nub phyogs su rin po che bsreg :
byang phyogs su kar+sha pa Na dang rang gi skra bsreg :
dbus phyogs su khye'u'i phywa tshan dar du bstums la bsreg :
rdzas gang la yang chags sems mi bya'o :
gcer bu byas la bro brdung zhing me'i mtha' la bskor :
me shi ba dang :
shar phyogs kyi thal ba kha T+wAM gas 'phyag :
lho phyogs kyi thal ba gling bus 'phyag :
nub phyogs kyi thal ba DA ma rus 'phyag :
byang phyogs kyi thal ba ting shag gis 'phyag :
dbus phyogs kyi thal ba ka pA lis 'phyag :
rgyal po'i pho brang la gdab :
gtsug lag khang gi sgo la gdab :
mi phyugs thams cad 'thung ba'i chu mig gam khron pa la gdab :
grong gi gseb tu gdab :
yul gyi mdo nas rlung phyogs su bskur :
des zas nor thams cad 'du bar 'gyur te :
rten 'brel gyi che ba'o :
!
e ma ho :
rnal 'byor pas lam gcod par 'dod pas :
bya gang rung ba'i gshog pa g.yas kyi sha dang :
rta dkar po'i lag pa g.yas pa'i 'tsher 'og gi sa dang :
sbrang rtsi g.yung dang bsres la ril bu sran ma tsam gang mang byas la :
de rdza'i za ma tog tu bcug la :
si pa skam pa dang :
rang mkha' lding byar bsam :
ril bu mtsho klung du bsam la :
oM ru tse ru tse ma ru tse pha la swA hA:
zhes zhag bdun ril bu la bzla :
de nas nyi ma rtse shar la shar phyogs su rkang mgyogs gyi lha mo la dkar gtor gcig btang :
lag pa g.yon pa'i mthil du ril bu chu dang bsres la g.yas pa'i srin lag gis mnyes la :
sna bug g.yas su rngubs la rlung bag tsam bzung nas rang mkha' lding byar bsam :
lus po rlung gis bskyod par bsam :
rgyangs grags tsam mgyogs par 'gro :
de nas rtsal cher 'gro ste ngal dub med :
mthar lus shing bal ltar yang bar song nas rkang mgyogs kyis gang bsam pa'i sar myur du sleb ste rten 'brel gyi che ba'o :
!
e ma ho :
rten 'brel 'dis lung pa'i chu chung ba cher gtong bar 'dod na :
rdza'i gwa'u so ma phul gang shong ba'i nang du :
'bru sna lnga dang :
tshwa dang bu ram rin chen sna lnga klu sman sna tshogs blugs la :
rin po che'i khang pa'am gzhal yas khang du byin gyis brlabs la :
chu mig gi gting du sba'o :
gro ga la klu pho mo gnyis kyi gzugs byas la :
snying gar yi ge phu re re bri :
ske shing la btags chu mig rdzing du bskyil la :
klu'i pho brang du byin gyis brlab :
klu pho mo gnyis spyan drangs bzhugs su gsol :
chu che ba dang phyugs dang 'bru nor rgyas par gsol ba btab :
des ni chu che ba dang bkra shis nyams dga' bar 'gyur te rten 'brel gyi che ba'o :
!
rnal 'byor pa kha char gcod par 'dod na mar la bya khyung gi gzugs byas la :
snying gar oM ga ru Da tsa le tsa le hU~M phaT:
klu thams cad dbang du sdus la kha char chod ces pa bris la gzhug :
bag zan la sbal pa'i gzugs byas la snying gar oM nA ga rA dza mA ra ya nan :
bris la gzhug :
rang bya khyung du bsgom ye shes pa gzhug :
sbal pa de yang dam tshig par bskyed :
ye shes pa bkug la gzhug :
skyer pa'i rtsang la bya khyung bskyon :
sbal pa phyir sgyel ba'i snying gar gzug :
btsan dug :
mu zi :
khyi lud rnams bsreg pa'i dud pa btang :
klu thams cad khyung gis dbang du sdud par bsam la :
nA ga rA tsa mA ra ya shig thig nig rbad chod yA:
zhes bzlas pas kha char myur du 'chad par 'gyur te rten 'brel gyi che ba'o :
!
rnal 'byor pa rgyal khams bskor ba'i dus su :
khyis mi tshugs par 'dod na :
spyang ki'i mche ba :
khyi'i mche ba :
gu gul gsum sbyar la ras kyi khug mar blugs la :
zhag bdun sha chang bcad la :
ku ku rA dza kha tham :
ku ku rA dza shig :
ku ku rA dza sbos :
zhes bzlas brla g.yas pa la gdags :
khyi gcig byung na mchil ma rdo la btab ste byin :
khyi mang po byung na bye ma la btab ste byin no :
des na khyis mi tshugs te slar jo jo mthong ba bzhin 'ong ste rten 'brel gyi che ba'o :
!
rnal 'byor pa gos med gcer bu byed par 'dod pas bla ma la gsol ba gdab :
bdud rtsi bzang drug gi chus rang gi lus dag par bkrus la :
g.yag dang khyi nag po'i mkhris pa na le sham drod sman hril mo bsregs la byugs pa bya :
bye ru'i smyi gus yan lag bzhi'i mthil la mtshal gyis raM re bri :
gsang gnas su chu rtsi'i me rdog po gcig bzhag :
rkang lag gi nywa bzhi dang rgyud pa'i nang lngar me sba lcag tsam re bsam :
rdo rje skyil krung bya :
na le sham dang bya ngang pa'i sgo nga chang dang sbyar la 'thung :
rnal 'byor pa lus me dang 'dra ste rten 'brel gyi che ba'o :
!
rnal 'byor pa bza' btung gi zhen pa gcod par 'dod na :
bla ma la gsol ba gdab :
bu chung pho mtshan :
dom dang grum pa phyi ba sogs klung du nyal ba'i sems can rnams kyi mkhris pa :
gzhan yang dud 'gro'i mkhris pa rnyed tshad :
ri dwags phru gu'i khong ba'i nang gi mar :
bya ngang ba'i sgo nga rnams rang gi dri chu dang sbyar nas 'thungs na :
zla ba drug gi bar du zas mi dgos te rten 'brel gyi che ba'o :
!
rnal 'byor pa phyag rgya 'gugs par 'dod na :
khyi'i mo mtshan gyi sha dang :
bsgrub bya'i rkang rjes kyi sa :
chu shul gyi sa :
byi khung byang lta'i rtswa gru gsum :
ra'i tshil bu rnams bsres la lag mthil du mnyes shing :
oM dzab dzab :
dzub dzub :
yem yem :
kham kham :
tsag tsag :
drung drung :
oM g+hu sha dza dza :
zhes brjod nas lag mthil za tseg byung na 'grub pa yin pas :
bsgrub bya'i mgo lus la bkus pas bran bzhin du khug :
ci byas la nyan te rten 'brel gyi che ba'o :
!
rnal 'byor pa la na tsha byung na gso bar 'dod pas :
rma byung na :
bla ma la gsol ba btab :
rang 'thag gi kha'i sa :
sAts+tsha'i zhabs kyi sa :
tshar pa'i bar shun :
bdud rtsi dang bcas pa'i 'dag sa byug :
sman pa'i lag mi reg :
gtam mi smra :
de ltar byas na yan lag bregs kyang sos te rten 'brel gyi che ba'o :
!
rna ba na ba la :
la phug dang ru rta'i khu ba rna bar blug :
rde'u nag pos nem nem byas pas sos so :
!
mig na ba la :
rkang pa bkrus la tshil chen byug :
na ga pa ni ske la btags :
nya'i tshe zla ba la mig blta'o :
!
sna khrag ma chod na :
kar+sha pa Ni bsregs pa'i thal ba sna la blug go :
!
so na na :
tsha rdog po so phrag tu bcir :
sha ba'i mche bas so mnan :
des phan no :
!
i gu ma chod na :
mtheb srin bar du nyungs dkar btsir des chad nges so :
!
brang rgyab gzer te na na :
rgyab tu slang nga bkab :
bu mo na chung mas mnye'o :
!
ma zhu bas na na :
byi'u mchil pa'i sha'i thang btang :
gsus pa'i khar bre bzhag :
de'i steng me gtong :
!
'khru ba ma chod na :
bong bu'i lce skam po btags pa'i khu ba btang :
ske la gter sman 'dogs :
!
glang thabs su na na :
stag khung la lham bkab :
gsus pa'i mthil skam pas sgril :
na sar dbyug pas lan bdun brdeg go :
!
mgo na na :
me long gi nang du mgo'i gzugs brnyan 'char du bcug la me btsa' bsreg thal ba rma bya'i sgros phyags pas phan te rten 'brel gyi che ba'o :
!
byi ba'i gnod pa bsrung bar 'dod pas :
byi la'i brun dang ba bla :
ldong ros :
til dkar po rnams btags la ra'i chu dang sbyar nas byi ba la byugs na :
byi ba de thams cad de mthong tsam gyis 'bros te rten 'brel gyi che ba'o :
!
rnal 'byor pa chu 'dod pas rlan yod pa'i sar phyin la :
khung bu bru :
de'i nang du chu blug la sgrom bya :
de'i steng du maN+Dal byas la mchod pa rnam pa lnga dang :
klu gtor rtsi sman sna tshogs bsham :
chu mig tu blug :
chu mig de ba~M las chu'i gzhal yas khang gi nang na klu'i rgyal po'i sprul pa sbrul mgo gsum pa phyag gnyis thugs kar bum pa bsnams pa gcig klu mang pos bskor nas ci bgyi zer bar bsam la :
nA ga rA tsa ma ke shi phud pa de ma ma pra mar d+ha na ye swA hA:
zhes khri phrag gcig bzlas la gtor ma btang :
nA ga bdag la chu slongs zhes brjod pas phyag gi bum pa nas chu byung ste chu mig rgya mtshor khengs par bsam :
des chu skye bar 'gyur te rten 'brel gyi che ba'o :
!
rnal 'byor pa rlung mnan par 'dod na :
ba dmar gyi ko ba la :
rlung lha sha ba la zhon pa'i gzugs bris te rdza'i bum par bcug la :
nangs par bya skad ma grags pa'i dus la nub byang mtshams kyi lam rgya gram du khron pa brus la gzhug :
de'i steng du rgya gram bris pas mnan no :
des ni rlung mi 'byung ste rten 'brel gyi che ba'o :
!
rnal 'byor pa bsam gtan bsgom pa'i dus su :
lus la shig mi yong bar 'dod na :
lag mthil g.yon par mar dang bya rgod spos bsres pa g.yas pa'i srin lag gis mnye :
oM badzra Da ru rba sad ri dum pa swA hA:
zhes stong bzlas la :
mchan khung gnyis :
lte ba rnams su thig le bya :
de ltar zla ba re la thengs re byas pas shig mi yongs te rten 'brel gyi che ba'o :
!
rnal 'byor pa la mthu'i gnod pa byung nas zlog par 'dod na :
chu mig tu rdo nag po leb mo gcig bcug la bzhag :
byad byed pa byung dus grod pa lag mgo la gon la rdo leb de blangs la me la bsros la rang gi dri ma ma shor bar mtshal gyis :[ \u0f88\u0f88\u0f88\u0f88 ]che ge mo'i ngag satwam+b+ha ya nan :
rang mthu rang la zlog cig nan :
ces bris la chu mig der skyur ro :
des mthu dang gnod pa thams cad kho rang la zlog ste rten 'brel gyi che ba'o :
!
rnal 'byor pa 'chi ltas byung na zlog pa ni :
rang gi sha dang pags pa nang khrol rtsa rgyus thams cad sangs kyis song ste keng rus kyi khri ru krong song nas nyi zla'i bar na 'dug par bsam la 
gcer rgyug byas pas 'chi ba zlog ste rten 'brel gyi che ba'o :
rgya rgya rgya :
!
lus la srog chags bsrung bar 'dod na :
bla ma la gsol ba btab nas :
rang gi dri chus lus dag par bkrus la mar dang :
gla rtsi dri chus bsres la :
oM tsha ri ni b+ha ru swA hA:
zhes stong bzlas la lus thams cad la khyab par byug :
de nas zhag bcu na byug :
de nas zla ba gcig na byug :
des lus la 'ju shig 'bu srin mi 'byung ste rten 'brel gyi che ba'o :
!
me lcags byar 'dod na :
rwa'i gzhob :
rna ba'i ra gzhob :
ra spu khyi spu :
tshwa bzang po :
lag ngar gyi dri ma rnams lcags la byug go :
de nas bal gyis bsgril te kham sa gnyan pa'i 'jim pas bsgril la :
thab tu sol me la bsregs nas skar chu la bor :
des me thon par 'gyur ro :
yang na rwa'i gzhob :
tshwa :
chu ngan :
khyi spu bsregs pa'i gzhob :
lag ngar gyi dri ma rnams bsres la byug :
de sol me la dkar pos bsregs la chu la bor bas kyang skad 'ong :
de grib skam byas nas rdo la brad na me 'byung ste mtshon cha byas na lcags kyi go chas mi thub ste rten 'brel gyi che ba'o :
!
ser ba bsrung bar 'dod na rdza la sbal pa'i gzugs dod pa gnyis byas la :
de'i lto bar gro ga la :
oM ru ru gli gli pra ma ni kha ru pa ta dur ti ni ser ba thams cad kha tham :
zhes pa'i sngags de nyer gcig bris la gzhug go :
de nas sbal pa'i rgyab tu sngags 'di gdab :
oM nang ra sid thi ra rda ra b+ha sa ma ya gu tri ra dzo gi ni tsa ka ra b+hi b+hud b+hud b+han+d+ha b+han+d+ha da hi b+han+d+ha ud tha ra b+han+d+ha na ra seng ka na tsa ko ri s+pho Ti mo hi ha ya s+pho Ti ser ba thams cad kha tham hU~M hU~M phaT phaT swA hA:
sum brgya bzlas pas zla ba gcig thub :
mi lag mi brgyud :
rten gsum gyi 'og tu mi gzhug :
gcig gnam mthong ba'i sar ser ba 'ong phyogs la kha bstan te bzhag :
gcig ser ba 'ong phyogs su kha bstan cing bzung bas bzlog par 'gyur te rten 'brel sngags kyi che ba'o :
!
mi ma yin drag po bsrung na :
dur khrod kyi thal chen :
yungs dkar :
phag rgod mche ba rnams mi grir shi ba'i snying shun gyis bstums nas drag sngags mang du btab la mgul lam spyi gtsug tu 'chang bas thub bo :
!
rmi lam rno mthong mngon shes dang 'dra bar 'dod na :
zla ba nya gsum la rin po che'i snod chu gtsang mas bkang ba la :
oM tsan+d+ra d+hA+e ba su d+hI phu ra mi ya swA hA:
mang du bzlas te khrus bya zhing btung :
ru rta'i phye ma mig la byug cing dud pas bdug :
dben pa'i gnas gtsang mar ci yang mi smra bar nyal na sems la gang spod pa'i ltas gsal bar 'gyur ro :
!
rnal 'byor pa blo rno bar 'dod na :
na mo bi shwa pradz+nya swA hA:
zla ba gzas zin pa'i dus su rin po che'i snod gas chag med par chu gtsang ma blug :
de'i nang du shu dag dkar po mthe bong tsam bcug :
sngags brgya rtsa btab nas thengs re btung :
de 'dra gzas bzung ba ma grol gyi bar du byas pas blo rno zhing shes rab thogs pa med par 'gyur te rten 'brel gyi che ba'o :
!
rnal 'byor pa gang zhig tshangs pa'i dbyangs kyis 'gro ba'i yid 'phrog par 'dod na :
zhun mar gyis bku mnye bya :
shing mngar gyi khu ba gro chang dang sbyar la btung :
spang rgyan dkar po :
shu dag dkar po :
tsan+dan dkar po gsum rgyun 'babs kyi chu gtsang ma la sbang :
oM na mo b+ha ga wa te :
shu ti smri ti :
ba la ba ti :
pa ra ma sid+ha swA hA:
zhag bdun bzlas nas btung bas dbyangs snyan po phun sum tshogs pa 'byung :
des 'gro ba thams cad dbang du 'du ste rten 'brel gyi che ba'o :
e ma ho :
bdag 'dra o rgyan gu ru pad+ma 'byung gnas kyis :
yid bzhin nor ltar dgos 'dod kun 'byung ba :
rten 'brel man ngag yang snying 'dus pa 'di :
spel bar phangs nas rin chen gter du sbas :
skal ldan las can dang 'phrad 'di spyod nas :
rten 'brel 'gro ba 'dren pa'i dpal du shog :
sa ma ya :
rgya rgya rgya :
sprul sku o rgyan gling pas grwa zangs mtsho'i brag ri rin chen gter sgrom nas spyan drangs pa'o ///
/
