@#//
dam chos sprul sku snying thig las /
ri khrod lo ma gyon ma'i dbang chog bdud rtsi'i chu rgyun mtshams sbyor gyis brgyan pa bzhugs so //
dug lnga stobs su gyur pa'i rims //
'joms mdzad bdud rtsi'i sman char can //
ri khrod rnal 'byor mar btud nas //
smin byed nyer mkho'i btsas su bkod //
'di la sbyor dngos rjes gsum las /
sbyor ba maN+Dal pad+ma 'dab brgyad 'ja' 'od me ris bskor ba'i lte bar pad+ma nyi zla'i gdan la me tog ljang gu'i tshom bu bkod /
de steng khri'u'i khar bum pa nyer lnga'i bcud ldan mgul chings dkar po 'bras bu can gyi shing los kha brgyan pa bkod /
g.yas su rin po che'i snod gtsang mar gtor zlum dkar po gtso 'khor lnga pa rgyan ldan /
g.yon du dbang phreng dang me long la sman dang sid+d+hu ra brdal ba /
mdun du phyi mchod bsham /
brgyud 'debs dang /
sgrub thabs kyi skyabs sems /
yan lag bcu pa'i 'phros su /
mchod pa byin rlabs spyi 'gre zhig sbyar /
de nas bdag bskyed /
paM:
paM las pad+ma gnam lcags las grub pa'i :
sogs nas /
bskal pa'i me phung klong du bzhugs :
zhes pa'i mtshams su /
bum sgrub nyon mongs nad 'joms ltar bsang sbyang nas brtsam mdun bum gnyis tshig gcig gis bskyed /
me ri me dpung 'bar ba'i klong na bzhugs :
zhes pa'i mtshams su sgrub thabs kyi /
de ltar gsal ba'i gnas gsum las :
sogs nas /
spyan 'dren phyag mchod bstod pa'i bar gtang /
de nas dmigs 'byed ltar bdag mdun bum gsum la dmigs bzlas ting nge 'dzin gyi 'phro 'du bcas bzlas pa ci 'grub bya /
mthar mchod bstod mdor bsdus dang bum lha 'od zhu /
las bum 'khyil pa'i sngags kyis byin brlabs nas ting nge 'dzin gyis dbang len bya zhing gnang ba nod do //
'dir bkod pa khyer bder yin gyi bum sgrub sogs rgyas par spro na bdag mdun bum gsum phrin las so sor gtang dgos pa yin no //
dngos gzhi slob ma la khrus bya /
bgegs gtor btang /
mtshams bcad la srung 'khor bsgom /
sems bskyed gsal btab la /
de'ang rje btsun lha mo ri khrod ma 'di nyid nges pa'i don du kun tu bzang mo shes rab phar phyin gyi dbyings las ye shes rigs lnga'i rol pa yum lnga longs spyod rdzogs pa'i skur shar bas lus can rnams kyi dug lnga'i rgyu 'bras sel bar mdzad cing /
de las gang 'dul sprul pa'i rnam rol mtha' yas pas mkha' khyab kyi 'gro ba'i don mdzad pa las /

rtsod pa'i dus mtha'i 'gro ba nyon mongs pa stobs su gyur pa'i rang mdangs nad kyi du ru sha'i 'jigs pas nyen pa rnams mtshan dang rig sngags tsam gyis skyob par mdzad cing /
mthar thug thar pa mchog la sbyor ba'i rig sngags kyi lha mo'i tshul du sprul pa yin pa'i phyir rje btsun sgrol ma'i mtshan gyi rnam grangs su'ang 'byung la /
drang don du dpal ldan rang byung rgyal mo'i sku'i rnam 'gyur du'ang bstan pas phrin las nus pa'i stobs shin tu myur ba ste /
'di'i sgrub thabs kyi bka' srol mang du byon pa las /
'dir gsang sngags kyi ston pa rdo rje'i slob dpon chen po pad+ma bdud 'dul gyi bka' gsang /
khrag 'thung bdud 'dul nus ldan rdo rjes tsha ba sgro brag nas spyan drangs pa'i dam chos sprul sku snying thig gi cha lag dpal ldan ri khrod ma'i dbang bskur bgyi ba la sogs kyis mtshams sbyar nas maN+Dal 'bul du gzhug
/snyim pa me tog dang bcas te gsol ba 'debs pa 'di'i rjes zlos mdzod /
e ma bla ma rin po che :
sangs rgyas kun bdag rdo rje 'dzin :
nyon mongs dri mas rab dben phyir :
dpal ldan ri khrod mkha' 'gro ma'i :
gsang ba'i dbang mchog bskur du gsol :
lan gsum /
bla ma dang mdun bskyed rje btsun ri khrod ma la rtsa gsum rgyal ba rab 'byams kyis bskor te bzhugs pa la bdag sogs sems can thams cad ji srid snying po'i bar skyabs su 'gro ba'i 'dun pas rjes zlos /
oM AHhU~M:
bdag dang mtha' yas sogs sgrub thabs ltar lan gsum /
pha ma sems can thams cad 'khor ba'i sdug bsngal las bsgral cing sangs rgyas kyi sa la 'god pa'i slad du gsang ba zab mo'i sgor zhugs par sems bskyed pa'i rjes zlos /
khams gsum skye gnas sogs nas /
dpal ldan ri khrod ma yi dal du 'jug :
gsum /
tshogs gsag yan lag bcu yi dmigs rim gsal thobs la 'di'i rjes zlos /
oM AHhU~M:
bla ma rig 'dzin sogs /
de nas ye shes pa dbab pa yin pas gzhan du ma yengs par dmigs 'dun 'di bzhin du mdzod cig
/bsang sbyang /
gzung 'dzin gyi snang ba mi dmigs te stong pa'i ngang las /
pad+ma nyi zla bdud bzhi brtsegs pa'i gdan gyi steng du khyed rang rnams kyi rang sems rig pa'i ngo bo paM ljang gu
/de las 'od zer 'phros /
don gnyis byas /
tshur 'dus yongs su gyur pa las khyed rang rnams skad cig gis /
dpal ldan ri khrod lo ma gyon ma sku mdog ljang gu zhal gsum phyag drug ma :
g.yas dkar g.yon dmar dbus ljang ba'i zhal cung zad khro zhing bzhad pa'i tshul can :
spyan gsum gsum dang ldan pa :
dbu skra dmar ser gyen du brdzes shing :
phyag g.yas gsum rdo rje dang dgra satwa shes rab kyi mda' bsnams pa :
g.yon gsum na sdigs mdzub dang zhags pa shing 'bras lo ma can bsnams pa :
sku stod la dar dkar gyi na bza' dang dpag bsam gyi shing lo gsol ba :
phyag zhabs thams cad rin po che dang shing gi 'bras bus brgyan pa :
gsus pa 'phyang zhing sku smad la stag gi pags pa'i sham thabs gsol ba :
zhabs bzhi bsgrad cing nyon mongs pa'i bdud bzhi mnan pa :
ye shes kyi me ri me phung 'bar ba'i klong du bzhugs pa'i gnas gsum nas 'od zer dkar dmar mthing gsum 'phros pa dang /
slob dpon dang dkyil 'khor pa las 'phros pa'i 'od zer gyis bsgoms pa dang 'dra ba'i ye shes pa dpag tu med pa spyan drangs te sib sib thim par mos shig
/spos rol dbyangs bcas spyan 'dren dang snying po'i mthar /
badzra A be sha ya a AH
btags pa brjod /
ye shes pa'i byin rlabs byang chub ma thob kyi bar brtan par gyur cig
/tiSh+Tha badzra zhes rdo rje mgor bzhag
/des dbang gi gzhi 'god pa song nas /
dbang dngos la thog mar sku bum pa'i dbang gi slad du /
bla ma dkyil 'khor gyi gtso mos bum pa rang byung gi pho brang bdud rtsi sman chab kyis bkang ste spyi bo nas dbang bskur bas /
lus kyi nang thams cad sman gyi chu rgyun gyis gang /
sdig sgrib nad gdon ma lus pa sang gis dag
/sku'i byin rlabs rgyud la zhugs par mos shig
/hU~M hrI:
bkra shis bum pa mtshan ldan gzhal yas khang :
nyon mongs nad 'joms bdud rtsi sman mchog 'dis :
skal ldan bu mchog khyod la dbang bskur bas :
nyon mongs nad rigs ma lus rab zhi nas :
lus ngag yid gsum smin cing grol bar shog :
oM AHhU~M par+Na sha wa rI pany+tsa a mr-ita a b+hi Shiny+tsa hU~M:
gnas gsum du bskur la bum chu sbyin /
gnyis pa gsung bzlas lung gi slad du /
slob dpon dang khyed rang gnyis ka ri khrod lo ma can gyi mkha' 'gro mar gsal ba'i snying gar nyi ma'i dkyil 'khor gyi steng du /
paM yig ljang gu'i mtha' skor du sngags phreng la 'od zer mgal me lta bur 'khor ba gsal thobs /
slob dpon la gus 'dud drag po mdzad pa'i rkyen gyis thugs ka'i sngags phreng las gnyis pa mched /
zhal nas thon te khyed rang rnams kyi zhal du zhugs /
snying ga'i sngags 'khor la thim pas gsung gi byin rlabs rgyud la zhugs par mos la sngags 'di'i rjes zlos /
snying po lan gsum dang phreng ba mgrin par bzhag cing lag tu gtad la /
gsal cha ma 'gags yi dam lha yi dbang :
gsang sngags snying po 'ur tir sing sgra sgrog :
sngags bzlas chu rgyun ci bzhin du :
skal ldan bu mchog khyod kyis thob par shog :
snying po dang dbyangs gsal ye d+har brjod /
gsum pa thugs ye shes chen po'i byin rlabs 'pho ba'i slad du /
sman dang sin+d+hu ra'i me long snying gar bzhag pas rgyu dug lnga'i gcong nad thams cad skad cig gis byang /
thugs kyi byin rlabs rgyud la zhugs par mos shig
/me long snying gar bzhag la /
chos dbyings rnam dag yi dam lha yi dbang :
rtog med dbang mchog byang sems sin+d+hu ra :
nad kun sel mdzad pany+tsa lnga yi dbang :
skal ldan bu mchog khyod la dbang bskur bas :
kre ta par pa ta la sogs pa yi :
nad gdon ma lus thams cad kun zhi shog :
snying po'i mthar /
tsit+ta pany+tsa a mr-ita a b+hi Shiny+tsa hU~M:
bzhi pa byin rlabs yongs rdzogs gtor ma'i dbang gi slad du /
gtor ma 'di nyid dpal ldan ri khrod lo ma gyon ma rtsa gsum rgya mtsho'i tshogs dang bcas pa mngon sum bzhin du gsal ba'i sku las bdud rtsi'i rang bzhin 'od zer dkar dmar mthing ba'i rgyun byung /
khyed rang rnams kyi lus ngag yid gsum la thim pas sku gsung thugs kyi dbang dang byin rlabs dngos grub ma lus pa thob par mos shig
/gtor ma spyi bor bzhag la /
hU~M:
ye shes lnga ldan dam rdzas ba liM ta :
sku lnga lhun grub ye shes d+hA ki'i dbang :
nyon mongs nad 'joms ma yi dbang bskur bas :
skal ldan bu mchog khyod la yongs rdzogs shog :
snying po dang /
ba liM ta pany+tsa a mr-ita a b+hi Shiny+tsa hU~M:
lnga pa lta sgom rdo rje'i tshig gis ngo sprod pa la gsan te de'i don la mnyam par 'jog par zhu /
e ma lta ba yi dam dkyil 'khor lha tshogs yin :
sgom pa mi 'gyur mi zhig dpyod bsgom bral :
spyod pa 'gag med rang grol shugs 'byung dang :
dam tshig phrin las gzhan don sna tshogs spyod :
'bras bu rang grol ye shes kun tu bzang :
lta ba sgom pa spyod pa 'bras bu yang :
yi dam lha tshogs sku gsung thugs la tshang :
rig stong grags stong dran stong stong pa'i tshogs :
sems byung stong gsal rang byung ma 'gags gsal :
rnam rtog 'gyu dran ngo bo nyid kyis stong :
ye shes lhan cig skyes pas dgag sgrub med :
rtag tu de nyid ngang la gnas par mdzod :
rtag tu de nyid ngang la gnas gyur na :
tshe 'dir sangs rgyas 'grub nges skal ldan kun :
zhes cung zad mnyam par bzhag
/de nas shis brjod bya zhing me tog 'thor /
dam tshig bsgrag gzung gtang rags sogs spyi ltar bya /
rjes gtang rags mchod bstod dang nongs bshags yig brgya bzla /
mdun bskyed rten yod na brtan bzhugs /
med na ye shes pa gshegs /
dam tshig pa rang la bsdu /
bsngo smon dang bdag bskyed bsdu ldang dmigs 'byed nang ltar bya'o //
'di dges dug lnga'i gcong nad byang //
'bras bu'i 'jigs las shugs kyis grol //
lus sems bde skyid dpal gyis 'tsho //
chos bzhin spyod pas kun khyab shog
/ces pa'ang gzhan phan nyer mkho'i btsas su 'chi med bstan gnyis g.yung drung gling pas rdzong shod bde gshegs 'dus pa'i pho brang du bgyis pa dge legs 'phel ///
/
