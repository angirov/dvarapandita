@#//
'phags pa thugs rje chen po'i sgo nas gshin po rjes 'dzin thugs rje'i lcags kyu bzhugs so //
bla ma dang 'phags pa spyan ras gzigs la phyag 'tshal lo //
thugs rje chen po'i rnal 'byor pas ku sA li'i lugs kyi gshin po rjes 'dzin mdor bsdus bya ba'i tshul ni /
mdun du stegs kyi khar 'bru tshom gyi dbus su bum pa bcud ldan dang /
sku dang yi ge drug pa'i tsakli /
me long /
de rnams kyi mdun du mchod gtor bcas bshams /
bdag mdun dbyer med kyi bskyed bzlas sngon du 'gro bas rnam bum la dmigs kyis bsal ba'i bzlas pa'ang bya /
de nas rang gi nye logs su byang bu /
bgegs la lan chags kyi gtor ma /
zas bsngo sogs 'og tu dgos pa'i yo byad rnams tshang bar 'du byas la /
rten dang gtor ma chu gtsang gis bran /
oM pad+mAn+ta krita hU~M phaT/
oM swa b+hA wa sogs /
stong pa'i ngang las pad dkar zla ba'i steng //
nr-iHlas tshe 'das phung khams skye mched kun //
gson gyi rnam pas thal sbyar me tog bcas //
bla ma lha la gus pas 'khod par gyur //
lcags kyu'i phyag rgya bcas /
hrI:
skyabs gnas dkon mchog bden pa'i byin rlabs dang :
rtsa gsum dkyil 'khor lha yi thugs rje dang :
las 'bras bslu ba med pa'i rten 'brel dang :
sngags 'chang rtse gcig bsgrubs pa'i nus mthu yis :
tshe 'das rnam shes rigs drug bar ma do :
gang na gnas kyang skad cig 'dir khug cig :
nr-i badzra aM ku sha dza :
badzra pA sha hU~M:
badzra s+pho Ta baM:
badzra A be sha ya ho :
lan gsum /
de nyid yi ge a yi tshul du gyur :
gzugs dang gnyis med badzra sa ma ya satwaM:
brtan par gyur cig dzaHhU~M baM hoHhrI:
bgegs gtor /
raM yaM khaM gis sbyangs /
oM AHhU~M gis bdud rtsir brlabs la /
na mas+sarba ta thA ga ta sogs nam mkha' mdzod kyi sngags rgyas bsngos la /
hU~M hrI:
nga ni dpal chen rta skad sgrog pa yi :
steng 'og phyogs bcu khro bo'i rang bzhin can :
'od dang 'od zer yig 'bru mtshon cha dang :
'ja' tshon me 'od dpag med 'thab cing 'khrugs :
tshe 'das 'di la gnod byed pa'i :
srog gcod mdangs 'phrog 'byung po rnams :
rgyud drug 'khor ba'i lam dgag phyir :
'di ru ma 'dug gzhan du dengs :
oM pad+mAn+ta kr-i ta hU~M:
oM h+ya grI ba hU~M:
oM sum+b+ha sogs brjod cing bgegs gtor phyir dor rdo rje gsor zhing yungs dkar gyis brab /
gu gul gyis 'dug
/oM badzra rak+Sha rak+Sha hU~M/
zhes srung 'khor bsgom /
tshe 'das spyi bor 'phags pa spyan ras gzigs //
mngon sum bzhugs las 'od zer bdud rtsi'i rgyun //
babs pas lus gang sdig sgrib bag chags kun :
ma lus dag nas shel sgong lta bur gyur //
oM ma Ni pad+me hU~M:
brgya rtsa bzla /
de nas khrus bum yod na rnam rgyal bum pa'i chu nas cung zad bsres pas khrus bya zhing /
med na rnam bum thogs la /
hrI:
'di ni pha rol phyin drug chu :
dug lnga'i sgrib pa sbyong mdzad cing :
phar phyin drug la legs 'god chu :
phar phyin chu 'dis dag gyur cig :
khrus legs mdzad la phyag 'tshal lo :
yi ge drug pa'i mthar yig brgya dang /
sarba pA paM shAn+tiM ku ru swA hA:
brjod cing khrus bya /
de bzhin du /
'dod chags zhe sdang gti mug gsum :
'di dag 'jig rten dug gsum ste :
spyan ras gzigs dbang dug mi mnga':
dkon mchog bden pas dug bcom mo :
dug gsum rang bzhin dag gyur cig :

sa chu me rlung 'di dag ni :
dug gi pha ma yin pas na :
bden pa'i bden tshig 'di brjod pas :
dug khyod 'byung ba bzhi la thim :
tshe 'das dug ni dug med shog :
dkon mchog gsum gyi bden pa dang :
ting 'dzin sngags kyi byin rlabs kyis :
tshe las 'das pa 'di nyid kyi :
dug rnams ma lus dag gyur cig :
ces so so'i mtshams su gong gi sngags dang /
gzhan yang sgrib sbyong gi gzungs ci rigs pa bzla zhing khrus bya'o //
lan chags kyi gtor ma bsang sbyang byin gyis brlabs la /
hrI:
gtor ma 'dod yon lnga dang ldan pa 'di :
tshe 'das srog gi lan chags bsnyags pa yi :
gson bdud gshin gcags lan chags khyod la sbyin :
gtor ma 'di yis mgu zhing tshims gyis la :
tshe 'das 'di yi thar pa'i bgegs ma byed :
ces phyi rol du dor /
brab rdzas thogs la /
hrI:
'dod chags zhe sdang gti mug gsum :
'jig rten gsum gyi dug yin pas :
sangs rgyas sku gsum dug mi mnga':
sku gsum rgyal bas dug bcom mo :
gong gi sngags dang bcas brab /
hrI:
nyon cig tshe 'das rigs kyi bu :
dang por skyes kyang las las skyes :
bar du gnas kyang las la gnas :
tha ma 'chi yang las kyis 'chi :
skye 'chi'i 'du 'bral dus babs na :
dung zhing brtse ba'i nye drung dang :
skad cig 'grogs pa'i dbang med de :
lus ni sgyu ma'i phung po zhig :
sems ni dge sdig las dang 'grogs :
lus ni sems kyi rten yin te :
sems ni mtshan ma'i ming la chags :
ma yengs gzung 'dzin zhen pa spongs :
bla ma dkon mchog yi dam lha :
rtse gcig gus pas skyabs su song :
zhes mtshams sbyar la /
nye drung sogs yod na rjes su zlos shing phyag 'tshal du bcug la /
ston pa bla med sangs rgyas rin po che :
skyobs pa bla med dam chos rin po che :
'dren pa bla med dge 'dun rin po che :
bla med dkon mchog gsum la skyabs su mchi :
phyag stong 'khor los sgyur ba'i rgyal po stong //
spyan stong bskal pa bzang po'i sangs rgyas stong //
gang la gang 'dul de la der ston pa'i //
bla ma spyan ras gzigs la skyabs su mchi //
phyag byar 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu dad pas phyag 'tshal lo //
zhes brjod /
swA b+hA ba sogs /
tshe 'das gzugs phung mi dmigs stong pa'i ngang :
yi ge drug pa'i sngags kyi rang sgra las :
'phags pa spyan ras gzigs dbang gsal ba yi :
'od kyis ye shes spyan drangs gnyis med thim :
oM ma Ni pad+me hU~M:
ma lus sems can kun gyi mgon gyur cing :
bdud sde dpung bcas mi bzod 'joms mdzad lha :
dngos rnams ma lus ji bzhin mkhyen gyur pa'i :
bcom ldan 'khor bcas gnas 'dir gshegs su gsol :
rtsa sngags kyi mthar /
oM badzra A be sha ya a A:
zhes byin dbab /
sku spyi bor bzhag la /
oM ma Ni pad+me hU~M:
dzaHhU~M baM ho :
a b+hi Shiny+tsa hU~M:
zhes dbang bskur /
bum pa thogs la /
hrI:
ji ltar bltams pa tsam gyis ni :
lha rnams kyis ni khrus gsol ltar :
lha yi chu ni dag pa yi :
de bzhin bdag gis dbang bskur ro :
oM ma Ni pad+me hU~M:
dzaHhU~M baM ho :
a b+hi Shiny+tsa hU~M:
spyi bor bzhag cing bum chu 'thor /
yig drug mgrin par bzhag la /
hrI:
yi ge 'bru drug nyon mongs drug bcom pas :
sku drug pha rol phyin drug thob nas ni :
rigs drug gnas drug stongs nas thub drug ldan :
gsung mchog yi ge drug ma'i dbang thob shog :
oM ma Ni pad+me hU~M:
dzaHhU~M baM ho :
a b+hi Shiny+tsa hU~M:
me long bstan la /
hrI:
rang rig rang gsal me long gzugs brnyan ltar :
snang srid 'khor 'das chos kun sgyu ma'i gzugs :
ma bcos lhun grub ka dag rig pa'i rtsal :
mnyam nyid byang chub sems kyi dbang thob shog :
oM ma Ni pad+me hU~M:
dzaHhU~M baM ho :
a b+hi Shiny+tsa hU~M:
de ltar 'phags pa'i gsang gsum dbang thob nas :
lus lha ngag sngags rang sems chos nyid kyi :
rnal 'byor zab mo rtag tu brtson par gyis :
bar do'i 'khrul snang thams cad des sel 'gyur :
zhes ngo sprad la shis brjod kyis mnga' gsol /
'dod yon gyi dngos po rnams /
raM yaM khaM gis sbyang /
oM AHhU~M gis brlabs la /
oM ma Ni pad+me hU~M:
na mo :
rgyal ba mchod pas mnyes gyur cig :
dam can thugs dam bskang gyur cig :
rigs drug 'dod pa tshims gyur cig :
lan chags bu lon 'khor gyur cig :
thams cad nam mkha' mdzod bzhin du :
longs spyod zad pa med par shog :
rtsod pa med cing 'tshe med par :
rang dbang thob nas spyod par shog :
na mas+sarba ta thA ga ta a ba lo ki te oM saM b+hA ra saM b+hA ra hU~M:
mchod sbyin gyi bsur bsngo 'dod pa'i yon tan lnga dang ldan pa 'di nyid :
'jig rten 'di nas 'jig rten pha rol du tshe las 'das pa la sbyin no :
bsngo 'o :
mig gi yul du gzugs mdzes pa :
rna ba'i yul du sgra snyan pa :
sna'i yul du dri zhim pa :
lce'i yul du ro bro ba :
lus kyi yul du reg bya 'jam pa :
yid kyi yul du bde ba mchog gis tshims nas :
bar do longs spyod rdzogs pa'i sku mtshan dang dpe byed kyis brgyan pa myur du thob pa'i skal ba dang ldan par gyur cig :
ces bsngo /
lam bstan pa ni /
'di nas shar gyi phyogs rol na :
ri bo tA la'i zhing khams yod :
thams cad 'od kyi rang bzhin la :
'od dang 'od zer 'gyur ba med :
sems can srog ni rlung sems yin :
de yi snying po yi ge a :
de la brten nas bu khyod kyang :
byang chub mchog tu sems bskyed nas :
spyan ras gzigs dang dbyer med shog :
mar me bstan la /
hrI:
rang bzhin shugs kyis drang ba'i dran pas nyon :
'khor ba'i rba rlabs rlung ltar 'khyams pa la :
thugs rje'i shugs kyi sgron me 'di bstan pas :
ye shes 'od la rtag tu 'de bar shog :
ye shes snang ba chen po ste :
sngags 'chang rgyal pos sgron me sbyin :
'di la brten nas bu khyod kyis :
'og min chos dbyings zhing khams su :
ye shes lha dang 'phrad nas kyang :
spyan ras gzigs dang mjal bar shog :
yon 'bul ba ni /
tshe 'das phung po lnga po 'di :
rigs lnga bcom ldan thub drug dang :
mgon po spyan ras gzigs la 'bul :
yon 'di bzhes la lam 'di ston :
chos bshad pa ni /
nyon cig tshe 'das rigs kyi bu :
khyod sems dug lnga'i dbang song bas :
sngon chad dug lngas khyod re bslus :
dug lnga spongs shig rigs kyi bu :
hrI:
nga ni dpa' bo chen po ste :
tshe 'das rigs kyi bu khyod nyon :
khyod kyi slob dpon nga yin pas :
chos bshad dbang bskur dran par gyis :
lha dang snying po dran par gyis :
mtho ris thar lam bgrod bya'i phyir :
dran pa brtan pa'i dus la bab :
gdams ngag dran pa'i dus la bab :
gnas spor ba ni /
thabs kyi gzhu la shes rab mda' bkang ste :
ye shes thugs rje'i shugs kyi rgyud dang ldan :
bla na med pa'i zhing mchog dam pa ru :
tshe 'das mda' 'phangs bzhin du skye bar shog :
zhing khams 'di nas shar gyi phyogs rol na :
pho brang ri bo tA la zhes bya yod :
de na 'phags pa spyan ras gzigs dbang la :
bcom ldan rigs lnga thub pa drug gis bskor :
sprul pa'i skyes mchog bgrang las 'das pa yod :
nyon mongs sdug bsngal zhes bya'i ming yang med :
yon tan thams cad shugs la skye ba'i gnas :
shar phyogs ri bo ta la'i zhing khams su :
tshe 'das lus brjes rigs kyi bu khyod kyang :
rdzogs pa'i sangs rgyas de yi sras mchog tu :
rtsal chen mda' 'phangs bzhin du skye bar shog :
phaT:
tshe las 'das pa'i rnam shes a dkar po dri ma med pa gcig tu gyur te rtsal po ches mda' 'phangs pa ltar 'phags pa spyan ras gzigs kyi thugs kar thim pas rgyal ba'i sras su gyur te sangs rgyas par gyur :
slar yang nam mkha' dang mnyam pa'i sems can gyi don thogs pa med par 'byung bar gyur cig :
ming byang bsreg pa ni /
mar me'i dbus su spyan ras gzigs dbang gsal //
de las 'od 'phros ye shes spyan drangs thim //
thugs rje'i 'od kyis tshe las 'das pa yi //
nyon mongs sdig sgrib thams cad bsreg par gyur //
hU~M:
tshe 'das rigs kyi bu khyod kyi :
rnam shes tshogs brgyad thab khung du :
phung po lnga yi bud shing la :
ye shes lnga yi me sbar bas :
dug lnga'i rgya mtsho skem par shog :
bdag tu 'dzin pa'i phung po la :
stong pa nyid kyi me sbar bas :
gnas lugs ji bzhin rtogs par shog :
dus gsum 'dus pa'i phung po la :
sku gsung thugs kyi me sbar bas :
sku gsum lhun gyis grub par shog :
dug lnga 'dus pa'i phung po la :
rgyal ba rigs lnga'i me sbar bas :
ye shes lnga dang ldan par shog :
'byung bzhi 'dus pa'i phung po la :
yum chen bzhi yi me sbar bas :
tshad med bzhi dang ldan nas kyang :
phrin las rnam bzhi lhun grub ste :
'khor ba'i rgya mtsho skem par shog :
rtsa sngags dang /
yig brgya /
mi 'khrugs pa'i gzungs sogs bzlas la bsreg
/thal ba bum chus sbyangs shing /
bye mas brabs /
sa gtsang ma dang sbyar nas sAts+tsha gdab /
rab gnas rgyas bsdus ji ltar rigs pa bya zhing dben pa'i gnas su bskyal /
tshe 'das kyi don du bzang po spyod pa la sogs pa'i smon lam rgya cher gdab cing /
dkyil 'khor gyi rjes chog rang gzhung ltar bya'o //
zhes pa'ang rig 'dzin 'ja' tshon snying po'i zab gter las byon pa'i 'phags pa thugs rje chen po ngan song rang grol gyi chos skor las ji ltar 'byung ba bzhin cung zad mdor bsdus te /
mtshams sbyor phal cher kyang tshigs su bcad pa'i tshul gyis khyer bder snying por dril ba 'di nyid /
gter kha tha dad pa'i thugs rje chen po gang la'ang sbyar du rung zhing /
khrus sogs kyi so so'i rtsa sngags dang spel ba tsam khyad par ro //
'dis kyang mtha' yas sems can kun //
srid dang zhi bar mi gnas par //
'phags mchog thugs rje chen po yi //
go 'phang myur du thob gyur cig
/'phags pa thugs rje chen po'i sgo nas gshin po rjes su 'dzin pa'i cho ga mdor bsdus snying por dril ba'i le'u tshan no //
'jam dbyangs mkhyen brtse dbang po'i bka' 'bum las zhal bshus pa'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
