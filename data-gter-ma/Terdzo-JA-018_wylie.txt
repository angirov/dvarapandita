@#//
thugs sgrub yang snying 'dus pa'i gsol 'debs yid bzhin nor bu zhes bya ba bzhugs so //
oM AHhU~M gu ru sid+d+hi hU~M:
hrIH
nub phyogs bde ba chen po'i zhing khams su //
chos sku snang ba mtha' yas la gsol ba 'debs //
ka dag spros bral rtogs par byin gyis rlobs //
shar phyogs ri bo ta la'i pho brang du //
longs sku thugs rje chen po la gsol ba 'debs //
byams dang snying rje 'byongs par byin gyis rlobs //
rnga yab pad ma 'od kyi gzhal yas su //
sprul sku pad ma yab yum la gsol ba 'debs //
phrin las rnam bzhi 'grub par byin gyis rlobs //
nub phyogs lang ka brtsegs pa'i dur khrod du //
gu ru pad ma thod phreng la gsol ba 'debs //
rtsa rlung bde drod 'byongs par byin gyis rlobs //
shar phyogs bsil ba tshal gyi dur khrod du //
gu ru rdo rje thod phreng la gsol ba 'debs //
sgyu lus bar do 'byongs par byin gyis rlobs //
dbus 'gyur ma ga d+ha yi gnas mchog tu //
gu ru bud+d+ha thod phreng la gsol ba 'debs //
rmi lam 'od gsal 'byongs par byin gyis rlobs //
lho phyogs sku la rdzogs pa'i dur khrod du //
gu ru rat+na thod phreng la gsol ba 'debs //
mnyam nyid phyag chen rtogs par byin gyis rlobs //
byang phyogs pad+ma brtsegs pa'i dur khrod du //
gu ru karma thod phreng la gsol ba 'debs //
snyems thag nang nas chod par byin gyis rlobs //
bsam yas mchims phu brag gi dben gnas su //
thugs sras rje 'bangs grogs lnga la gsol ba 'debs //
tshe 'dir rig 'dzin 'grub par byin gyis rlobs //
gru shul bde chen gling gi pho brang du //
gu ru rat+na gling pa la gsol ba 'debs //
rigs drug skye sgo chod par byin gyis rlobs //
smon lam las 'phro ldan pa'i pho brang nas //
rgyal sras tshe dbang grags pa la gsol ba 'debs //
bdag gzhan don gnyis 'grub par byin gyis rlobs //
rang bzhin rnam dag lhun grub pho brang nas //
sras mchog ngag dbang grags pa la gsol ba 'debs //
phyogs med gdul bya smin par byin rlobs //
zhing khams ma nges so so'i pho brang du //
gter ston brgyud pa'i bla ma la gsol ba 'debs //
rang gzhan don gnyis spyod par byin gyis rlobs //
smon lam las 'phro ldan pa'i pho brang du //
rje btsun puN+ye rasmi la gsol ba 'debs //
sgrub brgyud bstan pa dar bar byin gyis rlobs //
spyi gtsug nyi zla pad ma'i gdan steng du //
drin chen rtsa ba'i bla ma la gsol ba 'debs //
thugs yid gcig tu 'dres par byin gyis rlobs //
gnyal smad dge ri gsang ba'i brag phug tu //
dam chos yang snying 'dus pa la gsol ba 'debs //
'gro don phyogs med 'byung bar byin gyis rlobs //
rtsa khams dag pa lus kyi dkyil 'khor du //
yi dam zhi khro'i lha tshogs la gsol ba 'debs //
thabs shes zung 'jug rtogs par byin gyis rlobs //
bka' dang dam tshig gsang ba'i dkyil 'khor du //
bstan srung dam can rgya mtsho la gsol ba 'debs //
rkyen ngan bar chad zhi bar byin gyis rlobs //
gar bzhugs sa phyogs dben pa'i ri khrod du //
mched grogs chos mdzad yongs la gsol ba 'debs //
dag snang phyogs med 'byongs par byin gyis rlobs //
bka' drin can gyi bla ma drin chen rnams //
nges 'byung skyo shas drag pos kun bslangs nas //
mi med lung stong dben pa'i ri khrod du //
chags med tshe 'di'i snang ba ring spangs nas //
tshe sgrub mtha' ru phyin par byin gyis rlobs //
chos min bsam pa skad cig mi skye zhing //
bla ma'i byin rlabs legs par zhugs pa'i mthus //
chos brgyad tshe 'di'i snang ba mi skye bar //
snying nas 'chi ba dran pa'i brtson 'grus kyis //
bdag gzhan don gnyis 'grub par byin gyis rlobs //
rtag tu nyams len brtson 'grus ldan pa dang //
bar chad bdud kyis nam yang mi tshugs shing //
yon tan rtogs pa yar ngo'i zla ba ltar //
gong nas gong du 'phel bar byin gyis rlobs //
rigs drug 'khor ba'i 'gro ba nyam thag rnams //
bdag bas gzhan gces snying gi khur khyer nas //
thams cad ma lus bdag gis sgrol ba dang //
'khor ba dong nas sprugs par byin gyis rlobs //
ces thugs sgrub yang snying 'dus pa'i gsol 'debs yid bzhin nor bu zhes bya ba 'di ni gter sgrub mnga' 'bul tshar ba'i nyin par gu ru'i gsung 'dzin gter ston rat+na gling pas mdzad pa'o //
mang+ga laM//

//
