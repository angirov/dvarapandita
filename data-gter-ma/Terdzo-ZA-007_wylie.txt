@#//
thugs rje chen po yang snying 'dus pa'i smin byed kyi cho ga 'gro ba kun 'dul zhes bya ba bzhugs so //
bla ma dang bcom ldan 'das thugs rje chen po la phyag 'tshal lo //
'gro ba 'dul mdzad thugs rje'i gar mkhan ni //
chos kyi dbang phyug la sogs gangs can gyi //
'dren pa mtha' dag dpal ldan bla ma yi //
ngo bor ro mnyam rtogs pas bdag 'dud do //
zab gter bye ba'i phyi mo ste //
grub pa yongs kyi gshegs pa'i shul //
yang snying 'dus pa'i smin byed tshul //
mthong shes khyer bder 'god par bya //
gangs can mgon po spyan ras gzigs dbang gi sgrub thabs yongs kyi snying po 'dus pa 'di'i dkyil 'khor bde ba rab 'byams su /
rdo rje slob dpon snying rje'i dam tshig la gnas pas ris su ma chad pa'i 'gro ba mu med pa gzhug par bya ste /
gang 'brel pa thams cad don du 'gyur ba'i phyir ro //
de lta bu'i bya ba'i rim pa la sa bcad rnam bdun gyi khongs su bstan pa'i sgrub chen dang 'brel pa dbang gi rdzong bca' ba ni /
kun khyab kyi phyag bzhes su mi 'khyongs pa shas che bas 'dir ma smos la /
smin byed dkyus 'gre tsam gyi lugs su 'chad pa na sbyor ba /
dngos gzhi /
rjes kyi rim pa dang gsum las /
dang po sbyor ba yo byad kyi shom ni /
stegs gtsang mar rdul tshon nam ras bris kyi dkyil 'khor bkram /
de'ang ma 'byor na maN+Dal la dri bzang gis sbags pa'i 'bru'i tshom bu dbus su che ba gcig
/de las rim dman gyis nang du bzhi /
de rgyab drug
/de rgyab bzhi rnams 'god /
dkyil 'khor gyi steng du many+dzi la rin po che'i bum pa nang bcud rdzas so lnga dang dri'i chus sum gnyis gang ba kha rgyan dang mgul chings can gzungs thag dang bcas pa /
g.yas su gtor chen /
g.yon du thod pa a mr-ita dang chang gis gang ba /
gzhan yang lha tshogs rnams kyi sku tsaka
/yi ge 'bru bdun gyi tsakli /
dbang rten mar me /
me long g.ya' med /
mtha' skor du sman gtor rak+ta /
phyi nang gi chu gnyis nyer spyod lnga /
gter srung gi gtor ma rnams bkod legs par bsham /
gzhan yang tshogs kyi yo byad /
sngon gtor /
mig dar /
me tog
/dung chu /
maN+Dal gyi chas sogs nyer mkho rnams dang /
slob dpon gyi mdun du /
nang mchod bdud rtsi /
rdor dril /
las bum /
DA ma ru /
nas bzed /
thun snod /
gu gul sogs tshogs par bya'o //
gnyis pa dngos gzhi las gzhung bsrang ba dang /
dbang bskur ba dngos gnyis kyi dang po ni /
bdag dang bsgrub gzhi'i dkyil 'khor tha mi dad du shes pas las gzhung bsrang /
bzlas pa brgya stong ci rigs pa song mtshams /
dbang bskur ba'i gtor ma'i steng du A+oM dkar po AHdmar po hU~M mthing nag bsam la /
oM AHhU~M/
gu ru d+he wa dzo ki DA ki nI kA ya wA ka tsit+ta ba liM ta a b+hi Shiny+tsa hU~M hU~M/
hrIM hrIM/
pheM pheM/
zhes nyer gcig brjod do //
rnam rgyal bum pa la dmigs te /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur par bsam la /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur gnyis med ro gcig gyur //
zhes gzungs thag la 'jus te /
oM ma Ni pad+me hU~M hrI:
zhes pa brgya stong la sogs pa bzla /
oM AHhU~M gis mchod yon phul bas /
lha rnams bde ba chen po'i ngo bor 'od du zhu nas bum pa'i chu dang ro gcig par gyur /
gzungs thag las bum la spos te /
las bum nang du pad nyi la //
rta mgrin dmar po khro gtum nyams //
g.yas g.yon be con zhags pa 'dzin //
dur khrod rgyan ldan brkyang bskum bzhugs //
zhes mos la /
hrIHha ya grI ba pad+mAn+ta kr-ita hU~M phaT/
zhes brgya rtsa bzla /
chu'i rdul ji snyed pa khro bo'i rang bzhin du gyur pas bar chad srung ba'i nus pa dang ldan par mos /
de nas gter srung gtor ma gtang /
spro na tshogs kyi mchod pa byin rlabs nas bsgral bstab yan bya /
slob ma gzhug pa'i don du rig pa'i me tog dor zhing gsol ba gdab pa spyi ltar bya'o //
gnyis pa dbang bskur ba la 'jug pa'i chos dang /
dbang bskur ba dngos gnyis kyi dang po ni /
slob ma rnams las bum gyi chus khrus byas /
phyag bcas gral du 'khod /
rang nyid skad cig gis dbang chen rta mchog rol pa'i skur gyur /
bgegs gtor byin rlabs nas sngags bsngos bar las byang ltar byas la /
bden stobs brjod pa ni /
na mo dkon mchog gsum la phyag 'tshal lo //
dkon mchog gsum gyi bka' bden pa dang //
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
bcom ldan 'das thugs rje chen po'i dkyil 'khor gyi lha tshogs rnams kyi bka' bden pa dang /
bden pa chen po'i byin gyi rlabs kyis /
rdo rje'i slob ma 'di rnams dkyil 'khor chen por gzhug cing dbang bskur ba la glags blta zhing bar du gcod par byed pa thams cad 'dir ma gnas par dpag tshad dang rgyang grags mang po 'das pa'i bar dengs shig
/gang mi 'gro ba de dag ye shes rdo rje rab tu 'bar bas mgo bo tshal pa brgyar 'gas par 'gyur ta re /
bgegs gtor dor /
gu gul bdug
/yungs thun gtor la las sngags dang hU~M bzhi'i sngags kyis bgegs bskrad /
las byang gi mtshams bcad sbyar la srung 'khor gyis bcing /
maN+Dal bkye bsdu grub pa dang /
nam mkha' dang mnyam pa'i sems can thams cad 'jig rten dbang phyug thugs rje chen po'i go 'phang la 'god par bya /
de'i ched du smin byed dbang bskur ba sngon du nod de grol byed lam gyi rim pa la 'jug par bgyi'o snyam pa'i byang chub mchog tu sems bskyed pa gsal btab nas rtse gcig tu gsan 'tshal /
de'ang bdag cag rnams kyi ston pa thabs mkhas la thugs rje chen po dang ldan pa de nyid kyi gsung rab sgo bsam gyis mi khyab pa gdul bya 'dul ba'i thabs su bzhugs pa thams cad kyang bsdu na theg pa rim pa dgu dang /
de'ang bsdu na gsum du 'du ste /
spyi mdo dgongs pa 'dus pa las /
don dam nges pa'i theg pa ni //
gsum du nges par bstan pa ste //
kun 'byung 'dren dang dka' thub rig
/dbang bsgyur thabs kyi theg pa 'o //
zhes gsungs pa ltar las /
skabs su babs pa 'di ni dbang sgyur thabs kyi theg par gtogs shing /
de'i nang gses ma hA a nu a ti gsum gyi rgyud ma hA yo ga la rgyud sde dang sgrub sde'i gzhung lam chen po gnyis las sgrub sde brgyad kyi ya gyal pad+ma gsung gi sgrub pa'i gtso bo thugs rje chen po'i dkyil 'khor du dbang bskur ba yin /
spyir gsang sngags snga 'gyur ba'i phyogs su ring brgyud bka' ma /
nye brgyud gter ma /
zab mo dag snang zhes bka'i babs so chen po gsum du bzhugs pa las /
'di ni zab mo gter gyi chos te /
de'ang ji skad du /
shin tu zab pa'i mthar thug snying po rnams :
spyir yang bod rnams gsar ngas che ba dang :
snyigs ma'i 'gro la lhag par snying rje bas :
mtha' dbus thams cad gter gyis bkang nas bzhag :
las can bu dang 'phrad pa'i smon lam btab :
ces gsungs pa ltar /
o rgyan sangs rgyas gnyis pa de nyid kyis bod kyi yul 'dir zab mo'i gter kha ming can ming med grangs las 'das pa sbas shing mi 'jig pa'i phyag rgyas btab /
phyis dus la babs pa'i tshe las can sprul pa'i gter ston rim par byon te zab mo'i rgya bkrol nas 'gro ba'i don mtha' yas par mdzad pa las /
'dir ni rang gter bka' rtsis las /
thugs gter gcig ni lho brag gnam skas can du sbed :
khyad par 'phags pa bla ma'i sgrub skor yin :
mnga' bdag gsung gi sprul pas 'don par 'gyur :
ces bod kyi lha gcig tshangs pa lha'i me tog 'bras bu mthar phyin pa'i gsung gi sprul pa /
gter ston mchog gnyis kyi ya gyal gter kha 'og mar grags pa /
gter chen chos kyi rgyal po gu ru chos kyi dbang phyug gis lho brag mkhar chu dpal gyi phug ring gi rang byung dkyil 'khor gyi 'og bse sgrom smug po nas spyan 'dren par mdzad pa'i dam chos 'dus pa skor dgu'i nang tshan thugs rje chen po yang snying 'dus pa'i skor te /
gangs can gyi 'gro ba mtha' dag ni lha 'di nyid kyi gdul bya'i zhing du gyur pa yin la /
de'i sgrub thabs zab gter nas byon pa mtha' dag gi phyi mo lta bur gyur cing /
tshom bu 'bum phrag du ma mngon byang du bkod pa'i phrin las rgya che la rgyun ma chad pa 'di nyid kyi dkyil 'khor du dbang bskur ba la rdo rje slob dpon gyis bgyi bar 'os pa rnams sngon du legs par grub nas /
khyed rang rnams kyi ngo skal du gyur pa dkyil 'khor du gzhug pa dang /
zhugs nas mngon par dbang bskur ba gnyis su yod pa'i thog mar 'jug pa'i chos rnams zhu ba'i yon du dmigs te maN+Dal 'bul 'tshal /
zhes brda sbyar la maN+Dal 'bul du gzhug
/sngon chad gnyis 'dzin gyi zhen rtog 'thug pos mig ldongs te dkyil 'khor gyi lha tshogs ma mjal ba'am /
mjal na'ang dkyil 'khor so ma 'di nyid ma mjal ba mtshon byed du ras dmar po res gdong g.yogs pa'i mos pa mdzod /
oM AHhU~M/
zhes mig dar 'ching /
dkyil 'khor gyi lha dang mjal ba'i tshe phyag stong par mjal mi rung bas /
phyag rten du u dum+bA ra'i me tog gi phreng ba kha dog lnga pa re byin pa'i mos pa mdzod /
A khaM wI ra hU~M gis me tog gtad /
de nas gsol ba gdab pa'i slad dmigs pa 'di bzhin du mdzod /
sa'i phyogs 'di nyid dag pa rab 'byams ye shes kyi dkyil 'khor chen por gyur pa'i nang du slob dpon nyid dkyil 'khor gyi gtso bo dang dbyer mi phyed pa /
dus gsum sangs rgyas thams cad 'dus pa'i ngo bo 'phags pa thugs rje chen po'i rnam par bzhugs pa la mi phyed dad pa'i gdung shugs chen pos gsol ba gdab pa 'di'i rjes zlos mdzod /
bla ma rdo rje slob dpon dgongs :
thugs rje chen po'i dkyil 'khor du :
bdag cag 'jug cing bsnyen sgrub spro :
gus pas 'jug 'dod bstan du gsol :
zhes lan gsum /
de ltar gsol ba btab pa la spro ba bskyed pa'i sgo nas gnang ba sbyin pa 'di la gsan pas khyab par gda'/
thugs rje chen po'i dkyil 'khor 'di :
kun gyis mthong ba ma yin gyi :
skal ldan sgrub mchog 'gas mthong srid :
skal ldan bu khyod 'dir zhugs mdzod :
a la la ho :
'o bu khyod kyis sems can thams cad 'khor ba'i rgya mtsho las bsgral bar bya ba'i phyir :
thugs rje chen po'i dkyil 'khor du 'jug par bya snyam du sems bskyed pa 'di ltar du gyis shig :
ho :
thugs rje chen po'i dkyil 'khor du :
bla med byang chub ma bskyed na :
bstan pas mthong bar mi 'gyur phyir :
bu khyod 'gro don sems skyed cig :
zhes brjod /
de nas khyod rang rnams kyis rgyud dag par bya ba'i phyir /
mdun bskyed thugs rje chen po'i dkyil 'khor gyi lha tshogs rtsa gsum rgyal ba rab 'byams dang bcas pa'i spyan sngar rang gzhan sems can thams cad mgrin gcig tu 'khod pa'i 'dun pas /
tshig rjes su don dran bzhin pas skyabs sems rgyun bshags sdom bzung 'di'i rjes zlos mdzod /
na mo /
bla ma sangs rgyas 'khor dang bcas //
kun nas bdag la dgongs su gsol //
bla ma dkon mchog rnam gsum po //
byang chub ma thob bar du ni //
skyabs kyi mchog tu bzung bar bgyi //
sngon nas bsags pa'i sdig sgrib bshags //
'gro don sangs rgyas thob bya snyam //
smon pa'i byang chub sems bskyed do //
sems can yongs su smin bya'i phyir //
'jug pa'i byang chub sems bskyed de //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
zhes lan gsum /
de nas rig pa ye shes kyi dkyil 'khor gyi sgo bzhi ma rig 'khrul pas gdod nas bcad pa mtshon byed rtags kyi sgo dbye bar gsol ba 'debs pa 'di'i rjes zlos /
ho :
dkyil 'khor phyogs bzhi'i sgo bzhi nas :
bdud bzhi 'joms mdzad khro bo bzhi :
'gro drug 'khor ba'i sgo chod la :
rnam thar bzhi yi sgo phyes shig :
b+h+rU~M pra be sha ya phaT:
zhes gsol ba gdab pas dkyil 'khor gyi sgo bzhi shag gis bye bar gyur pa mos mdzod /
ces brjod la yol ba btang yod na bsal /
de nas khyed rang rnams las kyi rdo rje'i phyag gi rdo rje la 'jus te tshad med pa bzhi'i 'jug pas dkyil 'khor gyi sgo bzhi nas zhugs te lha tshogs rnams la phyag byas nas /
slar yang dkyil 'khor gyi shar sgo'i nang du 'khod pa'i mos pa mdzod /
de dag ni phyi mtshan ma'i dkyil 'khor du 'jug pa'o //
de nas nang ye shes kyi dkyil 'khor la 'jug pa'i slad du sbyor ba dam la bzhag pa ni /
dam tshig gi bdud rtsi dang bcas pa'i mna' chu 'di nyid lce la bzhag pa yin te /
hU~M:
dam tshig rdo rje'i chu 'di yis :
dam tshig bsrung na dngos grub ster :
ye shes sems dpar 'di gyur nas :
sgrib gnyis byang ste sangs rgyas thob :
dam tshig nyams na na raka gnas :
lcags kyi sdig pa mgo dgu pas :
snying khrag 'thung zhing dmyal bar ltung :
mchog tu dam tshig gtsang ma gces :
i daM te sa ma ya na ra kan :
bag sha si :
zhes dam bsgrag go
/de nas nang 'jug gi dngos gzhi ye shes dbab pa yin pas khyed rang rnams lus kyi gnad skyil krung drang por srongs /
ngag gi gnad rlung kha sbyor du chings /
sems kyi gnad gzhan du ma yengs par dmigs pa 'di bzhin du mdzod /
slob dpon gyi thugs ka nas 'od zer 'phros /
khyed rang rnams la phog
/rnam smin sha khrag gdos bcas kyi lus 'dis mtshon pa'i ma dag pa'i snang ba thams cad nam mkha' la sprin dengs pa ltar mi dmigs te stong par gyur /
stong pa'i ngang las khyed rang rnams rgyal ba kun 'dus thugs rje chen po'i skur gyur pa ni /
sku mdog dmar gsal zhal gcig phyag gnyis pa /
mdzes shing yid du 'ong ba khro 'dzum chags pa'i nyams rgyas pa /
phyag g.yas pad+ma'i phreng ba dang g.yon mnyam gzhag gi phyag rgyas bdud rtsi'i bum pa bsnams pa /
pad nyi zla ba'i gdan la rdo rje'i skyil mo krung gis bzhugs pa /
dar dang rin po che dang rus pa'i rgyan gyis brgyan pa /
yum gsang ba ye shes DA ki ma dmar gsal gcer bu skra grol zhing rin po che dang rus pas brgyan pa /
phyag gnyis kyis pad+ma dang bum pa 'dzin pa /
zhabs gnyis yab la 'khyud cing /
bde ba chen po mchog tu 'bar ba'i 'od zer 'phro ba /
yab kyi snying gar hrIHyig dmar po mar me ltar 'bar ba gsal ba'i 'od kyis bskul bas /
dkyil 'khor gyi lha tshogs rnams kyi thugs ka nas sku dang yig 'bru phyag mtshan rnam pa grangs med pa 'od zer gyi phung po 'bar zhing 'phro ba kha char dang bu yug 'tshubs pa bzhin du byon /
ba spu'i khung bu nas zhugs /
lus thams cad mer khrig gang bas bde ba bzod med du 'bar ba'i mos pa mdzod /
khyad par gyi spos kyis bdug
DA dril dang rkang gling sogs rol mo'i sgra dang sbyar te /
oM AHhU~M:
oM ma Ni pad+me hU~M hrI:
A be sha ya a A:
zhes bzla zhing dbab /
de ltar byin phab pa'i ye shes pa rnams khyed rang rnams la ro gcig tu brtan pa'i mos pa mdzod /
spyi bor rdo rje rgya gram du bzhag ste /
tiSh+Tha badzra /
de nas rigs brtag par bya ba'i phyir me tog 'dor ba ni /
tshom bu'i dkyil 'khor thugs rje chen po'i dkyil 'khor me long la gzugs brnyan shar ba ltar bzhugs pa la /
ngo bo ye shes gcig gi rol pa la bzang ngan med kyang rang gi las 'brel yod pa'i lha de la 'bab par shog snyam du 'di'i rjes zlos dang bcas te me tog ltos pa med par dor mdzod /
ho :
dbang mdzad thugs rje'i dkyil 'khor du :
rig pa'i me tog lha la 'bul :
dkyil 'khor lha tshogs thams cad kyis :
thugs rjes dgongs la bzhes su gsol :
pra ti dza pU dzaHho :
zhes 'dor du bcug pas gang la babs pa de'i rigs nges par byas la /
me tog gang la phog pa'i lha de byon nas khyed rang la thim pas dbyer med du gyur par mos mdzod /
oM ma Ni pad+me hU~M hrI:
dzaHhU~M baM ho :
zhes brjod cing me tog mgor bzhag la /
thugs rje'i dbang phyug gam /
pad+ma dgyes pa lta bu lha'i mtshan las gras pa'i gsang mtshan btags /
de nas mig dbye bar gsol ba gdab pa 'di'i rjes zlos mdzod /
kye ho :
bdag ni thog ma med dus nas :
mi shes ma rig mun par tshud :
bla ma'i thugs rje'i gser thur gyis :
ye shes mig phyes lha dang sprod :
ces lan gsum zhu /
de nas ma rig pa'i ling tog mig dar dang lhan cig bsal ba'i mos pa mdzod /
bu ni mi shes rmongs 'khrul pas :
mdongs shing 'grib par gyur pa ni :
rdo rje gser gyi thur ma yis :
ling tog ngas bsal dal la ltos :
zhes gser thur gyi dbye tshul bya /
de nas ye shes kyi mig gsar du thob pa de la mthong ba bstan par bya ste /
de yang 'di na slob dpon gyi sku rang bzhin lhun grub kyi dkyil 'khor du gzhug pa dang /
mtshan ma'i rten rang snang dbyer med dkyil 'khor du mngon par gsal ba gzugs brnyan gyi dkyil 'khor 'dis mtshon pa yin te /
ye shes rang snang gi pho brang rang byung lhun grub rin po che 'bar ba'i gzhal yas khang tshad dang mtshan nyid thams cad yongs su rdzogs pa'i pad+ma'i lte bar /
dbus su bde gshegs kun 'dus 'phags pa thugs rje chen po /
yum gsang ba ye shes kyi mkha' 'gro ma dang snyoms par 'jug pa bde stong dbyer med kyi ngo bor bzhugs pa /
yab kyi thugs kar ye shes sems dpa' rta mgrin /
spyi bor rigs kyi bdag po 'od dpag med /
sras nor bu 'dzin pa g.yas nas 'dud cing /
g.yon nas gsang sngags 'dzin ma 'dud pa /
'dab ma drug la lha'i thub pa oM dkar po /
lha min gyi thub pa ma sngon po /
mi'i thub pa Ni ser po /
byol song thub pa pad ser nag
yi dwags kyi thub pa me ljang dmar /
dmyal ba'i thub pa hU~M mthing nag
de'i phyi rim pad 'dab stong rtsa mu khyud rim pa bzhir rdzogs pa la sangs rgyas stong rtsa gnyis /
sgo bzhir /
badzra /
rat+na /
pad+ma /
karma he ru ka rnams bzhugs pa ste /
de thams cad kyang sems nyid rang byung gi ye shes 'gag med sgyu 'phrul kyi rol par 'char ba'i ye shes kyi snang brnyan nyid /
da res mtshan ma'i rten 'dis mtshon te yang snying kun 'dus 'phags pa thugs rje chen po'i rten dang brten par bcas pa'i dkyil 'khor thams cad chos kyi dbyings mngon sum pa bzhin du mjal bar gyur snyam du dga' ba dang spro ba yang dag par bskyed par mdzod /
de dag gis ni lha dang skal pa mnyam pa'i ched du dkyil 'khor du 'jug pa'i chos rnams legs par song nas /
zhugs pa'i dkyil 'khor der mngon par dbang bskur ba zhu ba'i don du maN+Dal phul mdzod /
de ltar maN+Dal phul nas mi phyed dad pa'i gdung shugs chen pos gsol ba gdab pa 'di'i rjes zlos mdzod /
rdo rje slob dpon dgongs su gsol :
sangs rgyas kun gyi gsang ba'i lam :
yang snying kun 'dus dkyil 'khor du :
bdag rgyud smin par mdzad du gsol :
zhes lan gsum /
de nas dbang gi dngos gzhi la phyi nang gsang ba de kho na nyid 'gro 'dul phrin las mtha' rten gtor dbang phan yon gyis nges shes skyed pa bcas rnam grangs bdun du mchis pa las /
dang po phyi bum pa'i dbang la brten nas lus byin gyis rlob cing lha bsgom par rjes su gnang ba sbyin pa'i slad du dmigs pa 'di bzhin du mdzad 'tshal /
khyed rang rnams dkyil 'khor shar phyogs kyi khyams la thugs rje chen po yang snying kun 'dus kyi skur gyur /
slob dpon gyi snying ga'i sa bon gyi 'od kyis bskul bas mdun gyi nam mkha'i gnas su dbang gi lha phyogs bcu dus bzhi'i sangs rgyas sras dang bcas pa thams cad sprin phung gtibs pa bzhin du sad nas bzhugs par gyur /
de rnams la slob dpon gyis mchod cing gsol ba btab pa'i mos pa mdzod /
oM sarba ta thA ga ta sa pa ri bA ra puSh+pe pra tIts+tsha swA hA/
nas /
shab+da'i bar dang /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas nam mkhar bzhugs pa'i de bzhin gshegs pa rnams kyis bkra shis pa'i rnam pa du ma dang ldan pas rin po che'i bum pa bdud rtsis chus bkang ba thogs nas dbang bskur ba'i mos pa mdzod /
hrI:
bum pa spros bral chos sku zlum :
bcud ni longs spyod yi dam lha :
sprul sku'i khrus kyis ma rig 'khru :
lha dbang lus la rdzogs gyur cig :
oM ma Ni pad+me hU~M hrI:
a b+hi Shiny+tsa oM:
zhes bum pa spyi bor bzhag cing bum chu blud /
de ltar bum pa'i chus dbang bskur pas sku gang dri ma thams cad dag
chu'i lhag ma spyi bor 'khyil ba las rigs kyi bdag pos dbu brgyan pa'i mos pa mdzod /
de nas rjes 'brel du lus tha mal gyi zhen rtog sbyong ba sku'i dbang bskur ba ni /
khyed rang rnams thugs rje chen po'i skur gyur pa'i phyi rol du gzhal yas khang lha'i gdan dang bcas pa gsal bar gyur pa la /
dkyil 'khor gyi lha tshogs rnams mar me gcig las gnyis mched kyi rnam par spros nas rim pa bzhin so so'i gnas su bzhugs pa'i mos pa mdzod /
yab kyi sku rten spyi bor bzhag la /
hrI:
thugs rje'i mnga' bdag spyan ras gzigs :
'gro 'dul thabs kyi don mdzad pa :
thugs rje kun 'dus dbang mchog 'di :
skal ldan bu la bskur thob shog :
oM ma Ni pad+me hU~M hrI:
ma hA kA ru Ni ka a b+hi Shiny+tsa oM:
yum gyi sku rten mdun du bzhag la /
hrI:
dus gsum sangs rgyas bskyed pa'i yum :
shes rab chen po'i rang bzhin can :
gsang ba ye shes dbang mchog 'di :
skal ldan bu la bskur thob shog :
oM ma Ni pad+me hU~M hrI:
gu h+ya dz+nyA na ye a b+hi Shiny+tsa A:
rta mgrin snying gar bzhag la /
hrI:
gdug pa tshar gcod rta mgrin ni :
dbu gtsug rta skad 'tsher ba yis :
log 'dren bdud las rgyal ba'i dbang :
skal ldan bu la bskur thob shog :
oM ma Ni pad+me hU~M hrI:
ha ya grI wa pad+mAn+ta kr-ita a b+hi Shiny+tsa A:
sras nor bu 'dzin pa g.yas su bzhag la /
hrI:
yid bzhin re skong gter 'chang ba :
dgos 'dod ma lus 'byung ba'i dpal :
rgyal ba kun gyi sras mchog dbang :
skal ldan bu la\u0f8e
oM ma Ni pad+me hU~M hrI:
ma Ni d+hA ra ye a b+hi Shiny+tsa A:
gsang sngags 'dzin ma g.yon du bzhag la /
hrI:
gsang sngags 'dzin ma shes rab nyid :
'bras bu gsang sngags yid bzhin gter :
mtshan bzang sras mo'i dbang mchog 'di :
skal ldan bu la\u0f8e
oM ma Ni pad+me hU~M hrI:
gu h+ya d+hA ri ye a b+hi Shiny+tsa mAM:
'gro 'dul thub pa drug gi sku gnas drug tu bzhag la /
hrI:
lha yi thub pa sku mdog dkar :
brgya byin phyag na pi waM 'dzin :
nga rgyal gnas su dag pa'i dbang :
skal ldan bu la\u0f8e
oM ma Ni pad+me hU~M hrI:
oM mu ne kring swA hA a b+hi Shiny+tsa hU~M:
hrI:
lha min thub pa sku mdog sngo :
thags bzang phyag na ral gri 'dzin :
phrag dog gnas su dag pa'i dbang :
skal ldan bu la\u0f8e
oM ma Ni pad+me hU~M hrI:
oM mu ne truM swA hA a b+hi Shiny+tsa hU~M:
hrI:
mi yi thub pa sku mdog ser :
shAka thub gseg shang par bu 'dzin :
'dod chags gnas su dag pa'i dbang :
skal ldan bu la\u0f8e
oM ma Ni pad+me hU~M hrI:
oM mu ne hU~M swA hA a b+hi Shiny+tsa hU~M:
hrI:
byol song thub pa ser nag sku :
seng ge rab brtan pusti 'dzin :
gti mug gnas su dag pa'i dbang :
skal ldan bu la\u0f8e
oM ma Ni pad+me hU~M hrI:
oM mu ni braM swA hA a b+hi Shiny+tsa hU~M:
hrI:
yi dwags thub pa dmar ljang sku :
kha 'bar rin chen sgrom bu 'dzin :
ser sna gnas su dag pa'i dbang :
skal ldan bu la\u0f8e
oM ma Ni pad+me hU~M hrI:
oM mu ni k+ShaM swA hA a b+hi Shiny+tsa hU~M:
hrI:
dmyal ba'i thub pa mthing nag sku :
chos kyi rgyal po me chu 'dzin :
zhe sdang gnas su dag pa'i dbang :
skal ldan bu la\u0f8e
oM ma Ni pad+me hU~M hrI:
oM mu ni ye swA hA a b+hi Shiny+tsa hU~M:
skabs 'dir spro zhing dgos pa yod na sangs rgyas stong rtsa'i lha dbang che 'bring gang rung rat+na'i thugs gsang las bshad pa bzhin bskur la /
bsdu na phyag stong spyan stong sku spyi bor bzhag la /
hrI:
sku stong sangs rgyas rdzogs pa'i dpal :
phyag stong 'khor los sgyur rgyal stong :
spyan stong bskal bzang sangs rgyas stong :
bud+d+ha stong rtsa'i dbang thob shog :
oM ma Ni pad+me hU~M bud+d+ha sarba ta thA ga ta a b+hi Shiny+tsa hrI:
rigs bdag spyi bor bzhag la /
hrI:
rgyal ba kun gyi gtsug gi rgyan :
snang ba mtha' yas 'od dpag med :
rigs kyi bdag pos dbang bskur bas :
ye shes lnga dang ldan par shog :
oM ma Ni pad+me hU~M hrI:
oM a mi d+he ba hrIHswA hA a b+hi Shiny+tsa hrI:
sgo bzhi mdun rgyab g.yas g.yon rnams su bzhag ste /
dza :
dga' byed bdud rnams 'joms pa'i dpal :
bcom ldan badzra he ru ka :
shar gyi sgo skyong dbang bskur bas :
'jigs brgyad skyob pa'i dbang thob shog :
oM badzra ma hA kro d+ha he ru ka hU~M phaT a b+hi Shiny+tsa hU~M:
hU~M:
nyon mongs bdud rnams 'joms pa'i dpal :
bcom ldan rat+na he ru ka :
lho yi sgo skyong dbang bskur bas :
'byor drug rgyas pa'i dbang thob shog :
oM rat+na ma hA kro d+ha he ru ka hU~M phaT a b+hi Shiny+tsa hU~M:
baM:
phung po'i bdud rnams 'joms pa'i dpal :
bcom ldan pad+ma he ru ka :
nub kyi sgo skyong dbang bskur bas :
khams gsum 'dul ba'i dbang thob shog :
oM pad+ma ma hA kro d+ha he ru ka hU~M phaT a b+hi Shiny+tsa hU~M:
ho :
'chi bdag bdud rnams 'joms pa'i dpal :
bcom ldan karma he ru ka :
byang gi sgo skyong dbang bskur bas :
dgra bgegs tshar gcod dbang thob shog :
oM karma ma hA kro d+ha he ru ka hU~M phaT a b+hi Shiny+tsa hU~M:
zhes lha dbang bskur /
'di ltar snang ba'i 'khor 'das kyi chos thams cad snang stong sgyu 'phrul drwa ba lha'i 'khor lor dag pa yin no //
gnyis pa nang bdud rtsi la brten nas ngag byin gyis rlob cing sngags bzla ba'i lung 'bogs pa'i slad du dmigs pa 'di bzhin du mdzod /
bla ma thugs rje chen po yab yum snyoms par zhugs pa'i byang chub kyi sems kyi thig le lce thog tu bzhag pa'i mos pa mdzod /
A:
thugs rje chen po yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM ma Ni pad+me hU~M hrI:
wA ka a b+hi Shiny+tsa A be sha ya A:
zhes thod pa bdud rtsis gang ba mgrin par bzhag
/bdud rtsi blud /
khyed rang rnams kyi snying gar hrIHyig dmar po /
slob dpon gyi thugs ka nas sngags kyi phreng ba rnams thon mgrin pa'i lam du zhugs snying ga'i sa bon gyi mthar 'khod par mos la 'di'i rjes zlos mdzod /
oM ma Ni pad+me hU~M hrI:
lan bdun /
'di ltar 'khor 'das kyi sgra skad thams cad grags stong gzhom med gsung gi 'khor lor dag pa yin no //
gsum pa gsang ba mar me la brten nas yid byin gyis rlob cing sems kyi ngo sprod pa la thog mar byin rlabs 'beb pa'i slad du dmigs pa 'di bzhin du mdzod /
snang ba thams cad 'od kyi gzhal yas khang du gyur pa'i nang du khyed rang rnams bzhengs nas thal sbyar du gnas pa thugs rje chen po'i skur gsal ba'i snying gar hrIHyig mar me ltar 'bar ba /
spyi bor bla ma dang dbyer med pa'i snang ba mtha' yas /
snang srid thams cad yi dam dpa' bo mkha' 'gros shig shig yam yam gang zhing gar stabs sgyur bar mos mdzod /
rol mo bsgrag
/gu gul dang spos chen bsreg
/yig bdun gyi dbyangs dir dir bya /
de nas lha sngags kyi snang cha thams cad 'dzin med khyab brdal spros pa dang bral ba'i ngang la ma bcos par bzhag
/de'i don mar me'i snang ba gsal la rang bzhin ma grub pa 'dis mtshon pa yin te /
hrI:
sems nyid ka dag kun bzang klong :
snang stong zung 'jug sgyu ma'i sku :
gnyis med 'dzin bral sprul pa'i sku :
yang dag nges don rtogs par shog :
oM ma Ni pad+me hU~M hrI:
dz+nyA na pany+tsa d+harma kA ya nirma kA ya sam+b+ho kA ya a b+hi Shiny+tsa a a :
zhes mar me bstan /
'di ltar 'khor 'das kyi rtog tshogs thams cad rig stong spros bral bde ba chen po thugs kyi 'khor lor dag pa yin no //
de ltar lus ngag yid gsum tha mal gyi zhen rtog dag nas rdo rje gsum du grub pa de la /
rdo rje thugs kyi dam tshig
/dril bu gsung gi dam tshig
/phyag rgya sku'i dam tshig gsum sbyin pa ste /
hrI:
ye shes lnga ldan rdo rje dang :
sangs rgyas dbyangs kyi rjes 'gro dril :
thabs dang shes rab dbang bskur bas :
zung 'jug lam la spyod par shog :
oM ma Ni pad+me hU~M hrI:
dz+nyA na badzra gaN+Te a A:
zhes rdo rje dang dril bu gtad /
'khyud rgya byas /
des ni phyi nang gi rdor dril kha sbyor las byung ba'i bde stong zung 'jug gi ye shes kyis rgyud gang bas don gnyis 'grub pa'i nus pa khyad par can rgyud la bzhag pa yin no //
bzhi pa de kho na nyid me long la brten nas /
'khor 'das thams cad kyi gzhi rang sems 'khrul pa'i ngo bo gsal stong 'dzin med du rig pas /
'ching grol med pa'i gnas lugs yang dag pa rtogs na sna tshogs rang grol rig pa'i rtsal dbang thob pas de'i don ngo sprad pa ni /
me long bstan la /
hrI:
sems nyid gsal la 'dzin rtog med :
me long lta bur rtogs pa na :
dran rtog chos kyi dbyings su nub :
zug rngu bral bas bde ba che :
de ni gnas mchog rig pa'i dbang :
sems nyid gsal la 'dzin rtog med :
me long lta bur rtogs pa na :
sgo gsum tha mal sku gsung thugs :
cir mi dgongs pas thugs rje che :
de ni lha mchog rig pa'i dbang :
sems nyid gsal la 'dzin rtog med :
me long lta bur rtogs pa na :
sgo lnga yul lnga gnyis med mchod :
de ni mchod tshogs rig pa'i dbang :
sems nyid gsal la 'dzin med rtog :
me long lta bur rtogs pa na :
'gro don bya byed lhun gyis grub :
de ni gzhan don rig pa'i dbang :
sems nyid gsal la 'dzin rtog med :
me long lta bur rtogs pa na :
'du shes bral bas 'khor ba dag :
de ni dong sprugs rig pa'i dbang :
rgyal pos dbang mchog bskur mi la :
'khor rnams kyis ni cis mi bskur :
bum chu spyi nas blug dus su :
lus kun khyab pa smos ci dgos :
mtshon cha'i 'khor lo 'bar ba'i tshe :
gang 'phrad gcod pa chos nyid do :
ye shes 'khor lo me 'bar bas :
ma rig nags sreg the tshom med :
oM ma Ni pad+me hU~M hrI:
dz+nyA na a b+hi Shiny+tsa hrI:
des ni rig pa'i rtsal gyi dbang gis don thams cad rang gi rig pa'i thog tu ngo sprad pa yin no //
lnga pa sprul sku'i sku yi ge'i dbang la brten nas 'gro ba 'dul ba'i rjes su gnang ba ni /
yi ge 'bru bdun re re bzhin gtad la /
oM:
lha dbang brgya byin sku gsung thugs :
lha rnams 'dus pa'i srog snying oM:
oM bzung lha yi 'gro ba thul :
hrI:
oM ni don dam skye ba med :
'dod yon lnga la ma zhan pa :
'chi 'pho ltung byed sdug bsngal sbyong :
gsung mchog oM gyis dbang bskur ro :
oM oM oM sarba a b+hi Shiny+tsa hU~M/
ma :
thags bzang ris kyi sku gsung thugs :
lha min 'dus pa'i srog snying ma :
ma bzung lha min 'gro ba thul :
hrI:
ma ni ma bcos spros dang bral :
bdag gzhan phyogs cha mi 'dzin pa :
'thab rtsod rdeg btsog sdug bsngal gcod :
gsung mchog ma yis dbang bskur ro :
ma ma ma sarba a b+hi Shiny+tsa hU~M:
Ni :
shAkya thub pa'i sku gsung thugs :
mi rnams 'dus pa'i srog snying Ni :
Ni bzung mi yi 'gro ba thul :
hrI:
Ni ni ma sbas kun la khyab :
tshogs drug yul la ma zhen pa'i :
skye rga na 'chi'i sdug bsngal gcod :
gsung mchog Ni yis dbang bskur ro :
Ni Ni Ni sarba a b+hi Shiny+tsa hU~M:
pad :
seng+ge rab brtan sku gsung thugs :
byol song 'dus pa'i srog snying pad :
pad bzung byol song 'gro ba thul :
hrI:
pad ni gnyis 'dzin rtog pa thul :
mnyam nyid don dang ldan pa yis :
glen lkugs bkol spyod sdug bsngal gcod :
gsung mchog pad kyis dbang bskur ro :
pad pad pad sarba a b+hi Shiny+tsa hU~M:
me :
nam mkha' mdzod kyi sku gsung thugs :
yi dwags 'dus pa'i srog snying me :
me bzung yi dwags 'gro ba thul :
hrI:
me ni ma zhen zhen 'dzin dag :
'dod dang spyod la ma zhen pa'i :
bkres skom phongs pa'i sdug bsngal gcod :
gsung mchog me yis dbang bskur ro :
me me me sarba a b+hi Shiny+tsa hU~M:
hU~M:
chos kyi rgyal po'i sku gsung thugs :
dmyal ba 'dul ba'i srog snying hU~M:
hU~M bzung dmyal ba'i 'gro ba thul :
hrI:
hU~M ni kun gyi khong nas byung :
thams cad dbang sdud spong len med :
nyam thag tsha grang sdug bsngal gcod :
gsung mchog hU~M gis dbang bskur ro :
hU~M hU~M hU~M sarba a b+hi Shiny+tsa hU~M:
hrI:
thugs rje chen po'i sku gsung thugs :
bde gshegs 'dus pa'i srog snying hrI:
hrIHbzung 'khor ba dong nas sprugs :
hrI:
hrIHni bde gshegs kun gyi srog :
snying po brjod bral ye shes mchog :
bde chen yang dag don ldan pa'i :
gsung mchog hrIHyis dbang bskur ro :
hrIHhrIHhrIHsarba a b+hi Shiny+tsa A:
deng phyin chad yi ge 'bru bdun gyi phrin las la brten nas 'gro ba sems can gyi don rgya chen po gyis shig
/drug pa mtha' rten gtor dbang sbyin pa'i slad du dmigs pa 'di bzhin du mdzod cig
/gtor ma 'di nyid thugs rje chen po'i lha tshogs dngos su gsal ba la mos gus byas pas spyi bo'i oM las 'od zer dkar po byung /
khyed rang rnams kyi dpral bar thim pas sku'i byin rlabs dngos grub thams cad thob byung snyam du mos pa mdzod /
gtor ma spyi bor bzhag la /
e ma :
ngo mtshar rmad du byung ba'i gnas :
bla ma rnams dang gcig pa la :
yi dam lha dang dbyer med cing :
mkha' 'gro dbang du sdud pa'i phyir :
dam rdzas gtor mas dbang bskur bas :
rtsa ba gsum gyis byin gyis rlobs :
sku yi byin rlabs lus la zhugs :
lus kyi sgrib pa byang gyur nas :
sku mi 'gyur tshe yi dbang thob shog :
gu ru d+he ba d+hA ki nI kA ya a b+hi Shiny+tsa oM:
des 'gres te /
gtor ma 'di nyid sogs nas /
mgrin pa'i AHlas 'od zer dmar po byung /
khyed rang rnams kyi mgrin par thim pas gsung gi byin rlabs dang dngos grub sogs /
gtor ma mgrin par bzhag la /
e ma :
ngo mtshar sogs gong ltar la /
byin gyis rlobs :
gsung gi byin rlabs ngag la zhugs :
ngag gi sgrib pa byang gyur nas :
gsung snying po lung gi dngos grub stsol :
sngags mthar /
wa \u0f71ka a b+hi Shiny+tsa A:
gtor ma\u0f8e
thugs ka'i hU~M las 'od zer sngon po byung /
khyed rang rnams kyi snying gar thim pas thugs kyi byin rlabs sogs /
gtor ma snying gar bzhag la /
e ma :
ngo mtshar sogs nas /
byin gyis rlobs :
thugs kyi byin rlabs sems la zhugs :
yid kyi sgrib pa byang gyur nas :
thugs skye med rdo rje'i dngos grub stsol :
sngags mthar /
tsit+ta a b+hi Shiny+tsa hU~M:
yang gtor ma 'di nyid thugs rje chen po'i lha tshogs su gsal ba la /
mos gus dung ba byas pas sku gsung thugs yon tan phrin las kyi byin rlabs dang dngos grub thams cad 'od zer kha dog lnga'i rnam pa can du byung ba khyed rang gi gnas lngar thim pa'i mos pa mdzod /
gtor ma spyi bor bzhag
/e ma :
ngo mtshar rmad du byung ba'i gnas :
bla ma rnams dang gcig pa la :
yi dam lha dang dbyer med cing :
mkha' 'gro dbang du bsdu ba'i phyir :
dam rdzas gtor mas dbang bskur bas :
thugs rje chen po'i byin rlabs kyis :
sku gsung thugs kyi dbang thob nas :
mkha' mnyam 'gro don byed par shog :
oM ma Ni pad+me hU~M hrI:
oM AHhU~M kA ya wA ka tsit+ta ba liM ta a b+hi Shiny+tsa hrI:
de nas gtor ma'i lha khyed rang rnams la thim pas thugs rje chen po'i sku gsung thugs dang khyed rang rnams kyi lus ngag yid gsum dbyer med du gyur par mos mdzod /
bdun pa dbang thob pa'i phan yon brjod cing snod ldan du nges shes skyed pa ni rdo rje tshig rkang nyid la gsan pas khyab par gda'/
legs 'ong khyed ni skal pa bzang :
de ltar dbang rdzogs spyan ras gzigs :
khyed yin sangs rgyas sku gsung thugs :
mkha' mnyam 'gro don da spyod cig :
dus gsum bde gshegs sku gsung thugs :
yon tan phrin las ma lus kun :
yig drug dbang la yang dag rdzogs :
dbang thob yon tan mtha' yas te :
rnam kun mkhyen pa'i sangs rgyas kyis :
stong gsum 'jig rten khams 'di dag :
til 'brur bsil nas bgrang na 'dzad :
dbang thob yon tan zad mi shes :
'jig rten sems can srog bton pa'i :
bsod nams 'phags pas bgrang nus kyi :
yig drug lan gcig brjod pa yi :
yon tan brjod par ga la nus :
khams gsum sems can ma lus kun :
sangs rgyas sar bkod yon tan rnams :
bgrang bar nus kyi yi ge drug :
gcig brjod yon tan bgrang mi nus :
rgyal ba nam mkha' gang ba la :
mchod pa phul ba'i bsod nams tshogs :
bgrang bar nus kyi yig drug pa :
gcig brjod yon tan bgrang mi nus :
yig drug dbang thob 'dzin thos mis :
las dang las kyi rnam smin rung :
mi dge bcu dang mtshams med lnga :
dus 'di nyid la sbyong bar byed :
yang snying yid la sus byed tshad :
thugs rje chen po de yin phyir :
bar gcod bgegs zhi 'gro ba 'dul :
snang srid 'khor 'das dbang du 'gyur :
yang snying mthong thos dran reg dang :
sgom bzlas 'bri 'chang ston pa rnams :
yon tan ldan cing gar skyes kyang :
spyan ras gzigs dang 'bral mi srid :
ces gsungs so //
de ltar bde gshegs kun 'dus 'phags pa thugs rje chen po'i dkyil 'khor du dbang bskur ba'i bya ba bsgrubs zin pa yin pas gnas skabs de dag tu thob cing khas blangs pa'i dam tshig rnams la bsrung sdom gyi 'dun pa drag pos 'di'i rjes zlos mdzod /
gtso bos ji ltar sogs /
de ltar legs par thob pa'i gtang rag gi don du maN+Dal phul mdzod /
ces maN+Dal 'bul du bcug
/slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul nas 'bul na cha shas nas longs spyod du gsol snyam pas 'di'i rjes zlos mdzod /
deng nas brtsam ste sogs /
de ltar dbang thob pa'i dge tshogs rnams sems can thams cad kyi don du bsngo bar mdzod /
bsod nams 'di yis sogs kyis bsngo smon byas la grol lo //
gal te skye bdun sgrub chen dang 'brel ba'am /
mi 'brel yang bstan pa la phan pa'i slob bur dbang gi rgyun mi nyams pa'i phyir skye bdun bum pa'i dbang bya ba'i phyag srol mdzad pa ltar na /
thog ma nas dkyil 'khor dbus su skye bdun ril bu bzhugs pa'i bum pa'ang bshams la dbang sgrub skabs su yig bdun sham bur /
a ra pa tsa mi ta hr-i da ya swA hA/
btags pa ci 'grub bzla /
dbang ni dngos gzhi'i bum dbang rdzogs pa'i rjes su /
de ltar bum dbang gi khrus kyis gdul bya skal ldan rnams kyi rgyud /
snod gser gyi gzhong pa lta bu yongs su dag pa byas pa der /
bcud seng ge'i 'o ma lta bu myong grol bdud rtsi'i dwangs mas dbang bskur ba ste /
bum pa rang byung gi pho brang ye shes kyi gzhal yas khang du gsal ba la bum bcud 'khor ba dong sprugs 'jig rten dbang phyug 'phags pa thugs rje chen po'i lha tshogs su shar bas dbang bskur bas rgyud smin cing grol ba'i mos pa mdzod /
bum ril spyi bor bzhag la /
hrI:
phyi ni rang byung bde chen gzhal yas khang :
nang na thugs rje chen po'i lha tshogs bzhugs :
sgrib gsum dag nas sku gsum mngon gyur dbang :
deng 'dir sbyin no 'gro kun yongs sgrol shog :
oM ma Ni pad+me hU~M hrI:
sarba ta thA ga ta a b+hi Shiny+tsa A:
zhes dbang bskur /
de nas /
khyed rang rnams kyis ril bu thugs rje chen por gsal ba de lce thog tu myangs pas lus gzhal yas khang du gsal ba'i snying pad+ma 'dab ma drug pa'i lte bar zla ba'i steng du /
mgrin pa'i lam nas brgyud hril gyis byon nas byang chub snying po ma thob bar du mi 'bral bar yun gyi lhar bzhugs pa'i mos pa mdzod /
oM ma Ni pad+me hU~M hrIHsarba sid+d+hi hU~M aH
zhes bzla bzhin du bkyes ril bu gsum re mid du gzhug go
/de ltar dbang rdzogs pa'i ril bu ltor song phan chad mi zhes bya ba thugs rje chen po spyan ras gzigs su gnas 'gyur ba yin pas rgyal po rgyal sar phyung ba dang 'dra zhing /
bslab pa'i dam tshig kyang bdag las gzhan gces 'dzin gyi sems bskyed dang ldan pas 'gro ba'i don ci nus la 'bad pa dang /
dus rtag tu thugs rje chen po'i bzlas bsgom la brtson par gyis shig
/de ltar thob pa'i phan yon kyang /
rgyud las /
ril bu su yi ltor song ba :
tshe rabs gang dang gar skyes kyang :
spyan ras gzigs dang 'bral mi srid :
rdzas mchog reg chog ngo mtshar che :
zhes dang /
gzhan yang /
bod khams kun la khyab par dgram :
de yis thugs rje'i bstan pa rgyas :
snyigs dus sems can bde la bkod :
ngan song 'khor ba dong nas sprugs :
thugs rje'i phrin las ngo mtshar che :
zhes brjod /
de nas rjes 'brel du lus tha mal gyi zhen rtog sbyong ba sku'i dbang bskur ba ni /
sogs dkyus bzhin sbyar bas 'grub bo //
gsum pa rjes kyi bya ba ni /
tshogs la rol zhing lhag chog bya /
gtor 'bul dang brtan ma bskyang zhing /
gtang rag mchod bstod 'bul /
nongs pa bshags /
rdul tshon yin na ye shes pa gshegs nas bsdu /
ras bris yin na brtan bzhugs bya /
nyer bsdu /
lhar ldang /
bsngo smon /
shis brjod kyi bar las byang ltar mtha' rgyas su bya'o //
chos kyi dbang phyug gter ston tshad ma yis //
yang snying 'dus pa dam chos tshad ma phyung //
ma Ni rin chen la sogs tshad thub kyi //
skyes chen mang pos bod khams khyab par spel //
'on kyang da ni bag la nyal nye bas //
dam pa'i rjes su 'brangs te gzhan phan blos //
'di tsam bsgrubs byas dge ba gang thob pas //
spyan ras gzigs kyi rnam thar myur 'grub shog
/ces pa 'di'ang 'jam mgon rdo rje 'chang gi bka' lung spyi bor bstsal pa dang /
nye char rig 'dzin bla ma dam pa dkon mchog bstan 'dzin gyis rin chen gnyis pa'i me tog bcas bka' yis bskul ba mdzad pas /
mkhan chen o DI ya na'i yig cha 'khrul med tshad thub tu mngon kyang bklag lung gi rgyun ma bzhugs pas de nyid kyi lugs srol rtsa bar bzung /
kaHthog phyag bzhes 'khrul med zur rgyan 'os rigs phran bu 'ang bsab /
bum dbang gi gsol 'debs bde gshegs kun 'dus nas sab pa gnang ba sogs 'di la dgos gal can du ma mngon kyang da lta'i phyag bzhes kyi rgyun ma nyams par /
'jig rten dbang phyug karma pa yab sras kyi bstan sgor zhugs shing mgon po bde ba chen po'i ring lugs pa pad+ma gar gyi dbang phyug rtsal gyis dpal spungs yang khrod kun bzang bde chen 'od gsal gling du bris pa dge legs 'phel ///
/
