@#//
mgon po tshogs kyi bdag po'i mngon rtogs drag sngags gsang ba spu gri'i rgyud bzhugs so //
mgon po spyan ras gzigs la phyag 'tshal lo //
de yi spyan sngar dam bcas pa'i //
chos skyong tshogs bdag legs ldan sras //
'khor dang bcas la phyag 'tshal lo //
lnga brgya dus kyi snyigs ma la //
las kyis sdang ba'i bstan dgra rnams //
tshar gcad bkug gsad brlag pa'i thabs //
bai ro tsa na'i snyan brgyud pa //
drag sngags gsang ba'i spu gri yi //
sgrub thabs sbyor dngos rjes gsum mo //
dang po sbyor ba bcas kyi rim pa ni /
sa sna gdug pa can la mdun du maN+Dal gru bzhi tshad dang ldan pa bcas la /
de'i steng du mi shis pa'i sa sna tshogs la gru gsum rgyar khru gang ba /
zabs su khru phyed pa /
de'i nang du dug khrag sna tshogs kyis byug
/rgyab tu ro sol gyis nag por byugs la maN+Dal gyi steng du bzhag
/de nas ling+ga tshul bzhin du bris la 'bod rbad gsad gsum gyi sngags kyis bskor /
gnas gsum du skyer phur gsum btsugs /
dbye dgug gsad gsum rgyas par byas la ro lteb byed /
gru gu sngon dmar gyis bcing /
khyi ra phag gsum gang rung gi thod par bcug la thun khung nang du bzhag
/mgon po'i tsaka li rab gnas dang ldan pa dbus su btsugs /
g.yas zur du sku mchog tsaka li /
g.yon zur du gsung mchog tsaka li /
rgyab tu thugs mchog tsaka li bcas zur gsum du btsugs /
yum gyi tsaka li yab kyi g.yon zur du btsugs /
de'i phyi rol du mgo brnyan gyi tshogs kyis bskor /
der ma tshud na gru gsum gyi rgyab tu bskor /
thun thag mdun du phur pa la bstod /
de rgyab drag po'i rtsang sum cu rtsa dgu'am nyer gcig gis srin mo'i 'gros su bskor /
de rgyab drag po'i shing gi rkang gsum dang /
dar nag gam re ba'i gur phub /
de nas yi dam chos skyong gi mchod gtor rgyas par bsham /
mgon po'i gtor ma g.yag snying lta bu la sdong sol gyis nag por byugs la snod du bsham /
ngos gsum du bshos phran gsum bsham /
g.yag lug gi stod shas brgyan la rkang gsum gyi khar bzhag
/srog rten dar nag po la ma hA kA la'i sku'am snying po bris la btsugs /
tsan+dan gyi bing la dar sna tshogs dang rin po che sna tshogs kyis brgyan la rten du btsugs /
sku mchog gi rten du rta nag gi tsit+ta /
gsung mchog gi rten du lug nag gi tsit+ta /
thugs mchog gi rten du g.yag nag gi tsit+ta /
phyogs bcu mgon po'i rten du bya rgod mda' dar /
rkang gsum gyi khar ram gang bder gzugs 'gros bsham pa ni /
bya rgyal khyung chen la sogs pa'i 'dab chags /
gcan gzan gyi rigs /
ri dwags /
g.yung dwags /
chu gnas /
gzhan yang gzhung las gang grags rnams bsham /
thun rdzas ni yungs dkar nag la sogs pa'i dug rigs sna tshogs dang /
zangs phye lcags phye sna tshogs bsags /
gzhan yang sgrub pa ma rdzogs kyi bar du mkho ba'i yo byad rnams bsham /
de ni sbyor ba bcas kyi rim pa'o //
spyi don gnyis pa dngos gzhi nyams su len pa'i rim pa la bcu'i /
dang po rten gzhal yas khang gdan dang bcas pa bskyed pa ni /
dang po bsang mchod dang chab gtor rgyas par bsngo la /
bar chad thams cad sol /
mthun rkyen myur du 'grub pa'i sdongs grogs mdzod cig
/ces sogs bka' bsgo /
phyi rigs la yang dkar gtor bsngo la /
bka' bsgo legs par byed /
srung ma pho rgyud mo rgyud 'khor dang bcas pa khyed rnams kyis gzu dpang mdzod /
legs nyes kyi stangs 'dzin /
dam tshig gi rjes gcod /
bden rdzun gyi shan 'byed /
bdag gi kha 'dzin mdzod cig
/nyes byed la chad pas chod cig
/ces bka' bsgo'o //
phur pa ma hA kA lar bsgom /
dam 'dogs la sogs rgyas par byed /
nam mkha' bar snang sa gzhi brtag pa rnams bya'o //
de nas yi dam chos skyong gi bsnyen mchod dang /
skong bshags tshogs mchod rnams rgyas par bya'o //
de nas /
oM swa b+hA ba shud+d+haHsarba d+harmaHswa b+hA ba shud+d+ho\u0f85 haM/
mdun gyi bcas rnams mi dmigs pa stong pa nyid du gyur /
stong pa'i ngang las /
rang nyid yi dam gyi thugs ka nas trAM gcig 'phros pa 'od du zhu ba las rin po che sna bzhi las grub pa'i ri rab dbyibs gru bzhi bang rim gsum dang ldan pa /
de'i steng du pad+ma rA ga'i thig bkyes pa'i thog tu b+h+rU~M las rin po che sna tshogs las grub pa'i gzhal yas khang gru bzhi sgo bzhi sgo khyud dang ldan pa /
gser gyi ka ba la g.yu yi gdung ma bres pa /
rgyan rta babs chos 'khor bang rim tog dang ri dwags gdugs dang bcas pa'o //
de'i nang du chos bzang lha'i 'dun sa a mo li ka'i rdo leb mdog nya phyis lta bu /
de'i dbus su gru gsum mthing nag yangs shing rgya che ba /
nag la gting zab pa /
nad kyi na bun 'thibs pa /
dug gi rlangs pa 'phyo ba /
mtshon cha'i char 'bab pa /
sod sod dang chod chod kyi sgra sgrog pa /
ma mo dang mkha' 'gro ma rnams kyi 'du sa /
bka'i lha ma srin sde brgyad kyi rgyu srang /
stod na zhe sdang gi me 'bar ba /
smad na 'dod chags kyi khrag mtsho 'khyil ba /
bar na phrag dog gi rlung nag 'tshubs pa /
gshin rje'i bshas khang nag po /
rngams mthug la bongs mtho ba logs gzar ba /
de'i nang du lcags sreg ngar ma'i sa gzhi chen po'i steng du /
nr-i yongs su gyur pa las dgra bo gan rkyal du mgo tshur bstan te rkang pa phyir brkyangs pa /
kha nas smre sngags sna tshogs 'don pa /
gcer bu mgon skyabs med pa 'dar phri li li byed pa /
de'i thog tu gnam lcags kyi 'khor lo rtsibs brgyad pa dmar lhang nge bas bkab pa las mtshon cha sna tshogs kyi char mgar gyi tshwa tshwa ltar 'bab pa /
de'i steng du rdo rje rgya gram nag pos mnan pa'i lte ba'i steng du /
kA ya wA ka tsit+ta satwaM b+ha ya nan /
rwa bzhi la oM laM hU~M laM suM laM satwaM b+ha ya nan gyis mtshan pa'o //
de'i steng du paM las pad+ma dmar po 'dab ma brgyad pa /
de'i steng du a las zla ba'i dkyil 'khor bsil zer dang ldan pa /
de'i steng du ma las nyi ma'i dkyil 'khor tsha ngar dang ldan pa /
gru gsum gyi rgyab tu khrag gi zla gam dmar po gsum dang ldan pa las gri gug gi phreng bas bskor ba /
de'i phyi rol du 'khor lo sngon po rtsibs bcu pa mu khyud dmar pos bskor ba /
de'i phyi rol du 'khor lo rtsibs brgyad pa mu khyud ser pos bskor ba /
de rgyab gru chad bzhi ni /
shar gyi gru chad dmar po /
lho ser po /
nub dkar po /
byang ljang gu
/mu khyud dmar pos bskor ba /
de'i dbus su bi nA ya ga pho mo byi chings su bsnol ba'i steng du /
gnyis pa dam tshig dkyil 'khor bskyed pa ni /
rang nyid yi dam gyi thugs ka nas hU~M mthing nag gcig spros te babs /
de las 'od zer phyogs bcur 'phros pas dgra bgegs gdug pa can rnams tshar bcad /
sems can thams cad kyi lus ngag yid gsum gyi sgrib pa sbyangs nas /
de bzhin gshegs pa thams cad kyi sku gsung thugs la mnyes pa'i mchod pa 'bul /
'jig rten 'jig rten las 'das pa'i srung ma pho rgyud thams cad kyi thugs dam gyi rgyud bskul nas /
de dag thams cad kyi byin rlabs nus mthu sku gsung thugs yon tan phrin las kyi dngos grub srog gi snying po dang bcas pa bsdus nas tshur 'dus hU~M la thim /
hU~M yongs su gyur pa las tsan+dan gyi bing sngon po zur brgyad pa'i lte ba la hU~M mthing nag gis mtshan pa /
yar rtse la 'brug stong ldir ba /
mar rtse la glog stong 'gyu ba /
lcim gzhog brgyad la lha dmag bye ba dung phyur shong ba gcig tu gyur /
oM shrI ma hA kA la hU~M phaT/
ces brjod pa na /
bing yongs su gyur pa las /
mgon po legs ldan gyi sras ma hA kA la mthu bo che sku mdog mthing nag char sprin nag po'i mdog lta bu /
zhal gcig phyag gnyis spyan gsum mche ba bzhi gtsigs pa /
ljags 'dril sma ra smin ma ag tshom me ltar 'bar ba /
dbu skra dmar ser gyen du brdzes pa /
sku gtum la zhal rngams pa /
sku las mtshon cha'i ba spu skyes pa /
gzi brjid dang ldan pa /
lte ba zur gsum zab pa /
dbu skra'i mtshams su thod skam lnga dang sbrul dang rin po ches brgyan pa /
stag lpags rlon pa'i sham thabs byas pa /
sku la dar nag gi 'jol ber gsol ba la g.yung drung ris dang tshom bu ris kyi me tog bkra ba /
gser dang rin po che'i ska rags bcings pa /
zhabs la swag ti'i l+h+wam po che mnabs pa /
thod rlon lnga bcu rtsa gcig gi phreng ba se ral khar thogs pa /
phyag g.yas tsan+dan gyi bing sngon po zur brgyad pa phyar thabs su bsnams pa /
g.yon pas thod khrag thugs kar 'dzin pa /
bskal pa'i me rlung 'tshubs pa'i klong na 'gying bag gi tshul du bzhugs pa /
de'i dung khang nang du zla ba'i dkyil 'khor gyi steng du oM dkar po /
mgrin par pad+ma'i steng du AHdmar po /
thugs kar nyi ma'i steng du tsan+dan gyi bing sngon po tshon gang ba'i lte ba la hU~M mthing nag gis mtshan pa /
de'i mtha' skor du /
oM shrI ma hA kA la hU~M phaT/
ma hA kA la sid+d+hi yaM du dzaH
ces pas g.yas su 'khor ba'o //
spyi bor paM las pad+ma /
AHlas zla ba /
ma las nyi ma'i dkyil 'khor gyi steng du dgongs 'dus po ti dang phyag na rdo rje bzhugs pa'o //
de'i spyi bor paM las pad+ma a las zla ba'i dkyil 'khor gyi steng du spyan ras gzigs bzhugs pa'o //
mgon po'i thugs ka'i hU~M las b+h+yo smug nag gcig 'phros te /
g.yon phyogs su rlung nag 'tshubs ma'i dbus su /
dgra bo gan rkyal du bsgyel nas yod pa'i steng du babs /
de las 'od zer phyogs bcur 'phros pas /
'jig rten dang 'jig rten las 'das pa'i ma mo dang mkha' 'gro ma thams cad kyi thugs dam gyi rgyud bskul nas /
de dag thams cad kyi byin rlabs nus mthu sku gsung thugs yon tan phrin las kyi dngos grub srog gi snying po dang bcas pa thams cad bsdus nas tshur 'dus b+h+yo la thim /
oM badzra yak+sha bai ta li hU~M/
zhes brjod pas /
b+h+yo yongs su gyur pa las /
yum yak+sha bai ta li sku mdog nag mo char sprin gyi mdog lta bu /
zhal gcig phyag gnyis spyan gsum mche ba gtsigs pa /
dbu skra kham nag sa la bshal ba /
spyi bor zla ba tshes shing lte bar nyi ma shar ba /
sku la mkha' 'gro ma'i chas kyis brgyan pa /
phyag g.yas gri gug nam mkhar phyar ba /
g.yon pas thod khrag thugs kar 'dzin pa /
rlung nag 'tshubs ma'i nang du chibs su drel rta gwa pa la zhon pa rgyan cha lugs dang ldan par bskyed do //
thugs kar nyi ma'i dkyil 'khor gyi steng du b+h+yo smug nag la /
oM badzra yak+sha bai ta li hU~M/
trag rak+sha rag mo thuM ril snying la 'dus 'dus /
srog la bring bring shaM shaM khyer b+h+yo /
zhes pas g.yon du 'khor ba'o //
'khor ni 'jig rten dang 'jig rten las 'das pa'i ma mo dang mkha' 'gro ma'i tshogs kyis bskor nas bzhugs pa'o //
mgon po'i thugs ka'i hU~M las hU~M gsum 'phros te /
zla gam gsum gyi steng du babs /
de yongs su gyur pa las /
g.yas kyi zla gam gyi steng du mgon po sku mchog sku mdog sngo skya zhal gcig phyag gnyis spyan gsum mche ba bzhi gtsigs pa /
dbu skra dmar ser gyen du brdzes pa /
sku gtum la zhal rngams pa gzi brjid dang ldan pa /
phyag g.yas pas tri shul rtse gsum /
g.yon pas thod khrag thugs kar 'dzin pa /
rgyan cha lugs gtso bo dang mthun pa /
'khor ni sku'i rigs kyi mgon po dang khro bo dang khro mo'i tshogs kyis bskor ba'o //
g.yon gyi zla gam gyi steng du mgon po gsung mchog sku mdog dmar skya zhal gcig phyag gnyis spyan gsum mche ba bzhi gtsigs pa /
dbu skra dmar ser gyen du brdzes pa /
sku gtum la zhal rngams pa gzi brjid dang ldan pa /
phyag g.yas na tsan dan gyi bing chen po /
g.yon pas thod khrag zhal du gsol ba /
rgyan cha lugs gtso bo dang mthun pa /
'khor ni gsung gi rigs kyi mgon po dang lha dmag gi tshogs kyis bskor ba'o //
mdun gyi zla gam gyi steng du mgon po thugs mchog sku mdog mthing nag zhal gcig phyag gnyis spyan gsum mche ba bzhi gtsigs pa /
dbu skra dmar ser me ltar 'bar ba /
sku gtum la zhal rngams pa gzi brjid dang ldan pa /
phyag g.yas pas gri gug nam mkhar phyar ba /
g.yon pas thod khrag thugs kar 'dzin pa /
rgyan cha lugs gtso bo dang mthun pa /
'khor ni thugs kyi rigs kyi mgon po dang nag po stong sha za 'bum gyis bskor ba /
de gsum gyi thugs kar nyi ma'i dkyil 'khor gyi steng du hU~M mthing nag la /
oM shrI ma hA kA la hU~M phaT/
ces pas g.yas su 'khor ba'o //
gtso 'khor de dag bskal pa'i me dpung 'bar ba'i nang du zhabs gnyis 'dor thabs su bzhugs pa'o //
de'i phyi rol du 'khor lo sngon po rtsibs bcu'i steng du /
shar du dpa' rab 'chang ba'i mgon po sku mdog smug nag phyag na nyi zer gyi zhags pa bsnams pa /
lhor legs ldan gyi mgon po sku mdog mthing nag phyag na tsan dan gyi bing sngon po zur brgyad pa phyar thabs su bsnams pa /
nub tu brag lha mgon po sku mdog dmar nag phyag na tsan dan gyi bing gru tshal bsnams pa /
byang du mgon po rnam sras sku mdog ser po phyag na rgyal mtshan dang ne'u le bsnams pa /
shar lhor dpal Ar+Ya dzaM b+ha la sku mdog sngon po bai DUr+Ya yi mdog lta bu phyag na ne'u le dang rgyal mtshan bsnams pa /
lho nub tu nyi ma'i sras po re man+ta sku mdog ser nag phyag na ru mtshon 'bar ba bsnams pa /
nub byang du nag po chen po sha ba ri sku mdog ljang gu 'jigs pa'i gzugs can phyag na rma bya'i rgyal mtshan phyar ba /
byang shar du rnam par snang mdzad dbu rgyan can sku mdog dkar po 'od zer 'phro ba phyag na ru mtshon dkar po bsnams pa /
shar stod du steng gi mgon po dung gi thor tshugs can phyag na gnam lcags kyi ral gri 'debs pa /
nub smad du 'og phyogs kyi mgon po rak+sha shrI ya bai ta li sku mdog nag po phyag na gnam lcags kyi satwa re phyar ba /
thams cad kyang rgyan cha lugs so sor ldan zhing rang rang gi sras dang btsun mo g.yog 'khor bcas pa'o //
de'i phyi rol du 'khor lo sngon po rtsibs brgyad la /
shar phyogs su srid pa lha'i gtso bo sku mdog dkar po sku la dar dkar gyi go zu gsol ba /
g.yas na shes rab kyi ral gri phyar ba /
g.yon pas dar mdung dkar po bsnams pa /
chibs su lha g.yag dkar po la 'chib pa /
lha dmag 'bum gyi 'khor gyis bskor ba /
lho phyogs su gshin rje ya ma rA dza sku mdog nag po stag lpags gyon pa /
g.yas be con g.yon thod dbyug 'dzin pa /
chibs su ma he sngon po la 'chib pa /
gshin rje 'bum gyi 'khor gyis bskor ba /
nub phyogs su ma mo srid pa'i rgyal mo sku mdog dkar mo brjid pa'i zhal can /
sku la dar dkar gyi ral ga gsol ba /
g.yas pas mda' dar g.yon pas me long bsnams pa /
chibs su g.yu 'brug sngon po la 'chib pa /
ma mo 'bum gyi 'khor gyis bskor ba /
byang phyogs su bdud pho skos rje brang dkar sku mdog mthing nag 'bar ba /
sku la dar nag gi 'jol ber mnabs pa /
g.yas pas khram shing g.yon pas dgra satwa bsnams pa /
chibs su bdud rta rting dkar la 'chib pa /
bdud dmag 'bum gyi 'khor gyis bskor ba /
shar lho mtshams na btsan rje srog zan sku mdog dmar po sku la dar dmar le brgan gsol ba /
g.yas pas mdung dar g.yon pas mda' gzhu bsnams pa /
chibs su btsan rta dmar po la 'chib pa /
'khor du btsan dmag 'bum gyis bskor ba /
lho nub mtshams na dgra bla'i rgyal po pe har sku mdog dkar po brjid pa'i zhal mnga' ba /
chos gos ngur smrig sku la gsol ba /
g.yas gseg shang g.yon lhung bzed bsnams pa /
chibs su seng ge dkar mo la 'chib pa /
'khor du 'gong po 'bum gyis bskor ba /
nub byang mtshams na gnod sbyin kA la yak+sha mdog sngon po g.yu 'od 'bar ba /
za 'og slog pa sku la gsol ba /
g.yas pas ral gri g.yon pas nor bu 'dzin pa /
chibs su stag mo drus ma la 'chib pa /
'khor du gnod sbyin 'bum gyis bskor ba /
byang shar mtshams na klu bdud 'chi bdag mgo dgu pa sku mdog dud kha 'jigs pa'i gzugs can /
sku la sbrul gyi pags pa gyon pa /
g.yas pas sbrul zhags g.yon pas nad rkyal bsnams pa /
chibs su chu srin 'bar ba la 'chib pa /
'khor du klu bdud 'bum gyis bskor ba /
de'i phyi rol du gru chad bzhi la lha dmag bye ba dung phyur gyis bskor ba /
thams cad kyi lus la go dang mtshon gyis brgyan pa'o //
de'i phyi rol du dgra bla'i dmag tshogs bsam las 'das pas bskor ba /
sgo bzhir rgyal po chen po sde bzhi g.yas pa thams cad kyis lcags kyu zhags pa lcags sgrog dril bu bsnams pa /
g.yon pa thams cad kyis rang rang gi rtags 'dzin pa'o //
ri rab shar gyi bang rim dang po la dri za'i dmag tshogs /
lho'i bang rim dang po la gshin rje'i dmag tshogs /
nub kyi bang rim dang po la chu lha'i dmag tshogs /
byang gi bang rim dang po la gnod sbyin gyi dmag tshogs kyis bskor ba /
bang rim bar ma bzhi la dpal mgon bdun cu la sogs pa'i gtsang rigs kyi mgon po rnams kyis bskor ba /
bang rim tha ma bzhi la mgon po'i bka' sdod /
dri za /
me lha /
gshin rje /
bden bral /
chu lha /
rlung lha /
gnod sbyin /
dbang ldan /
sa bdag
/nyi zla gza' skar gyi tshogs dang /
lha'i tshogs dang /
klu'i tshogs dang /
srin po'i tshogs dang /
ro langs kyi tshogs dang /
sha za'i tshogs dang /
mkha' 'gro'i tshogs dang /
shugs 'gro'i tshogs dang /
ma sring gi tshogs dang /
phra men mgo brnyan gyi tshogs dang /
gzhan yang sprul pa yang sprul gyi tshogs kyis bskor nas bzhugs par gyur /
de dag thams cad kyang sku mdog sna tshogs pa phyag na mtshon cha sna tshogs 'dzin pa /
lus thams cad go dang mtshon gyis brgyan nas dam nyams pa'i dgra bo'i tshe srog la rngams shing rgyug pa'i tshul du gnas pa'o //
gsum pa spyan drang zhing phyag dang mchod pa 'bul ba la bzhi ste /
dang po snyan gsan dbab pa ni /
bdag gi thugs ka nas 'od zer phyogs bcur 'phros pas phyogs dus kyi de bzhin gshegs pa thams cad chos sku zhi ba chen por bzhugs pa de /
gzugs sku ma hA kA la'i tshul du bzhengs nas byon ma rag par bsam la /
spos dang rdo rje bsdu ba'i phyag rgya bca' la 'di skad do //
ho dgongs su gsol /
ho dgongs su gsol /
ho dgongs su gsol /
na mo skyabs dam pa rnams kyi mchog
/mgon dam pa rnams kyi gling /
bsod nams thams cad kyi dpal zhing /
yon tan thams cad kyi 'byung gnas /
'phags pa bla na ma mchis pa'i dkon mchog gsum po rnams dang /
yi dam rgyal ba'i dkyil 'khor gyi lha tshogs rnams dang /
dam pa chos skyong ba'i srung ma'i tshogs ma lus pa rnams gsan cing dgongs su gsol /
deng gi gnas mchog dam pa khyad par can 'dir spyan 'dren cing mchod pa 'bul /
thugs dam bskul /
phrin las bcol lo //
mgon po tshogs bdag
/mthu chen nag po shrI ma hA kA la /
dug gsum nad kyi sman pa /
rig 'dzin yongs kyi srog shing /
rnal 'byor kun gyi dgra bla /
bdud 'dul las kyi dbang phyug chen po /
srin po lang ka pu ri'i grong khyer chen po gtan nas brlag par mdzad pa zhal gyis bzhes pa /
phyag na tsan dan gyi bing chen po zur brgyad pa bsnams pa'i nang nas lha dmag bye ba dung phyur 'phro ba /
lha ma yin gyi g.yul ngo zlog par mdzad cing /
bdud 'dul lha dmag nyis khri chig stong 'byung ba /
phyogs mtshams dang steng 'og thams cad la mnga' mdzad pa'i lha mgon po ma hA kA la'i tshogs rnams la thugs dam bskul /
phrin las bcol /
snyan char gsol /
'gro ba'i don phyir mchod kyis gshegs su gsol /
bdag gi ci re ba dang ci smon pa thams cad las kyi 'bras bu mchis par mdzad du gsol /
gnyis pa spyan drang zhing bzhugs su gsol ba ni /
bdag gi thugs ka'i hU~M las 'od zer 'phros nas mdun gyi mgon po la phog
/mgon po'i thugs ka nas 'od zer lcags kyu'i tshogs dpag tu med pa phyogs bcur 'phros pas /
byang shar mtshams rang bzhin gyi gnas dang /
'og min dang /
dur khrod chen po dang /
sku gsung thugs kyi pho brang na bzhugs pa'i mgon po dang /
mdung dang ral gri gshibs pa'i pho brang na mgon po 'khor dang bcas pa la phog pas sngon gyi dam tshig dran nas sangs rgyas kyi bstan pa srung ba'i dus la bab par dgongs nas /
skad cig gis mdun gyi nam mkhar byon par bsam la /
oM shrI ma hA kA la sa ma ya pheM pheM pheM/
ces brgya rtsa brgyad brjod la spyan drang ba ni rol mo dang bcas pas 'di skad do //
hU~M/
dad pa dang ni dam tshig gis //
ma hA kA la spyan 'dren no //
tshur gshegs tshur byon mgon po'i tshogs //
dpal chen chos 'khor srung ma khyed //
'khor bcas gnas 'dir gshegs su gsol /
khyed kyi thugs dam dus la bab //
bstan pa srung phyir gshegs su gsol //
'jigs byed chen po gshegs su\u0f8e
spyod pa rlabs chen gshegs\u0f8e
drag shul mthu chen gshegs\u0f8e
dgra bla'i rgyal po gshegs\u0f8e
dus mtha' stongs byed gshegs\u0f8e
'chi bdag zlog byed gshegs\u0f8e
khrag 'thung chen po gshegs\u0f8e
legs ldan sras po gshegs\u0f8e
rnal 'byor dgra bla gshegs\u0f8e
dbang phyug chen po gshegs\u0f8e
tshogs rje tshogs bdag gshegs\u0f8e
dge bsnyen dam can gshegs\u0f8e
'jig rten mgon po gshegs\u0f8e
dam tshig nye bar gshegs\u0f8e
sems can don phyir gshegs\u0f8e
bcom ldan thugs rje las byung ba'i //
spyan ras gzigs kyi thugs rje che //
ma hA kA la mthu chen khyed //
srid pa'i ma mo'i tshogs dang bcas //
srid gsum grong khyer sum brtsegs ni //
'dod khams gzugs khams gzugs med khams /
khams gsum grong khyer sum brtsegs nas //
skye 'chi 'joms phyir gshegs su gsol //
gnas la chags pa'i rmongs pa sel //
ma rig mun pa'i mdangs can la //
phyin ci log lta bsal ba'i phyir //
mun pa sel phyir nag por ston //
mthu stobs ldan zhing dbang phyug che //
sred med bu dang stobs chen dang //
gzhon nu smin drug bu la sogs /
khyod kyi 'khor dang nye gnas yin //
'jig rten 'di na gang mkhas pa //
tshangs pa la sogs dbang phyug rnams //
mthu dang dam tshig ldan na yang /
khyod kyi spyod yul 'dra ba med //
'phags pa gsum gyis rjes bsgrub cing //
zhing dang spyod yul dag pa yis //
'gro ba 'dul ba'i phrin las la //
thugs dam bzhin du byin gyis rlobs //
ma hA kA la mthu bo che //
rnal 'byor dgra blar gshegs pa'i tshe //
dus gsum sangs rgyas dbang bskur rtags //
sku yi cha byad gsum dang ldan /
rigs gsum mgon pos dbang bskur rtags //
dpral bar khro gnyer gsum dang ldan //
dus gsum khro bos dbang bskur rtags //
zhal gyi gdong ngar gsum dang ldan //
drang srong rnams kyis mnga' gsol rtags //
chos gos sham thabs sku la gsol //
lha chen rnams kyis mnga' gsol rtags //
rin chen 'bar ba'i thor tshugs can //
klu chen rnams kyis mnga' gsol rtags //
yan lag sbrul chun chun pos brgyan //
gza' chen rnams kyis mnga' gsol\u0f8e
ral pa dmar ser me ltar 'bar //
lha rnams kun gyis mnga'\u0f8e
bswo sgra drag po gsum dang ldan //
rgyu skar rnams kyis mnga'\u0f8e
tshe lo sme ba se ral kha //
lha ma yin gyis mnga'\u0f8e
cha sgra drag po gsum dang ldan //
byol song rnams kyis mnga'\u0f8e
'dod dgu phun sum tshogs pas brgyan //
yi dwags rnams kyis mnga'\u0f8e
rin chen 'bar ba'i do shal can //
mi rnams kun gyis mnga'\u0f8e
rin chen sna lngas sku la brgyan //
dmyal ba rnams kyis mnga'\u0f8e
thod pa'i phreng bas sku la brgyan //
ag+ni rA dzas mnga'\u0f8e
spyan nas bskal pa'i me chen 'bar //
bi nA ya kas mnga'\u0f8e
zhal nas bskal pa'i chu chen 'khyil //
bA yu rA dzas mnga'\u0f8e
shangs nas bskal pa'i rlung nag 'tshubs //
bdud rnams kun gyis mnga'\u0f8e
rgya ber nag po sku la mnabs //
gshin rje rnams kyis mnga'\u0f8e
phyag na tsan dan bing chen bsnams //
ma mo rnams kyis mnga'\u0f8e
thod pa'i phreng ba se ral kha //
srid pa gsum gyis mnga' gsol rtags //
sku yi lte ba zur gsum zab //
lha chen dpal 'bar gshegs su gsol //
ri rab zom la ljur gyis byon //
tsan dan bing chen klad la bskor //
bswo sgra thangs gsum gnam du btang //
lha rnams g.yul las rgyal bar byed //
lha min g.yul rnams pham par byed //
byang shar mtshams nas spyan 'dren na //
rlung nag 'tshubs ma'i nang nas gshegs //
sprin phung 'dus pa'i nang na bzhugs //
ma hA kA la 'khor bcas rnams //
sngon gyi thugs dam rjes dgongs la //
dam tshig dbang gis gshegs su gsol //
zhes /
phyogs bcu'i sangs rgyas thams cad ma hA kA la'i tshogs su gyur nas /
dam tshig dbang gis byon nas sangs rgyas kyi bstan pa la gnod par byed pa'i dgra bo thams cad bsgral bar byas nas /
mdun gyi nam mkhar byon par bsam la /
oM e h+ye hi shrI ma hA kA la dzaHhU~M baM hoH
A gats+tsha ya A gats+tsha ya /
tiSh+Tha badzra sa ma ya hU~M/
zhes brgya rtsa brgyad brjod /
ye shes pa rnams dam tshig pa la mtsho la kha ba bab pa bzhin du yang yang bstim mo //
de nas byin gyis brlab pa dang dbang bskur ni /
oM AHhU~M gis sku gsung thugs byin gyis brlab /
e rngub e badzra san+ta hril pa hrIH
u ni ni e laM mi ni hU~M/
oM sarba ta thA ga ta kA ya wA ka tsit+ta a b+hi Shiny+tsan+tu mAM/
phyogs bcu'i de bzhin gshegs pa thams cad kyis lha tshogs rnams kyi spyi bor dbang bskur /
lus ngag yid gsum gyi dri ma dag
/chu'i lhag ma yar lud pa las /
tshogs bdag la tho rangs skar chen ltar spyan ras gzigs kyis dbu brgyan /
gtso bo la rigs lngas dbu brgyan /
yum la yum lngas dbu brgyan /
spyan ras gzigs la 'od dpag med kyis dbu brgyan /
sku mchog la gshin rje'i gshed kyis dbu brgyan /
gsung mchog la rta mgrin gyis dbu brgyan /
thugs mchog la phyag na rdo rjes dbu brgyan pa'o //
de nas /
lha mi thams cad kyi ded dpon du dbang bskur bas /
'jig rten dang 'jig rten las 'das pa thams cad kyi nus mthu thams cad bsdus nas bkrag mdangs dang ldan par bsam mo //
gsum pa phyag 'tshal ba ni /
rang gi thugs ka nas shes pa gnyis su phyes la cha gcig la mchod pa'i lha mo dpag tu med pa spros pas /
sangs rgyas kyi
bstan pa srung ba dang /
dgra bgegs gdug pa can bsgral ba dang /
rnal 'byor pa bdag la dngos grub stsol ba'i don du lha dmag gis gtso byas 'khor rnams la phyag 'tshal /
'khor rnams kyis tshogs bdag 'khor bcas la sgo gsum gus pa'i tshul du phyag 'tshal bar bsam zhing 'di skad do //
hU~M/
lha min dmag tshogs g.yul zlog cing //
lha dmag dkar po dbugs 'byin pa //
ma hA kA la 'khor bcas la //
mchod cing bstod de phyag 'tshal lo //
zla ba'i 'od ltar zhal gsal ba //
ma rig sgrib pa spang ba'i phyir //
'jig rten 'di na gang ston pa //
tshogs bdag khyed la phyag 'tshal lo //
lha rnams kun gyis ma mchod tshe //
lha rnams g.yul las rgyal ma gyur //
mchod nas g.yul las rgyal ba thob //
tshogs bdag khyed la phyag\u0f8e
lha rnams kun las khyad par 'phags /
khyed la lhas kyang thog mar mchod //
mchod 'os rnams kyis mchod mdzad pa //
tshogs bdag khyed la phyag\u0f8e
dkon mchog gsum gyi gzungs bzlas pas //
don dam phun sum tshogs 'grub cing //
rgyal ba rnams kyis lung bstan pa //
tshogs bdag khyed la phyag\u0f8e
ston pa'i bstan pa bsrung ba'i phyir //
mtshan du rdo rje 'chang ngo zhes //
dbang bskur gang gis gtsor gyur pa //
tshogs bdag khyed la phyag 'tshal lo //
yon tan bsam 'das brjod mi lang //
sems can ma rig don slad du //
mchod bstod tshogs bdag mnyes gyur cig
/tshogs rje tshogs bdag chen po khyed //
mgon po bzhugs gnas dkyil 'khor du //
bla med mchod pa'i sprin 'byung zhing //
yon tan brgyad ldan thams cad kyis //
zhabs la spyi bos gtugs gyur cig
/oM shrI ma hA kA la ya a ti pU hoH
pra tIts+tsha hoH
bzhi pa mchod pa 'bul ba ni /
phyi mchod rnam lnga nam mkha' mdzod kyi sngags dang phyag rgyas byin gyis brlab /
nang mchod rnam lnga sman raka gtor gsum sha lnga bdud rtsi lngar byin gyis brlabs la /
rang gi thugs ka nas mchod pa'i lha mo dpag tu med pa spros pas /
bshams pa'i mchod rdzas thams cad 'dod yon dpag tu med pas nam mkha' sa gzhi bar snang thams cad gang nas /
mgon po 'khor dang bcas pa la phul bas mnyes shing tshims par bsam la /
hU~M/
dpal ldan mgon po mthu chen khyod //
yon tan byin rlabs rmad po che //
'phags pa'i thugs rjer mnga' brnyes kyang //
dus ngan sems can 'dul slad du //
dkon mchog gsum gyi sku srung zhing //
skye 'gro yongs kyi skyabs kyang mdzad //
phyag na bdud 'dul bing chen bsnams //
bskal pa'i me ltar gzi brjid 'bar //
yun gyi mgon dang mthur bsten gyis //
rgyun du 'tsho ba'i mchod pa 'bul //
rtag tu srung zhing bskyab tu gsol //
dkyil 'khor mdzes pa dam pa dang //
me tog phreng ba rin chen dbyig
/yon chab bdug spos mar me dang //
dri dang lha bshos byug pa gos //
gzugs mdzes sgra snyan dri zhim dang //
ro dang reg bya 'jam la sogs //
sna tshogs mchod pa 'di dag bzhes //
thugs rjes 'gro ba'i don la dgongs //
bdag cag re zhing smon pa rnams //
'phags mgon khyed kyis 'grub par mdzod //
oM shrI ma hA kA la sa pa ri bA ra na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Na i daM ba liM ta ye swA hA/
oM shrI ma hA kA la yak+sha bai ta li ma hA sarba pany+tsa a mr-ita la khA hi /
ma hA rak+ta la khA hi /
ma hA ba liM ta la khA hi /
dgra bgegs ming dang gzugs su bris pa rnams kyi ma hA mAM sa la khA hi /
ma hA rak+ta la khA hi /
ma hA tsit+ta la\u0f8e
ma hA ba su ta la\u0f8e
ma hA go ro tsa na la\u0f8e
ma hA kiM ni ri ti la\u0f8e
dbang po rnam lnga la\u0f8e
don snying nang rol la\u0f8e
sha khrag srog dbugs la\u0f8e
rnam shes tshogs brgyad la\u0f8e
skye mched bcu gnyis la\u0f8e
lhag ma rjes shul la khA hi /
badzra ar+g+haM/
pA d+yaM/
puSh+pe /
d+hU pe /
A lo ke
/gan+d+he /
nai bid+ya /
shab+da pra tIts+tsha swA hA/
sdang ba'i dgra dang gnod pa'i bgegs //
nag po chen po'i zhal du stob //
slob dpon sku la bsdo ba dang //
rnal 'byor bdag la sdang ba dang //
rdo rje spun la 'khu ba dang //
bdag gi 'khor la gnod pa dang //
ming dang gzugs su bris pa 'di //
nag po chen po'i zhal du stob //
yan lag rnams kyi sha chod la //
mgon po chen po'i zhal du rol //
tshe srog dmar po rtsad nas chod /
khrag gi rgyun yang 'thung bar byed //
snying khrag dron mo zhal du gsol //
til 'bru tsam yang med par mdzod //
oM AHhU~M/
mchod sbyin gyi gtor ma rgya chen po 'di mchod cing 'bul ba'i gnas ni /
dpal mgon po nag po /
shrI ma hA kA la /
dug gsum nad kyi sman pa /
bdud 'dul las kyi dbang phyug
/rig 'dzin yongs kyi srog shing /
rnal 'byor yongs kyi dgra bla /
phyi nang gnyis kyi tshogs bdag
/yum yak+sha bai ta li /
sku gsung thugs kyi mgon po /
phyogs bcu'i mgon po /
sde brgyad kyi mgon po /
nag po stong /
sha za 'bum /
lha dmag bye ba dung phyur dang bcas pa rnams la mchod do //
'bul lo //
gsol lo //
'don to //
mnyes rab kyi mchog
/dgyes rab kyi phul /
'dod pa'i yon tan gyi tshogs kyis mnyes par mdzod /
bdag cag 'khor dang bcas pa rnams la bsrung zhing bskyab pa dang /
bsam smon thams cad yid bzhin du 'grub par mdzad du gsol /
phrin las su bcol ba'i mdo ni /
nyi ma phyogs bzhi mtshams brgyad kyi dgra bgegs gdug pa can sdang sems dang ldan pa ming gzugs su bris pa rnams thal ba'i rdul phran bzhin du brlag pa'i phrin las mdzod cig
/ces brjod pa tsam gyis sman raka gtor ma la sogs mchod rdzas thams cad 'dod
yon gyi tshogs su gyur nas /
mgon po'i lha tshogs rnams la phul bas mnyes nas /
ljags gri gug gi sbu gur gyur nas gsol bar bsam la 'bul lo //
bzhi pa bstod pa bya ba ni /
mgon po'i rgyan cha lugs ji lta ba bzhin du gsal gdab la /
'khor rnams kyis gtso bo la lus ngag yid gsum gyi sgo nas phyag dang bstod pa byed par bsam la /
rnga drag rdung gsum dang ldan par byas la 'di skad do //
hU~M/
bskal pa me ltar 'bar ba'i dbus //
dur khrod chen po'i gnas mchog na //
dpal ldan mgon po nag po ni //
sku mdog mthing nag char sprin mdog
/bam chen steng na 'gying bag can //
zhal gcig phyag gnyis spyan gsum dmar //
ral pa dmar ser mche ba gtsigs //
sku la dar nag 'jol ber mnabs //
phyag g.yas tsan+dan bing chen phyar //
g.yon pas thod pa khrag bkang gsol //
gser ska ser po'i ska rags bcings //
zhabs la sag ti'i l+h+wam sngon mnabs //
bskal pa'i me ri'i klong nas bzhengs //
bstan pa bsrung bar zhal bzhes pa'i //
dpal ldan mgon po nag po che //
ral pa gyen du 'bar ba yis //
steng gi lha bdud zlog par byed //
dpral bar khro gnyer gsum ldan pas //
srid gsum bgegs rnams zlog par byed //
mche ba zur gsum gtsigs pa yis //
bdud bzhi'i bar chad zlog par byed //
dar nag 'jol ber gsol ba yis //
tshe bdud nag po zlog par byed //
tsan+dan bing chen phyar ba yis //
lha min g.yul ngo zlog par byed //
g.yon pas thod khrag bsnams pa yis //
dgra bgegs snying khrag 'thung bar byed //
gser ska ser pos ska rags bcings pa ni //
rnal 'byor bar chad zlog par byed //
g.yas bskum g.yon brkyang byed pa ni //
'chi bdag gshin rje zlog par byed //
bam chen steng na 'gying ba ni //
sa bdag klu gnyan zlog par byed //
bskal pa'i me dpung klong na 'gying ba ni //
nyon mongs bag chags ma lus sreg par byed //
zlog byed rgyal po khyod la phyag 'tshal bstod //
zlog byed nag po 'khor bcas la //
bdag gis mchod cing bstod nas ni //
bka' 'khor srungs la bar chad zlog
/sangs rgyas bstan pa bshig pa dang //
dkon mchog dbu 'phang smad pa dang //
slob dpon sku la bsdo ba dang //
bdag la bar du gcod pa yi //
sdang ba'i dgra dang gnod pa'i bgegs //
thams cad ma lus rdul du rlogs //
bcol pa'i phrin las grub par mdzod //
b+h+yo /
bskal pa me rlung 'tshubs ma'i klong dkyil nas //
smon lam stobs kyis sangs rgyas bstan pa srung //
dpal ldan lha mo nag mo ni //
sku mdog mthing nag mun ltar gtibs /
khrag gi ral pa g.yas g.yon 'khyil //
phyag g.yas gcod byed gri gug phyar //
g.yon pas thod khrag nad rkyal bsnams //
chibs su dre'u nag gwa pa 'chib //
'khor ni ma mo 'bum gyis bskor //
dam rdzas rgyan gyi gtor ma bzhes //
dgra bgegs bsgral ba'i phrin las mdzod //
hU~M/
sku yi mgon po gtum byed ni //
sku mdog mthing nag char sprin 'dra //
phyag gnyis rtse gsum thod khrag bsnams //
dgra bo'i snying khrag zhal du gsol //
bgegs dang log 'dren 'dul mdzad pa //
sku mchog khyed la phyag 'tshal bstod //
hU~M/
gsung gi mgon po gsod byed ni //
sku la dar nag ber chen brgyan //
phyag gnyis bing dang thod khrag bsnams //
dgra bo'i srog rtsa gcod par byed //
gshin rje'i tshogs kyi gdug pa 'dul //
gsung mchog khyod la phyag 'tshal bstod //
hU~M/
thugs kyi mgon po sgrol byed ni //
sku ni rngam brjid mthing nag la //
phyag gnyis gri gug thod khrag bsnams //
sdang byed dgra bgegs dgug cing gsod //
ma mo'i tshogs kyi gdug pa 'dul //
thugs mchog khyed la phyag 'tshal bstod //
hU~M/
lha dmag bye ba'i tshogs rnams ni //
dgra bgegs 'dul ba'i don ched du //
zhal nas cha sgra di ri ri //
dgra bgegs bzlog pa'i las mdzod cig
/hU~M/
phyogs skyong bcu po 'khor dang bcas //
bka' yi lha srin sde brgyad dang //
mkha' la rgyu ba ma mo'i tshogs //
'gal rkyen zlog la dngos grub stsol //
hU~M/
yang sprul pho nya'i tshogs rnams ni //
mtshon cha sna tshogs phyag na bsnams //
dgra bgegs srog rtsa gcod cing gtubs //
mi mthun rkyen dang bar chad zlog
/mthun pa'i dngos grub bdag la stsol //
bcol pa'i phrin las grub par mdzod //
hU~M/
bde gshegs mgon po bstan pa'i dpal //
tshogs bdag dgyes pa'i byin rlabs las //
sdug bsngal nad sel thugs rje che //
thams cad sprul pa'i cho 'phrul dpal //
tshogs rje tshogs kyi bdag po ste //
de bzhin gshegs pas bzhed par ston /
khams gsum khengs pa'i sems can rnams //
tshe dang srog la dbang ba ste //
shes rab mtshon gyis sgyu mar ston //
blun rmongs khengs pa thal bar mdzod //
mi mthun phyogs rnams zad par ston //
byang chub chen por khyed kyis sgrol //
dpal gyi snying po dpal phreng ma //
dpal gyi tshogs la phyag 'tshal bstod //
de nas smon lam gdab pa ni /
yon mchod kun gyis thal mo sbyar ba'i bar du me tog thogs la /
bing gi rtse mo las yid bzhin gyi nor bu rin po che'i char babs pas /
gnas khang thams cad gang bar bsgom /
gzhung nas ji ltar bshad bzhin smon pa'i don thams cad lha tshogs rnams kyis sgrub par bsam la 'di skad do //
hU~M/
mgon po khyed mchod byin rlabs kyis //
phyogs dang dus kun thams cad du //
bdag cag 'khor dang bcas pa rnams //
phyogs bcu gang du 'gro na yang //
gnod byed dgra bgegs med par mdzod //
nad dang gnod pa kun bral nas //
bgegs kyi gnod pa kun med shog
/rta dang ba glang nor dang 'bru //
bu dang bu mo gnyen bshes rnams //
dge zhing tshe ring bder spyod pa'i //
longs spyod phun sum tshogs par shog
/rgyal po mya ngan med pa bzhin //
chos kyi rgyal srid skyong bar shog
/bde bar gshegs pa'i bstan pa 'di //
phyogs bcu kun tu dar ba dang //
myur du sems can thams cad kyang //
bdud rtsi'i snod du 'gyur bar shog
/dge ba thams cad phyir bsngos dang //
mgon po khyed mchod byin rlabs kyis //
bdag cag 'khor dang bcas pa yi //
longs spyod thams cad rdzogs par shog
/bdag kyang byang chub mchog thob nas //
mgon po khyed dang mi 'bral 'grogs par shog
/oM ye d+harmA he tu pra b+ha bAH
he tun+te ShAn+ta thA ga to h+ya ba datA/
te ShAny+tsa yo ni ro d+ha /
e waM bA dI ma hA shra ma NaHswA hA/
bdag gi thugs ka'i hU~M las 'od zer 'phros pas /
tshogs bdag la phog pas tshogs bdag gtso 'khor las 'od zer ser po'i tshogs dpag tu med pa 'phros nas byung ba /
bdag cag la phog pa tsam gyis tshe dang bsod nams dpal dang 'byor pa bkra shis pa'i rtags brgyad rgyal srid sna bdun la sogs 'dod yon sna tshogs kyi char babs nas /
bkra shis bde legs phun sum tshogs par bsam /
sgrub pa byed na /
rang nyid yi dam gyi thugs ka'i sngags phreng gi phyi rol du mgon po'i sngags kyis 'khor bar dmigs /
yum la yang de ltar dmigs la /
thog mar dbang du bsdu zhing zil gyis gnon pa'i sngags 'di bgrang ngo //
oM shrI ma hA kA la ga Na gu ti ka ma la shrI nag mo ti la b+h+yo /
zhes brgya rtsa brgyad la sogs pa mang du bzlas pas srog gi snying po phul bar bsgom mo //
de nas bsnyen pa bya ba ni /
de yang gnad kyi man ngag dam pa dgos te /
rgyud las /
lnga 'dus dang po 'od kyi gong bu na //
rtsa 'dus las kyi 'brel ba'i srog snying phul //
ces pa ni 'di yin te /
bdag he ru ka'i thugs ka'i hU~M gi rgyab tu sngags 'khor las 'od zer kha dog sna lnga'i gur che chung bya ma sar gyi sgo nga tsam gcig bsam /
de las 'od zer 'phros pas tshogs bdag gi spyi bor spyan ras gzigs la phog
/de las 'od zer mar 'phros nas tshogs bdag la phog pas sngon gyi dam tshig dran nas /
de'i 'od zer 'khor thams cad la rim bzhin du phog
/'khor rnams kyi sngon gyi dam tshig dran nas 'dar phri li li byed cing dran pa bskul nas /
de rnams kyi srog snying de 'od kha dog sna lnga'i tshul du gcig gis gcig bskul nas yar phul nas las mgon gsum la phul /
las mgon gsum gyis de rnams kyis phul ba'i srog snying thams cad dang /
rang rang gi srog gi snying po 'od kyi rnam pa de yang rim pa bzhin du brgyud nas mgon po la phul /
mgon pos sngon gyi dam tshig dran nas bdag gi bka' nyan gsung sdod cing bcol ba'i las thams cad myur du byed par khas blangs dam bcas nas /
srog gi snying po yi ge hU~M gi tshul du bdag la phul nas thugs ka'i hU~M gi zhabs kyu nang du chud par bsam la /
srog snying gta' ru gzung ba'i man ngag go
/yang bdag gi thugs ka nas 'od zer lcags kyu lta bu dpag tu med pa 'phros pas /
mgon po 'khor dang bcas pa'i thugs kar phog pas de rnams kyi srog gi snying po mdongs gsol du phul ba ni nyi ma'i zer ram gdugs rtsibs bzhin du bdag gi thugs kar 'dus par bsam la /
oM shrI ma hA kA la hU~M phaT/
'di ni yab kyi bsnyen pa'am 'bod pa'o //
ma hA kA la sid+d+hi yaM du dzaH
bsnyen pa 'di ni rang la myur bar 'dug go
/rlung ltar mgyogs pa'i dngos grub kyi rtse mo'o //
oM badzra yak+sha bai ta li hU~M/
'di ni yum gyi bsnyen pa'o //
trag rak+sha rak+mo thums liM snying la 'dus 'dus /
srog la bring bring shaM shaM khyer b+h+yoH
drag sngags 'dis ni 'jig rten gsum gyi ma mo 'du'o //
yab kyi thugs kar nyi ma'i steng du hU~M gi mtha' mar sngags kyis 'khor ba'o //
yum la b+h+yo'i mtha' mar sngags kyis 'khor ba'o //
las mgon gsum yang des 'gres /
yab yum 'khor dang bcas pa'i zhal nas rang sngags ti ri ri brjod par bsam la /
yab la stong bsnyen na yum la brgya /
yab la khri bsnyen na yum la stong /
yab la 'bum bsnyen na yum la khri bsnyen no //
nyin par yab kyi bsnyen pa bya /
nub mo yum gyi bsnyen pa byed do //
thun bzhag pa'i thun mtshams su phyi nang gi mchod pas mchod la /
bstod pa ni /
hU~M/
bskal pa me ltar 'bar ba'i dbus //
dur khrod chen po'i gnas mchog nas //
bam chen steng na 'gying bag can //
dpal ldan mgon po nag po ni //
bdud dang dgra bgegs bzlog pa'i phyir //
byams pa'i sems kyis mchod 'bul bstod //
de ltar bsnyen pa'i rtags ni /
rnal 'byor pa rab la mngon sum du 'ong ste /
zhal dngos su bstan pa dang /
sku dang 'od chen po dang /
mun pa nag po dang /
ban de nag po dang /
mi nag po dang /
rdo rje slob dpon 'ong ba dang /
dge bshes chen po 'ong ba dang /
sa g.yo ba dang /
de la sogs pa rtags dang cho 'phrul dngos su 'ong /
'bring nyams snang du 'ong /
tha ma rmi lam du 'ong /
rtags med na dam tshig nyams pa yin pas ba liM bzang du bsham /
skong ba mang du bya /
tshogs mchod dang spang skong zhi khro 'don /
bsnyen pa nam bzhag pa'i dus su phyi nang gi mchod pa 'bul la bstod pa byed /
'dir skong ba bya /
de yan chad stod las byang chub bsgrub pa'o //
'dir smad las dgra bgegs bsgral ba'i las rim ni gzhan du shes par bya /
de nas 'khor rnams rim pa bzhin du las mgon gsum la bsdu /
las mgon rnams gtso bo yab yum la bsdu /
gtso bo yab yum bing la bsdu /
bing hU~M la bsdu /
hU~M rang nyid yi dam gyi lte bar thim par bsgom /
yi dam 'khor bcas rim gyis bsdu la /
sa bon hU~M la bsdu /
de nas rim pa bzhin du mi dmigs pa'i rgyas gdab /
de'i ngang la hU~M brjod pa tsam gyis /
skad cig gis rang nyid yi dam zhal gcig phyag gnyis pa gcig gsal bar bskyed do //
de ltar byas pas chos skyong 'grub thag nye ba dang /
bkra shis pa dang /
tshe ring longs spyod 'phel bar byed do //
mgon po legs ldan 'di la sku gsung thugs kyi rgyud gsum yod pa de la /
sku yi rgyud bing chen brtsegs pa'i rgyud /
gsung rgyud khrag mtsho khol ma'i rgyud /
thugs rgyud gri gug bsnol ma'i rgyud dang gsum las /
'di ni bing chen brtsegs pa'i rgyud do //
de'i nang nas drag sngags gsang ba'i spu gri 'di zab zer nas gnang ngo //
'di'i brgyud pa ni /
mgon po spyan ras gzigs /
rnam thos sras /
d+ha na saMskr-i ta /
be ro tsa na /
de'i slob ma drug
/bsam yas su btsad po khri srong lde'u btsan /
sku lha stod bkra shis kyi dgon pa na slob dpon bai ro tsa na byon pa'i tshe na /
rnal 'byor pa nyang sha mi go cha bya ba gcig gis gser srang bdun phul nas bstan pa srung ba'i chos skyong gcig zhu 'tshal zhes zhus pa las /
der yang drag sngags gsang ba'i spu gri 'di nyid gnang /
rnal 'byor pa des kyang de ma thag tu sgrub pa mdzad pas zhag bdun nas tshogs bdag zhal mjal nas yi dam gyi lhar gyur /
sro thog rgyal ba'i dben gnas su slob dpon phyin tsam na /
ldi ri chos kyi grags pas chos skyong gcig zhus pas /
'di gnang nas des kyang de ma thag tu sgrub pas zhal mthong nas shin tu mnyes nas bai ro tsa na la gser srang bcu phul skad /
yang slob dpon ba thang shing rgyal ba'i dben gnas su phyin tsam na /
mkha' 'gro ma b+ha raka si bya ba gcig gis chos skyong gcig zhu byas pas nag po chen po 'di gnang skad /
de ma thag tu bsgrubs nas zhal mthong bar gda'/
gser srang bcu phul nas shin tu mnyes skad /
de nas rtse sgong skyes kyi yang dgon du phyin tsam na /
g.yu sgra snying po dang snying mo gnyis kyis slob dpon la phrin las kyi lha gcig zhu byas pa la nag po chen po 'di gnang skad /
ma hA kA la'i zhal mthong nas rjes su yi rang ngo //
de nas so sor rim par brgyud de bdag la'o //
bai ro tsa na'i snyan brgyud drag sngags gsang ba'i spu gri /
sa ma ya /
d+ha thim /
'di bris nyes 'gal skyon du gang gyur pa //
legs nyes stangs 'dzin dam tshig rjes gcod pa'i //
dam can srung ma rgya mtsho'i tshogs rnams kyis //
bzod par bzhes nas tshangs par bstsal du gsol //
'di bris dge bas mkha' khyab sems can rnams //
sa lam stan thog gcig tu bgrod nas kyang //
'phags mgon khyed kyi sa la gnas pa dang //
sku lnga lhun grub sangs rgyas myur thob shog
/gtsang legs grub dang /
bai ro tsa na gnyis kyi snyan brgyud /
slob dpon bai ro tsa nas ci bshad bzhin du bdag ldi ri chos kyi grags pas gsang ba spu gri'i rgyud dang /
las rim la brten nas nyams su len thabs dbri bsnan med par gong 'og bsdebs nas yi ger bkod pa rdzogs so ///
/
