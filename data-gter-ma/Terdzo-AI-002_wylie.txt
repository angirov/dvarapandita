@#:
gsang sngags lam gyi rim pa rin po che gsal ba'i sgron me'i 'grel pa rin chen phreng ba zhes bya ba bzhugs so :
'grel pa rin chen phreng ba zhes bya ba :
bla ma yi dam mkha' 'gro'i tshogs la phyag 'tshal lo :
gang zhig gsang sngags rdo rje theg pa'i don :
tshe gcig sangs rgyas thob byed khyad par chos :
nyams len lam rim rin chen sgron me yi :
bshad 'grel rin chen phreng ba bri bar bya :
man ngag 'di la gsum ste :
klad dang gzhung dang mjug go :
dang po ni :
rgya gar skad du :
man+t+ra s+ya pa tha kra ma la nA ma :
bod skad du :
gsang sngags lam gyi rim pa zhes bya ba :
zhes pa'o :
gnyis pa gzhung don la gnyis te phyag 'tshal ba dang rtsom par dam bca' ba 'o :
dang po phyag 'tshal /   la gsum ste :
bsdus don :
dgos don :
tshig don no :
dang po bsdus don /   la bzhi ste :
gang la :   phyag 'tshal /
gang gis :   btsal /
dus nam :
tshul ji ltar btsal ba'o :
dang po ni   gang la phyag 'tshal na /kun bzang la :
gnyis pa ni   gang gis btsal na /slob dpon pad+mas :
gsum pa ni :   dus nam /
man ngag 'di rtsom dus :
bzhi pa ni   tshul ji ltar na /rang bzhin gnyis su med pa'o :
gnyis pa dgos don la lnga :
phyag btsal bas tshogs rdzogs :
des bar chad mi 'byung :
des rtsom pa mthar phyin :
des rang gzhan gyi don 'grub :
des thugs dgongs rdzogs pa'i dgos pa'o :
gsum pa tshig don ni :
rtsa ba gsum la gus pas phyag 'tshal lo :
gnyis bcom gnyis ldan gnyis 'das gnyis dpal mchog :
bya ba ni :
bcom pa ni /   yul dang yul can gzung ba dang 'dzin pa gnyis bcom :
ldan pa /   gzung 'dzin gnyis med rig pa ye shes kyi don gnyis dang ldan :
'das pa /   yod med gnyis kyi mtha' gnyis las 'das :
gnyis med kyi don rang chas su yod pa gnas pa gzhi'i dpal :
de ji bzhin shes pa rtogs pa mchog gi dpal gnyis dang ldan :
ma lus 'dus shing yang dag zol med pa :
bya ba ni :
ma lus pas na kun zhes bya ste :
sangs rgyas kyi dgongs pa /   lhag ma med par 'dus pas na 'dus zhes bya ste :
dus gsum sangs rgyas kyi dgongs pa kun tu bzang po'i thugs su 'dus shing :
spyod yul yongs su yang dag pas na bzang po zhes bya ste :
rig pa gnyis med la gnyis 'dzin 'khrul pa'i zol med pa'o :
sangs rgyas bde gshegs drug pa kun 'dus bzang :
bya ba ni :
sangs rgyas ni /   gnyis 'dzin 'khrul pa thams cad sangs :
gnyis med ye shes ngo bo rgyas :
dgongs pa nar son pas na bde gshegs :
sku lnga dbyer med pas na drug pa :
dgongs pa ma lus pas na kun :
gcig tu 'dus pas 'du :
spyod yul yongs su dag pas na bzang po'o :
gus gdung dang ba'i sgo nas phyag 'tshal lo :
zhes pa ni :
phyag 'tshal ba ni /   lus gus pa yid gdung ba :
sems dang ba'i sgo nas phyag 'tshal lo :
gnyis pa rtsom par dam bca' ba la bzhi ste :
rtsom po /   gang gis gang   rtsom pa /gang gi phyir :   brtsam pa /
tshul ji ltar rtsom pa'o :
dang po ni :   gang gis rtsom na /
bdag nyid rnal 'byor o rgyan pad 'byung des :
zhes pas :
yang dag pa'i don rtogs pa la goms pas na bdag nyid :
chos nyid rnal ma'i don la rig pa ye shes kyi dgongs pa 'byor pas na rnal 'byor :
yul o rgyan du me tog pad+ma la brdzus nas byon pas na o rgyan pad 'byung zhes bya ste :
des mdzad pa'o :
de ni sku che ba'i yon tan dang ldan cing man ngag rtsom pa'i tshad du gyur pa yin no :
gnyis pa ni :   gang rtsom pa /
rdo rje theg pa tshe gcig grol byed lam :
zhes pas :
rang gzhan gyi lus ngag yid gsum dang :
he ru ka'i sku gsung thugs dbyer mi phyed pas na rdo rje :
de ni ya nA zhes pa la drangs nas theg pa ste :
yang dag sangs rgyas kyi sar 'degs pa'o :
man tra zhes pa la drangs na sngags te :
shes skyob kyi nus pa dang ldan pa'o :
badzra la drangs pas rdo rje 'jig dral med pa'o :
des na badzra man tra ya nA zhes pas :
rdo rje sngags kyi theg pa zhes gsungs te :
phyi mtshan nyid las khyad par 'phags so :
de yang mtshan nyid pa sangs rgya ba la mi tshe dang skal pa mang po bgrang dgos la :
'dir tshe gcig lus gcig kho nar grol bar byed pa sangs rgya ba'i lam mo :
gsum pa ni :   gang gi phyir brtsam pa /
phyi rabs rnal 'byor las ldan don ched du :
zhes pa ste :
gong ma'i rjes su 'jug pas na phyi rabs :
dkar po'i las 'brel yod pas na rnal 'byor :
gsang sngags kyi skal pa yod pas na las ldan te :
de dag gi don gyi ched du mdzad pa'o :
bzhi pa ni :   tshul ji ltar rtsom pa /
nyams len lam rim rin chen sgron me bri :
zhes pas dor bya la log :
blang bya la 'jug pas na nyams len :
de nyid la brten nas yang dag sangs rgyas kyi sar phyin cing bgrod par byed pas na lam :
de'i thabs rim pas ston pas na rim :
mchog dang thun mong gi yon tan thams cad 'byung bas na rat+na :
ma rig pa'i mun pa sel bar byed pas na sgron me zhes bya ba bri bar bya'o :

!
rtsa ba'i /   gnyis pa gzhung gi don la gsum ste :
gzhi :
lam :
'bras bu'o :
dang po gzhi la gnyis te :
gnas lugs dang :
'khrul lugs so :
dang po gnas lugs ngo yis gzung ba ni :
gnyis med lhun grub ka dag ye sangs rgyas :
zhes pas :
'di la bzhi ste :
dang po gnyis med du gnas pa'i gnas lugs so :
de la lnga las :
cir yang snang la gang du yang nges pa med pas ngo bo snang stong gnyis med :
sems nyid gdod nas ma skyes la ma skyes pa nyid cir yang ma 'gags pas mtshan nyid skye 'gag gnyis med :
snang tshad rang gi sems yin la sems las ma gtogs pa'i chos gzhan med pas snang ba rang snang gnyis med :
rang snang gnyis med kyi sems de sngar med gsar du byung ba ma yin te gdod nas yod pas gnas lugs rang gzhan gnyis med :
de ltar gnyis med ma yin pa'i chos gzhan med pas gnyis med chen po 'o :
mdor na chos nyid stong pa las :
chos can 'khor 'das kyi chos thams cad snang rung mi 'gags par 'char bas :
gnyis med mtha' las grol ba'o :
de ltar gnyis med du ngo sprad pa'i dgos pa ni :
gzhan sel gyis gnyis chos tha dad du 'dzin pa'i zhen pa grol ba :
don gnyer gnyis med rtogs pa :
ngo bo gnyis bsdus kyi chos thams cad gnyis med thig le nyag gcig tu gnas pa'o :
gnyis pa lhun grub tu gnas pa'i gnas lugs la yang lnga las :
chos thams cad kyi gshis cir yang ma grub pa ni chos nyid lhun grub :
chos thams cad kyi rtsal cir yang ma 'gags pa ni chos can lhun grub :
chos thams cad kyi ngo bo cir yang mi rtog pa ni gnyis med lhun grub :
de gzhan gyis byas pa ma yin te gdod ma nas de ltar grub pa ni rang bzhin lhun grub :
'khor 'das kyi chos thams cad la lhun grub ma yin pa'i chos gzhan med pas lhun grub chen po'o :
mdor na chos nyid stong pa la :
chos can 'khor 'das kyi chos thams cad 'byung rung du grub la :
bden pa rang rgyud du mi gnas pas lhun grub mtha' dang bral ba'o :
de ltar lhun grub tu ngo sprad pas :
gzhan sel gzhan nas rtsol ba'i zhen pa grol ba'o :
don gnyer btsal zhing bsgrub mi dgos par :
rtogs pa'i ngo bo snang srid 'khor 'das kyi chos thams cad rang gi sems su lhun grub pa'o :
gsum pa gzhi ka dag tu gnas pa'i gnas lugs la yang lnga las :
rang bzhin stong pa nyid la dngos po'i chos ka nas dag pa ni dbyings rnam dag :
stong pa'i rtsal 'gags med du rang snang ba la rang rgyud kyi bden pa ka nas dag pa ni ye shes rnam dag :
ngo bo snang stong gnyis med la tha dad kyi chos ka nas dag pa ni gnyis med rnam dag :
de glo bur du byas pa ma yin te gdod nas yod pa ni rang bzhin rnam dag :
ka dag ma yin pa'i chos gzhan med pa ni rnam dag chen po 'o :
mdor na chos nyid stong pa la :
chos can 'khor 'das kyi chos thams cad snang rung ma spangs la :
rang bzhin rnam par dag pas rnam dag mtha' bral lo :
de ltar ka dag tu ngo sprad pas :
gzhan sel 'khrul pa rang rgyud par 'dzin pa'i zhen pa grol ba :
don gnyer rnam dag rtogs pa :
ngo bo chos nyid rang bzhin gyis rnam par dag pa'o :
bzhi pa ye nas sangs rgyas su gnas pa'i gnas lugs ni :
rang rig pa byang chub kyi sems te :
gnyis chos 'khrul pa sangs la gnyis med ye shes rgyas pas sangs rgyas so :
de yang 'khrul pa yod pa gcig med par sangs nas :
gnyis med med pa gcig yod par rgyas pa ni ma yin te :
gshis la 'khrul pa ma grub cing :
ngo bo gnyis med ye shes su rgyas pas ye nas sangs rgyas pa yin te :
rang bzhin stong pa chos sku :
rang mdangs gsal ba longs sku :
gsal stong gnyis med sprul sku :
rang bzhin stong pa ji lta ba :
rang mdangs gsal ba ji snyed pa :
gsal stong gnyis med dam dbyer med de mkhyen pa'i ye shes so :
gshis la 'khrul pa med pas spangs pa phun sum tshogs :
ngo bo gnyis med du yod pas rtogs pa phun sum tshogs :
de ltar ye nas sangs rgyas ma yin na :
bsgoms kyang sangs rgyas mi 'byung ste :
sa le sbram ye nas gser ma yin na :
byas kyang gser du mi 'gro ba bzhin no :
de ltar ye nas sangs rgyas su bstan pas :
gzhan sel gzhi la 'khrul pa grub par 'dod pa'i zhen pa grol ba :
don gnyer ye nas sangs rgyas su rtogs pa :
ngo bo rang rig sku dang ye shes su rtogs pa'o :
gnyis pa 'khrul lugs ni :
snying po ma rig las nyon log sdug bsngal :
zhes pas :
'di la lnga ste :
dang po 'khrul pa'i gzhi ni :
sems nyid bde gshegs snying po yod med kyi mtha' dang bral ba'o :
de nyid rang ngo ma shes pa la yod med 'dra mi 'drar bzung nas 'khrul lo :
gnyis pa rgyu ni :
ma rig pa'o :
de la gnyis las :
dang po lhan cig skyes pa ni rig par ngo ma shes pa'o :
de yang gang gis ngo ma shes na rang gis :
gang ma shes na rang :
rgyu mtshan ston mkhan med nas :
tshul mun khang gi gzugs ltar :
dpe tho la thor ma shes pa bzhin no :
gnyis pa kun tu brtags pa ni med pa la yod par btags pa'o :
de yang gang gis btags na rang gi yid kyis :
gang la btags na yul sems gnyis la :
ji ltar btags na rang gzhan gnyis su :
dpe tho la mir btags pa bzhin no :
gsum pa rkyen ni :
las gsum dang nyon mongs lnga'o :
de yang dge ba'i las kyis 'dod khams kyi lha mi la sogs mtho ris su skye ba :
mi g.yo bas tshangs ris su skye zhing :
mi dge bas ngan song du skye'o :
nyon mongs pa ni :
zhe sdang gis dmyal ba :
'dod chags kyis yi dwags :
gti mug gis dud 'gro :
phrag dog gis lha min :
nga rgyal gyis lha dang mi ru skye'o :
de yang las gsum dang ldan pa'i nus pa'o :
bzhi pa byed pa po ni :
log rtog gi skad cig ma yin te :
de'i rgyun sbrel ba las 'khor ba'i chos 'byung bas ma dag pa'i gzhan dbang ngo :
de yang stong pa las spros pa byung :
des rig pa la bdag tu bzung :
bdag la ltos nas gzhan byung ste :
gzhan gyi cha las chags sdang rmongs gsum skyes :
des las gsum du bsags :
las rnam smin du myong ste :
log rtog gi skad cig ma rgyun dang bcas pas :
'dra ba gzhan byung dang yod par dmigs pa la brten nas :
rtag pa don ltar du chags :
chags pa la zhen te :
'khrul pa ru bltas nas 'khor ba'i chos grub bo :
lnga pa 'bras bu ni :
rigs drug gi lus blangs nas :
gnas so so ru sdug bsngal sna tshogs la spyod pa'o :
de la spyi tshan du thog mtha' gnyis ka med la :
sgos tshan du tha ma yod pa'o :
de ltar 'khrul lugs bstan pa'i dgos pa gnyis te :
gzhan sel gyi dgos pa ni :
gzhi la 'khrul pa rang rgyud la grub par 'dod pa'i zhen pa grol ba'o :
don gnyer ba'i dgos pa ni :
gzhi la 'khrul pa ma grub cing rang bzhin rnam dag rtogs pa'o :
de yang 'khrul pa sgro btags glo bur bar 'dug pas de'i rang bzhin shes na 'khrul pa rang sar grol te :
tho ru shes pa na mir 'dzin gyi 'khrul pa rang sangs su grol ba bzhin no :

!
gzhung don gnyis pa lam la gsum :
lam gyi sngon du 'gro ba :
lam rang gi ngo bo :
lam de'i cha rkyen no :
dang po la gsum ste :
phun sum tshogs pa lngas bsgrub pa'i gzhi gzung ba :
srung ba'i 'khor lo'i rim pa bstan pa :
gnad lnga'i sgo nas lam la 'jug pa'o :
dang po la lnga ste :
phun sum tshogs lngas bsgrub gzhi gzung ba ni :
zhes pas :
gnas gang du :
dus nam :
gang zag gang gis :
rdzas gang :
thabs ji ltar bsgrub pa'o :
dang po gnas gang du ni :
brag nags dur khrod phug sogs skyon yon brtsi :
zhes pas :
brag phug ma mo dang srin po'i gnas yin :
rig pa dwangs :
thabs lam la dga':
nags khrod klu dang gnod sbyin gyi gnas yin :
gnas pa che :
gsar pa la dga':
dur khrod gshin rje sha za dang DAk+ki'i gnas yin :
byin rlabs che :
rnying pa la dga':
sa phug the'u brang ma mo dang dam sri'i gnas yin :
ye 'drog mang :
ma mo bsgrub pa la dga':
shing rkang gcig gi lha rten yod pa mu stegs kyi gnas yin :
dbang phyug chen po bsgrub pa la dga':
de'i sogs khongs su gnas mtha' dag shes par bya'o :
skyon yon brtsi zhes pa la gsum ste :
mtshan nyid mi ldan pa'i skyon :
ldan pa'i yon tan :
ldan tshul ngos gzung ba'o :
dang po skyon ni :
shar ri mtho na tshe la gnod :
nub har por song na bkra mi shis :
ri sna mdung tshugs su zug na bar chad 'ong :
tsha grang ma mnyam na nad 'jug :
gdon gdug pa can yod na bar chad 'ongs :
rgyu srang zug na mi'i 'tshe ba yong :
gzhan yang :
steng na brag lhung du cha ba dang :
ngus pa'i mchi ris 'dra ba dang :
sder sen gyis brad pa 'dra ba :
shi lpags rgyangs pa 'dra ba :
sgo la grog mdo zug pa :
sgo na mi langs pa lta bu byung ba rnams ni :
sa dgra yin pas skyon can no :
gnyis pa yon tan ni :
brag skyil mo krung byas pa 'dra na ting nge 'dzin skye :
pad+ma kha bye ba 'dra na rtogs pa skye :
sa dang gnam gru gsum du yod na 'grub thag nye :
rgyab ri mtho na bag dro :
byang ri mtho na bkra shis :
lho 'du sa 'dra na longs spyod 'du :
sa dgra gang yang mi 'dug na bkra shis te :
yon tan che'o :
gsum pa ldan tshul ngos gzung ba ni :
sa pad+ma 'dab brgyad du yod pa :
gnam 'khor lo rtsibs brgyad du yod pa :
rgyab ri mtho ba :
byang ri snum pa :
g.yas dar dkar gyi yol ba 'dra ba :
g.yon ri spungs pa 'dra ba :
mda' phyag rgya bsnol ba 'dra ba :
ri thams cad snum zhing khengs pa :
mdor na nub mtho :
byang skyob :
shar gzhol :
lho 'dud :
mdun thang :
chu bo dbang gi phyogs nas 'bab pa :
nyi ma rtag cing gangs mtho ba :
gsal cha che zhing so thub pa :
tsha grang snyoms shing gzhi bdag 'jam pa :
thag nye ring ran zhing sa btsan pa :
bkra shis shing grub thob kyi zhabs kyis bcags pa gcig btsal lo :
der dgon pa 'debs pa la :
sa'i snying non dgos te :
pad+ma'i 'dab ma 'dra na lte ba la :
skyil krung 'dra na bsnol mtshams su :
chos 'byung 'dra na 'phel ka la :
mi 'dra na snying kha la :
phag gam glang po 'dra na mig tshil :
lto tshil :
bzhag gam mkhal ma la gdab bo :
gzhan yang sgang gi gshong :
gshong gi sgang :
logs kyi khugs :
khugs kyi rngams :
mdor na sa'i snying non pa :
sa ma bo zhing gzhung 'dril ba la gdab pa'o :
de las gzhan pa :
phag gi ze ba :
glang gi rkang pa :
mi'i sug gsham la mi gdab pa'o :
sa dgra bsrung ba'i rten 'brel ni :
ri sna zug pa dang :
kha dog sngon po'i sa dgra yod na me'i ri mo bya :
grog mdo ri hrul chad pa la chu'i ri mo bya :
sder sen gyis brad pa'am shi lpags 'dra na bkra shis rdzas brgyad bri :
steng nas lhung la khad pa la mchod rten brtsigs :
mtshan ma bzed pa 'dra na pho rtags gzugs :
brag sbra tsam sgo'i thad ka na 'dug na :
sa dgra che bas rten 'brel mang du bya'o :
gzhan yang sems can gyi gzugs 'dra ba 'dug na :
de'i gnyen por gang 'gro ba'i gzugs bya'o :
mdun du gshong bu mi 'bru :
shar du mchod rten mi brtsig go :
khang pa'i sa dgra la :
byang kha lho mig :
gdung ro 'don :
dang nad 'dri :
ka ba gral gshibs :
rlung kha khyengs :
sgo phug gsal :
sne thung gdong thug rnams sa dgra yin pas :
thad kar bkra shis kyi mtshan ma dang snying po bri :
de la lho gshin rje ru sgo'i kha mi bstan :
lho nub srin po'i steng du mal mi bca':
nub byang rlung lha'i steng du g.yos mi bya :
shar lho me lhar thab gzug :
byang shar dbang ldan la mal bca' 'o :
mal gyi sa dgra ni :
ri la mgo bo thur bstan :
mal mgo sgor bstan :
gdung gis mal gyi rked pa bcad pa :
ltems mtshams :
skas rtsa :
sko+o 'phred :
stan kha 'gag bstan :
lpags rlon gdan gting :
l+h+wam zon sngas 'jug :
de rnams mal gyi sa dgra yin pas mi bya'o :
des na sa gnad 'dom gang la dge sbyor 'phel dang mi 'phel gyi gnad yod do :
phyi nang snod bcud nang sems gcig gi ngo bo yin pa'i phyir :
rten phyi rol gyi skyon yon gang yin pa de :
brten pa nang sems can gyi rgyud la yod pa yin no :
gnyis pa dus ni :
tshes skar gza' bzang yar ngo'i snga gong 'jug :
ces pas :
tshes gcig gam :
gsum mam :
brgyad dam :
nya la sogs pa bzang ba :
skar ma rgyal smad :
nam mthong :
she sa :
bre la sogs pa bzang ba :
gza' phur bu la sogs bzang ba dar ba'i tshe :
de nas zla ba yar ngo'i :
dus tshod snga gong ste phyed gong la 'jug :
mdor na tshes dang skar ma gza' thams cad :
rgyud lung man ngag kun dang bstun pa'i bzang po la zhugs pas don thams cad 'grub pa yin te :
rgyas pa'i dus na skar ma mgo lag rgyal sogs bzang po gsum gces so :
gsum pa gang zag ni :
dad gus dbang dam shes rab gdeng dang ldan :
zhes pas :
dad pa chen pos dkar po'i chos la 'jug nus pa :
mos gus chen pos bla ma sangs rgyas su mthong ba :
dbang bzhi thob pas man ngag gi snod du rung ba :
dam tshig che bas bsgrub pa'i gzhi things pa :
shes rab che bas nges pa'i don go nus pa :
lta ba'i gdeng dang ldan pas nyam nga dang 'khu 'khrig med pa :
chos drug dang ldan pa'o :
de las gzhan pa :
dad pa med na 'khor ba la blo mi ldog :
mos gus med na byin rlabs mi 'jug :
dbang ma thob na man ngag gi snod du mi rung :
dam tshig nyams na sgrub pa'i gzhi rten med :
shes rab med na nges pa'i don mi go :
lta ba'i gdeng dang mi ldan na bar chad 'byung bas de ltar na snod du mi rung ste :
mtshan nyid ldan la man ngag sbyin :
de las gzhan la bstan mi bya :
zhes so :
bzhi pa rdzas ni :
zas sman mchod skong sgrub pa'i rdzas rnams gsag :
ces pas :
'di la lnga ste :
'tsho ba zas kyi yo byad ldab tu bsham ste :
ma grub na spogs la bsgrub dgos pa'o :
nad zlog sman gyi yo byad sman dang yi ge ru gshom ste :
nad byung na 'byung ba cha mnyam dgos pa'o :
gzhan yang lta ba dang dmigs pa rten 'brel gyi sgo nas kyang bcos so :
mchod pa'i rdzas ni :
ma rul :
ma rnying :
ma zag pa :
mdangs dang ldan pa bsham ste :
bde gshegs thams cad dgyes pa yin no :
skong ba'i rdzas ni :
ma nor :
ma gyag :
ma nyams :
ma rnying :
ro dang ldan pa bsham ste :
dam can thugs dam bskang ba yin no :
sgrub pa'i rdzas ni :
mang zhing tshan che ba :
lha so so'i rjes su mthun zhing kha dog dri ro dang ldan pa rnams gsag cing bshams pas :
byin rlabs sprin bzhin 'ong ba yin no :
mchod pa'i rdzas kyis bde gshegs mnyes :
skong ba'i rdzas kyis dam can skong :
sgrub rdzas tshogs pas byin rlabs 'byung :
zhes so :
lnga pa sgrub pa'i thabs ni :
ma dred rtse gcig dka' thub mthar 'don no :
zhes pas :
blo ma dred pas shes pa rtse gcig tu dril te dka' thub kyis sde btsugs nas :
snying rus chen pos sgrub pa mtha' ru 'don no :
de yang dgra gnyen :
nor zas :
gzung 'dzin :
chags sdang :
nyon mongs rnam rtog la sogs pa'i phyogs su shor na :
ngan dred du song bas don mi 'grub :
sgrub pa'i dus na :
'bri ba dang klog pa dang 'dzin pa bsam mno :
rtsom pa la sogs pa'i blo ru song na :
bzang dred yin pas mi 'grub :
des na de gnyis ka dang blo ma dred par :
gang sgrub pa de nyid la shes pa rtse gcig tu phur tshugs su dril te :
ltogs mod :
'khyags mod :
shi mod :
chad mod bsam pa'i sdug sran byed :
dka' thub sa rdo btsugs nas snying rus chen pos sgrub pa 'di mthar 'don dgos snyam pa'i sgo nas sgrub pa'o :
de yang dang po 'jug pa'i dus su skyabs 'gro bya :
byang chub mchog tu sems bskyed :
lha yi nga rgyal dang ldan par byas la :
gtor ma gsum bshams te :
dang po bla ma dang dkon mchog la phul gsol ba gdab :
bar pa chos skyong la phul la bar chad ma gtang zhig par phrin las gzhol :
tha ma gzhi bdag la phul la gnas po zhu :
de nas rang dang gnas dang gnas bdag gsum po mi dmigs pa'i ngang la bzhag go :
de nas mtshams gcad de :
sgo drung du tho dkar po gcig brtsigs :
bar chad mi 'byung ba'i rten 'brel yin :
mal 'og tu sa dkar po'i g.yung drung ris bya :
sdod tshugs pa'i rten 'brel yin :
de nas sdug sran dang :
snying rus dang :
go cha dang 'dun pa skyed la mtshams dam por bcad pas bar chad mi 'byung zhing myur du 'grub pa yin no :
nyin mo snang ba bzo med lhug par gzhag :
srod la rig pa gzengs bstod la ma bying ma rmugs par sing nge yer re bzhag go :
nam gung gnyid dang chos nyid bsres la rtog med du nyal :
tho rangs dran pa gsal btab la lha'i nga rgyal gyis ldang :
lus lhar bsgom :
ngag sngags bgrang :
sems spros bral la gzhag :
dam bca' yun thung la grangs mang bar bslab bo :
de nas bskyed rim la cho ga gsum mam skad cig dran rdzogs las lhar bskyed :
bzlas pa'i sngon la :
oM ru tsi ra ma Ni pra bar+d+ha nA ya swA hA/
zhes pa bdun dang :
rten 'brel snying po bdun gyis phreng ba byin gyis brlab :
phreng ba mi lag mi 'grim :
sa la mi gzhag go :
sngags ni sgra che ba ma yin :
chung ba myur ba bul ba zha ba :
chad pa nor ba yin te skyon bdun po de bsal la :
sngags kyi 'od zer ram :
'phro 'du'am :
phreng ba la rig pa gtad nas bzla'o :
'od zer ni zhi rgyas dbang drag bzhi dkar ser dmar nag go :
'phro 'du ni :
phar 'phros pas bde gshegs mchod :
tshur 'dus pas dngos grub thob pa'o :
phreng ba ni mgal me'i 'khor lo lta bu'o :
mi tshig gis bar mi gcad :
khyad par bsnyen pa'i dus su chod na bsnyen pa'i go mi chod :
bzlas pa'i mjug tu :
oM a A:
i I:
u U:
r-i r-I:
l-i l-I:
e A+ai :
o A+o :
aM A:
ka kha ga g+ha nga :
tsa tsha dza dz+ha nya :
Ta Tha Da D+ha Na :
ta tha da d+ha na :
pa pha ba b+ha ma :
ya ra la wa :
sha Sha sa ha k+Sha :
'grub par gyur cig swA hA:
zhes brjod pas myur du 'grub :
chad pa skong :
byin rlabs che ba yin no :
sngags bzla ba'i dus na mtshon rtse kha ru mi 'jug :
mchil ma phyir mi 'dor :
lha'i dran pas gzung :
stong pa'i rgyas gdab :
lha yin no snyam pa ni don spyi yin :
sems nyid lha yi ngo bor hril song nas :
lha dang rig pa dbyer med ni don rang mtshan no :
'phro 'jog tsa na ting nge 'dzin gsal gdab :
dge ba'i rtsa ba bsngo :
sgrub pa ma thon bar la gzhan don mi bya :
chos mi bshad :
gnas mi spo :
stan mi sprug :
gdong pa dang lag pa mi bkru :
skra dang kha spu mi 'dreg :
thon pa dang dngos grub blang :
bshags pa bya :
gtang rag gtang :
dge ba'i rtsa ba bsngo 'o :

gnyis pa bsrung ba'i 'khor lo'i rim pa bstan pa ni :
rnal 'byor srung ba'i 'khor lo'i rim pa ni :
zhes pa :
chos zab na bdud zab :
sgrub pa byed pa la bar chad 'ong bas :
de dag srung ba'i 'khor lo la drug las :
dang po byang chub sems kyis srung ba ni :
lus can rnams kyis byang chub mchog 'thob bsgom :
zhes pas :
skye 'gro lus can dbugs kyis bsdus shing :
shes pas zin pa rnams kyis dang :
khyad par bdag la gnod byed kyi gtso byas pa'i sems can thams cad bde ba dang ldan :
sdug bsngal dang bral :
byang chub sangs rgyas sku gsum gyi go 'phang mchog 'thob par bya :
de'i ched du lha bsgom :
sngags bzla :
lus ngag yid gsum dge ba la bkol snyam du sems bskyed :
de ni bsrung ba kun gyi mchog yin te :
gnod byed kho rang gi don du sgrub pa byed pa la :
kho rang gis bar du mi gcod pas so :
gnyis pa mtshon cha lngas srung ba ni :
lha mtshan rdo rje 'khor lo mtshon mes bsrung :
zhes pas :
rang skad cig ma'i ngang la yi dam lha gang yin du bsgom :
de'i thugs kar rtsa ba'i sa bon yig 'bru bsam :
thugs ka'i yig 'bru las yi dam gang yin gyi phyag mtshan 'od zer dang bcas pa phar 'phros pas gdon bgegs thams cad bcom :
tshur 'dus pas steng 'og phyogs mtshams thams cad phyag mtshan rtse mo phyir bstan pa'i gur du bsam mo :
yang thugs ka'i yig 'bru las rdo rje 'od zer dang bcas pa phar 'phros :
'dus pas thams cad rdo rje'i gur du bsam mo :
yang sa bon las 'khor lo 'od zer dang bcas pa 'phros 'dus pa las thams cad 'khor lo'i gur du bsam :
yang sa bon las mtshon cha sna tshogs 'phros 'dus pas thams cad mtshon cha'i gur du bsam mo :
yang sa bon las me'i 'od zer 'phros 'dus pas thams cad me'i gur khang du bsam mo :
'di ni 'khor g.yog bsrung ba la zab bo :
gsum pa yig 'bru gsum gyis srung ba ni :
lus ngag yid gsum sku gsung thugs yig bsgom :
zhes pas :
rang gi lus sangs rgyas thams cad kyi sku'i rang bzhin oM dkar po gcig tu bsam :
de je cher gyur pa'i nang du :
ngag sangs rgyas thams cad kyi gsung gi rang bzhin AHdmar po gcig tu bsam :
de je cher gyur pa'i nang du :
yid sangs rgyas thams cad kyi thugs kyi rang bzhin hU~M mthing nag gcig tu gyur par bsam :
de ltar lus ngag yid gsum sku gsung thugs kyi yi ger gyur par bsam zhing sgom pa la :
bar du gcod pa med de 'di ni rang nyid kho na'o :
bzhi pa zhi drag gsum brtsegs kyis srung ba ni :
spyan ras 'jam dpal yi dam gang yin bsgom :
zhes rang gang bsrung ba tsam khyab par 'phags pa spyan ras gzigs su bsgom :
de ni zhi ba'i rang bzhin no :
de'i thugs kar 'jam dpal khros pa gshin rje gshed bsgom :
de ni khro bo'i rang bzhin no :
de'i thugs kar rang gi yi dam gang yin du bsgom :
de ni gnyis su med pa'i rang bzhin no :
de ltar zhi drag dbyer med du gnas pa la :
bar du gcod pa med de :
'di ni yul dang lung pa srung na zab bo :
lnga pa rang byung lhun gyis grub pa'i srung ba ni :
rdo rje'i sa ra gur dang mda' me bsgom :
zhes pas :
rkang mthil rdo rje'i sa gzhi :
rtsib ma rdo rje'i ra ba :
pags pa rdo rje'i gur :
skra dang ba spu mda'i ra ba :
so dang sen mo me rab tu 'bar bar bsgom :
de rnams ni de ltar yin snyam du shes shing dran pas chog ste :
'di ni rang bsrung ba la zab bo :
drug pa don dam mtshan ma med pas srung ba ni :
bya byed ngo bo mi dmigs ngang la gzhag :
ces pas :
bar du gcad bya'i yul :
gcod byed kyi bgegs :
bar chad rang gi ngo bo dang gsum :
dbyer med spros bral mi dmigs pa'i ngo bor shes shing :
stong nyid kyi ngang la gzhag go :
de la gang gis kyang bar du mi chod de :
stong pa la stong pas glags mi rnyed pa'o :
de rnams kyang sgrub pa la 'jug pa'i nub mo dang :
skabs su tshang bar bsgom :
srod kyi thun 'gor byang sems kyi srung ba dang :
mtshan med srung ba gang 'grub bya'o :

gsum pa gnad lnga'i sgo nas lam la 'jug pa ni :
gnad lnga'i sgo nas lam la 'jug pa ni :
zhes pas :
gnad lnga'i sgo nas theg chen gyi lam la 'jug pa la ni lnga ste :
skyabs 'gros chos kyi gzhi bca' ba :
yi ge brgya pa bgrang la sgrib pa sbyang ba :
las 'bras dang mi rtag pa sgom la blo sbyang ba :
maN+Dal dang gtor ma gtang la tshogs gsag pa :
mchod pa phul la tshogs yongs su spel ba'o :
dang po ni :
thun mong khyad par bla med gsum skyabs 'gro :
zhes pas :
'di la gnyis te :
spyir bstan pa dang :
bye brag tu bstan pa'o :
dang po la lnga las :
dang po skyabs su 'gro ba'i yul ni :
dkon mchog gsum ste :
skyob pa'i nus pa yod cing :
thugs rje thabs la mkhas pa'i phyir ro :
gsum gyi dang po sangs rgyas la gsum ste :
ngo bo gnas lugs mngon du byas pas :
nges tshig 'khrul pa sangs la ye shes rgyas pa :
dbye na chos sku gzugs sku gnyis sam :
chos sku longs sku sprul sku gsum mam :
ye ji bzhin dang :
rtogs pa mngon gyur ro :
gnyis pa chos la gsum ste :
ngo bo rnam par dkar ba :
mtshan nyid ltung ba las 'dzin pa :
dbye na rgyu 'bras gnyis sam :
sde snod gsum mam :
theg pa dgu'o :
gsum pa dge 'dun la gsum ste :
ngo bo mi dge bas dben pa :
nges tshig dge ba la 'dun pa :
dbye ba phyi gzugs rtags kyi dge 'dun :
gzhan don sems kyi dge 'dun :
yang dag don gyi dge 'dun no :
gnyis pa skyabs 'gro gsum po bsten pa'i ngo bor bstan pa ni :
chos kyis bsgrub bya sangs rgyas yin pa dang :
sangs rgyas kyi dgongs pa ston pa chos yin pa dang :
chos nyams su len pa dge 'dun yin pas bsten pa'i ngo bo yin no :
gsum pa skyabs 'gro byed pa'i gang zag la gsum ste :
ngo bo ni skyabs su song ma song gi skyon yon shes nas 'jug pa'o :
mtshan nyid rgyu 'bras la yid ches pa'i gang zag go :
dbye na gsum :
nyan rang :
byang sems :
gsang sngags rig pa 'dzin pa'i gang zag go :
bzhi pa tshul ji ltar skyabs su 'gro ba la gnyis las :
thun mong gi 'gro tshul ni :
sangs rgyas la skyabs su song bas :
'jig rten pa'i lha la phyag mi 'tshal :
chos la skyabs su song bas sems can la gnod pa mi bskyal :
dge 'dun la skyabs su song bas :
mu stegs pa dang mi 'grogs pa'o :
khyad par gyi 'gro tshul gsum ni :
chos spyod rgyun gyi skyabs 'gro :
sgrub pa gzhi'i skyabs 'gro :
rtogs pa don gyi skyabs 'gro'o :
lnga pa skyabs 'gro'i phan yon ni :
nang pa sangs rgyas kyi khongs su tshud pa :
sdom pa thams cad kyi rten byed pa :
mi dang mi ma yin pas mi tshugs pa :
gnas skabs phan bde dang :
mthar thug sangs rgyas thob pa'o :
gnyis pa skyabs 'gro bye brag tu bshad pa la gsum :
thun mong gi :
khyad par gyi :
bla na med pa'i skyabs 'gro'o :
dang po thun mong gi skyabs 'gro la gsum las :
dang po skyabs gnas ngos gzung ba ni :
sangs rgyas ni sprul pa'i sku kho na dam par 'dzin te shAkya thub pa :
chos ni rgyu'i theg pa bden pa bzhi :
lhag pa tshul khrims kyi bslab pa la gtsor byed :
dge 'dun phyi'i cha lugs dang spyod lam gyis 'dul ba phyi gzugs rtags kyi dge 'dun no :
gnyis pa skyabs su 'gro byed kyi gang zag ni nyan thos rang rgyal gnyis so :
gsum pa skyabs su 'gro tshul ni :
rang don du byed pa'o :
thun mong gi skyabs 'gro la brten nas so so thar pa'i sdom pa skye :
de cho ga'i dus su thob :
de lam bden pa bzhis sbyangs nas :
'bras bu srid pa gsum na dgra bcom pa thob :
gnyis pa khyad par gyi skyabs 'gro la gsum :
dang po skyabs gnas ngos gzung ba ni :
sangs rgyas ni spangs rtogs phun sum tshogs pa ste :
chos sku longs sku sprul sku gsum :
de yang chos sku dag pa gnyis ldan :   dbyings rang bzhin rnam par dag pa /
spang bya glo bur gyi dri ma dang bral bas dag pa'o //
longs sku nges pa lnga ldan :
sprul sku ma nges pa lnga ldan :
chos ni rgyu yi theg pa don rnam par nges pa'i :
mtshan nyid med pa'i 'khor lo lhag pa shes rab kyi bslab pa la gtsor byed :
dge 'dun ni gzhan don sems kyi dge 'dun te :
byang chub sems dpa'i spyod pa rlabs po che'o :
gnyis pa skyabs su 'gro byed kyi gang zag ni :
byang chub sems dpa'i gang zag ste :
dbang po rnon po dang :
brtul po'i rigs gnyis so :
gsum pa skyabs su 'gro tshul ni :
tshad med pa bzhi'i sgo nas rang gzhan gnyis kyi don byed pa'o :
khyad par gyi skyabs 'gro de la brten nas byang sems kyi sdom pa skye :
de sems bskyed kyi dus su thob :
de lam pha rol tu phyin pa drug la sbyangs nas :
'bras bu bskal pa gsum nas sangs rgyas thob bo :
gsum pa bla na med pa'i skyabs 'gro la gnyis te :
gsang sngags spyi'i skyabs 'gro dang :
khyad par a ti'i skyabs 'gro 'o :
dang po la gsum las :
dang po skyabs gnas ngos gzung ba ni :
sangs rgyas ni sku lnga dbyer med gcig dang du ma bral ba :
chos ni 'bras bu rdo rje theg pa :
gsang sngags spyi'i skyabs 'gro :
lung du bstan cing rmad byung ba :
bslab pa gsum gang du yang bstan du btub ste :
gsang sngags kyi chos la gtso bor byed :
dge 'dun ni yang dag don gyi dge 'dun te :
mi dge ba ngang gis mi gnas pa'o :
gnyis pa skyabs su 'gro byed kyi gang zag ni :
gsang sngags rig pa 'dzin pa'i rnal 'byor te :
sdom pa gsum ldan no :
gsum pa skyabs su 'gro tshul ni :
rang gzhan gyi lus ngag yid gsum dang :
dkon mchog gsum dbyer med pas :
yul dang yul can gnyis med 'gro'o :
bla med kyi skyabs 'gro de dag la brten nas gsang sngags kyi sdom pa skye ste :
de dbang gi dus su thob :
de lam rim pa gnyis kyis sbyangs nas skye ba gcig gnyis sam :
gsum mam :
lnga nas sangs rgyas so :
gnyis pa a ti'i skyabs 'gro la gsum ste :
dang po dkon mchog gsum po ngos gzung ba ni :
rig pa sku bzhir gnas pa sangs rgyas dkon mchog :
de nyid stong pa dbyer med pa'o :
de shes kyi shes pa chos dkon mchog ste :
a ti yo ga khyad par rmad du byung ba ste :
nges pa'i don gyi chos :
gshis la sdig pa ma grub cing :
ngo bo zag pa med pa'i dge bar gnas pa ni :
yang dag don gyi dge 'dun no :
gnyis pa skyabs su 'gro byed gang zag ngos gzung ba ni :
skyes mchog gang zag yang rab a ti'i rnal 'byor ro :
gsum pa skyabs su 'gro tshul la gsum :
dkon mchog rang gi sems la grub par shes pa ni don du gnyer ba'i skyabs 'gro :
rang gi sems ma yin pa'i dkon mchog gsum med par rtogs pa ni gzhan sel ba'i skyabs 'gro :
sems nyid dkon mchog gi rang bzhin gcig dang du ma dang bral zhing :
mtha' gang la yang mi gnas pa gnyis med rang grol du rtogs pa ni yang dag bla med kyi skyabs 'gro'o :
des na sangs rgyas kyi bka' bzhin du sgrub cing gsung na bla ma yin :
de'i gsung bzhin sgrub na slob ma yin :
de'i cha rkyen sgrub na yon bdag yin :
de lta bu gang na yod pa de na sangs rgyas kyi bstan pa yod do :

gnyis pa yi ge brgya pas sgrib pa sbyong ba ni :
dkar dmar nag gsum brgya bzlas mchod sbyangs bskangs :
zhes pas :
dang po byang chub mchog tu sems bskyed :
de nas rang yi dam lha ru bsgom :
de'i thugs kar sa bon gyi yig 'bru gcig la :
yi ge brgya pa dkar dmar nag gsum gyis bskor bar bsam la :
oM badzra satwa sa ma ya ma nu pA lA ya :
badzra satwa twe no pa tiSh+Tha :
dr-i D+ho me b+ha wa :
su toSh+yo me b+ha ba :
su poSh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me tsit+taM:
shre yAM ku ru hU~M:
ha ha ha ha ho :
b+ha ga wAn sarba ta thA ga ta badzra mA me muny+tsa :
badzrI b+ha wa :
ma hA sa ma ya satwa A:
zhes brgya bzlas pas :
yi ge brgya pa dkar po las 'od dkar po 'phros :
bde gshegs sku la mchod pa phul :
rang gzhan sems can thams cad kyi lus kyi sgrib pa sbyangs :
sku'i dam tshig nyams pa thams cad bskangs par bsam :
brgya pa dmar po las 'od dmar po 'phros pas :
bde gshegs gsung la mchod pa phul :
rang gzhan sems can thams cad kyi ngag gi sgrib pa sbyangs :
gsung gi dam tshig nyams pa thams cad bskangs par bsam :
brgya pa nag po las 'od zer nag po 'phros pas :
bde gshegs thugs la mchod pa phul :
rang gzhan sems can thams cad kyi yid kyi sgrib pa sbyangs :
thugs kyi dam tshig nyams pa thams cad bskangs par bsam mo :
de nas rang nyid 'od du zhu nas yig 'brur gyur :
yi ge skye med stong nyid mi dmigs pa'i ngang la bzhag go :
dang po mang du bzlas :
de nas brgya'am nyer gcig la sogs pa gang 'grub re bsgrang :
des sdig sgrib thams cad dag :
nyams chag thams cad bskang ngo :

gsum pa las rgyu 'bras dang 'chi ba mi rtag pa sgom la blo sbyong ba ni :
dal 'byor las 'bras mi rtag nyes dmigs bsgom :
zhes pas :
'di la bzhi las :
dang po dal 'byor rnyed par dka' ba sgom pa ni :
byang chub sgrub pa'i rten ni dal 'byor kho na yin la :
dal ba zhes bya ba ni :
mi khoms pa'i gnas brgyad dang bral ba la bya ste :
mi khoms pa brgyad ni :
dmyal ba yi dwags dud 'gro dang :
tshe ring lha dang kla klo dang :
sangs rgyas mi 'byung log lta dang :
lkugs pa 'di dag mi khoms brgyad :
ces pas :
ngan song gsum dang lha tshe ring po ste mi ma yin pa'i 'gro ba bzhi dang :
sangs rgyas kyi bstan pa med pa'i sa dang :
yod kyang ma khyab pa'i mtha'i kla klo dang :
las 'bras med ces log par lta ba dang :
'on long dig lkugs la sogs pa dbang po ma tshang ba'i mis bsdus pa bzhi ste brgyad do :
skyon bzhi gnyis brgyad po de dang bral ba ni dal ba ste :
chos khyad par can gyi rten du rung ba yin no :
'byor pa ni :
mir gyur yul gyi dbus skyes dang :
dbang po tshang zhing gnas la dad :
de bzhin las mtha' ma log pa'o :
zhes pas :
mi nyid du gyur pa dang :
yul dbus su skyes pa dang :
dbang po tshang ba dang :
sangs rgyas bstan pa'i gnas la dad pa :
las kyi mtha' ma log pa ste rang 'byor lnga dang :
sangs rgyas rnams byon chos gsungs dang :
bstan pa gnas dang de rjes 'jug :
gzhan phyir snying rje lnga yin no :
zhes pas :
sangs rgyas 'jig rten du byon pa :
des chos gsungs pa :
bstan pa de yun du gnas pa :
bstan pa'i rjes su 'jug pa :
gzhan gyi phyir brtse ba'i thugs rje yod pa ste :
gzhan 'byor lnga'o :
de ltar yon tan lnga gnyis bcu dang ldan pa de ni 'byor pa zhes bya ste :
chos la spyad du yod pa'o :
de ni rgyu rkyen ngo bo gang la brtags kyang thob pa shin tu dka' ba yin pas :
de ltar bsgoms na 'khor ba la blo ldog pa yin no :

gnyis pa las rgyu 'bras la gsum ste :
las kyi ngo bo ngos gzung ba dang :
so mtshams dbye ba :
rnam grangs so :
dang po ni :
gang nyes par spyad pas dngos sam brgyud nas sdug bsngal bskyed pa ni sdig pa ste mi dge ba'i las so :
de la gsum ste rang bzhin gyi kha na ma tho ba spyad pa nyid na sdig tu gyur pa :
mtshams med pa lnga :
de dang nye ba lnga :
mi dge ba bcu'o :
bcas pa'i kha na ma tho ba spyad pa nyid na ltung bar gyur pa :
sdom pa gsum gyi nyes pa'o :
'jig rten gyi kha na ma tho ba :
gzhan gyis sdig can byed pa ste :
mi shes pa :
bag med pa :
ma gus pa :
nyon mongs pa'o :
gang legs par spyad pas dngos sam brgyud nas bde ba skyed pa ni dge ba'o :
de la gsum :
'khor gsum dmigs pa dang bcas nas gtong ba bsod nams cha mthun dge ba :
nges 'byung gi sems kyis kun nas blangs nas gtong ba thar pa cha mthun gyi dge ba :
'khor gsum yang dag mi dmigs par shes pa thar pa bla na med pa'i dge ba'o :
dge sdig gnyis ka ma yin pa ni lung ma bstan gyi las so :
gnyis pa las kyi so mtshams dbye ba la bdun las :
dang po don gyi dge ba gnas lugs 'dus ma byas :
don gyi mi dge ba 'dus byas 'khor ba'i chos so :
2
rang bzhin gyi dge ba rig pa ye shes :
rang bzhin gyi mi dge ba nyon mongs dug lnga'o :
3
gshis dge ba chos nyid stong pa :
gshis mi dge ba ma rig pa'o :
4
yang dag pa'i dge ba blo las 'das pa :
yang dag pa'i mi dge ba yid kyis bslad pa'o :
5
yid la mi byed pa ni myang 'das te dge ba :
yid la byed pa ni 'khor ba ste mi dge ba'o :
6
dug gsum cha phra mos sbags pa'i dge bas mtho ris gsum :
dug gsum gyis kun nas bslangs pa'i sdig pas ngan song gsum bskyed do :
7
thabs shes kyi dge bas mi gnas pa'i myang 'das :
thabs shes ci rigs pa'i dge bas phyogs gcig pa'i myang 'das so :
gsum pa las kyi rnam grangs la :
gcig tu dkar ba'i las :   dge ba kho na'o //
gnag pa'i las :   mi dge ba kho na /
'dres pa'i las   dge sdig 'dres pa ste /gsum :
bsam pa dkar la sbyor ba gnag pa :   mi nag mdung thung can bsad pa lta bu'o //
bsam pa nag la sbyor ba dkar ba :   gsod pa'i phyir bsnyen bkur byed pa lta bu'o //
bsam sbyor gnyis ka dkar ba :   sangs rgyas 'thob pa'i phyir dge ba la sbyor ba lta bu'o //
gnyis ka nag pa :   zhe sdang gis bsad pa lta bu /
mthong chos 'bras bu can :   tshe 'dir rnam smin myong ba'i las so //
skyes nas myong gyur :   skye ba phyi ma la myong nges pa /
lan grangs gzhan la myong ba :   skye ba gsum phan la myong ba'i las so //
las dkar rnam smin dkar ba :   dge ba byas pas bde 'gror skyes pa'o //
las nag rnam smin nag pa :   mi dge ba byas pas ngan 'gror skyes pa'o //
las dkar rnam smin nag pa :   mi sdug bsngal can lta bu /
las nag rnam smin dkar ba :   glang po che rab brtan /
'phen byed dge ba la rdzogs byed kyang dge ba :   lhar skye ba /
'phen byed dge ba la rdzogs byed mi dge ba :   mi dbul po lta bu /
'phen byed kyang mi dge ba la rdzogs byed kyang mi dge ba :   dud 'gror skyes pa'i sdug bsngal can lta bu /
'phen byed mi dge ba la rdzogs byed dge ba'i las   klu phyug po lta bu /yod do :
mi dge ba /   bdag gis byas pa'i las gzhan la   sdug bsngal myong bar /mi smin :
dge mi dge /   gzhan gyis byas pa bdag la mi smin :
rang gis /   las ma byas pa dang mi 'phrad :
rang gis dge sdig gi /   byas pa'i las chud mi za :
dge sdig las /   dkar nag gi las mi 'chol bas :
de phyir /   shin tu phra ba nas   mi dge ba dang dge ba la /'dor len bya'o :
gsum pa mi rtag pa bsgom pa la gsum ste :
skyes phan chad 'chi nges par 'dug :
de ka mi rtag pa'i ngo bo yin par 'dug :
don snying la mtshon phog pa'i skyes bu dang 'dra :
de yang nam 'chi nges pa mi 'dug :
de ka mi rtag pa'i mtshan nyid yin te :
rtswa kha'i zil pa dang 'dra :
'chi ba la cis kyang mi phan par 'dug :
de ka mi rtag pa'i khyad chos yin te :
nyi ma rgas pa'i grib so dang 'dra'o :
dang po 'chi nges pa la rgyu mtshan gsum :
sngar skyes pa lus pa med pa dang :
tshe la bsnon pa med cing 'bri ba yod pa dang :
lus sems 'dus byas yin te 'chi nges pa'o :
gnyis pa nam 'chi nges pa med pa la yang rgyu mtshan gsum ste :
tshe la dus btab med pa dang :
'chi rkyen mang ba dang :
'dus byas 'jig pa'i rang bzhin can yin pas nam 'chi nges pa med do :
gsum pa 'chi ba la cis kyang mi phan pa la'ang rgyu mtshan gsum ste :
bsags pa'i nor :
'brel ba'i gnyen :
brtsigs pa'i mkhar gyis mi phan pa'o :
de ltar mi rtag pa bsgoms pas 'jig rten 'di la blo ldog pa yin no :

bzhi pa 'khor ba'i nyes dmigs bsgom pa ni :
'khor ba ni khams gsum gyi sems can yin la :
de dag ni sdug bsngal gyi rang bzhin :
sdug bsngal gyi ngo bo :
sdug bsngal gyi yo lang yin te :
rtsa ba'i sdug bsngal bzhi ni lu gu rgyud dang 'dra ste gcig gsham la gcig 'brel :
yan lag gi sdug bsngal drug ni rgya mtsho'i rlabs dang 'dra ste bud pa dang sangs pa med :
nying lag gi sdug bsngal gnam gyi skar ma dang 'dra ste grangs dang tshad med :
des na gang du skyes kyang sdug bsngal gyi yo lang :
su dang 'grogs kyang sdug bsngal gyi grogs po :
gang du phyin kyang sdug bsngal gyi gnas so :
gang yin kyang sdug bsngal gyi bsnon mar 'dug ste :
lo ka'i phun sum tshogs pa thams cad sdug bsngal gyi rgyu :
ma tshogs pa thams cad sdug bsngal gyi 'bras bu ste :
sdug bsngal lu gu rgyud dang 'dra ba :
gcig gsham nas gcig 'brel chu'i gnyer ma dang 'dra ste bud pa dang sangs pa med :
gnam gyi skar ma dang 'dra ste grangs dang tshad med do :
mdor na 'dod pa sems kyi cho 'phrul :
myong ba lus kyi sdug bsngal :
snang ba yul gyi sdug bsngal :
sgo gsum rtsol sgrub kyi sdug bsngal te :
sdug bsngal med pa gcig kyang med do :
de ltar bsam tsa na 'khor ba 'di la blo ldog pa yin no :

bzhi pa maN+Dal dang gtor mas tshogs gsog pa la gnyis las :
dang po maN+Dal dbul ba ni :
sgrub dang mchod pa'i maN+Dal gnyis su 'bul :
zhes pas :
sgrub pa'i maN+Dal dgod pa dang :
mchod pa'i maN+Dal dbul ba'o :
dang po ni :
sgrub pa'i /   maN+Dal phyis pas stong pa nyid du bsam :
stong pa'i ngang las gzhal yas khang gru bzhi sgo bzhi rgyan rta babs dang bcas pa bsam :
de'i phyogs bzhi dbus dang lngar seng ge'i khri rin po ches spras pa :
nyi zla pad+ma dang bcas pa'i gdan lnga bsam :
khri dbus ma'i steng na rtsa ba'i bla ma :
shar du yi dam :
lhor sangs rgyas :
nub tu chos :
byang du dge 'dun dkon mchog gsum :
de rnams las 'od zer 'phros pas :
rtsa ba'i bla ma la bka' brgyud kyi bla ma thams cad bstim :
yi dam la gsang sngags kyi lha tshogs :
sangs rgyas la sku gsum ye shes lnga phyogs bcu'i sangs rgyas :
chos la bstan sgrub 'gog pa'i chos thams cad :
dge 'dun la nyan rang byang chub sems kyi dge 'dun dpag tu med pa bstim :
de rnams la lus longs spyod dge ba'i rtsa ba thams cad dbul :
mchod pa'i sprin tshogs dpag tu med pas mchod la :
ngag tu bla ma yi dam jo bo dkon mchog bzhes shig :
bdag gi lus longs spyod dge rtsa thams cad yongs su dbul lo bzhes shig :
bla ma yi dam lha tshogs dkon mchog gsum po :
bdag la rtogs pa mchog tu gyur pa :
nyams myong rgyun chad med pa :
snang ba rten 'brel du 'char bar byin gyis brlab tu gsol :
zhes gsol ba lan gsum gdab :
de nas rten 'khor lo lnga po mdun gyi nam mkha' la btegs la :
oM sarba gu ru lo ka pU tsa d+harma ye swA hA:
zhes so :
gnyis pa mchod pa'i maN+Dal dbul ba ni :
maN+Dal de phyis pas rgya mtsho sngo la dwangs pa gcig tu bsam :
de'i dbus su tshom bu gcig bkod pas :
dbus kyi ri rab rgyu rin po che sna tshogs las grub pa dbyibs gru bzhi bang rim lnga dang ldan pa :
rgya che la dpangs mtho ba gcig bsam :
shar du tshom bu gcig bkod pas lus 'phags po dung las grub pa dbyibs zla gam rgya che la dpangs mtho ba gcig bsam :
lho ru gcig bkod pas 'dzam bu gling bai DUr+Ya las grub pa dbyibs sog kha :
nub tu gcig bkod pas ba glang spyod shel dmar po las grub pa zlum po :
byang du gcig bkod pas sgra mi snyan gser las grub pa gru bzhi :
shar dang dbus kyi bar du gcig bkod la zla ba'i dkyil 'khor chu shel las grub pa :
rgya che la dpangs mtho ba gcig bsam :
nub dang dbus kyi bar du gcig bkod la nyi ma'i dkyil 'khor me shel las grub pa gcig bsam :
de rnams kyi bar thams cad mchod pa'i sprin sna tshogs gcal du bkram pa :
rat+na sna tshogs kyis phyur lud du bkang ba :
sangs rgyas kyi zhing khams rnam par dag pa :
sangs rgyas dang byang chub sems dpas gang ba :
lha'i bu dang bu mo mang po glu len cing gar bsgyur ba dang bcas pa dmigs la dbul lo :
rang gi lus longs spyod dge ba'i rtsa ba thams cad kyang ltos pa med par dbul ba ste sgrub mchod kyi maN+Dal gnyis su 'bul bar bya'o :

gnyis pa gtor ma gtang ba ni :
sna tshogs lam khyer gtor mas tshogs gnyis gsag :
ces pas :
'di la gnyis te :
gnad spyir bstan pa dang :
gtang thabs bye brag tu bshad pa'o :
dang po la lnga ste :
ngo bo :
nges tshig :
rnam grangs :
mgron ngos gzung ba :
gtor ma'i de nyid do :
dang po ngo bo ni :
dbyings dang ye shes gnyis su med pa ste :
chos nyid stong pa'i rtsal chos can gtor mar 'char ba'o :
gnyis pa nges tshig ni :
'dzin pa med pas gtor :
kun la khyab pas ma zhes bya ste :
rtog med ye shes kyi rol pas mgron bzhi tshims pa'o :
gsum pa rnam grangs la lnga ste :
'khor 'das kyi chos thams cad rang snang 'dzin med du rtogs nas :
nyon mongs ye shes su shar ba ni 'gyur med ye shes kyi gtor ma :
chos thams cad rang snang gnyis med du rtogs nas sdug bsngal bde bar 'char ba ni bde chen byang chub sems kyi gtor ma :
phyi nang snod bcud sems kyis khyab tshad chos nyid kyis khyab pa ni yongs su khyab pa'i gtor ma :
chos nyid byang chub kyi sems ma byung ma skyes pa ni dag pa chos nyid kyi gtor ma :
thams cad yang dag gnyis med kyi lam du 'gro ba ni sna tshogs lam khyer gyi gtor ma'o :
bzhi pa mgron ngos gzung ba la gnyis te :
phyi mtshan nyid dang nang gsang sngags so :
dang po phyi mtshan nyid ldan pa :
sri zhu'i mgron yang dag par rdzogs pa'i sangs rgyas la nyan rang byang sems kyis bskor ba'am :
yum chen mo shes rab kyi pha rol tu phyin ma la sras phyogs bcu'i sangs rgyas kyis bskor ba'o :
yon tan gyi mgron gsang bdag phyag na rdo rje la gtsang ris mgon pos bskor ba :
snying rje'i mgron 'phags pa spyan ras gzigs la rigs drug sems can gyis bskor ba :
lan chags kyi mgron dpal rta mgrin la bgegs rigs stong phrag brgyad cus bskor ba'o :
gnyis pa nang gsang sngags ltar na :
sri zhu'i mgron bla ma yi dam la zhi khro'i lha tshogs kyis bskor ba :
yon tan mkha' 'gro sde lnga la chos skyong pho mos bskor ba :
snying rje dus gsum pha ma la rigs drug sems can gyis bskor ba :
lan chags rang gi srung ma la lha srin sde brgyad kyis bskor ba'o :
lnga pa gtor ma'i de nyid la bzhi ste :
don dang rtags :
dgongs pa dang spyod lam :
las dang rim pa :
skyon dang yon tan no :
dang po la don skye 'gag gnyis med :
rtags sngags dang phyag rgya ting nge 'dzin yig 'bru'i cho 'phrul lo :
gnyis pa gtor ma'i dgongs pa bzhi ni :
bdag yi dam lhar gsal ba :
gnas gzhal yas khang du gsal ba :
mgron rnams lha pho mor gsal ba :
rdzas bdud rtsi'i rgya mtshor gsal ba'o :
gtor ma'i spyod lam bzhi ni :
'bags pa dang btsog pa med :
bo ba dang zag pa med pa :
dngos po bzang zhing dri mas ma gos pa :
sems ma g.yeng zhing ting nge 'dzin gsal ba'o :
gsum pa gtor ma'i las bzhi ni :
tshogs gnyis rdzogs pa :
sgrib gnyis sbyong ba :
bar chad gnyis zhi ba :
dngos grub gnyis thob pa'o :
gtor ma'i rim pa bzhi ni :
sgrub pa'i gtor ma bskyil bas dam can 'dus pa :
rgyun gtor btang bas las myur ba :
dus gtor dang skong gtor ma chag pas bsam pa 'grub pa :
drag po'i gtor ma zor du 'phangs pas dgra bgegs thul ba'o :
bzhi pa gtor ma'i de nyid ma shes pa'i skyon ni :
chu ma blug na spel bar mi nus :
byin gyis ma brlab na rgyal ba dang dam tshig nyams :
bsngo ba log na sgrib pa gsog :
ma 'byor na lung skam gyi ri dwags su skye :
rgyu rkyen ma tshang na mgron mi 'tshogs :
mgron ma 'tshogs na btang ba'i 'bras bu med :
rdzas ma 'tshogs na spyan drangs kyang mi 'byon :
dam rdzas ngo ma shes na lha'i chad pa 'ong :
cho ga gzhung ma bsrang na srung ma'i chad pa 'ong :
ma gtang na bsam pa mi 'grub :
sgrub pa ma thon bar la gtor gzhong bshal na chos skyong mi 'du :
gtor gzhong kha phyir bstan nas pho na dngos grub log :
gtor ma gtong khar ma sgul na len mi nus so :
de nyid shes pa'i yon tan ni :
chu blugs pas spel bar nus :
byin gyis brlabs pas rgyal ba dang dam tshig mi nyams pa la sogs skyon de dag las log pa yon tan no :
gnyis pa gtang thabs bye brag tu bshad pa la gnyis te :
lam khyer dang :
rgyun gtor ro :
dang po la bzhi ste :
phyi nang gsang ba de kho na nyid kyi gtor ma'o :
dang po phyi sna tshogs lam khyer gyi gtor ma la bdun te :
snod :
rdzas :
byin gyis brlab pa :
spyan drang zhing bdun rnam dag bya ba :
mchod cing bstab pa :
bsngo zhing phrin las bcol ba :
gshegs shing gtor ma gtang ba'o :
dang po ni rat+na ste che chung gang yod :
gnyis pa rdzas ni zhal zas sna tshogs dkar gsum mngar gsum gyis brgyan pa :
gsum pa byin gyis brlab pa la gnyis las :
dang po rang brlab pa ni :
rang yi dam lhar bskyed de :
oM AHhU~M:
zhes pas :
spyi bor zla ba'i dkyil 'khor gyi steng du oM:
mgrin par pad+ma'i steng du A:
snying khar nyi ma'i steng du hU~M bsam la :
lus ngag yid gsum sku gsung thugs su byin gyis brlab bo :
gnyis pa gtor ma brlab pa ni :
oM AHhU~M zhes pa lan bdun gyis bdag gi gnas gsum gyi yig 'bru las 'od 'phros pas mi gtsang ba'i 'bags btsog sbyangs :
yang lan bdun gyis bdud rtsi'i rang bzhin du spel :
yang lan bdun gyis yid la gang 'dod pa ltar mos par bsgyur te :
bzhi pa spyan drang zhing bdun rnam dag sogs bya ba ni :
bdag gi gnas gsum nas 'od zer 'phros pas :
dus gsum rgyal ba gshegs su gsol :
dkon mchog gsum la phyag 'tshal lo :
dkon mchog gsum la skyabs su mchi :
ma chags pad+ma'i gdan la bzhugs :
mchod pa rnams kyis mchod par bgyi :
sdig pa mi dge so sor bshags :
dge ba kun la rjes yi rang :
mya ngan mi 'da' gsol ba 'debs :
chos kyi 'khor lo bskor bar bskul :
thams cad byang chub mchog thob shog :
ces pas :
mdun gyi nam mkha' la pad+ma stong ldan gyi gdan la mgron bzhi byon par bsam mo :
lnga pa mchod cing bstab pa ni :
sri zhu'i mgron rgyal ba sras dang bcas pa rnams mchod pa bzhes :
yon tan gyi mgron dpal phyag na rdo rje la gtsang ris mgon pos bskor ba rnams mchod pa bzhes :
snying rje'i mgron 'phags pa spyan ras gzigs la rigs drug gis bskor ba rnams mchod pa bzhes :
lan chags kyi mgron dpal rta mgrin la bgegs rigs kyis bskor ba rnams mchod pa bzhes :
zhes brjod cing se gol lan gsum gtogs pas thams cad tshims shing dgyes nas bdag la dngos grub ster bar bsam mo :
drug pa bsngo zhing phrin las bcol ba la gnyis te :
dang po bsngo ba ni :
rin chen rgya che'i snod nang du :
zhal zas sna tshogs gtor ma'i rgyu :
dkar gsum mngar gsum gtor ma'i rgyan :
'bru gsum sngags kyis byin brlabs pas :
mi banyes pa dag gang yang med :
rgyal ba mchod pas mnyes gyur cig :
dam can thugs dam bskang gyur cig :
rigs drug 'dod pa tshims gyur cig :
lan chags bu lon byang gyur cig :
rnam bzhi'i mgron gyi rigs rnams la :
tshad med gtor ma 'di bsngos pas :
longs spyod ldan zhing tshogs rdzogs nas :
thams cad myur du sangs rgyas shog :
gnyis pa phrin las bcol ba ni :
nad dang sdig pa dang gdon bgegs thams cad zhi bar mdzad du gsol :
tshe dang longs spyod dbang thang rgyas par mdzad du gsol :
log par lta ba rnams dbang du bsdu bar mdzad du gsol :
bstan pa bshigs pa rnams bsgral bar mdzad du gsol :
rkyen ngan pa dang dus ma yin par 'chi ba rnams zlog tu gsol :
bdun pa gshegs shing gtor ma gtang ba ni :
oM AHhU~M mu :
zhes pas mgron rnams rang bzhin gyi gnas su gshegs su gsol :
de nas gtor ma bsgul la stegs kyi khar kha nang du bstan la dbul lo :
des dngos grub rang la 'ong :
dgra bgegs zlog na kha phyir la bstan la 'phang :
des gtor ma zor du 'gro ba yin no :
gnyis pa nang sna tshogs lam khyer gyi gtor ma la bdun :
dang po snod ni ka pA la mtshan dang ldan pa :
gnyis pa rdzas ni zhal zas sna tshogs pa la bdud rtsi lngas brgyan pa'o :
gsum pa byin gyis brlab pa la gnyis ste :
rang brlab pa ni yi dam lhar bskyed la 'bru gsum gyis lus ngag yid gsum sku gsung thugs su brlab pa'o :
gnyis pa gtor ma brlab pa ni :
bdag gi gnas gsum nas yi ge 'bru gsum las gtor ma la yi ge dang 'od 'phros :
oM AHhU~M lan gsum gyis gtor ma 'od du zhu :
yang bdun gyis bdud rtsi'i rang bzhin sha khrag dmar gyis brgyan pa nam mkha' dang mnyam par brlabs :
yang bdun gyis 'dod pa'i lha mo mang po gtor ma las byung nas rang rang ji ltar 'dod pa ltar mchod par bsam mo :
bzhi pa mgron dgug pa ni :
rang gi thugs ka'i hU~M las dza :
de las lha mo lcags kyu ma mang po spros te spyan drangs la :
yan lag bdun pa'i tshul du :
bla ma yi dam mkha' 'gro gshegs su gsol :
bla ma lha tshogs la phyag 'tshal :
nyi zla pad+ma'i gdan la bzhugs :
mchod pa rnams kyis mchod par bgyi :
nyams chag sdig sgrib thams cad bshags :
gsang sngags bsgrub la rjes yi rang :
mya ngan mi 'da' 'gro don mdzod :
gsang sngags 'khor lo bskor du gsol :
phyi nang sgrib pa sbyang du gsol :
yid 'ong snying po 'thob par smon :
yang dag rdo rje'i don rtogs shog :
ces pas :
pad+ma dang rat+na'i gdan la mgron rnams byon par bsam la :
lnga pa mchod cing bstab pa ni :
rtsa ba'i bla ma brgyud pa dang bcas pa mchod pa bzhes :
yi dam dkyil 'khor phyi nang gi lha tshogs rnams mchod pa bzhes :
mkha' 'gro sde lnga la chos skyong pho rgyud mo rgyud kyis bskor ba rnams mchod pa bzhes :
zhes brjod la se gol lan gsum gtogs :
de rnams dgyes nas bdag la dngos grub ster bar bsam :
drug pa bsngo zhing phrin las bcol ba ni :
ka pA la yi snod nang du :
zhal zas sna tshogs gtor ma'i rgyu :
bdud rtsi rnam lnga gtor ma'i rgyan :
'bru gsum sngags kyis byin brlabs pas :
mi mnyes pa ni gang yang med :
bla ma'i dgongs pa longs gyur cig :
yi dam thugs dam bskangs gyur cig :
mkha' 'gro dam can mnyes gyur cig :
bla ma yi dam mkha' 'gro la :
tshad med gtor ma 'di bsngos pas :
longs spyod ldan zhing tshogs rdzogs nas :
thams cad myur du sangs rgyas shog :
ces gtor ma btegs la bsngo :
de nas phrin las bcol ba gong dang 'gre'o :
bdun pa gtor ma gtang ba yang gong ltar ro :
gsum pa gsang ba sna tshogs lam khyer gyi gtor ma la yang bdun te :
dang po snod ni phyi 'jig rten nam mkha' khyab tshad do :
gnyis pa rdzas ni bcud kyi sems can rtsi shing me tog 'bru bcud dang bcas pa'o :
gsum pa byin gyis brlab pa la gnyis te :
bdag brlab pa ni yi dam lha snang la rang bzhin med par bsgom :
gtor ma brlab pa ni :
oM AHhU~M bdun gyis bdud rtsi'i rang bzhin 'dod yon lnga ru bsam :
bzhi pa mgron spyan drang ba ni :
thugs ka'i hU~M las 'od 'phros pas mgron bzhi chos nyid la ye shes kyi rol pas byon par bsam mo :
lnga pa mchod cing bstab pa ni :
mgron bzhi chos nyid kyi rol pa ye shes kyi longs spyod rgyun mi chad pa'o :
drug pa bsngo zhing phrin las bcol ba ni :
snod kyi lo ka gtor gzhong du :
bcud kyi sems can gtor ma'i rgyu :
bkrag dang gzi mdangs gtor ma'i rgyan :
'bru gsum sngags kyis byin brlabs pas :
mi mnyes pa ni gang yang med :
bla ma dkon mchog dgongs pa bskang gyur cig :
rgyal ba rgya mtsho mchod pas mnyes gyur cig :
mkha' 'gro dam can thugs dam bskang gyur cig :
pha ma 'gro drug sbyin pas tshims gyur cig :
bgegs rigs sde brgyad bu lon byang gyur cig :
mgron bzhi chos nyid rol pa la :
tshad med gtor ma 'di bsngos pas :
kun gyis yang dag don rtogs shog :
ces brjod :
bdun pa gshegs shing gtor ma gtang ba ni :
mgron rnams chos nyid du thim par bsam :
gtor ma snang la rang bzhin med par dbul lo :
gtor ma 'di ni phyi nang snod bcud rtsi shing me tog 'bru bcud gang mthong thams cad byin gyis brlab nas gtong ba yin no :
bzhi pa de kho na nyid sna tshogs lam khyer gyi gtor ma la yang bzhi ste :
gtor snod chos nyid mnyam pa chen po :
gtor ma rig pa phyogs med du 'char ba :
gtor rgyan stong rig gnyis med :
gtor ma stong pa de ltar shes pa'i shes rab bo :
rang snang chos sku'i gzhal yas nas :
rtsa brgyud bla ma gshegs su gsol :
sku dang ye shes gzhal yas nas :
yi dam lha tshogs gshegs su gsol :
dran pa 'phrul gyi gzhal yas nas :
mkha' 'gro chos skyong gshegs su gsol :
chos nyid rol pa'i mchod pa 'bul :
sku gsum mnyam pa chen por bzhes :
zhes so :
de ltar phyi nang gsang de'i lam khyer gyi gtor mas bsod nams dang ye shes kyi tshogs gnyis gsag par bya'o :
gnyis pa rgyun gyi gtor ma gtang la tshogs gsag pa ni :
rgyun gtor gsum bdun bcu gcig la sogs gtang :
zhes pas :
rgyun gtor gsum pa'i gtang lugs ni :
rang yi dam gang yin de'i spyi bor oM mgrin par AHthugs kar hU~M bsam :
oM 'phros pas gtsang dme sbyangs :
AHyis bdud rtsir bsgyur :
hU~M gis 'dod yon lngar brlabs pa'o :
de nas oM AHhU~M ma hA sa ma ya hU~M:
sarba b+ha liM ta khA hi :
zhes bdun nam gsum brjod la dang po bla ma dkon mchog la :
gnyis pa yi dam chos skyong la :
gsum pa rigs drug lan chags thams cad la gtang ngo :
'di rgyun du gtang na bar chad sel tshogs rdzogs dngos grub 'byung ngo :
dus gtor bdun du byed na :
dang po bla ma dkon mchog la :
gnyis pa yi dam chos skyong :
gsum pa bstan pa spyi'i chos skyong lha dang drang srong lhan cig skyes pa'i lha la :
bzhi pa gnas bdag gzhi bdag klu sa bdag la :
lnga pa rigs drug yi dwags la :
drug pa lan chags sde brgyad la :
bdun pa khas zhan dbang chung la gtang ngo :
skong gtor bcu gcig tu byed na :
dang po bla ma dkon mchog la :
gnyis pa yi dam chos skyong la :
gsum pa bstan pa spyi'i chos skyong la :
bzhi pa lha dang drang srong la :
lnga pa lhan cig skyes pa'i lha 'dre la :
drug pa gnas bdag :
bdun pa rigs drug :
brgyad pa yi dwags :
dgu pa lan chags :
bcu pa klu sa bdag :
bcu gcig pa khas zhan dbang chung la gtang ngo :
de yang bla ma'i gtor ma la :
rang yi dam :
snod rat+na :
'bru gsum byin gyis brlabs la :
gu ru sa mA dzaHsa spyan drangs :
oM gu ru i dam b+ha lin ta pra tI dza ye swA hA:
zhes 'bul lo :
yi dam chos skyong la :
rang yi dam :
snod rat+na :
'bru gsum gyis brlabs :
badzra sa ma ya dzas spyan drangs :
rtsa sngags dang a kA ros dbul lo :
de min pa la sogs la rang lha :
snod rat+na :
'bru gsum gyis brlabs :
bde gshegs bzhi la phyag 'tshal lo :
sarba ta thA ga ta a bas 'bul zhing gtang ngo :

lnga pa bde gshegs rnams la mchod pa phul la tshogs yongs su spel ba ni :
rnam dag bdun dang phyi nang gsang mchod 'bul :
zhes pas :
'di la bzhi las :
dang po phyag dang mchod pa la sogs pa thams cad tshang ba'i spyi mchod ni rnam dag bdun kho na yin te :
sgrub thabs re na re re yod do :
de ni 'khor 'das kyi skyon yon tshogs rdzogs mi rdzogs sgrib pa 'dag mi 'dag thams cad bdun rnam par dag ma dag yin pas :
bde bar gshegs pa thams cad spyan drangs la 'di skad do :
rdo rje slob dpon sangs rgyas dpal :
dus gsum bzhugs la phyag 'tshal lo :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i bgegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa mtha' bzhi dri ma med :
rdzogs pa'i byang chub sems bskyed bgyi :
mchog gsum bsten pa'i zhing gyur la :
gnyis med yid kyis skyabs su mchi :
tshe rabs bgrangs pa'i dge ba'i las rnams kun :
bsdus te byang chub chen po'i mchog tu bsngo :
zhes pa'o :
de la sangs rgyas pa'i mi mthun phyogs zhi ba la phyag btsal ba'i yan lag :
tshogs rdzogs dgos pa la mchod pa :
mi mthun phyogs sel ba la bshags pa :
dge ba'i rtsa ba mang du spel ba la rjes su yi rang ba :
theg chen thabs kyis zin dgos pa la sems bskyed :
dkon mchog gsum la rten bca' dgos pa la skyabs 'gro :
dge ba'i rtsa ba spel zhing snying po gzung dgos pa la bsngo ba'o :
des na sangs rgyas pa'i lam la 'gal rkyen spangs nas mthun rkyen tshang dgos pa yin pas :
lam gyi grogs chen po 'di yin pa dang :
gnyis pa thun mong phyi'i mchod pa ni :
yon chab :
me tog :
bdug spos :
mar me :
dri chab :
zhal zas :
rol mo :
de dag la zhi rgyas dbang drag bzhi ka'i mchod pa tshang ste :
yon chab dri mchog ar+g+haM zhi mchod :
me tog mar me rgyas mchod :
spos dang zhal zas dbang mchod :
rol mo drag po'i mchod pa'o :
yang de ka re re la bzhi ka tshang ste :
rol mo la dril bu pi wang zhi ba :
rnga dang cang te'u rgyas pa :
dung dang gling bu dbang :
cha lang drag po'i rol mo'o :
me tog la'ang dkar po zhi ba :
ser po rgyas pa :
dmar po dbang :
sngo ljang drag po'i me tog go :
de bzhin du thams cad la don gyis bzhi bzhi tshang ste :
de ltar mchod pa rnam pa lnga bshams la :
yon chab dang mar me la A:
me tog la pu :
bdug spos la d+hU:
dri chab la gan :
zhal zas la nai bsam ste byin gyis brlabs la :
gtsang zhing gtsang mar sbyar pa yi :
lha rdzas me tog bdug spos dang :
mar me dri chab zhal zas dang :
gsung snyan rol mo'i mchod pa 'bul :
'gro ba'i don du bzhes su gsol :
oM na maHsarba ta thA ga ta puSh+pe :
d+hU pe :
A lo ke :
gan+d+he :
nai bid+yA:
shab+da :
pU tsa me g+ha sa mu dra s+pha ra Na sa ma ye swA hA:
zhes pas :
nam mkha' gang bar 'bul lo :
gsum pa nang mchod la bzhi ste :
'khor gsum yongs su dag pa la kun tu bzang po'i mchod pa :
lha rnams dgyes pa bskyed pa la phyag dang zhabs bsil :
dbyer med lha la lha thim pa la lha mo bzhi bsnol :
spyod yul yongs su dag pa la ting nge 'dzin gyi mchod pa'o :
dang po ni :
bde bar gshegs so bcom ldan 'das :
rgyal ba rgya mtsho'i ye shes kyis :
srid pa rgya mtsho mtha' yas kun :
kun bzang mchod sprin mchog tu rol :
oM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA:
zhes pas :
mchod rdzas nam mkha' gang ba de dag 'bul ba'i rdzas :
dbul ba'i yul :
'bul byed kyi mkhan po gsum mi dmigs par bsam pas 'khor gsum yang dag go :
gnyis pa lha rnams dgyes pa bskyed pa ni :
yang dag don du dag mod kyang :
'gro ba rnams kyi don slad du :
phyag dang zhabs gnyis bsil mdzod la :
rdo rje'i gdan la bzhugs su gsol :
oM A ha ra A ha ra sarba bid+yAM d+hA ra pU dzi te na maHsa man+ta b+hud+d+hA nAM ga ga na khaM sa ma ye swA hA:
zhes dang pos phyag dang zhabs bsil :
gnyis pas zhal bsil :
gsum pas bdud rtsi dri ma med pa gsol nas dgyes par bsam mo :
gsum pa dbyer med lha la lha thim pa ni :
oM pa na peM pe nu su ra to :
ti pu pa ra mu :
sarba ta thA ga ta sid+d+hi hu :
sa ma yo ta mu :
sarba ma hA su kha sid+d+hi hu :
oM shrI badzra rA ga d+hU pe d+hU:
puSh+pe pu :
A lo ke hrI:
gan+d+he gan :
nai bid+yA naM:
shab+da sha :
zhes pas :
mchod pa'i lha mo rnams dang pos phyag mtshan gsal gdab :
gnyis pas gar stabs sgyur :
gsum pas lha la lha thim du dbul te :
d+hU pe ma shangs :
puSh+pe ma dbu :
mar me ma spyan :
dri mchog ma thugs :
zhal zas ma ljags :
rol mo ma snyan la thim par bsam mo :
bzhi pa spyod yul yongs su dag pa ni :
oM:
mchod pa'i phyag rgya chen po ni :
phyogs bcu'i zhing khams mnyen 'jam bde :
rin chen khang pa dbyibs legs rdzing :
ljon shing glu dbyangs tshigs bcad sgra :
bla re na bza' bza' btung mchog :
lha dang lha mo'i gar stabs kyis :
phyogs bcu'i khams bkang rgyas par 'bul :
a la la ste bzhes su gsol :
zhes pas :
snod kyi lo ka phyogs bcu'i khams thams cad sangs rgyas kyi zhing khams rnam par dag pa :
thog mnyen pa logs 'jam pa 'og bde ba :
ye shes rin po che'i khang pa :
ri thams cad rin po che'i phung po :
chu thams cad khrus kyi rdzing bu :
shing thams cad dpag bsam gyi shing :
sgra thams cad glu dang dbyangs dang tshigs su bcad pa'i sgra :
gos thams cad bla re dang na bza' dang :
gdugs dang rgyal mtshan dang :
rdzas thams cad bza' ba dang btung ba'i mchog :
'gro ba thams cad lha dang lha mo :
rkang pa stabs byed lag pa gar bsgyur bas phyogs bcu nam mkha'i khams gang bar bsam la dbul lo :
bzhi pa gsang ba'i mchod pa la gsum ste :
'khrul snang gzhi med du bstan pa la sgrol mchod :
thabs shes zung 'brel du bstan pa la sbyor mchod :
gshis mnyam pa nyid du bstan pa la 'dod yon gyi mchod pa'o :
dang po ni :
gnyis 'dzin mtshan ma'i chos rnams la :
ngo bo cir yang grub pa med :
ye nas lhun rdzogs sangs rgyas chos :
gnyis su med pa'i mchod pa bzhes :
zhes pas :
gnyis 'dzin 'khrul pa mtshan ma'i chos thams cad la ngo bo bden par grub pa ci yang med pas :
gnas lugs stong pa nyid ye nas sangs rgyas pa'i rang bzhin spros bral bde ba chen po chos kyi sku rang byung gi ye shes yin la :
de'i don mthong ba ni mchod pa thams cad kyi nang nas mchog tu gyur pa yin te :
gnyis 'dzin 'khrul pa'i snang ba 'di gnyis med ye shes su sgrol bas na sgrol mchod do :
gnyis pa thabs shes zung 'brel du bstan pa'i sbyor mchod ni :
thabs dang shes rab gnyis med pa :
bde chen spros bral thig le'i sku :
ye nas gnas pa don gyi mchog :
'du 'bral med pa'i mchod pa bzhes :
zhes pas :
chos thams cad kyi gshis cir yang ma yin par shes pa ni shes rab :
de'i gdangs 'gags med du 'char ba ni thabs :
de gnyis tha mi dad pas na gnyis su med pa :
gnyis med kyi don la mtshan ma'i zug rngu med pas bde ba :
de tha mal gyi bde ba las khyad par du gyur pas chen po :
gnyis 'dzin gyi zug rngu med pas spros bral :
gnyis chos kyi gra zur med pas thig le :
yon tan gyi rten byed pas na sku zhes bya ste :
de gdod ma nas yod pas ye nas gnas pa :
yang dag pa'i don du nges pas na don gyi mchog :
de ni dang por ma 'dus tha ma mi 'bral bas na mchod pa'i mchog ste :
yang dag gnyis med kyi don la sbyor bas na sbyor mchod do :
gsum pa gshis mnyam pa nyid du bstan pa 'dod yon gyi mchod pa ni :
mnyam pa'i sgrub rdzas chen po ni :
bdag dang mnyam pa'i tshogs la 'bul :
bza' bca' btung bgo longs spyod rnams :
mi dmigs mnyam pa'i mchod par bzhes :
zhes pas :
chos thams cad kyi gnas lugs bzang ngan che chung med pas mnyam pa'i sgrub rdzas chen po :
de ltar shes tsa na 'khor 'das gnyis su ma grub pas bdag dang mnyam pa'i tshogs :
de tsa na bza' btung bgo ba la sogs pa longs spyod thams cad :
spyod yul yongs su dag pas na mi dmigs pa mnyam pa'i mchod chen por bzhes shig pa'o :
de ni 'khor 'das bya byed mnyam nyid du gyur pa mi 'dzad 'don yon lhun rdzogs kyi mchod pa 'bul ba'o :
de rnams gsang sngags lam gyi sngon 'gro yin :
zhes pas :
de yan chad lam gyi sngon 'gro'o :
gnyis pa lam rang gi ngo bo la gnyis te :
thun mong theg pa spyi'i lam :
khyad par gsang sngags kyi lam mo :
dang po la gnyis te :
bslab pa gsum la lam gzhi bca' ba ni :
zhes pa dang :
sems gsum sgo nas lam la 'jug pa ni :
zhes pa gnyis las :
dang po la lnga ste :
ngo bo ngos gzung ba :
mtshon bya'i sgra don :
mtshan nyid kyi rang ldog :
mtshan gzhi'i skye tshul :
gnyen po'i sgo nas rnam grangs su 'gyur tshul lo :
dang po ngo bo ngos gzung ba ni :
mi mthun spong sems mnyam 'jog rang ngo shes :
zhes pas :
sangs rgyas bstan pa'i mi mthun phyogs thams cad spong zhing sdom pa ni tshul khrims kyi bslab pa :
lam theg pa rang rang sgo nas sems mnyam par 'jog pa'i rigs thams cad ting nge 'dzin gyi bslab pa :
theg pa so so'i sgo nas sems rang ngo shes pa'i lta ba thams cad shes rab kyi bslab pa'o :
des na brjod bya bslab pa gsum :
rjod byed sde snod gsum :
ngo bo lta sgom spyod pa gsum mo :
gnyis pa mtshon bya'i sgra don ni :
shI la sa mA d+hi pra dz+nyA shik+ShA na :
zhes pas :
shI la shik+ShA na tshul khrims kyi bslab pa zhes bya la :
su shI la'i rkyen gyis btsun pa'am gtsang ma ste nyes ltung gis ma gos pa'o :
sa mA d+hi shik+ShA na ting 'dzin gyi bslab pa :
ma d+hA ra'i rkyen gyi yid 'dzin pa ste :
ma na yid d+hA ra na 'dzin pa'o :
pra dz+nyA shik+ShA na shes rab kyi bslab pa :
pa ra mar+thaHpra dz+nyA'i rkyen gyis don dam shes pa'i shes rab ste :
pa ra mar+thaHdon dam :
pra dz+nyA ni shes rab bo :
de ka la sde snod rin po che gsum zhes bya ste :
sde mang po snod byung khungs yon tan 'byung bas na rat+na'o :
gsum pa mtshan nyid kyi rang ldog ni :
gnod sbyor log zhugs khyad par thabs kyis zin :
zhes pas :
sems can kun la gnod pa'i sbyor ba las log pa tshul khrims :
gnod sbyor las log gi steng du gzhan la phan 'dogs pa'i bya ba la zhugs pa byang sems kyi sdom pa :
gnod sbyor las kyang log :
phan 'dogs kyi bya ba la yang zhugs :
de yang khyad par can gyi thabs kyis zin pa ni gsang sngags kyi sdom pa'o :
bzhi pa mtshan gzhi'i skye tshul ni :
bden pa'i don mthong goms 'dris de mi 'da':
zhes pas :
sdom gsum gang zag gcig gi rgyud la skyes shing bsrung ba'i dbang du byas na :
gnas lugs bden pa'i don ma nor bar mthong ba ni shes rab ste gsang sngags so :
de goms shing 'dris par byed pa ni ting nge 'dzin te byang sems :
de las mi 'da' ba tshul khrims te nyan thos :
de la sdom gsum ma 'dres yongs rdzogs yar ldan mi 'gal bya ba yin te :
rang ldog ma 'dres :
dgag dgos yongs rdzogs :
yon tan yar ldan :
gnad kyis mi 'gal ba'o :
de yang so thar nyon mongs spangs :
byang sems sbyong :
gsang sngags lam du byed pas na rang ldog ma 'dres la :
nyon mongs pa rang rgyud pa sdom par gcig pas na dgag dgos yongs rdzogs :
nyon mongs pas mi gnod la slar grogs su 'gro bas na yon tan yar ldan :
sdom lugs dang srung lugs tha dad kyang nyon mongs pa mi dge ba thams cad sdom par gcig pas na sdom gsum gnad kyis mi 'gal bas te :
spyi'i ldog nas mkhar brtsigs pa bzhin no :
sdom gsum rgyud thog gcig tu srung du mi btub ste :
so thar dngos po gtso ba'i phyir :
pags rim dang po 'das nas 'chor bar bshad pas so snyam na ma yin te :
de ni thabs mi mkhas shing shes rab chung ba yin la :
'dir ni thabs mkhas shing shes rab che ba'i gnad kyis :
dngos rnams dbyer med du rtogs nas 'dod pa'i dri ma dang pham pa'i nyes pa mi yong la :
slar yon tan skye ba yin te dug la sngags ma btab pa dang btab pa'i khyad par bzhin no :
lnga pa gnyen po'i sgo nas rnam grangs su 'gyur tshul ni :
gnyen po'i dbang gis brgyad khri bzhi stong gsungs :
zhes pas :
spyir bslab pa gsum po de dug gsum gyi gnyen po yin la :
bye brag tu nyon mongs pa brgyad khri bzhi stong gi gnyen por gyur pa'i dbang gis chos kyi sgo mo brgyad khri bzhi stong du gsungs so :
de la gnyis te :
nyon mongs pa dang :
de'i gnyen po'i chos kyi don no :
dang po nyon mongs pa ni :
nyon mongs pa 'khrul snang 'di dag rgyu ma rig pa las byung ste :
rig pa rang ngo ma shes la 'khrul snang rgyun sbrel nas chags sdang rmongs gsum skyes so :
brgyad khri bzhi stong gi grangs ni :
'dod yon lnga la chags pa'i sems ni 'dod chags te :
nang tshan nyi khri chig stong :
rtsub 'gyur tsha ba dang bcas pa'i sems ni zhe sdang ste :
nang tshan nyi khri chig stong :
don mi rig mi go ba'i sems ni gti mug ste :
nang tshan nyi khri chig stong :
dug gsum gang gi yang phyogs gcig tu mi gnas la :
bag chags bag la nyal rkyen gang 'phrad du gsal bar ston pa ni dug gsum cha mnyam ste :
nang tshan nyi khri chig stong ste :
brgyad khri bzhi stong ngo :
gnyis pa de'i gnyen po'i chos kyi don ni :
chos kyi sgo mo brgyad khri bzhi stong ngo :
de yang rnam par dkar ba'i don ltung ba las 'dzin pas na chos :
'byed cing 'byin pas na sgo mo :
brgyad khri bzhi stong gi grangs ni :
gang yang rung ba'i nyon mongs pa zhig brtol skyes pa la :
de'i gnyen por gyur tsam gcig chos kyi sgo mo yin la :
de 'dra ba brgyad khri bzhi stong ngo :
de yang 'dod chags kyi gnyen por gyur tshad cig 'dul ba ste :
nang tshan nyi khri chig stong ngo :
zhe sdang gi gnyen por gyur tshad cig mdo sde ste :
nang tshan nyi khri chig stong ngo :
gti mug gi gnyen por gyur tshad cig mngon pa ste :
nang tshan nyi khri chig stong ngo :
cha mnyam gyi gnyen por gyur tshad cig gsang sngags te :
nang tshan nyi khri chig stong ste :
brgyad khri bzhi stong ngo :
cha mnyam gyi gnyen por gsang sngags yin pa'i rgyu mtshan ni :
ma rig pa bag chags bag la nyal gyi gnyen po ni :
dngos po gshis kyi gnas lugs rang byung lhan cig skyes pa yin la :
de gsang sngags kyis ston pa'o :
'bras bu sangs rgyas sgrub pa la bslab pa gsum la gzhi bcas la :
sdom pa gsum rgyud la skye dgos te :
dper na ston thog bsgrub pa la zhing sa dang so nam dgos pa bzhin no :
des na de dag med kha med yin no :
gnyis pa :
sems gsum sgo nas lam la 'jug pa ni :
zhes pas :
sems gsum gyis kha bsgyur ba la ni bzhi :
byams pa :
snying rje :
byang chub kyi sems :
de dag sde snod gsum du ngos bzung la bslab pa gsum du bstan pa'o :
dang po byams pa ni :
yid 'ong pha mar shes shing bde ldan bsgom :
zhes pas :
yul gang yang yid du 'ong zhing de dag bde ba dang ldan par bya'o snyam pa ni 'jig rten pa'i byams pa :
yul sems can de dag la pha mar shes shing de rnams bde ba dang ldan par bya'o snyam du sgom pa ni chos kyi byams pa :
de ltar sems can thams cad pha mar shes shing de dag la phan gdags pa'i blo skyes pa ni byams pa'i ting nge 'dzin :
de rgyun chags su skyes pa ni byams pa tshad med pa'am chen po zhes bya'o :
de la gsum las :
sems can la dmigs pa'i byams pa ni :
sems can thams cad pha mar shes shing de dag bde ba dang ldan par bya snyam pa'i blo skyes pa'o :
chos la dmigs pa'i byams pa ni :
don dam par cir yang ma grub pa yin yang kun rdzob rmi lam sgyu ma tsam gyi ngor ma 'di rnams bde ba dang ldan par bya snyam pa'i blo 'o :
dmigs pa med pa'i byams pa ni :
de ltar sgom pa'i dus nyid na rang gzhan thams cad kyi ngo bo stong pa nyid spros bral nam mkha' ltar shes pas :
gdangs ma 'gags par byams par dung nge :
gshis ma grub par stong par lhag ge :
ngo bo mi rtog mi dmigs shing 'khor gsum yongs su dag pa'o :
gnyis pa snying rje ni :
sems can pha ma sdug bsngal bsgral bar bsam :
zhes pas :
yul sems can pha ma thams cad sdug bsngal bar mthong nas sha tshas mi bzod pa'i snying rje skyes te sdug bsngal de dag las bsgral bar 'dod pa'i bsam pa ni 'jig rten pa'i snying rje :
sems can thams cad pha mar shes nas de dag sdug bsngal du gnas pa la sha tshas mi bzod pa'i snying rje skyes nas sdug bsngal las bsgral bar 'dod pa'i blo ni chos kyi snying rje :
ma 'di rnams sdug bsngal ba la snying brtse bas sdug bsngal dang bral bar 'dod pa ni snying rje'i ting nge 'dzin no :
de dus rgyun chad med par skyes pa ni snying rje tshad med pa'am chen po zhes bya'o :
de la gsum las :
sems can la dmigs pa'i snying rje ni :
sems can duHkha dang bral bar bya snyam pa'o :
chos la dmigs pa'i snying rje ni :
don dam par cir yang ma grub pa yin yang kun rdzob sgyu ma tsam gyi ngor duHkha dang bral bar bya'o snyam pa'o :
dmigs pa med pa'i snying rje ni :
de ltar sgom pa'i dus nyid na rang gzhan thams cad kyi ngo bo stong pa nyid nam mkha' ltar shes pas :
gdangs ma 'gags pa snying rjer dung nge :
gshis ma grub pa stong pa nyid du lhag ge :
ngo bo mi dmigs mi rtog cing 'khor gsum yongs su dag pa'o :
gsum pa byang chub kyi sems ni :
sangs rgyas thob 'dod bsam pa len dang sgrub :
ces pas :
sems bskyed la gnyis te :
smon pa dang 'jug pa'o :
dang po smon pa ni :
sems can thams cad kyi don du rdzogs pa'i sangs rgyas thob par 'dod pa'i bsam pa smon pa'i sems so :
de ltar khas len pa dang ma 'thob pa thob par byed pa smon pa'i sems bskyed :
de'i mi mthun phyogs spong ba smon pa'i sdom pa'o :
gnyis pa 'jug pa ni :
gzhan don du sangs rgyas 'thob par bya ba'i phyir de'i spyod pa sgrub par 'dod pa ni 'jug pa'i sems :
de ltar khas blangs shing rgyud la sdom pa thob par byed pa 'jug pa'i sems bskyed :
de'i spyod pa rgyun du sgrub cing mi mthun phyogs spong ba ni 'jug pa'i sdom pa'o :
mdor na sems can gyis sangs rgyas 'thob par 'dod pa'i bsam pa ni smon pa byang sems :
de lag tu blangs nas sgrub pa ni 'jug pa byang sems :
des na smon pa gal che ste smon pa byang sems la blo 'byongs na 'jug pa shugs la 'ong zhing :
smon pa ma skyes na 'jug pa sgrub mi srid de med na mi 'byung ba'i rgyu 'bras so :
des na yang dag sangs rgyas thob pa la don dam sems bskyed dgos :
don dam byang sems skye ba la kun rdzob byang sems dgos :
de la snying rje dgos :
snying rje skye ba la byams pa :
byams pa sems can pha mar shes pa las skye'o :
des na theg pa chen po'i lam gyi ngo bo ni byams pa snying rje byang chub kyi sems yin pas med kha med yin no :
de dag la brten nas rang gzhan gyi don thams cad 'grub pas lam gyi kha bsgyur yin te rta'i kha lo srab kyis bsgyur ba bzhin no :
bzhi pa de dag sde snod gsum du ngos bzung la bslab pa gsum du bstan pa ni :
sems gsum sde gsum bslab gsum nyams gsum thugs :
zhes pas :
nam mkha' dang mnyam pa'i sems can thams cad bdag gi pha ma yin cing drin bsam gyis mi khyab pa yod pas bde ba dang ldan par bya'o snyam du sgom pa ni byams pa'i sems :
ma 'di rnams duHkha sna tshogs la spyod pa snying re rje duHkha de dag dang bral bar bya'o snyam du sgom pa ni snying rje'i sems :
ma 'di rnams bde ba dang ldan :
duHkha dang bral :
myur du bla na med pa'i byang chub rin po che 'thob par bya'o snyam du sgom pa ni byang chub kyi sems so :
de thams cad la kun tu snyoms shing rgyun chad med par bsgom mo :
de la byams pa ni zhe sdang med pa'i sems :
snying rje 'dod chags med pa'i sems :
byang sems gti mug med pa'i sems dang gsum mo :
de ka sde snod gsum yang yin te :
snying rje 'dul ba :
byams pa mdo sde :
byang sems mngon pa'i sde snod do :
de ka bslab pa gsum yang yin te :
'dod chags med pa'i snying rje tshul khrims :
zhe sdang med pa'i byams pa ting nge 'dzin :
gti mug med pa'i byang sems de shes rab kyi bslab pa'o :
de ka nyams gsum yang yin te :
'dod chags dang bral ba'i snying rje de bde ba'i nyams :
zhe sdang dang bral ba'i byams pa de gsal ba'i nyams :
gti mug dang bral ba'i byang sems de mi rtog pa'i nyams so :
de ltar dug gsum gang yang med pa de sangs rgyas kyi thugs rnam par mi rtog pa yin pas thugs zhes bya'o :
des na byams pa snying rje byang sems gsum po de theg pa chen po'i lam gyi ngo bo yin pas med ka med do :

gnyis pa :
khyad par gsang sngags lam gyi ngo bo ni :
zhes pas :
gsang sngags lam gyi ngo bo la lnga ste :
rgyud smin par byed pa la dbang :
smin pa grol bar byed pa la lta ba :
lta ba goms par byed pa la sgom pa :
de dang mi 'bral zhing rtsal sbyong ba la spyod pa :
de dag las mi 'da' bar byed pa dam tshig go :
dang po rgyud smin par byed pa dbang ni :
bum gsang ye shes bde chen dbang bzhi bskur :
zhes pas :
bum pa'i dbang :
gsang ba'i dbang :
shes rab ye shes kyi dbang :
bde ba chen po'i dbang ngo :
de bzhi bskur ba'i don gtan la dbab pa la gnyis te :
go don gzhag pa dang :
nyams su blang tshul lo :
dang po go don gzhag pa la gsum ste :
grangs nges pa :
go rim nges pa :
sgra don no :
dang po grangs nges ni :
spang bya 'dod chags bzhi spong ba dang :
sgrub byed phyag rgya bzhi ston pa dang :
'bras bu sku bzhi thob pa dang gsum du nges pa'o :
dang po spang bya ni :
'dod khams kyi 'dod chags thams cad bzhir 'dus te :
gzhan 'phrul dbang byed pa la dgod pas tshims pa'i chags pa yod pas de dag par byed pa la bum dbang :
'phrul dga' ba la bltas pas tshims pa'i chags pa yod pas de dag par byed pa la gsang dbang :
dga' ldan pa la lag pa bcangs pas tshims pa'i chags pa yod pas de dag par byed pa la shes rab ye shes :
'thab bral man chod la gnyis 'khyud kyis tshims pa'i chags pa yod pas de dag par byed pa la bde ba chen po 'o :
gnyis pa sgrub byed phyag rgya bzhi ni :
bum dbang gis dam tshig gi phyag rgya :
gsang dbang gis las kyi phyag rgya :
shes rab ye shes kyis chos kyi phyag rgya :
bde ba chen pos phyag rgya chen po ston pa'o :
gsum pa 'bras bu sku bzhi thob pa ni :
bum dbang gis sprul sku :
gsang dbang gis longs sku :
shes rab ye shes kyis chos sku :
bde chen gyis ngo bo nyid kyi sku thob pa dang bzhir nges so :
gnyis pa go rim nges pa la gnyis te :
lta ba la sbyar ba dang :
rten dang brten pa'i tshul du sbyar ba'o :
dang po lta ba la sbyar ba ni :
theg chen gyi lta ba thams cad bzhir 'dus te :
sems tsam :
dbu ma :
gsang sngags :
rdzogs chen no :
de bzhin du dbang yang bzhir 'dus te :
bum dbang gis snang ba rang sems sgyu ma ltar bstan pas sems tsam gyi lta ba :
gsang dbang gis chos thams cad spros bral nam mkha' ltar bstan pas dbu ma'i lta ba :
gsum pas bde stong dbyer med du bstan pas gsang sngags kyi lta ba :
bzhi pa mtha' bral ye shes sangs rgyas su bstan pas rdzogs chen gyi lta ba'o :
gnyis pa rten dang brten pa'i tshul du sbyar ba ni :
lus kyi ngo bo rtsa yin te :
de la rlung brten :
de la khams byang sems brten :
de la don dam byang sems brten pas :
dang po lus 'dag pa la bum dbang :
ngag rlung gi rang bzhin 'dag pa la gsang dbang :
khams thig le byang sems 'dag pa la gsum pa :
don dam byang sems rtogs par byed pa la bzhi pa'o :
gsum pa sgra don ni :
a b+hi Shiny+tsa'i sgra las drangs na dri ma 'khrud pas na dbang ste :
dang pos lus kyi :
gnyis pas ngag gi :
gsum pas sems kyi :
bzhi pas lus ngag yid gsum ka'i dri ma 'khrud pa ste :
snod dag par bkrus na bcud blugs su rung ba bzhin no :
a b+hi She ka'i sgra las drangs na skal pa 'jog pas na dbang ste :
dang pos lha bsgom pa'i :
gnyis pas gtum mo tsaN+Da lI bsgom pa'i :
gsum pas bde chen spros bral sgom pa'i :
bzhi pas zung 'jug blo 'das sgom pa'i skal pa 'jog pa ste :
phas bu la phogs gtod pa bzhin no :
a b+hi si ti'i sgra las drangs na smin par byed pas na dbang ste :
dang pos lus phung khams skye mched lha ru :
gnyis pas ngag 'byung 'jug gnas gsum sngags su :
gsum pas thig le bde chen ye shes su :
bzhi pas sems sangs rgyas chos sku ru smin par byed pas na dbang ste :
rgyal por dbang bskur ba bzhin no :
gnyis pa lam nyams su blang tshul la bzhi ste :
rgyu la gnas pa :
rkyen las thob pa :
lam nyams su blang ba :
'bras bu sku bzhi thob pa'o :
dang po rgyu la gnas pa lus phung khams skye mched lha ru gnas pa bum dbang gi sa bon :
ngag rlung dang yi ge sngags su gnas pa gsang dbang gi sa bon :
khams dwangs ma kun da bde chen du gnas pa gsum pa'i sa bon :
sems sangs rgyas chos skur gnas pa bzhi pa'i sa bon yod pa'o :
gnyis pa rkyen las thob pa ni dkyil 'khor kho na yin te :
gzhi dkyil 'khor du bcug pas rtsa ba dbang bskur du btub pa yin pa'o :
de'ang phyi rdul tshon gyi dkyil 'khor la brten nas nang don gyi dkyil 'khor ston te :
dang pos lus lha'i dkyil 'khor :
gnyis pas ngag sngags kyi :
gsum pas thig le bde chen gyi :
bzhi pas sems sku bzhi ngo bo nyid kyi dkyil 'khor du ston pa'o :
gsum pa lam nyams su blang ba la mngon par rtogs pa bzhi ste :
bskyed rim bum dbang gi mngon rtogs :
rtsa rlung thig le gtum mo tsaN+Da lI thams cad gsang dbang gi mngon rtogs :
rang gzhan gyi lus la bsten nas 'og sgo bde chen sgom pa thams cad shes rab ye shes kyi mngon rtogs :
de las skyes pa'i gnyis med ye shes chen po ni bde ba chen po'i mngon rtogs so :
bzhi pa lam nyams su blangs pa'i 'bras bu bzhi ni :
dbang dang pos sprul sku :
gnyis pas longs sku :
gsum pas chos sku :
bzhi pas ngo bo nyid kyi sku thob pa'o :
des na lus ngag rtsa khams thams cad sangs rgyas su ngo sprod pa dbang kho na yin pas med ka med do :

gnyis pa smin pa grol bar byed pa'i lta ba la gnyis te :
bskyed rim sbyang ba dang :
rdzogs rim bstan pa'o :
dang po bskyed rim sbyang ba ni :
phyi nang snod bcud gzhal yas lha ru bskyed :
ces pas :
'di la lnga ste :
sbyang gzhi :
sbyang bya :
sbyong byed :
'bras bu :
sbyong tshul lo :
dang po sbyang gzhi ni snod bcud brtan g.yo'i dngos po thams cad gzhal yas khang dang lha'i rang bzhin du gnas pa'o :
gnyis pa sbyang bya ni de ltar ngo ma shes pa snod bcud rang rgyud du 'dzin pa kun btags glo bur gyi dri ma 'di'o :
gsum pa sbyong byed ni snod bcud thams cad gzhal yas khang dang lha ru bsgom pa'o :
bzhi pa 'bras bu ni kun btags glo bur gyi dri ma dag nas don rang mtshan mngon du gyur pa'o :
lnga pa sbyong tshul ni stong pa'i ngang las 'gags med kyi snying rje gnyis med yi ge'i rang bzhin las :
snod gzhal yas khang :
bcud rang gzhan thams cad lha'i dkyil 'khor du sgom :
de la dam tshig ye shes gnyis las :
rang gzhan gyi lus ngag yid gsum lha'i sku gsung thugs su gnas pa ste :
de las mi 'da' ba'i dam tshig gi lhar gsal zhing tha mal gyi log rtog med pas na sems dpa' 'o :
de ltar gdod nas gnas shing ye nas yod pa'i de nyid shes pas na ye shes :
gnyis 'dzin gyi dri ma med pas na sems dpa' ste :
dam tshig ye shes dbyer med pa'o :
de nas :
ye nas yod pa la ngo shes byas pa tsam las :
rang bzhin gyi gnas nas spyan drangs la bstim zhes bya ba yul can gzhan du grub pa ni med de :
rang snang dbyer med dkyil 'khor la :
zhes so :
de lta bu'i bskyed rim de la lam du 'gro ba la gnad gsum ste :
tha mal gyi zhen pa sbyong ba la rnam pa gsal ba :
de'i de nyid shes pa la rnam dag dran pa :
kun btags mnyam rjes med pa la nga rgyal brtan pa'o :
dang po tha mal gyi zhen pa sbyong ba'i rnam pa gsal ba ni :
rnam pa gsal bar bsgoms pas thun mong gi yon tan thams cad 'byung ste :
gdan che la brtan pas tshe ring ba :
zhabs bgrad kham che bas sdod tshugs pa :
sku lang tsho rgyas shing yid du 'ong ba bsgoms pas nad nyung khams bzang ba :
phyag mtshan gsal bas bsam pa 'grub pa :
rgyan tshang bas 'byor pa ldan pa :
zhal dang mche ba sku mdog gsal bar bsgoms pas thams cad bka' nyan cing snang ba dbang du 'dus pa'i rten 'brel lo :
des na gtso 'khor sku mdog zhal phyag thams cad ma lus shing gsal bar bsgoms pas bar chad gang gis kyang mi tshugs shing thun mong gi yon tan thams cad 'byung ngo :
gsal ba gang yang med na yon tan gang yang mi 'byung ngo :
gnyis pa de'i de nyid shes phyir rnam dag dran pa la gnyis te :
rtags dang don gyi rnam dag go :
dang po ni :
dbu gsum phyag drug zhabs bzhi la sogs par sgom pa na :
dbu gsum ni sku gsum :
phyag drug ni ye shes drug :
zhabs bzhi ni rdzu 'phrul bzhir dran par bya'o :
sku mdog ni :
dkar po skyon gyis ma gos pa :
ser po yon tan rgyas pa :
dmar po thugs rje chags pa :
ljang gu phrin las thogs med :
mthing ga'am nag po chos nyid mi 'gyur ba'o :
phyag mtshan ni :
rdo rje 'dus ma byas pa :
'khor lo nyon mongs gcod pa :
rin po che yon tan 'byung ba :
pad+ma skyon gyis ma gos pa :
rgya gram mam ral gri ni phrin las thogs pa med pa'o :
de bzhin du rang rang gi sgrub thabs gang yin pa'i gzhung bzhin byas pas yon tan 'byung ngo :
gnyis pa don gyi rnam dag ni :
de dag kyang bden dngos su grub pa med pas rang bzhin stong pa nyid du shes par bya'o :
des na :
gdangs ma 'gags pa lha ru lam me :
gshis ma grub pa stong par cham me :
ngo bo gsal stong gnyis med du lhang nge :
de ltar gnyis med du bsgoms pas tshogs gnyis rdzogs nas 'bras bu sangs rgyas thob pa yin no :
gsum pa kun brtags mnyam rjes med par nga rgyal brtan pa ni :
gsal rung mi gsal rung lha rang yin no snyam pa'i bsam pa bya zhing tha mal gyi snang ba med par bya'o :
des na mchog thun mong gi yon tan thams cad tshe 'di nyid la 'byung ba ni bskyed pa'i rim pa yin pas med ka med yin no :
bskyed rdzogs gnyis med kyi don ni :
kun rdzob lam du byed pa bskyed rim :
don dam mngon du byed pa la rdzogs rim :
de gnyis tha dad gnyis su med pas bskyed rdzogs dbyer med zung 'jug yin no :
de yang snod bcud thams cad gdangs ma 'gags par gsal ba ni gzugs sku :
gshis stong par gnas pa ni chos sku :
ngo bo cir yang mi rtog pa ni gnyis med yin te :
gdangs gzugs sku yin tsam na gshis chos sku las 'os med :
gshis chos skur gnas pa las gdangs gzugs sku las 'os med :
de'i gnad kyis dbyer med las 'das pa med do :
gnyis pa rdzogs rim bstan pa ni :
skye 'gags gnyis med rang byung mtha' las 'das :
zhes pas :
gzhi stong pa'i gnas lugs sems nyid kyi bzhugs tshul shes bya'i gshis de dngos por ma skyes :
dngos med du ma 'gags :
tha dad du ma grub pa'i skye 'gag gnyis med do :
de yang dngos por ma skyes pas stong pa :
dngos med du mi 'gags pas rig pa :
tha dad du ma grub pas gnyis med do :
des na chos thams cad rang gi sems yin la sems ni stong pa nyid do :
de la lnga ste :
rang stong pa :
ye stong pa :
rang bzhin gyis stong pa :
kun stong pa :
mnyam par stong pa'o :
de yang rang stong pas yul med pa ste rtag pa'i chos su mi sdod pa :
ye stong pas dus glo bur du byung ba ma yin te gdod ma nas stong pa :
rang bzhin gyis stong pas sus kyang byas pa ma yin te gshis rang stong pa :
kun stong pas nyi tshe'i stong pa ma yin te chos thams cad kyi chos nyid :
mnyam par stong pas ro gcig ste bzang ngan med pa'o :
mdor na chos thams cad kyi chos nyid gshis cir yang ma grub pa nam mkha' lta bu'o :
stong pa de nyid kyi gdangs 'gag med du 'char bas na snang ba zhes bya :
de la'ang lnga ste :
snang tshad gcig rang snang bas gzhan ma yin pa :
bkag pa med pas zang thal du snang ba :
gtad so med pas kha yan du snang ba :
dus btab med pas nges med du snang ba :
phyogs gcig tu ma grub pas sna tshogs snang ba ste :
'bras bu sangs rgyas pa'i dus na sku dang ye shes yon tan sna tshogs su snang :
lam rnal 'byor pa'i dus na nyams dang ting nge 'dzin rtogs pa'i bye brag sna tshogs su snang :
rgyu sems can gyi dus na rigs drug gi snang ba thams cad bde sdug skyon yon sna tshogs su snang ngo :
mdor na gshis cir yang ma yin pa'i gnad kas gdangs cir yang 'char ba nam mkha'i cho 'phrul lta bu'o :
des na stong pa'i gdangs 'gag med du snang la :
snang ba'i rang bzhin stong par gnas pas snang stong gnyis med :
de yang snang ba'i steng du stong pa spyan drangs pa'am :
stong pa snang ba'i lha la btab pa'i gnyis med ma yin te :
snang ba'i rang bzhin dbyings stong pa nyid du lhang nge :
dbyings stong pa'i gdangs de ka rig pa 'gag med kyi rol par khra shig ge :
stong pa dbyings kyi chos nyid :
gsal ba ye shes kyi pho sgo :
gnyis med gshis kyi gnas lugs so :
yang skye med 'gag med kyi steng du bkug pa'am :
'gag med skye med kyi zla la btab pa lta bu ni ma yin te :
skye 'gag gnyis med sku gsum du krong nge :
mdor na gnyis bsdus thams cad gnyis med gnyug ma chos sku'o :
de yang chu dang 'o ma ltar 'dres pa'am :
phye chu ltar bsres pa'i gnyis med min :
yang rtogs pa'am sgom pa'am shes nas gnyis med du song ba yang ma yin :
yang gnyis ka med pa'am :
gcig tu song ba'am :
bzang ngan med pas gnyis med kyang min te :
chos thams cad kyi gshis babs sam yin tshul lam gnas lugs de gnyis med thig le nyag gcig tu gnas pas dbye ba byar med :
byar mi btub :
bya mi shes pa ste :
so so ma yin tha mi dad dbyer med pa ste gnyis ma grub pas gnyis med do :
thog de ru song ba la gnyis med rtogs zhes bya'o :
rtogs ldan zhes bya'o :
gshis thog tu song ba zhes bya'o :
mdor na gshis cir yang ma grub :
gdangs cir yang mi 'gags :
ngo bo cir yang mi rtog :
mtshan nyid mtha' dang bral :
don thig le nyag gcig cir yang ma yin pas cir yang 'char ba la :
cir yang 'char bas ka cir yang ma yin pa ste :
nam mkha' dang cho 'phrul dbyer med pa bzhin no :
des na stong pa dang snang ba 'bral ma myong :
snang dang stong pa 'bral ma myong :
snang bas stong pa ma spangs :
stong pas snang ba ma spangs pa'o :
de yang rang snang ngo shes pas snang ba sems su thag chod pa med 'dzin chad pa las grol ba'i lta ba kun rdzob shes pa'i shes rab :
rang stong rang ngo shes te sems nyid stong par thag chod pa yod 'dzin rtag pa las grol ba'i lta ba don dam shes pa'i shes rab :
zung 'jug rang ngo shes te snang stong gnyis med du thag chod pas rtag chad gnyis las grol ba'i lta ba tha mi dad shes pa'i shes rab bo :
de la rgyu dang rkyen med sus kyang ma byas pas na rang byung :
phyogs gcig tu mi gnas pas mtha' las 'das pa'o :
de ni skye med kyi ngos nas cir yang ma yin te :
yin pa med pa'i lta ba :
'gag med kyi ngos nas gang yang yin pas :
min pa med pa'i lta ba :
gnyis med kyi ngos nas yin min yod med rtag chad kyi mtha' las 'das pa'o :
des na bshad pa mtha' las 'das par bshad :
sgom pa mtha' las 'das pa sgom :
spyod pa mtha' las 'das pa spyod :
bsngo ba mtha' las 'das pa bsngo :
des na mtha' ye bral :
skyon ye dag :
yon tan ye rdzogs :
gnyis ma grub pas gnyis med :
zung ma rnyed pas zung 'jug :
mtha' ma rnyed pas mtha' bral :
bzang ngan med pas kun tu bzang po :
sdig pa ma rnyed pas dge sdig med :
mnyam khad ma :
zang yag ma yin no :

gsum pa lta ba goms par byed pa sgom pa ni :
gnad gsum gcun pas rtog med rang gsal 'char :
zhes pas :
'di la bzhi ste :
sgom skye ba'i gnad :
skyes pa rang gi ngo bo :
nyams 'char tshul :
gol sa gcad pa'o :
dang po ni gnad gsum ste :
'phrul 'khor lus kyi gnad :
lta stangs mig gi gnad :
gzhag thabs sems kyi gnad do :
dang po ni gnas dben par mal bde ba stan 'bol ba'i steng du lus kyi chos gsum ni :
rkang pa skyil krung :
lag pa mnyam gzhag :
lus po ya yo dang dgye sgur med par rang so la cham bzhag go :
des sgom rang babs su yong la 'phrul 'khor bca' ma shes na sgom mi skye'o :
gnyis pa lta stangs mig gi gnad gsum ni :
mig tsham tshum mi bya :
khyar khyur mi bya :
logs dang zur du mi gcu bar thad ka'i so gcig la phur tshugs su gtad do :
des sgom rang babs su 'ong ste mig dang shes pa gnad gcig yin no :
lta stangs med na sgom mi 'char ro :
gsum pa gzhag thabs sems kyi gnad gsum ni :
de tha mal du ma yengs :
rtog par ma 'gyus :
yid kyis bzo ma byas par shes pa rang lugs su cham bzhag go :
des sgom rang babs su 'ong la yengs pa dang 'gyus na sgom mi skye'o :
gnyis pa skyes pa rang gi ngo bo ni :
de ltar gnad kyis gcun pas rang lugs su bzhag pas rnam rtog phra rags thams cad rang sar nyal zhi nas sems rang sar lhag gi gnas pa zhig 'ong :
de ka la zhi gnas zer :
de'i gdangs ma 'gags par yul med rang gsal du rjen ne lhang nge ba zhig 'ong :
de ka la lhag mthong zer :
de gnyis shes pa skad cig ma'i steng na dbyer med gcig gi ngo bor hril gnas pa zhig yong :
de ka la zhi gnas lhag mthong gnyis med zer ba yin no :
de blo yul du byas na go ba :
yul med du nyams su myong na nyams :
shes pa nyid de'i ngo bor hril le 'dug na rtogs pa yin :
dus gsum sangs rgyas kyi dgongs pa bya ba de yin :
de bla ma gdams ngag che nas byas pa min :
slob ma shes rab che nas byung ba'ang min :
gnas lugs sam gshis thog tu phebs pa bya ba yin no :
gsum pa nyams 'char lugs ni :
de ltar bsgoms pas bde gsal mi rtog pa'i nyams gsum 'char te :
rnam par rtog pa dang bral ba'i shes pa la mi rtog pa zhes bya'o :
de la gsum :
bsgom bya sgom byed kyi zhen snang med pas bzang rtog dang bral :
rnam rtog phra rags kyi rgyun chad nas ngan rtog dang bral :
rig pa yul med du rang ngo shes pas lung ma bstan dang bral ba'o :
rtog med kyi ngang nas rig pa'i rang gdangs ma 'gags par ye re 'dug pa ni gsal ba'o :
de la gsum ste :
yul med de rang gsal ba :
glo bur byung ba ma yin te ye nas gsal ba :
sus kyang ma byas te rang bzhin gyis gsal ba'o :
de la mi mthun pa'i 'gal rkyen med pas bde ba'o :
de la gsum ste :
mtshan ma'i zug rngu med de mtshan ma med pa'i bde ba :
gnyis 'dzin gyi zhen snang med pas gnyis su med pa'i bde ba :
de la rgyu rkyen med pas 'dus ma byas kyi bde ba'o :
de lta bu'i nyams skyes pa la ma chags pa gsum sgom pa skyon med yin te :
bde ba la ma chags pa smyon pa lta bu'i spyod pa :
gsal ba la ma chags pa bu chung gi rmi lam lta bu :
mi rtog pa la ma chags pa brtul zhugs mthar phyin pa'i rnal 'byor pa lta bu'o :
de la chags na srid pa gsum du gol te :
bde ba la chags na 'dod khams su :
gsal ba la chags na gzugs khams su :
mi rtog pa la chags na gzugs med du gol :
de dag la ma chags snyam yang chags sems phra mo 'ong zhing :
ma zhen mno yang zhen chos phra mo yod pas :
bzhi pa gol sa gcad cing skyon bsal ba la :
mthar gyis gnas pa'i snyoms par 'jug pa dgu'o :
de yang 'dod khams kyi rnam rtog spong ba la bsam gtan gyi snyoms 'jug bzhi ste :
gzung 'dzin gyi rnam rtog med pa las bsgom bya sgom byed kyi spyod pa dang bcas pa ni bsam gtan dang po'o :
rtog pa dang dpyod pa med la dga' ba'i ting 'dzin gyi ro myong ba'i 'dzin pa dang bcas pa ni bsam gtan gnyis pa :
sems g.yo ba med la dbugs dbyung rngub dang bcas pa ni gsum pa :
rnam rtog thams cad dang bral ba'i gsal stong go ma 'gags pa ni bsam gtan bzhi pa'o :
gzugs khams kyi rnam rtog spong ba la gzugs med pa'i snyoms par 'jug pa bzhi ste :
chos thams cad nam mkha' lta bu yin no snyam du blos brtags nas de la mnyam par 'jog pa ni nam mkha' mtha' yas :
rnam par shes pa mtha' yas shing phyogs med yin no snyam du blos brtags nas de la mnyam par 'jog pa ni rnam shes mtha' yas :
'du shes kyi gsal rig yod pa'ang ma yin te med pa'ang ma yin :
blos byar mi btub pa yin no snyam du blos brtags nas de la mnyam par 'jog pa ni yod min med min :
sems ni ci'i ngo bor yang ma grub ste med cing stong pa yin no snyam du blos brtags nas de la blo 'jog pa ni cir yang ma grub pa'i skye mched do :
de dag blos brtags pa dang yid chags pa dang :
sems kyi nyon mongs pa'i dri ma bag tsam yod pa thams cad mi rtog pa la gnas pa 'gog pa'i snyoms par 'jug pa ste :
tshogs drug yul la 'jug pa nang du 'gag cing :
rlung sems kyi 'gyu ba rgyun chad pa la ji srid du mnyam par bzhag gi bar la gnas pa ste zhi gnas kyi ting nge 'dzin mthar thug pa yin la :
de shes rab kyis gsos btab nas mnyam par 'jog pa ni so sor brtags 'gog :
gshis kyis gzhol phyogs der song ba ni brtags min gyis 'gog pa'o :
de ni don dam pa'i lung ma bstan te :
de ltar snyoms 'jug dgu po de las bsam gtan gyi snyoms 'jug bzhi ni :
lhag mthong skyed par byed pa zhi gnas te bsam gtan bzhi'i ting nge 'dzin no :
gshis dang mthun zhing 'jig rten pa'i ting nge 'dzin rnams kyi nang nas mchog go :
gzugs med pa'i snyoms 'jug bzhi ni :
ting nge 'dzin gyi gol sa yin no :
'gog pa'i snyoms 'jug bzhi ni :
nyan thos bzhi'i ting nge 'dzin no :
de ltar de rnams ngo shes pas ting nge 'dzin gyi bye brag phyed cing :
rang gi sgom pa de la de dag gi sel dang gol sa mi 'byung ba yin no :
de ltar gol sa re dogs bcad nas sgom skyon med du nyams su blangs pas :
mnyam bzhag la de ltar bde gsal mi rtog pa gsum du sing nge yer re gnas :
rjes thob la snang ba bkra gsal rmi lam sgyu ma lta bu bun long 'char :
rgyu 'bras kyi de nyid shes :
bsod nams kyi bre kha khengs :
ting nge 'dzin gyi drod thob te :
des tshogs lam mthar phyin :
mos spyod kyi sa la slebs pa yin no :
de yun ring du bsgoms pas rang gis rang la yod pa'i don yul med rang gsal mngon sum du mthong zhing rang ngo shes pa ni mthong lam ste :
snang rig stong gsum yul med du gsal :
chos nyid zag pa med pa'i don mngon sum du mthong :
nyon mongs pa'i sgrib pa rtsa ba nas zad :
rgyu 'bras stong par rtogs te 'khor ba rang rgyud med pa dang po rab tu dga' ba'i sa ste :
mnyam bzhag sangs rgyas su mtshungs pa :
rjes thob sgyu ma lta bur 'char ro :
de goms shing brtan par bskyangs pas gnyis chos thams cad gnyis med du song :
rang snang rang ngo shes pas snang sems gcig tu 'dres :
stong pa rgyu 'bras su shar bas rten 'brel mngon du gyur te :
mnyam bzhag la chos thams cad yul med rig pa'i ngo bor gsal :
rjes thob la snang yul bag tsam yod pa ni bsgom lam mo :
de rgyun bsrings pas 'khor 'das thams cad la :
skye 'gag gnyis med :
ma 'dres yongs rdzogs :
yul med rang gsal mngon du gyur pas shes sgrib gtan nas med de :
thams cad ye shes su 'char ba'i skad cig ma de mthar phyin gyi lam ste sangs rgyas kyi sa'o :

bzhi pa sgom pa /   de dang mi 'bral zhing rtsal sbyong ba spyod pa bstan pa ni :
so spyi bogs gsang yang dag kho na spyod :
ces pas :
de la gsum ste :
dang po lam gyi so zug pa la thun mong spyi'i spyod pa :
bar du de la bogs 'don pa la brtul zhugs gsang ba'i spyod pa :
tha ma yang dag de kho na nyid mthar phyin pa'i spyod pa'o :
dang po lam gyi so zug pa thun mong spyi'i spyod pa ni :
mi tshe thams cad rjes la skyel zhing :
rjes ni spyod pa kho na yin pas spyod pa ni gal shin tu che ste :
lta ba mthon po blo yul du go yang :
spyod pa don dang mi mthun na lam log :
sgom pa bzang po skyes kyang rjes spyod de bzhin ma bskyang na yal 'gro :
des na rgyu 'bras kyi gnad go bar bya ste dkar nag gi las shin tu phra ba nas 'dor len bya :
de ni yang dag pa'i lam :
shes bya'i de kho na nyid :
sangs rgyas bstan pa'i ngo bo yin te :
sdig pa ci yang mi bya ste :
dge ba phun sum tshogs par spyad :
rang gi sems ni yongs su 'dul :
'di ni sangs rgyas bstan pa yin :
zhes pa'i don no :
des na mi lus thob nas dam pa'i chos tshul bzhin du byed na :
lus ngag yid gsum tha mal du skad cig kyang 'chor thabs med pas :
nyin mo shes pa bzo med tshogs drug lhug pa rmi lam sgyu ma lta bur nyams su blang :
nub mo shes pa spro bsdu med par blo rtog med kyi ngang la gnyid dang chos nyid bsres la nyal :
rmi lam gyi 'khrul snang yang dag pa'i lam du sbyangs :
de yang byams snying rje byang chub kyi sems sam bskyed rdzogs la sogs pa gang la goms par sbyang ngo :
nangs nub thun gtor dang rgyun gtor ma chag pa gtang :
bdun rnam dag bya zhing phyi nang gsang ba'i mchod pa 'bul :
yi ge brgya pas sdig pa bshags :
rgyu 'bras kyi gnad bltems :
dal 'byor rnyed par dka' ba :
'chi ba mi rtag pa :
'khor ba'i nyes dmigs bsgom :
byams snying rje byang chub kyi sems sbyang :
bskyed pa'i rim pa snang srid lha'i dkyil 'khor bsgom :
rdzogs pa'i rim pa snang la rang bzhin med pa chu nang gi zla ba lta bu gnyis med chen po'i ngang la gzhag :
mjug dge ba'i rtsa ba bsngo :
de ltar byed pa ni theg pa spyi dang tshul mthun :
yang dag pa'i lam du 'gro ste lam gyi so tshugs 'gro ba yin no :
gnyis pa bar du bogs 'don brtul zhugs gsang ba'i spyod pa bstan pa ni :
gong ltar byas te lam gyi so tshugs :
nyams dang go ba skyes :
yin lugs lta ba'i gdeng bag tsam rnyed pa dang :
lam de nyid la bogs 'don cing rtogs pa dres thag gcad pa'i phyir gsang spyod nyams su blang ngo :
de yang rang sgom pa gal che zhing nyams len brtan pa gcig gi sgo nas gcad cing nyams su blang ngo :
theg pa chen po'i nyams len tshul bzhir 'dus te :
mtshan nyid ltar na byams snying rje byang chub kyi sems la blo sbyang ba dang :
yul thams cad brdzun par shes pa'i lta ba'o :
sngags ltar na bskyed pa'i rim pa lha'i 'khor lo dang :
rdzogs pa'i rim pa gnyis med mtha' bral gyi lta ba'o :
dang po byams snying rje byang chub kyi sems la sbyang ba ni :
rang byang chub sems la blo 'byongs nas sems can thams cad pha mar shes na des gcad de :
'drer 'dzin gyi rnam rtog dang bdag 'dzin gyi ltos thag gcad cing byang sems kyi shugs phyin pa'i phyir gnyan sar phyin te :
de yang sa dmigs sam gang 'jigs 'jigs 'dra ba gcig tu mal bcas la :
dkon mchog gsum la skyabs 'gro bya :
bla ma la gsol ba gdab :
byang chub mchog tu sems bskyed :
de nas gnas bdag de nyid kyis gtsor byas pa'i nam mkha' dang mnyam pa'i sems can thams cad la byams snying rje byang chub kyi sems tshad med pa dung dung pa yun ring du bsgom :
de nas don dam byang sems kyi sems la lha 'dre gnyis med spros bral bde ba chen po skye 'gag gnas gsum dang bral ba'i ngang la nyal la bsdad :
de la 'jigs pa dang nyam nga ba la sogs pa rnam rtog byung na :
shes pa khrims sgrims chun bcun la :
'jigs shing ya nga ba 'di sems can pha mar ma shes par :
'drer 'dzin gyi rnam rtog skyes te de'i rang gzugs shar ba yin pas :
khyod kyi sngar gyi byang chub kyi sems de ni kha tshig dang go yul las mi 'dug pas :
des don mi 'grub snyam du chun bcun te byams snying rje byang chub kyi sems dung pa sgom la :
gzhi bdag des gtsor byas pa'i lha 'dre thams cad la lus ltos med kyi sbyin pa ling btang la :
sha khrag lha ba rkang ji ltar dga' ba ltar khyer snyam la blos ling btang la :
byams snying rje byang chub kyi sems la lhan bzhag go :
de bzhin du 'drer 'dzin dang lha 'dre'i rnam rtog byung ma thag rang gi byang chub sems la ltem rkyang byung nas 'drer 'dzin gyi rnam rtog skyes pa'i rang gzugs yin snyam du bsams shing :
lus ltos med kyi sbyin pa :
sems byams snying rje la lhan lhan bzhag go :
mngon sum la sogs par byung na de nyid kyi phang du mchongs shing kha nang du phyin te lus ltos med kyi sbyin pa gtang :
sems byams snying rje dang mi 'bral bar bya :
mjug smon lam gdab cing dge ba'i rtsa ba yongs su bsngo'o :
de nas rang gi 'drer 'dzin gyi rnam rtog rgyun nam chad tsa na :   rnam rtog chom pa dang 'dre thul ba dus gcig 'ongs /
'drer snang dang cho 'phrul zhi nas gnas bdag de nyid rang gi dbang du gyur te dgra thul ba dang gnangs lon pa dus gcig 'ong ngo :
sems can pha mar shes pas 'drer 'dzin gyi rtog pa mi skye :
de skyes na pha mar ma shes pa yin pas da rung pha ma'i blo sbyang :
gnyis pa yul thams cad brdzun par shes shing snang tshad rmi lam sgyu mar shes pa'i lta ba des gcad de :
de'ang 'drer 'dzin gyi rnam rtog dang snang ba bden dngos su 'dzin pa'i zhen snang bcad cing rdzun snang gis lta ba la bogs dbyung ba'i phyir gang gnyan pa'i sar phyin la :
skyabs 'gro bya :
gsol ba gdab :
sems bskyed la :
kun rdzob tu yul thams cad rdzun pa :
blo thams cad 'khrul pa :
snang ba 'di /   rmi lam sgyu ma lta bur shes pa'i ngang nas :
don dam par cir yang ma grub pa spros bral stong pa'i ngang la nyal te bsdad do :
de la 'jigs pa dang nyam nga ba dang bag tsha ba la sogs pa byung na shes pa chun gcun la :
'jigs shing nyam nga ba 'di :
yul thams cad ni brdzun zhing blo thams cad 'khrul pa :
snang ba 'di rmi lam sgyu ma lta bur ma shes par 'drer 'dzin gyi rnam rtog skyes te de'i rang gzugs shar pa yin pas :
khyod kyi bden med kyi lta ba de ni kha tshig don spyi blo yul go ba tsam las mi 'dug pas :
'dis yang dag pa'i don mi 'grub snyam du shes pa chun gcun te grung bton la bden med sgyu ma lta bu'i ngang du ling bzhag go :
de bzhin du 'drer 'dzin gyi rnam rtog dang cho 'phrul la sogs pa byung ma thag tu :
bden med kyi don ma shes par 'drer 'dzin gyi rnam rtog skyes pa'i rang gzugs shar ba yin snyam du bsam gyin :
bden med sgyu ma lta bu la ngos tsir tsir bzung ngo :
mngon sum la sogs par byung na bden med kyi don shes par byas la de nyid kyi phang du phyin pas med snang du zang thal 'gro'o :
de nas yul thams cad brdzun par shes shing :
rang gi 'drer 'dzin gyi rnam rtog rgyun nam chad tsam na :
cho 'phrul rang zhir 'gro ste :
phog 'gyel dus gcig yong ngo :   rtog pa sangs pa dang 'dre zad pa dus gcig 'ongs /
gsum pa rang la bskyed rim brtan po yod cing snang ba lha skur 'char na des gcad de :
de'ang 'drer 'dzin gyi rnam rtog dang snod bcud lha ru 'dzin pa'i zhen snang gcad cing bskyed rim la bogs dbyung ba'i phyir gang gnyan sar phyin la :
skyabs 'gro bya :
gsol ba 'debs :
sems bskyed bya :
de nas gnas de gzhal yas khang du bsgom :
gzhi bdag des gtsor byas pa'i sems can thams cad yi dam lha ru bsgom :
ngag de'i sngags bzlas shing shes pa grung bton :
rig pa ngar bskyed la de ltar yun ring du bsgom :
de nas don dam stong nyid gnad kyis zin par bya ste :
snang la rang bzhin med pa'i ngang la nyal lo :
der nyam nga ba dang 'khu 'khrig gi rnam rtog byung na :
shes pa rtse gcig tu hril btang la 'jigs shing nyam nga ba'i 'drer snang 'di :
snang ba yi dam du ma shes par 'dre gdon du 'dzin pa'i rtog pa skyes yod pas de'i rang gzugs shar pa yin :
khyod kyi bskyed rim de tshig dang go ba blo yul las mi 'dug :
des sangs gang du rgya snyam du bsam ste shes pa phyogs gcig tu hril btang la :
rang gzhan thams cad yi dam lha ru lam bsgoms te :
rang gi tha mal gyi lus 'di bdud rtsir byin gyis brlabs la gnod byed kyi gtsor byas pa thams cad la 'bul lo :
de nas gnyis med spros bral gyi ngang la cham bzhag go :
de bzhin du 'drer snang dang cho 'phrul la sogs pa byung ma thag :
snang ba lha'i sku'i don ma rtogs par 'drer 'dzin gyi rnam rtog skyes pa'i rang gzugs yin snyam du bsam gyin lha ru yer bsam :
lus tshogs su dbul :
mngon sum du byung na rang gzhan gnyis ka yi dam yin pa'i gnad shes par byas la :
yi dam nang mjal ba re dga' snyam du bsam gyin phang du 'khyud :
zhal nang du phyin la :
tha mal gyi lus 'di tshogs su dbul lo :
de nas snang ba lha ru shes shing 'dre rtog rgyun nam chad tsa na :
cho 'phrul rang zhir 'gro zhing gzhi bdag de dbang du 'du'o :
bzhi pa rang la rdzogs rim gyi lta ba yod cing gnyis med mtha' bral gyi don go ba'i lta ba yod na des gcad de :
de yang nyam nga ba dang bag tsha ba 'drer 'dzin gyi rtog pa la sogs pa gcad cing :
rdzogs rim gnyis med kyi don la bogs dbyung ba'i phyir gnyan sar phyin la :
skyabs 'gro dang :
sems bskyed dang :
gsol 'debs bya :
de nas lus sems gnyis med :
rang gzhan :
dgra gnyen :
lha 'dre :
mdor na gnyis chos gang yang med par gnyis med kyi ngang la cham bzhag la de'i rgyun ma yengs par skyong ngo :
de la cho 'phrul dang 'dre rtog byung na :
rang gi shes pa rtse gcig tu ma song bar 'dre rtog skyes pa'i rang gzugs shar pa yin snyam du bsams la :
gnyis med rtse gcig tu hril gtong ngo :
de bzhin 'drer rtog nam skyes ma thag gnyis med du yer yer bzhag go :
mngon sum du byung na shes pa gnyis med rtse gcig tu hril btang la :
lta ba la bogs dbyung zhing gnyis med kyi don sbyangs su byung ba re dga' snyam du bsam nas phang du phyin pas :
gzhi med rtsa bral stong nyid zang thal du 'gro ste :
don la bden par ma grub pa'i gnad kas so :
de nas rang la gnyis med kyi don skyes nas :
gnyis snang dang 'drer 'dzin gyi rnam rtog rgyun nam chad tsa na phyi rol gyi cho 'phrul rang zhir 'gro :
gnyis med kyi rtog pa nam skyes tsa na gdon bgegs de dbang du 'du ba yin te :
snang sems rten 'brel gcig yin pa'i gnad kas so :
de na rang gnas tsa na bdud kyang gnas :
rang zhi tsa na bdud kyang zhi :
rang grol tsa na bdud kyang grol :
rang 'dus tsa na bdud kyang 'dus pa yin te :
des na lo gsum bsgoms pa bas gnyan sa gcig chod pa bogs che ba yin no :
gsang spyod de :
'dre gdon kho na gcig pu la ma yin te :
dgra gnyen dgag sgrub :
mdze rims lhog pa la sogs pa nyam nga ba thams cad dam :
mi gtsang mi sdug pa la sogs pa skyug bro ba thams cad dam :
nyams dma' shed chung ngo tsha la sogs pa bag tsha ba thams cad dam :
mdor na nyon mongs rnam rtog skyes tshad la gong bzhin gtang ngo :
gsum pa tha ma yang dag de kho na nyid mthar phyin pa'i spyod pa ni :
de ltar thun mong spyi'i spyod pas lam gyi so tshugs :
brtul zhugs gsang ba'i spyod pas bogs thon te lha 'dre gnyis med :
gtsang btsog gnyis med :
mdor na gnyis 'dzin gyi mdud pa grol :
bzang ngan gyi 'dor len zad :
the tshom dang sgro 'dogs chod :
khrigs cha dang gza' gtad med :
spang sgrub dang zhen snang med de :
'khor 'das kyi dkyil 'khor 'di thams cad gnyis med ye shes kyi rba klong gcig tu cham gyis song nas :
gnyis med zung 'jug bde ba chen po'i ngo bor rjen ne :
de tsa na gshin rje chos kyi rgyal po lcags kyu khyer nas byung yang nyam nga ba dang bag tsha ba med :
sangs rgyas rdo rje sems dpa' byon kyang the tshom dang sgro 'dogs gcad rgyu mi gda' 'o :
de ka la yang dag de kho na nyid kyi spyod pa zhes bya'o :
des na spyod pa 'di ni gnas lugs kyi so tshugs :
lta ba'i bogs 'don :
nyams len gyi bre srang :
'bras bu mthar 'don pa'i chos shin tu zab pa yin no :

lnga pa de dag las mi 'da' bar byed pa dam tshig bstan pa ni :
mnyam rjes bza' bcang bsrung ba'i dam lnga dbog :
ces pas :
dbang bzhi ka la :
mnyam gzhag :
rjes thob :
bza' ba :
bcang ba :
bsrung ba'i dam tshig lnga lnga ste nyi shu rtsa lnga dbog zhes pa'o :
dang po bum dbang gi mnyam gzhag gi dam tshig bskyed rim sgom pa :
rjes thob kyi dam tshig lha dang mi 'bral zhing lus ngag tha mal du mi 'khrul ba :
bza' ba'i dam tshig sha lnga bdud rtsi lnga la rol pa :
bcang ba'i dam tshig rdo rje dril bu mi 'bral ba :
bsrung ba'i dam tshig snod bcud gzhal yas lha ru shes pa'o :
gnyis pa gsang dbang la mnyam gzhag gi dam tshig gtum mo tsaN+Da lI sgom pa :
rjes thob kyi dam tshig rjes spyod thams cad gtum mo'i nyams dang mi 'bral ba :
bza' ba'i dam tshig zas thams cad ye shes kyi bdud rtsi me ru byin gyis brlabs nas rol pa :
bcang ba'i dam tshig rlung kha sbyor nyer gcig sgom pa :
bsrung ba'i dam tshig khams mi nyams par byed pa'o :
dbang gsum pa'i mnyam gzhag gi dam tshig dngos sam yid kyi rig ma bsten pa :
rjes thob kyi bde chen nyams dang mi 'bral bar byed pa :
bza' ba'i zas snyoms 'jug gi tshul du rol pa :
bcang ba'i byang sems lus la mi nyams par byed pa :
bsrung ba'i gzungs ma mtshan ldan bsten pa'o :
dbang bzhi pa'i mnyam gzhag gi dam tshig zung 'jug gnyis med sgom pa :
rjes thob kyi rjes spyod thams cad de'i ngo bor 'char ba :
bza' ba'i chos nyid du rol pa :
bcang ba'i rtag tu gnyis med kyi don la gnas pa :
bsrung ba'i gnyis med ye shes las mi 'da' ba 'o :
des na dbang :
lta ba :
sgom pa :
spyod pa :
dam tshig lnga rgyud thog gcig na gnas shing 'bral med du shes pa ni man ngag gi gnad de :
smin byed bum pa'i dbang :
grol byed lam bskyed rim gyi lta ba :
yid la lha bsgom pa :
de'i don la spyod pa :
de las mi 'da' ba'i dam tshig gi thog gcig na krong nge :
smin byed gsang ba'i dbang :
grol byed lam rtsa rlung shes pa'i lta ba :
gtum mo tsaN+Da lI sgom pa :
de'i don la spyod pa :
de las mi 'da' ba'i dam tshig gi thog gcig na krong nge :
smin byed shes rab ye shes kyi dbang :
grol byed 'og sgo bde chen gyi lta ba :
thig le dbab ldog gi gnad sgom pa :
de'i don la spyod pa :
de las mi 'da' ba'i dam tshig dang lnga thog gcig na rug ge :
smin byed bde ba chen po'i dbang :
grol byed lam zung 'jug mtha' bral gyi lta ba :
gnas lugs gnyis med kyi don sgom pa :
de'i don la spyod pa :
de las mi 'da' ba'i dam tshig dang lnga thog gcig na krong nge :
de ltar shes tsa na lam la nor ba med :
lam ma nor ba nas zhugs tsa na :
'bras bu phyin ci ma log pa mi thob mi srid pas shin tu zab pa yin no :
de rnams gsang sngags lam gyi ngo bo yin :
zhes pas :
de dag gis lam rang gi ngo bo bstan zin pa'o :

gsum pa lam de'i cha rkyen la gsum las :
rnal 'byor lnga yis nyams len gyi gnad bstan pa :
gegs sel bzhis lam gyi skyon bsal ba :
bogs 'don gsum gyis lam mthar 'don pa'o :
dang po la lnga ste :
rnal 'byor lnga yis nyams su blang ba ni :
zhes pas :
nyal ba :
ldang ba :
za ba :
rgyun gyi :
dus gnad kyi rnal 'byor lnga yis nyams su ji ltar blang ba'i tshul ni :
dang po nyal ba'i rnal 'byor ni :
rtog med chos skur nyal la 'chi rtog sbyang :
zhes pas :
gnyid log kha 'di la 'chi ba dang chos mthun pas dus gnad gal che ste :
rgyun bshags dang sdom pa gzung ba la sogs rgyud yongs su dag par bya :
nyon mongs dug gsum gyi rtog pa gcad :
snga phyi'i 'brel bcad de snang dmigs kyi chos thams cad chos nyid de bzhin nyid gshis cir yang ma yin pa'i ngang la cham bzhag :
gnyid rdzogs rim spros bral rtog med chos sku'i ngang du log pas 'chi ba lam du byed pa yin no :
de yang snod bcud gtso 'khor thugs ka'i sa bon la bsdu :
de mi dmigs pa de bzhin nyid kyi ngang la nyal ba la bslab pas 'chi rtog lam du bslang nas sbyang ba'o :
gnyis pa ldang ba'i rnal 'byor ni :
'gag med longs skur langs te skye rtog sbyang :
zhes pas :
ldang ba skye ba dang chos mthun pas tho rangs gnyid sad ma thag rdzogs rim stong pa'i ngang nas rig pa 'gag med lha longs spyod rdzogs sku ru krong bsam la langs te skye ba'i rtog pa sbyang ba yin :
de nas las rgyu 'bras kyi gnad shes par bya ste :
rang yi dam gang byed kyi dge sbyor gnad du btang bas bogs gzhan bas che ste :
tho rangs kyi dus de na zas zos pa dwangs snyigs phyed de dwangs ma rtsa mig tu khrems :
snyigs ma thur du 'khyol :
rtsa sbubs thams cad stong sang nge yod pa'i dus der :
phyi nang gsang gsum gyi rten 'brel gang yang skye sla ste :
rtsa dbu ma :
rlung ye shes :
khams bde chen :
sems gnyis med ye shes su 'char ba yin no :
sman la sogs pa'ang dro gong la gtang zhing :
rims srung la sogs pa'ang dro gong la byed do :
yang dag par rdzogs pa'i sangs rgyas kyang tho rangs kho nar sangs rgyas pa'i rgyu mtshan yang de yin no :
gsum pa za ba'i rnal 'byor ni :
dbang bzhi'i bdud rtsir brlabs la bza' btung rol :
ces pas :
phyi nang gi sbyin sreg don 'dra bas :
dbang bzhi'i zas la zas kyi rnal 'byor bzhi yod de :
bskyed rim lam du byed na :
zas ye shes kyi bdud rtsir byin gyis brlabs la lto bar dkyil 'khor bskyed de lha la lha thim pa'i tshul du rol :
gtum mo lam du byed na zas ye shes kyi me ru byin gyis brlabs te me la me bsnon pa'i tshul du rol :
'og sgo bde chen lam du byed na :
zas thabs shes rab bde bar byin gyis brlabs la snyoms 'jug gi tshul du rol :
bzhi pa rdzogs rim lam du byed na :
zas snang stong lhan cig skyes pa'i ye shes su byin gyis brlabs te chos nyid la chos nyid rol :
mdor na rang nyams su gang len pa'i ting nge 'dzin la mnyam par bzhag nas :
de dang gnyis su med par bza' ba dang btung ba longs spyod cing rol pas zas ci zos pa ting nge 'dzin gyi rgyu ru 'gro'o :
bzhi pa rgyun gyi rnal 'byor ni :
sna tshogs thabs kyis bzung la lam du gtang :
zhes pas :
lam tshul bzhin byed pa'i rnal 'byor pa la :
thams cad nas thams cad du nyon mongs pa rang rgyud pa spyad du med pas :
skyes tshad thams cad sna tshogs pa'i thabs khyad par can gyis gnad nas bzung la yang dag pa'i lam du gtang ngo :
de la nyon mongs pa ni dug lnga yin la de lam du gtong tshul ni :
sems 'dod chags su lam skyes tsa na de'i ngo bo la blta zhing ngang la bzhag pas :
gshis ci yang ma yin pa'i stong pa la :
gdangs 'gag pa med par 'char bas :
bde stong gnyis med kyi ngo bor mngon du gyur pa ni 'dod chags rdo rje'o :
de'i ngo bo so sor rtog pa'i ye shes so :
zhe sdang gi ngo bo la blta zhing ngang la bzhag pas :
gshis stong :
gdangs gsal :
gsal stong gnyis med kyi ngo bor mngon du gyur pa ni zhe sdang rdo rje ste :
de'i ngo bo me long ye shes so :
gti mug gi ngo bor blta zhing ngang la bzhag pas :
gshis stong :
gdangs mi rtog pa ste :
mi rtog stong pa'i ye shes su gyur pa ni gti mug rdo rje'o :
de'i ngo bo chos dbyings ye shes so :
de bzhin du nga rgyal snang stong mnyam nyid ye shes :
phrag dog rig stong bya grub ye shes :
yang mi dge bcu yang dug lngar 'dus :
dug lnga yang dug gsum du 'dus te :
'dod chags :
zhe sdang :
gti mug go :
de thabs kyis bzung bas nyams su myong na sde snod gsum du 'gro :
dug gsum rang ga ma las ldog na bslab gsum yin no :
de yang 'dod chags kyi ngo bo la blta zhing ngang la bzhag pas bde ba ru myong :
'dul ba'i sde snod du 'gro :
'dod chags rang ga ma las log :
tshul khrims kyi bslab pa yin no :
zhe sdang gi ngo bo la bltas shing ngang la bzhag pas gsal bar myong :
mdo sder 'gro :
zhe sdang rang ga ma las ldog :
ting nge 'dzin gyi bslab pa yin no :
gti mug gi ngo bo la bltas shing ngang la bzhag pas mi rtog par myong :
mngon pa'i sde snod du 'gro :
gti mug rang ga ma las ldog :
shes rab kyi bslab pa yin no :
nyon mongs skyes tshad la de bzhin gnad nas bzung la lam du gtang ngo :
lnga pa dus gnad kyi rnal 'byor ni :
dro srod skyes shar 'da' kha bar dor bltem :
zhes pas :
dro gong srod la :
nyon mongs pa drag po dang rnam rtog rtsub mo skyes pa :
rnam par mi rtog pa'i ye shes shar ba :
'da' kha 'chi ba'i dus :
bar do rnams la gnad nas bzung nas rnal 'byor thang lhod med par ltem pa gal che ste :
de yang tho rangs snga dro'i dus na zas kyi dwangs snyigs phyed shes pa grung 'thon :
khams dang blo gsal bar yod de skyon yon gnyis ka'i stobs che bas gnad du gtang ba gal che'o :
srod la nyal ba'i dus na thig le stobs zhan :
'jigs skrag gi snang ba mang :
lha 'dre'i cho 'phrul che :
'chi ba dang chos mthun te skyon yon gyi stobs che bas thabs kyis gzung ba gal che'o :
nyon mongs pa drag po dang rnam rtog rtsub mo skyes pa'i dus su lam du ma thong na :
cher srog gi bar chad 'ong zhing bslab pa 'chal :
ting nge 'dzin gyi gegs byas nas yang dag pa'i lam 'chor bas gnad nas bzung la lam du gtang ngo :
gnyis med kyi ye shes skyes nas shes pa mi rtog pa'i ngo bor hril song ba'i dus na thabs kyis gnad nas bzung la lam du gtang ngo :
de gnad du song ba'i ngang la skad cig kyang ma yengs par gdan de'i thog 'phrul 'khor de'i khongs su yun ring du bsgom pa yin :
'dun pa dang smon lam la sogs pa thams cad kyi rten 'brel de'i dus su bsgrig pa yin no :
de ni mi 'grub ka med yin la :
de las gzhan pa tha mal gyi sems rnam rtog dang 'dres pas bsgrigs kyang mi 'grig ste sgrig po rang yang rnam rtog yin pa'i phyir :
grang nad la grang bas mi phan pa bzhin no :
nam zhig 'chi ba'i dus su gang gis mtshams sbyar ba'i lam de nyid kyi stobs su hril 'gro bas :
bzang po'i rten 'brel sgrig pa gal che ste :
sdig pa'i las thams cad brjed du gzhug :
dge ba'i las thams cad dran par byas :
nyams len gang brtan pa'i steng du shes pa rtse gcig tu btang la :
'khrul snang skad cig kyang med par bya'o :
mdor na dus de rnams su legs tshogs kyi rten 'brel bsgrig go :
bar do'i dus gnad la gsum ste :
rab bar do med par sangs rgya ba :
'bring bar do nas rgya ba :
tha ma skye ba len lugs so :
dang po rab la bzhi ste :
'byung ba thim lugs :
rtog pa 'gag lugs :
mi rtog pa'i ye shes 'char tshul :
de ngos zin nas sangs rgya lugs so :
dang po 'byung ba thim lugs la bzhi :
sa chu la thim pas lte ba'i rtsa mdud 'jig :
sa rlung mal 'chug :
lus po lci :
shes pa bying :
smig rgyu lta bu'i snang ba 'char :
gnyis pa chu me la thim pas snying kha'i rtsa mdud 'jig :
chu rlung mal 'chug :
kha sna skam :
shes pa 'tshub :
du ba lta bu'i snang ba 'char ro :
gsum pa me rlung la thim pas mgrin pa'i rtsa mdud 'jig :
me rlung mal 'chug :
drod 'thul snang ba gsal 'grib yong :
srin bu me khyer lta bu'i snang ba 'char :
bzhi pa rlung rnam par shes pa la thim pas gsang gnas kyi rtsa mdud 'jig :
rlung gi rlung mal 'chug :
dbugs sna ldog :
shes pa bag tsam 'khrul :
'od kyi snang ba bag tsam 'char ro :
de ltar 'byung ba thim pa dang dbang po'i nyams yul lnga 'gag go :
gnyis pa rtog pa 'gag tshul ni :
rtsa dbu ma'i mar sna na ma'i dwangs ma a'i gzugs su yod pa ro ma'i nus pa nyams nas gyen la 'gro bas dmar lam 'char :
de'i tshe 'dod chags kyi rtog pa 'gag :
dbu ma'i yar sna na pha'i dwangs ma haM yig gi gzugs su yod pa rkyang ma'i nus pa nyams te thur la babs pas dkar lam 'char :
de'i tshe zhe sdang gi rtog pa 'gag :
de nas spyi bo khyab byed kyi rlung mal 'chug :
nag lam 'char :
de'i dus su gti mug gi rtog pa 'gag :
de ltar dug gsum 'gags pas nga rgyal dang phrag dog rang 'gags su 'gro ste :
dug gsum po rtsa gsum du 'dus pa'i phyir ro :
de'i tshe phyi dbugs chad do :
gsum pa mi rtog pa'i ye shes 'char tshul ni :
phyi dbugs chad nang dbugs ma chad pa'i bar der :
nyi ma yar 'gro ba dang zla ba mar 'gro ba'i dus der dbu mar rlung sems tshud de :
de gsum dbu mar gnas shing rtog tshogs 'gags pa'i gnad kas rnam par mi rtog pa'i ye shes sangs rgyas chos sku'i dgongs pa zan gcig za yun tsam zhig 'char ro :
bzhi pa de ngos zin nas sangs rgya lugs ni :
de ltar goms 'dris byas pa dang gdams ngag bstan pa'i stobs kyis :
rang byung lhan cig skyes pa'i ye shes de rang ngo shes pas chos sku ma bu 'phrod nas sangs rgya ste :
de nas rig pa tshangs bug nas 'thon te chos kyi dbyings su gshegs pa yin no :
de ni dbang po rab bar do med par sangs rgya ba'i man ngag go :
gnyis pa dbang po 'bring bar dor sangs rgya ba'i man ngag la'ang bzhi las :
'byung ba thim lugs dang :
rtog pa 'gag lugs gnyis sngar dang 'dra :
gsum pa chos nyid bar do 'char tshul ni :
dbang po rab kyi ltar rtog med chos sku'i dgongs pa ngos ma zin par :
rig pa snying nang na gnas pa de rtsa dar dkar gyi skud pa lta bu'i lam nas zhugs te :
de nas phyir 'thon pa dang bem rig bral nas zhag gcig brgyal 'gro :
brgyal ba sangs nas chos nyid kyi bar do sgra 'od zer dang thig le'i snang ba 'char ro :
sgra ni chos nyid ma'i rang sgra dbyar dgun 'byed pa'i 'brug sgra lta bu che la drag pa grags :
'od ni rig pa'i rang mdangs gsal la dwangs pa 'char :
'od kyi gseb na zer 'phro ba sos ka thang la smig rgyu lta bu mer mer ba 'char ro :
bzhi pa rang ngo shes nas sangs rgya lugs ni :
da lta ngo sprad pa dang nyams su blangs pa'i dbang gis sgra 'od zer gyi snang ba de dag rang byung lhan cig skyes pa'i ye shes su shes nas sangs rgya'o :
de yang yang goms 'dris kyi bye brag gis :
rdzogs rim stong nyid kyi don la goms pa'i rnal 'byor pa yin na :
sgra 'od zer gyi snang ba de dag snang stong gnyis med kyi ye shes su shar nas chos kyi sku ru sangs rgya'o :
bskyed rim lha'i rnal 'byor la goms pa yin na :
sgra 'od zer gyi snang ba de dag rang mdangs lha'i dkyil 'khor du shar nas longs spyod rdzogs pa'i sku ru sangs rgya'o :
rdzun snang stong pa'i rnal 'byor pa yin na :
sgra 'od zer gyi snang ba de dag rmi lam sgyu ma lta bur shar nas sprul pa'i sku ru sangs rgya'o :
'khor 'das kyi chos thams cad rang snang du shes pa'i rnal 'byor pa yin na :
sgra 'od zer gyi snang ba de dag rang shar dang rang grol du shes nas ngo bo nyid kyi sku ru sangs rgya ba yin no :
des na rang re nyams len bzhi po gang la gnas bltas la :
gang la nyams rtogs skyes pa'i sgo nas bar do gcad do :
gsum pa dbang po tha ma skye ba len lugs ni lnga las :
'byung ba thim lugs dang :
rtog pa 'gag lugs sngar dang 'dra'o :
gsum pa yid kyi lus grub tshul ni :
rten 'brel brgyad kyis yid lus grub ste :
'od rang snang ma shes pa ni ma rig pa :
de'i dbang gis rlung lnga 'dus nas 'khor bar byed pa 'du byed :
de las shes pa gsal du song nas yul 'dzin skye ba ni rnam shes :
de las bar do'i yid dang yid kyi lus gnyis 'byung :
de las shes pa rno myur du skye bas skye mched 'byung :
de yul dang 'phrad pa reg pa :
des bde sdug myong ba tshor ba :
de la chags sdang skyes pa sred pa :
de ltar brgyad kyis yid lus grub bo :
bzhi pa bar do'i snang ba 'char lugs ni :
sngar gyi bag chags dang las kyi snang ba 'char te sngar gyi yul dang khyim du 'ong :
nye drung kun dang yid kyis 'grogs :
zas dang gnas dang brten sa'i nges pa med :
yid kyi lus kyis dri ma'i zas za :
skye gnas dang ma'i mngal dang :
de bzhin gshegs pa'i sku dang :
rdo rje gdan ma yin pa thams cad la thogs pa med par 'gro :
rtag tu 'jigs :
sngangs :
skrag :
sha za srin po :
gcan gzan :
kha char :
bu yug gi snang ba 'char ro :
skyabs dang 'khri sa thams cad du 'tshol :
skye mched gsal zhing yid kyi dbang po tshang ba :
lha'i mig rnam par dag pa dang :
bar do'i sems can nang gis mthong ba yin no :
lnga pa skye ba phyi ma len tshul ni :
gong gi rang mdangs mchog gi 'od gsal de nub nas :
thun mong 'od kyi lam lnga shad kyis 'char ro :
lhan cig skyes pa'i ma rig pa de rang ngo ma shes la :
kun tu brtags pa'i ma rig pas gzhan du brtags :
gzhan snang la 'dzin pa zhugs pas 'gro drug tu skye ba yin te :
ri dwags rgya ru tshud pa'am sbrang ma ba rgyar 'thums pa bzhin no :
de yang 'od dkar po la 'dzin pa zhugs na dmyal ba :
dmar po la yi dwags :
nag po la dud 'gro :
ser po la mi :
ljang gu la lha dang lha ma yin du skye'o :
de'i dus su rigs drug gi sdug bsngal bsam la 'od lnga po gang la'ang 'dzin pa mi bya :
bar do'i shes pa 'di bsgyur sla bas dran pas zin na bde ba can lta bur 'dun pa btang bas the tshom med par skye'o :

gnyis pa :
lam de'i gegs bzhi'i skyon sel bstan pa ni :
zhes pas :
gnyis pa lam gyi gegs bsal ba la bzhi ste :
ting nge 'dzin nyams kyi gegs bsal ba dang :
lus la na tsha sdug bsngal gyi gegs bsal ba :
sems rnam rtog lha 'dre'i gegs bsal ba :
rkyen snang glo bur grib kyi gegs bsal ba'o :
dang po ting nge 'dzin nyams kyi gegs bsal ba ni :
bying rgod nyams gsum bcos la lam du gtang :
zhes pas :
'di la lnga ste :
bying na gseng ba :
rgod na gnan :
phan pa'i nyams lam du gtang ba :
gnod pa'i nyams grogs su 'khyer ba :
phan gnod med pa'i nyams bogs su 'don pa'o :
dang po bying ba la :
bying ba rmugs pa 'thibs pa la sogs pa ni don mthun te bying ba'o :
de la bying ba ni rig pa'i rang mdangs ma rnyed pa :
rmugs pa ni gsal ba'i nyams kyis ma zin pa :
'thibs pa ni gnyid dang 'dres pa'o :
gnyis pa rgod pa la :
g.yo ba :
spun pa :
'phro ba :
'gyu ba la sogs pa don mthun te rgod pa'o :
de la g.yo ba ni sems gnas su mi 'dod pa :
spun pa ni yud tsam gnas kyang yun ring du mi gnas pa :
'phro ba ni shes pa yul la 'jug pa'o :
'gyu ba la gnyis :
'og 'gyus ni sems gnas snyam byed pa la ma tshor bar 'gyus pa'o :
rang 'gyus ni sems gnas kyin 'dug gsal gyin 'dug snyam pa'i tshor ba phra mo zhig sgom gyi gseb tu zhugs pa'o :
rgod pa la gnyis :
gzhan rgod ni shes pa rkyen gsum gyis rgod pa :
rang rgod ni gnas cha med par shes pa yer ba'o :
mdor na bying rgod gnyis ka'i rkyen gyi rtsa ba gcig ste :
shes pa 'jur la ma thebs par btang snyoms su lus pa las byung ngo :
de gnyis bsal ba la :
bying na snying khar sems bzung la shes pa zhur gzhur :
chun gcun :
rtse gcig mdung tshugs chig dril du bsgom mo :
des bying mi nus te srang du tshud 'gro'o :
rgod na sems lte 'og tu bzung la zhur gzhur :
chun gcun la phur tshugs su bsgom :
des chig dmigs la hril song nas 'phro rgod mi yong ngo :
mdor na rtse gcig phur tshugs su song na bying rgod gnyis ka mi yong ngo :
gsum pa phan pa'i nyams lam du gtang ba ni :
bde gsal mi rtog pa'i ting nge 'dzin bzang po'am :
byams snying rje zhen log gi blo 'am :
mos gus la sogs pa gting nas lhongs pa skyes pa'i dus su de'i ro myang nas lus ngag gi spros pa spyad na :
nyams de nyid rlung kha phog nas yal 'gro bas :
bdag nyid gzhan dbang du 'gro ba'i bya ba bskyed la :
de nyid rlung sems kyi rten 'brel nyams su shes pa'i blo gros kyis :
dgar 'dzin dang zhen snang med par rang gi ngo bo bltas shing ngang la bzhag pas gnyis med ye shes kyi ngo bor 'char te :
nyams zhen med kyi sna mi bskyil bar 'ur bskyang ngo :
yang nyams dga' ba dang :
zhen log pa dang :
snying rje btsan thabs su skyes nas ngu ba la sogs pa byung na rig pa ngos gzung :
lta ba'i gnad shes par byas te :
de'i ro mi myong bar ngang la bzhag go :
ro myang na rgyal po la sogs pa'i cho 'phrul yin pa'ang srid do :
bzhi pa gnod pa'i nyams grogs su 'khyer ba ni :
na tshe zug gzer ram snying rlung khams 'dus la sogs pa ci byung yang nyams snang du shes par byas te :
zhum zhing byur du mi blta :
snang yul dang 'dzin sems rang shar rang grol bas :
skyon du mi blta yon tan du mi gzung bar rang shar rang grol byung rgyal du bskyang ngo :
lnga pa phan gnod med pa'i nyams bogs su 'don pa ni :
kun gzhi la 'khor 'das kyi chos thams cad lhun gyis grub cing sa bon gyi tshul du gnas :
rdo rje'i lus la rtsa yig rlung sems su gnas pa de dag ngo sprad cing ting nge 'dzin gnad du bsnun nas bsgoms pas :
gnas lugs rang ngo shes :
rtsa mdud grol :
rlung sems dwangs :
bag chags 'dag cing yon tan gyi sna slong bas :
'khor 'das kyi snang ba sna tshogs nyams la 'char ro :
de dag la bu ga yod na rlung 'jug :
rtog pa skyes na bdud ldang :
btang snyoms su lus na lam du mi 'gro bas thams cad nyams su shes par bya ste :
gang la yang skyon du mi blta yon tan du mi gzung :
re dogs dang 'khu 'khrig med par nyams snang gsum sogs rang shar rang grol du bcos la bskyangs pas thams cad bogs su thon nas 'gro ba yin no :
mdor na sgrub pa byed pa'i dus na :
res blo las su rung zhing dge sbyor 'phel te sgom chen rgyang glu tse re :
res blo bkol du mi btub dge sbyor 'grib shes pa 'tshubs pas sgom chen yus kha stong nge :
mdor na mtho dman gyi nyams sna tshogs skye bas zhum pa dang khengs pa med par :
zhen med byung rgyal du gnad nas gzung zhing lam du gtang :
sgrub pa la thang lhod ltem rkyang med par byas pas thams cad bogs su thon 'gro ba yin no :
gnyis pa lus la na tsha sdug bsngal gyi gegs bsal ba ni :
nad kyi gzhi rgyu rkyen 'bras ngos bzung bcos :
zhes pas :
nad kyi gzhi :
'byung ba'i rgyu :
slong ba'i rkyen :
smin pa'i 'bras bu rnams ngos gzung ba dang :
de bcos pa'i thabs gnyis so :
dang po nad kyi gzhi ni kun gzhi dang rtsa khams bag la nyal bag chags kyi tshul du gnas so :
gnyis pa 'byung ba'i rgyu ni ma rig pa dang bdag tu 'dzin pa ste bsags pa'i las ngan no :
gsum pa slong ba'i rkyen ni nyon mongs rnam rtog 'dre dang bcas pa'o :
bzhi pa smin pa'i 'bras bu nad rnams ngos gzung ba ni tsha grang bad kan gzer thabs sbos nad kyi gtsos byas te nad bzhi brgya rtsa bzhi'o :
de la lhan cig skyes pa'i nad rgyu gtso :
kun brtags kyi nad rkyen :
nad gang la yang 'di lnga tshang dgos te :
gzhi bag la nyal rgyu las ngan :
rkyen nyon mongs :
mtshams sbyor rnam rtog :
mjug sdud rlung :
rgyab rten lha 'dre :
de yang rgyu 'dod chags kyi sa bon kun gzhi la yod :
rkyen 'dod chags drag pos bslangs pas grang ba'i nad du ldang :
na'o thu na ni snyam pa'i rnam rtog gis mtshams sbyar :
des thur sel gyi rlung log :
gdon mo rigs blta'o :
de bzhin du rgyu zhe sdang gi sa bon :
rkyen zhe sdang drag pos bslangs :
rnam rtog gis mtshams sbyar :
mnyam gnas kyi rlung log :
nad mkhris pa :
gdon ma mo :
rgyu gti mug gi sa bon :
rkyen nyon mongs pa gti mug :
na'o thu'o snyam pa'i rnam rtog gis mtshams sbyar :
gyen rgyu'i rlung log :
gdon klu gnod :
nad bad kan no :
rgyu phrag dog gi sa bon :
rkyen phrag dog drag pos bslangs :
rtog pas mtshams sbyar :
srog 'dzin gyi rlung log :
gdon btsan :
nad gzer thabs so :
rgyu nga rgyal gyi sa bon :
rkyen nga rgyal drag pos bslangs :
rtog pas mtshams sbyar :
khyab byed kyi rlung log :
gdon rgyal gnod :
nad sbos nad do :
de dag bcos pa la :
rgyu ma rig pa yin pas lhan skyes kyi ye shes ngos gzung :
rkyen nyon mongs pa yin pas sems mnyam par gzhag :
mtshams sbyor rnam rtog yin pas rnam rtog rgyun gcad :
mjug sdud rlung yin pas rlung gnad du gtang :
rgyab rten lha 'dre yin pas lha 'dre'i rnam rtog spang ngo :
de ltar ngos bzung byas pas nad gang yang drag go :
gnyis pa de bcos pa la gsum ste :
rab ngang la gzhag :
'bring sgom gnad du gtang :
tha ma dmigs pas bcos pa'o :
dang po rab ngang la gzhag pa ni :
spros bral ngang bzhag rgyun chad skyes nas sel :
zhes pas :
nad de la phan pa'i sman thun gcig mi gtang :
rim gro yi ge brgya pa gcig kyang mi bya :
skyon du mi gzung :
yon tan du mi blta :
bzo med byung rgyal du bskyang :
spros bral rang lugs rtog med kyi ngang la cham gzhag :
de ltar bzhag pas rnam rtog rgyun chad :
rtog med ye shes skyes nas nad de nyid sel lo :
de la sngon 'gro'i dus su nad mi btsal :
dngos gzhi'i dus su nad mi bsgom :
rjes kyi dus su nad kyi ro mi myong ngo :
des nad rnying pa 'thon gsar pas mi tshugs so :
gnyis pa 'bring sgom gnad du gtang ba ni :
gnod pa'i zas za 'phrigs bcad ltos med bskyur :
zhes pas :
'di la gsum ste :
'gal sgyur :
'phrigs gcad :
ro snyoms pa'o :
dang po 'gal sgyur ni :
nad de 'dod thog tu khyer la nad khyod la brten nas rnam rtog gi gres thag gcod du yod pa re dga' snyam du bsam ste :
shes pa dga' sing nge gtang :
nad de la gnod pa'i zas za :
spyod lam bya :
de la dri chen bar pa blangs la drod ma yal ba tshugs tshad du bza':
dri chu bar pa yang tshugs tshad btung ngo :
de nas rlung rtsol bsgoms pas stod nad yin na skyugs su 'gro :
smad nad yin na bshal du 'gro :
nad 'thon pa dang gcod sman du 'gro 'o :
gnyis pa 'phrigs gcad pa ni :
bzhin gyi mdangs ston :
ngag gi 'khun gcad :
yid re dogs kyi 'phrigs :
na na ni :
thu na ni :
shi na ni :
thu ru yod pas mi yong ngam snyam pa'i rtog pa med par 'khu 'khrig rbad bcad la ltos med du rgyang bskyur ro :
gsum pa ro snyoms pa ni :
'phrang byung tsa na lung blang dgos pas shes pa grung bton te dge sbyor gsal btab la :
rten 'brel dmigs pa mi bsgom :
rim gro dang sman dpyad mi bya :
na zug de nyid kyi ngo bo la bltas shing ngang la bzhag pas :
nyams myong skyes pa yin na rang yal du 'gro :
rtogs pa skyes pa yin na gsal stong du 'char :
tha ma yang nad la duHkha dang rnam rtog mi 'byung ngo :
gsum pa tha ma dmigs pas bcos pa ni :
dkar dmar nag po'i hU~M spros steng 'og gdon :
zhes pa :
dang po sems bskyed :
skyil krung bca':
rang yi dam gyi lha ru bsgom :
de'i snying gi dkyil du hU~M mthing nag nas tsam zhig bsgom :
de nas nad gang yin brtags la :
tsha ba yin na snying nang gi hU~M las hU~M dkar po nas tsam zhig 'phros pas khog stod thams cad bskor nas :
nad dang steng gdon thams cad khab len gyis lcags bsdus pa ltar 'ub ril bsdus :
spyi gtsug nas 'thon te nam mkha' la yal bar bsam la rlung gyen la 'bud :
grang ba yin na snying gi hU~M las hU~M dmar po nas tsam zhig mched nas khog smad thams cad bskor :
nad dang 'og gdon thams cad bsdus :
'og sgo nas 'thon te sa'i gting du song bar bsam :
yan lag gi nad dam brang ngar la sogs pa khol bur na na :
gang na sar hU~M nag po nas tsam zhig bsam ste :
thams cad bsdus nas :
skrangs pa'i dmigs sam sor mo'i rtse mo nas 'thon par bsam mo :
ngos ma zin pa'i nad la snying nang gi hU~M las hU~M mthing kha mched de spros pas lus kyi stod smad thams cad bskor :
steng 'og gi gdon dang nad kun bsdus nas rlung gang rgyu ba'i sna nas 'thon te bar snang la yal bar bsam mo :
ngang la bzhag pa la shes pa mi rtog pa'i ngang du hril 'gro dgos :
zlog sgom la the tshom dang 'khu 'phrigs med par ltos med du rgyang bskyur dgos :
dmigs pa la shes pa chig dmigs su 'gro dgos :
de gsum ka la blo khel zhing 'jur drags pa gal che'o :
gsum pa sems rnam rtog lha 'dre'i gegs bsal ba ni :
rang las gzhan med ya nga 'khu 'khrig bcad :
ces pas :
nyams thal thol skyes pa'i dus su rtsa gnas kyi rten 'brel dang :
rnam rtog gi ther zug gis bdud rigs lha 'dre'i cho 'phrul dang ther zug 'ong ngo :
de la 'jigs pa dang nyam nga'i rnam rtog skyes na myur du gnad nas bzung la lam du gtang ngo :
de rang gar bzhag pa'am de'i dbang du shor na :
phyis bsgrub pa nam byed kyi bar chad du yong ba yin no :
gzhan yang mtho dman gyi gegs byung ba de nyid lam du ma thongs na :
phyis bsgrub pa byed pa'i dus na de nyid skyed dang bcas pa zhig byung nas bar chad du 'gro ba yin pas lam du gtong ba gal che ste :
spyir lam du gtang ba ni :
rtsa ba rang gi rnam rtog lam srang bcad la :
gdon dang cho 'phrul ltar snang ba 'di rang gi blo 'khrul pa'i rang ngor shar pa yin te :
rang las gzhan pa'i lha 'dre ni gtan nas rang med do :
de yang gdon dang cho 'phrul ltar snang ba'i dus nyid na :
blo 'khrul pa'i rang ngor shar pa yin te :
de nyid skye 'gag gnas gsum dang bral zhing ma grub par shes pa'i gnad kyis :
cho 'phrul nam byung ba'i dus na 'phrul 'khor bcas :
lta stangs bzhag nas ngo bo la bltas pas gsal stong du 'char te :
rnam rtog gsal stong du shar tsam na lam du bslangs pa yin no :
gzhan yang lha'i nga rgyal dang ldan :
lta ba'i gdeng che :
zab mo'i gnad shes :
snying stobs gdeng dang ldan par byas te :
nyam mam ya nga dang bag tsha 'khu 'khrig rbad kyis bcad la :
bdud tshogs 'dre dmag gang byung yang ba spu'i bu ga gcig kyang skyod par mi nus :
bar chad bya ba 'ong rang mi 'ong :
tshugs rang mi tshugs bsam pa'i sems dpa' bar bya'o :
'dre dang bar chad na ba la sogs pa byung na ni snyam pa'i rnam rtog mang ba ni 'dre la sna len byed pa yin no :
des na lha 'dre ltar snang ba thams cad rang gi rnam rtog gi rang gzugs shar pa yin gyi :
gzhan du grub pa spu tsam yang med pas rnam rtog gi rgyun bcad :
phung po tshogs su dbul :
lus gzan du sbyin :
bdag 'dzin blos ling gtang :
gnad nas bzung la lam du gtang ngo :
bzhi pa rkyen snang glo bur grib kyi gegs bsal ba ni :
dam nyams grogs gnas zas kyi grib bzhi bsal :
zhes pas :
grib bzhi ste :
dam tshig nyams pa'i :
grogs kyi :
gnas kyi :
zas kyi grib bo :
dang po ni dam tshig nyams pa'am :
nyen pa'am :
sel zhugs pa las 'byung ngo :
gnyis pa grogs kyi grib ni :
grogs dam nyams pa'am :
sdom pa shor ba'am :
mi sdig po che dang glo bur du 'phrad pa'am :
kha 'dres pa las 'byung ngo :
gzhan yang :
mdze can :
mi thong :
shan pa :
yugs sa :
'dre can la sogs pa las 'ong ngo :
gsum pa gnas kyi grib ni :
gnas sdig khang :
'dre khang :
'khon khang :
dam khang la sogs par bsdad pa las grib 'byung ngo :
bzhi pa zas kyi grib ni :
'khon zas :
dme zas :
sdig zas la sogs pa las zas kyi grib 'byung ngo :
bzhi po de rnams kyis lus la nad 'jug ting nge 'dzin 'grib :
chos skyong ldog go :
de dag gi rmi rtags ni :
dam tshig nyams na nam srod la :
rmi lam du /   thur du phyin pa 'ong ngo :
grogs la grogs kyi mi gtsang ba rang la gos pa 'byung :
gnas la gnas mi gtsang bar 'dug pa 'byung ngo :
zas la rang gi mi gtsang ba dang dri mas gos pa'i zas zos pa 'byung ngo :
de dag bsal ba la rab 'bring tha gsum las :
rab dbang bskur zhu bas gso :
'bring yi ge brgya pas bshags :
tha ma khrus chog bya'o :
mdor na tshogs gtang :
mchod pa dbul :
grib bshags grib sel grib mdos grib skong la sogs pa mang du bya'o :

gsum pa :
lam de'i bogs 'don gnad du gtang ba ni :
zhes pas :
lam de'i bogs 'don gsum gyis lam mthar 'don pa ste :
bogs mi 'byung ba'i skyon bsal ba :
bogs 'byung ba'i gzhi bca' ba :
bogs ji ltar 'don pa'i thabs so :
dang po bogs mi 'byung ba'i skyon bsal ba ni :
skyon gyi rtsa ba bdag 'dzin blo yis gtang :
zhes pas :
skyon yod pa la yon tan mi 'byung la :
skyon gyi rtsa ba bdag dang bdag gir 'dzin pa'i zhen snang 'di dag yin pas :
bdag 'dzin gyi ltos thag bcad :
dgra gnyen gyi 'dzin pa spang :
lo ka blo yis ling gis gtang la :
chos min gyi bsam pa med par bya ste :
kA ma sha dam pa'i chos kho na la bya'o :
de ltar de'i skyon ma bsal na bogs thon pa med de rdo'i thog tu myu gu mi skye ba bzhin no :
mdor na skyon thams cad kyi rtsa ba bdag 'dzin blos ma gtang ba de yin no :
gnyis pa bogs 'byung ba'i gzhi bca' ba ni :
yon tan gzhi ma nyams len drag po bya :
zhes pas :
rang gang la zhugs pa'i lam de nyid la sgom bsran bskyed la sna kha gcig nam zin zin la 'bad do :
gcig la sgom ma nus par :
mgo mang po bzung ste rgyal po'i zas ltar sna mang po spos na don mi 'grub pas :
lam 'jug ldog gi gnad mang po shes par byas te :
myong ba gang skyes la blo dril nas 'jug cing lam gzhan las ldog go :
des na yon tan gyi sna gcig nam zin bar la phur tshugs gcig tu 'dril dgos pa yin te :
lam 'og ma la ma brten na gong du spor mi thub pa'o :
de ltar byas pas sna zin cing myong ba skyes te ngo bo mthong nas bogs 'byung ba yin te :
zhing sa gshin po la sa bon grung po thebs pa bzhin no :
mdor na yon tan thams cad 'byung ba'i gzhi ma nyams len drag po yin pas de la nan tan bya'o :
gsum pa bogs ji ltar 'don pa'i thabs la gnyis te :
rang lam gang la gnas pa de la bogs 'don pa dang :
sngar med gsar du skyes pa'i nyon mongs rnam rtog bogs su 'don pa'o :
dang po ni :
rang gi lam la bogs med gzhan gyis 'don :
zhes pas :
rang gi lam thabs kyi chos la gnas shing de la bogs med na :
dngos po dang mtshan mar zhen nas thabs rkyang du song ba'i skyon yin pas :
gzhan chos thams cad rang bzhin med par shes pa'i shes rab kyis bogs 'don no :
rang shes rab kyi chos la gnas shing de la bogs med na :
shes rab rkyang du song nas stong pa phyogs gcig par gol ba'i skyon yin pas :
rgyu 'bras kyi gnad bltems la thabs kyi chos kyis bogs 'don no :
de bzhin du rang zhi gnas la gnas shing bogs ma byung na :
gnas lugs ma go ba'i skyon yin pas :
yin lugs ngo sprad la lhag mthong gis bogs 'don :
lhag mthong la gnas shing bogs mi 'dug na :
gnas cha yun thung ba'i skyon yin pas :
dran pa brten cing zhi gnas kyis bogs 'don no :
de bzhin mnyam rjes la sogs pa thams cad la shes par bya'o :
mdor na rgyun du nyams su len pa ni bogs thams cad kyi gnad do :
gnyis pa sngar med gsar du skyes pa'i nyon mongs rnam rtog bogs su 'don pa la gnyis te :
nyon mongs bogs su 'don pa dang :
rnam rtog bogs su 'don pa'o :
dang po ni :
nyon mongs gnad nas bzung la lam du gtang :
zhes pas :
nyon mongs mi skye ba ni med la rang rgyud pa lam du mi 'gro bas :
skyes pa de nyid gnad nas bzung la lam du btang nas bogs 'don dgos so :
de la gsum ste :
ma gtang ba'i skyon :
btang pa'i yon tan :
ji ltar gtong ba'i thabs so :
de yang 'dod chags lta bu gcig la sbyar na :
dang po ma gtang ba'i skyon ni :
mi dang mi ma yin pa'i 'dod chags can gzhan gyi dbang du bdag 'chor ro :
'dod chags cher skyes shing de'i las gsog :
grang nad 'jug :
mo gdon blta :
phyi ma mngal gyi srin bu la sogs par skye ste rgyu 'bras rjes su 'gro ldog nges pa'o :
gnyis pa btang pa'i yon tan 'dod chags can gyi mi dang mi ma yin pa thams cad tshur rang gi dbang du 'du :
bde stong gi ting nge 'dzin skye :
grang ba'i nad 'byang :
mo gdon las grol :
mo rigs srung mas stongs grogs byed :
phyi ma bde ba can du skye'o :
gsum pa ji ltar lam du gtong ba'i thabs ni :
'dod chags drag po skyes pa'i dus su :
stan de'i thog 'phrul 'khor de'i khongs su lam du gtang dgos so :
de la gsum :
phag snar rdo mi rdeg :
kong bu dro ba la phyi :
dgra zin ma thag tu gsad pa'o :
dang po phag snar rdo mi rdeg pa ni :
nyon mongs de rtsal rdzogs su 'jug pa yin :
gnyis pa kong bu dro phyi ni :
las ma gsag pa la lam du gtong ba yin :
gsum pa dgra zin ma thag tu gsad pa la go don dang gtong thabs dngos gnyis :
dang po go don ni :
sems kyi ngo bo   'dus ma byas kyi /ye shes su shar ba'i dus na rten 'brel bsgrig pa yin no :
ye shes kyi gzhi la de med na lam du mi 'gro ba yin no :
me long ma dwangs na byad mi 'char ba bzhin no :
des na nyon mongs pa de rtsal rdzogs :
las ma gsag :
ngo bo ye shes su shar ba'i ngang la rtog pa gzhan gyis bar ma chod pa zhig gnad che'o :
chod na rtog pa de'i mthur smin no :
de'i thog nas lam du btang pas gzod lam du 'gro ba yin te :
gser 'gyur gyi rtsi bzhin no :
gnyis pa gtong thabs dngos ni :
'dod chags kyi ngo bo la bltas shing ngang la bzhag pas :
bde stong gnyis mi rtog ye shes kyi ngo bor lhan 'char :
de'i ngang nas byams pa snying rje byang chub kyi lam du gtong ngo :
de yang dang po sems bskyed :
bar du spros bral la gzhag :
tha ma bsngo ba'i rgyas gdab bo :
de'i byed las ni :
sems bskyed pas theg chen gyi lam du 'gro :
spros bral la bzhag pas rtogs pa skye :
bsngo ba byas pas dge ba 'phel ba yin no :
de re re la dang po skyes nas lam du song tsam re nyams su blang ngo :
sems bskyed nas bsngo ba'i bar la rtog pa gzhan gyis bar ma chod par bya'o :
chod na lam du mi 'gro 'o :
de bzhin du zhe sdang :
gti mug :
nga rgyal :
phrag dog bzhi ka la shes par bya'o :
thams cad kyi gnad la :
gang skyes de rtsal rdzogs :
las ma gsag :
ye shes su shar :
ngang ma shor :
rtog pa gzhan gyis bar ma chod pa la ma yengs par /   lam du gtong ba yin no :
gnyis pa rnam rtog bogs su 'don pa ni :
rnam rtog lam du btang la bogs su 'don :
zhes pas :
de la gnyis te bzang rtog dang ngan rtog go :
dang po bzang po'i rnam rtog ni :
nyams bzang ba shes pa 'ur ba lha la sogs pa'i mthong snang byung ba na :
de la bzang por bltas :
yon tan du bzung :
ro myangs na nyams de kho nas yal 'gro :
btang snyoms su bzhag na bogs mi 'byung bas :
de la bzang rtog ma zhugs :
yon tan du ma zhen :
ro ma myangs :
ye shes su shar :
ngang ma shor :
rtog pa gzhan gyis bar ma chod par lam du gtong ngo :
gtong lugs gong dang 'dra'o :
gnyis pa ngan rtog ni :
nyams mi dga' ba shes pa 'tshub pa 'dre snang la sogs pa byung na :
de la ngan par bltas :
skyon du bzung :
ro myangs na bar chad du 'gro bas lam du gtang ngo :
de la ngan rtog ma zhugs :
skyon du ma zhen :
ro ma myangs :
ye shes su shar :
ngang ma shor :
rtog pa gzhan gyis bar ma chod par lam du gtang bar bya la :
gtong lugs gong dang 'dra bas bogs su 'don par bya'o :
de rnams lam gyi cha rkyen yan lag yin :
zhes pas :
rnal 'byor lnga dang gegs sel bzhi bogs 'don gsum po /   de dag rnams ni lam gyi cha rkyen yan lag tu bstan pa yin no :

!
gzhung don gsum pa :
lam de mthar phyin mngon gyur 'bras bu ni :
zhes pas :
lam nyams su blangs nas mthar phyin pa'i 'bras bu la bzhi ste :
'bras chos ngos gzung ba :
'gro don byed tshul :
dgongs pa la bzhugs lugs :
gdul bya thugs rjes gzigs tshul la gzhan gyis log rtog zlog pa'o :
dang po 'bras chos ngos gzung ba ni :
sku lnga gsung lnga thugs yon phrin las lnga :
zhes pas :
lam sgrib byed kyi dri ma dag pa'i tshe rang bzhin ye nas sangs rgyas pa'i don mngon du byed pa'o :
de la don :
rtags :
ngo bo :
snang tshul bzhi ste :
don gnyis med kyi ye shes thugs su chud pa :
rtags drug pa rdo rje 'chang du snang ba :
ngo bo rang rig pa rang byung gi ye shes gcig dang du ma dang bral zhing mtha' gang la yang mi gnas pa :
snang tshul 'bras bu'i chos nyer lngar snang ste :
gzhi brten pa'i sku lnga :
go brda sprod pa'i gsung lnga :
mkhyen pa'i ye shes thugs rje lnga :
dgos pa 'byung ba'i yon tan lnga :
gzhan don byed pa'i phrin las lnga ste :
lnga lnga nyi shu rtsa lnga'o :
dang po sku lnga ni :
skye med mtha' bral rnam dag gi ye shes sku bzhi'i rten byed pa ni chos sku :
chos thams cad snang la 'dzin med du spyod cing yon tan rdzogs pa'i sku la brten nas sprul pa'i sku'i rten byed pa longs sku :
chos sku las ma g.yos par gdul bya'i blo dang mthun par sprul nas :
gang la gang 'tshams su ston pa'i ye shes yon tan gyi rten byed pa ni sprul pa'i sku :
stong rig dbyer mi phyed pa'i ye shes de kho na nyid kyi rten byed pa ni rdo rje'i sku :
chos thams cad rang rig pa'i ye shes yul med rang rig gsal ba ni mngon byang gi sku'o :
gnyis pa gsung lnga ni :
brjod bral rnam dag gi ye shes bsam brjod kyi gzhir gyur pa ni don gyi gsung :
sku mthong bas don gyi brda 'phrod pa'i ye shes ni dgongs pa brda'i gsung :
gdul bya'i ngor tshig re res don re go ba'i thugs ye shes lnga dang ldan pa'i byin rlabs kyis don gsal bar byed pa tshig gi gsung :
grags stong gnyis med kyi go brda 'phrod pa'i ye shes ni rdo rje'i gsung :
gsung dbyangs yan lag drug cus rigs drug la brda sprod pa sgra skad thams cad rang rig par gsal ba'i ye shes ni mngon byang gsung ngo :
gsung lnga po la yang ngo bo brda sprod pa gcig la brjod tshul rtogs pa tha dad do :
gsum pa thugs lnga ni :
chos nyid stong pa mi rtog pa'i ye shes bde ba chen po'i thugs :
chos thams cad gsal bar mi rtog pa'i ye shes ni rnam par mi rtog pa'i thugs :
chos nyid gnyis su med pa'i ye shes ni mnyam pa nyid kyi thugs :
chos thams cad snang stong dbyer mi phyed pa'i ye shes ni rdo rje'i thugs :
zhen med ye shes kyi las bzhis 'gro don mdzad pa ni 'gro ba sgrol ba'i thugs so :
bzhi pa yon tan lnga ni :
zhing khams :
gzhal yas :
'od zer :
gdan khri :
rgyan cha'o :
de yang dang po chos sku'i zhing khams ni :
dbyings rang bzhin gyis rnam par dag pa'o :
longs sku'i rang gsal 'od kyi 'khor lo'o :
sprul sku'i stong gsum mi mjed :
rdo rje dang mngon byang la ma bshad :
gnyis pa gzhal yas ni :
chos sku'i 'og min chos kyi dbyings :
longs sku'i rang snang ye shes :
sprul sku'i rang snang dkyil 'khor :
rdo rje dang mngon byang la ma bshad :
gsum pa 'od zer ni :
chos sku la ye shes lnga'i 'od zer :
longs sku la ye shes kyi rang mdangs 'od lnga ru 'bar ba :
sprul sku la sku'i gnas re re nas kyang 'od zer bye ba brgya stong phrag drug cu yod par gsungs :
bzhi pa gdan khri ni :
chos sku la lta ba kha sbyor :
longs sku shes rab kha sbyor :
sprul sku thugs rje kha sbyor gyi gdan khri'o :
lnga pa rgyan cha ni :
chos sku la skye med rnam dag gi rgyan :
longs sku la 'gags med rang gsal gyi rgyan te :
thun mong ma yin pa'i mtshan dpe dang :
rtags kyi rgyan bcu ste :
dbu rgyan :
snyan rgyan :
mgul rgyan :
do shal :
dpung rgyan :
phyag gdub gnyis :
zhabs gdub gnyis :
se mo do dang bcu'o :
sprul sku'i rgyan thun mong gi mtshan dang dpe byad do :
rdo rje dang mngon byang la ma gsungs so :
lnga pa phrin las lnga ni :
zhi rgyas dbang drag mngon spyod de :
las dang nyon mongs dgra bgegs thams cad med pa ni zhi ba'i las :
tshe dang bsod nams rang rig pa'i ye shes rgyas par ston pa ni rgyas pa :
sems dang rig pa 'khor 'das thams cad dbang du 'dus pa ni dbang :
mi mthun pa'i dbyings thams cad tshar gcod pa ni drag po :
gnas lugs mngon du gyur pa ni mngon spyod kyi'o :
gnyis pa 'gro don byed tshul ni :
rten can rten med ngo bo nyid don byed :
ces pas :
rten can gyis don byed pa :
rten med kyis don byed pa :
ngo bo nyid kyis don byed pa gsum las :
dang po rten can gyis don byed pa ni :
gzhi chos sku gnyis su med pa'i ye shes la brten nas gdul bya dag pa la longs sku :
ma dag pa la sprul sku mdzad de ye shes yod pa'i lugs so :
gnyis pa rten med kyis mdzad pa ni :
sangs rgyas la rang rgyud kyis bsdus pa'i ye shes med mod kyang gdul bya'i blo snang du gzugs sku gnyis su snang nas don mdzad pa ste ye shes med pa'i lugs so :
gsum pa ngo bo nyid kyis mdzad pa ni :
chos thams cad kyi chos nyid gshis kyi ngo bo cir yang ma yin pa nyid las :
rtsal cir yang ma 'gags pa shar nas mdzad pa ste gnyis med kyi lugs so :
de yang don mdzad pa po sku lnga lhun grub drug pa rdo rje 'chang ngo :
sku lnga yon tan gyi ldog cha nas phye yi dngos po tha dad ltar bden pa ni ma yin no :
de yang rdo rje dang mngon byang gnyis ni sku gsum gyi cha las btags pas sku brtags pa ba yin la :
chos sku longs sku sprul sku gsum ni mtshan nyid pa'o :
de la'ang chos sku ni bdag don dgongs pa'i cha yin pas 'gro don mi mdzad la :
gzugs sku gnyis ni gzhan don mdzad pa'i cha'o :
de la gnyis te :
gdul bya dag pa sa bcu'i byang chub sems dpa' la sogs pa la longs skus don mdzad :
ma dag pa rigs drug la sprul skus don mdzad do :
de la bzhi :
sku'i don mdzad pa ni mdzad pa bcu gnyis :
gsung gi mdzad pa la bzhi ste :
dbye ba la dgongs te mdzad pa gsung rab yan lag bcu gnyis :
bsdu ba la dgongs te mdzad pa sde snod gsum :
gnyen po la dgongs te mdzad pa spong sbyong lam du byed pa gsum :
rgyu 'bras la dgongs te mdzad pa sngags mtshan nyid gnyis so :
thugs kyi mdzad pa mngon par shes pa drug :
bsam gyis mi khyab pa'i mdzad pa ni bsam gyis mi khyab pa bzhi'o :
gsum pa dgongs pa la bzhugs tshul ni :
gcig dang tha dad gnyis su med par bzhugs :
zhes pas :
gzhi bden pa dbyer med mtha' gang la yang mi gnas shing gcig dang tha dad las grol bar gnas pa'i don mngon du byas pa mthar thug gi 'bras bu :
sangs rgyas thams cad kyi dgongs pa mkhyen pa gnyis ldan gyi ye shes mtha' gang la yang mi gnas la :
gcig dang du ma dang bral zhing :
gcig dang tha dad las grol bar bzhugs so :
de yang kun tu bzang po'i yon tan gyi khyad par las 'bras chos nyer lngar snang bas gcig dang bral la :
'bras chos nyer lnga yang kun tu bzang po'i thugs rang byung ye shes gcig tu 'dus pas du ma dang bral ba'o :
yang gdul bya'i ngo bo la dus gsum sangs rgyas ltar snang bas gcig dang bral lo :
de dag bden pa rang rgyud du mi gnas te stong pa bdag med du gcig pas du ma dang bral lo :
dgongs pa gcig tu bden na rtog tshogs gnas 'gyur rdzun du 'gyur :
tha dad du bden na sangs rgyas gcig la sprul pa du ma mi 'char bar 'gyur :
des nas gcig dang tha dad las grol ba gnyis su med par bzhugs so :
bzhi pa gdul bya thugs rjes gzigs tshul la gzhan gyi log rtog zlog pa ni :
gzigs tshul grub dang ma grub bden rdzun brtag :
ces pas :
gzigs tshul :
zhes pa ni rang gi tshul te :
gang gzigs na gdul bya sems can gyi khams 'di gzigs :
gang gis gzigs na ston pa sangs rgyas kyi thugs rjes :
tshul ji ltar gzigs pa la gsum ste :
ji lta ba mkhyen pa'i ye shes kyis chos thams cad ma skyes par gzigs :
ji snyed mkhyen pa'i ye shes kyis chos thams cad ma 'gags par gzigs :
gnyis med mkhyen pa'i ye shes kyis skye 'gag gnyis su med par gzigs so :
grub dang ma grub bden rdzun brtag :
ces pa ni gzhan gyi log rtog zlog pa ste :
'o na gzigs par bya ba'i yul sems can gyi khams 'di dag sangs rgyas kyi ngos nas grub bam ma grub :
dang po ltar na 'khrul snang 'di dag bden dngos su 'gyur te :
yang dag gi shes ngor grub pa'i phyir :
'dod na :
brdzun pas bsal :
gnyis pa ltar na :
sangs rgyas log shes can du 'gyur te :
med pa la yod par gzigs pa'i phyir :
zla ba gnyis 'dzin gyi mig shes bzhin no :
zhes pas na :
dngos po rang rgyud par bden par thal ba ni khyab pa ma grub :
bden pa dbyer med mtha' bral du thal ba ni 'dod pa yin no :

!
rtsa ba'i /   gsum pa mjug gi don la gnyis te :
dang po chos kyi che ba bstan pa ni :
tshe 'dir sangs rgyas thob byed nye ba'i lam :
rang mtshan mngon du ston pa nges pa'i chos :
thabs dang shes rab gnyis ldan shing rta'i srol :
pham byed rgyal gyur bla med theg mchog go :
gnyis pa dge ba thams cad mkhyen par bsngo zhing mtshan dang mdzad byang yongs su rdzogs tshul dang bcas bstan pa ni :
'di sbyar dge ba dri med rnam dag gis :
lus can thams cad smin grol lam zhugs te :
rang chas shes rtog sgrib zad nyes dag nas :
yang dag rdzogs pa'i sangs rgyas myur thob shog :
gsang sngags lam gyi rim pa rin po che gsal ba'i sgron me zhes bya ba :
o rgyan gyi slob dpon chen po pad+ma saM b+ha was mdzad pa rdzogs so :

gsang sngags bla med theg pa'i mchog :
yang dag nges pa don gyi chos :
tshe gcig sangs rgyas nye ba'i lam :
e ma yid bzhin nor bu 'o :
'di dges lus can 'gro ba kun :
rdo rje theg pa'i sgor zhugs te :
rang chas rang ngo shes gyur nas :
rdzogs pa'i sangs rgyas thob par shog :
'grel pa rin chen phreng ba zhes bya ba o rgyan pad+ma 'byung gnas kyis mdzad pa rdzogs so :
sa ma ya :
rgya rgya rgya :
mang+ga laM///
/
