@#//
rig 'dzin rol pa'i rdo rje'i dag snang srin yul ma dang de'i smin byed kyi lag len bcas bzhugs so //
bla ma o rgyan pad+ma 'byung gnas la phyag 'tshal lo :
chu pho rta'i lo dbyar 'bring po'i tshes brgyad kyi nub mo :
kho bo rol pa'i rdo rje'i snang ba 'khrul pa'i rmi lam du :
yul gyi lha srin 'byung po mi ma yin thams cad kyis dmag bsdus nas :
mtshon cha sna tshogs kyi char phab pa'i dus su :
slob dpon pad+ma 'byung gnas la gsol ba btab pas :
lho nub nas 'ja' dkar po shar ba'i 'od lam nas :
mkha' 'gro ma dkar mo dbu skra'i thor tshugs can gcig byung nas :
bdag mi lpags g.yang gzhi'i nang du btegs nas nam mkha' la byon nas :
lho nub yul du phyin tsam na :
ri thams cad la me 'bar nas rlung 'tshubs pa :
ya nga ba skyi bung ba 'ur sgra ku sgra chom sgras gang zhing :
yul phyogs rtsi shing nags tshal thams cad mtshon cha'i dbyibs su dod pa :
chu thams cad rba rlabs 'phyo shing 'jigs su rung ba :
grong khyer gyi ra ba dang khang pa thams cad mi'i rtsibs ma dang thod pa skam rlon gyi rtsig pa dang :
khrag gi zham chu bab pa :
de lta bu'i dbus su ri rab lhun po brjid cing smug nag tsit+ta'i dbyibs la zur bzhi dod pa :
shar phyogs su zhing khams dkar po :
lho ser po :
nub dmar po :
byang ljang gu :
dbus su 'ja' tshon sna tshogs sna lnga'i gzhal yas khang pa 'od dang 'od zer 'bar ba :
de'i phyi rol du rgya mtsho chen po la me tog bkram pas bskor ba :
phyi rim mtshon cha'i ra bas bskor ba :
yul phyogs de'i sgo rnams su mi'i lus la ra'i mgo can grangs med pa rgyug pa zhig mthong :
de nas bdag mkha' 'gro ma de dang 'grogs te ri rab de'i mdun nas ri de la g.yas skor du bskor te shar sgor slebs nas yud tsam zhig bsdad pas mkha' 'gro ma de la bdag gis zhus pa :
kyai ma ye shes kyi mkha' 'gro ma :
yul 'di dang ri 'di rnams gang lags ci ltar yin zhus pas :
mkha' 'gro ma des gsungs pa :
e ma ho :
nyon cig ltos shig skal ldan pa :
'jigs shing ya nga skyi zing ba :
mi rnams 'jigs pa'i ku co sgrog :
lho nub srin po'i grong khyer yin :
dbus kyi ri rab lhun po ni :
zangs mdog dpal gyi ri bo yin :
smug nag mdog tu 'dug pa 'di :
ma traM ru dra'i tsit+ta yin :
snying gi dbyibs su 'dug pa ni :
rten 'brel khyad par 'phags pa yin :
de la zur bzhi grub pa 'di :
phrin las rnam bzhi 'grub pa yin :
rtse mo 'od lnga'i gzhal yas khang :
pad+ma 'od kyi gzhal yas yin :
shar phyogs zhing khams dkar po la :
me tog bkra zhing 'ja' tshon shar :
sa gzhi mig mang ris su bris :
lhun grub 'khyil pa'i zhing khams yin :
shel dang dung gi khang bzang la :
rin chen sna tshogs cha ga btab :
dga' ba 'khyil ba'i zhing khams yin :
lho phyogs zhing khams ser po la :
gser gyi sa gzhi ser po la :
rin chen sna tshogs shing lo rgyas :
'dod yon longs spyod char ltar 'beb :
gser gyi khang bzang 'od du 'bar :
lhun grub 'khyil ba'i zhing khams yin :
nub phyogs zhing khams dmar po la :
sa gzhi bye ru'i mig mang ris :
rnga gling rol mo sna tshogs sgrog :
lhab lhub dar gyi yol ba bres :
bye ru'i khang bzang 'od du 'bar :
pad+ma 'khyil ba'i zhing khams yin :
byang phyogs zhing khams ljang gu la :
me rlung 'bar zhing keng rus 'khrol :
sa gzhi in+d+ra nI la'i mdog :
gar dang glu dbyangs sna tshogs byed :
'ja' 'od sna tshogs gur khang 'khrigs :
bde chen 'khyil ba'i zhing khams yin :
mtshon dang ral gri'i gur khang 'di :
gdon bgegs log 'dren 'dul ba yin :
pad+ma 'od 'khyil gzhal yas khang :
pad+ma 'byung gnas 'khor bcas bzhugs :
dga' ba 'khyil pa'i zhing khams su :
rdo rje thod phreng 'khor bcas bzhugs :
lhun grub 'khyil pa'i zhing khams su :
rat+na thod phreng 'khor bcas bzhugs :
pad+ma 'khyil pa'i zhing khams su :
pad+ma thod phreng 'khor bcas bzhugs :
bde chen 'khyil pa'i zhing khams su :
karma thod phreng 'khor bcas bzhugs :
lha dang lha mo sprin ltar 'khrigs :
da ni dkyil 'khor shar sgor zhugs :
smin cing grol ba'i chos zhus shig :
ces gsungs nas dkyil 'khor shar sgor 'gro snyam ma thag tu mkha' 'gro ma dkar ser dmar ljang mthing ga dpag tu med pa rnams kyis rdo rje dang thod pa skam rlon gyi char phab nas 'gror ma ster nas :
mkha' 'gro ma grogs mo de la skyabs zhus pas :
mkha' 'gro ma des gsungs pa :
kye ma khyed cag 'jig rten mi :
dug lnga'i phung po bdag tu bzung :
sha khrag mi rung kha zas za :
srog bcad sdig pa'i na bun 'khrigs :
mi zhim dri ma sna tshogs mnam :
sgo srung mkha' 'gros 'gro mi ster :
da ni khrus chab gsol bar bya :
zhes gsungs nas shel gyi bum pas khrus mdzad pas sgo srung mkha' 'gro ma rnams rang rang gi zhing du byon nas :
bdag mkha' 'gro ma de dang 'grogs te dkyil 'khor shar sgor phyin pa dang :
'ja' 'od khang pa phyi nang sgrib med du gsal ba :
dkyil 'khor dbus su pad+ma ge sar gyi gdan la :
sngar gyi mjal myong ba'i pad+ma thod phreng bzhugs :
pad 'dab rnams su pad+ma 'byung gnas sprul pa'i sku re re bzhugs :
mkha' 'gro ma de yang bla ma'i mdun du pus btsug thal mo sbyar nas bdag la gsungs pa :
rigs kyi bu dad pa dang mos 'dun drag po gyis la :
gsol ba 'debs pa'i lad mo gyis shig :
e ma ho :
phyogs bcu'i sangs rgyas 'dus pa'i sku :
bla ma chen pos rjes bzung nas :
bdag cag smin cing grol bya'i phyir :
dbang bzhi'i chu bo dbab tu gsol :
ho :
pad+ma 'byung gnas he ru kar :
phyag 'tshal mchod 'bul nyes sgrib bshags :
yi rang chos 'khor bskor bar bskul :
gsol 'debs dge bas sangs rgyas shog :
oM AHhU~M:
phung khams skye mched stong pa las :
rig 'dzin pad+ma 'byung gnas sku :
smug nag rdo rje thod phreng rtsal :
rdo rje skyil krung lham mer bzhugs :
oM AHhU~M:
pad 'byung gnas gsum 'od zer gyis :
phyogs bcu'i rgyal ba sras dang bcas :
mtsho la char pa bab pa ltar :
spyi bo'i gtsug nas sib sib thim :
oM AHhU~M:
badzra gu ru pad+ma thod phreng rtsal :
badzra sa ma ya dzaHsid+d+hi pha la hU~M A be sha ya a A:
oM AHhU~M:
rnga yab gling dang phyogs bcu nas :
pad 'byung rgyal ba zhi khro'i lha :
skad cig nyid la gshegs gyur nas :
dam tshig ye shes dbyer med gyur :
de nas mkha' 'gro ma des bum pa thogs nas :
oM AHhU~M:
pad 'byung spyi bo'i dung khang nas :
yi ge oM dang 'od dkar 'phros :
dpral bar thim pas bum dbang thob :
lus sgrib dag nas sprul skur grol :
oM AHhU~M:
badzra gu ru pad+ma thod phreng rtsal kA ya a b+hi Shiny+tsa oM:
me tog phreng ba thogs nas :
oM AHhU~M:
pad 'byung mgrin pa'i ljags steng nas :
yi ge AHdang 'od dmar 'phros :
lce la thim pas gsang dbang thob :
ngag sgrib dag nas longs skur gyur :
oM AHhU~M:
badzra gu ru pad+ma thod phreng rtsal wA ka a b+hi Shiny+tsa A:
me long thogs nas :
oM AHhU~M:
pad 'byung thugs ka'i hrIHyig las :
yi ge hU~M dang 'od sngon 'phros :
snying gar thim pas shes rab thob :
sems sgrib dag nas chos skur gyur :
oM AHhU~M:
badzra gu ru pad+ma thod phreng rtsal tsit+ta a b+hi Shiny+tsa hU~M:
gtor ma thogs la :
oM AHhU~M:
pad 'byung gnas lnga'i 'od zer lnga :
thugs srog hrIHyig rnam pa lnga :
gnas lngar thim pas dbang bzhi thob :
sgrib kun dag nas ngo bo nyid :
oM AHhU~M:
badzra gu ru pad+ma thod phreng rtsal a b+hi Shiny+tsa mAM:
de nas gtso bo'i zhal nas :
e e e :
bde sdug sna tshogs kun khyab che :
sems las byung ste mtshan ma bral :
ngo bo stong nyid rang bzhin gsal :
skye 'gag gnyis med rol pa las :
ma bcos spros bral gnyug ma'i ngang :
dri med rdo rje nam mkha'i dkyil :
brjod med 'dzin med zang thal gsal :
a a a :
rang sems stong pa chos kyi sku :
dran rig gsal ba longs spyod rdzogs :
cir yang shar ba sprul pa'i sku :
bde sdug sna tshogs gang shar kyang :
ngo bo blta zhing rang thog 'jog :
dngos 'dzin rnam rtog rang sar yal :
'di don blta zhing rang sar bzhag :
'bras bu bla na med pa thob :
ces gsungs nas 'od du zhu nas bdag la thim :
de ma thag tu :
srog bdud gza' rgyal po sogs sde brgyad rnams kyi srog snying phul ba ni :
du la tri a ya ma du ru tsa sha na :
de nas rdo rje rgyal mtshan bya ba zhig gis bdag la phyag 'tshal zhing :
rig 'dzin chen po lags :
bdag ni gzhi bdag chen po ste :
ming brgyad chas brgyad sprul pa brgyad yod de :
ming ni rdo rje rgyal mtshan :
rdo rje rgyal po :
rdo rje dung thod :
rdo rje dbang phyug :
rdo rje rtse rgyal :
rdo rje bdud 'joms :
rdo rje gzi 'bar :
rdo rje lha chen zhes pa'o :
chas brgyad ni /
dkar ser dmar ljang zhi ba zhi ma khro bo khro mo chags pa'i nyams te brgyad :
sprul pa ni :
seng ge 'brug glang chen khyung stag gzig g.yag :
gcan gzan bya rgod de brgyad :
srog snying phul lo :
oM b+hU mi pa ti badzra d+h+wa dza sa pa ri bA ra badzra sa ma ya dza :
A yuHpuN+ye hU~M oM gung gung ni swA hA:
rtag tu bzlas na tshe dang bsod nams 'phel :
de nas nor bu 'od ldan bya bas :
bdag ni mtsho rgyal thams cad kyi rgyal mo ste ming gsum nor bu 'od ldan :
gzi brjid chen mo :
drag mo dung dung :
srog snying phul :
oM ma ma phu tri ma hA te dzo pha la phem ri hU~M dza :
rtag tu bzlas na khams gsum dbang du 'dus so :
de nas kha la rak+sha bya bas :
bdag ni dge bsnyen thams cad kyi gtso bo ste :
ming lnga kha la rak+sha :
klu bdud mgo dgu :
dge bsnyen drag po :
khams gsum dbang sdud :
gdol ba lnga yin :
srog snying phul lo :
su tra nA ga rA dza kha la rak+sha :
ke sha na ha la ha sha pa tsa pa la dzaHdzaHrbad rbad :
ces so :
!
'di'i dbang bskur thob na rol pa'i rdo rje'i gter chos yongs rdzogs kyi rtsa ba'i smin byed du 'gyur ba yin la /
bdag bskyed kho na las mdun rten sogs la mi ltos kyang mtshan ma'i brda tsam du stegs bu la bum pa bcud ldan /
me tog phreng ba /
me long /
shel rdo rnams bkod /
sman rag gtor gsum /
phyi mchod bsham /
las bum dang spro na tshogs gtor sogs 'du byas la /
rtsa gsum spyi'i las byang gi nang du rgyal ba kun 'dus kyi mngon rtogs btsud /
bzlas pa ci rigs byas la slob dpon nyid nus ldan du bsgrubs /
las bum rdor sems yig brgyas byin brlab /
slob ma rnams la yig brgya brjod pas khrus bya /
rig 'dzin chen po rol pa'i rdo rje'i zab gter yongs rdzogs kyi smin byed rtsa ba dag snang srin yul ma'i dbang bskur zhu ba'i yon du maN+Dal phul /
ces maN+Dal 'bul gzhug
/de'ang chu pho rta'i lo sogs nas /
mkha' 'gro ma de yang bla ma'i mdun du pus btsugs thal mo sbyar nas gsol 'debs kyi grogs dang las kyi rdo rje mdzad nas slob dpon chen po las dbang bzhi ngo sprod bcas pa ji ltar gsan pa sngon byung ston pa'i rnam thar de nyid rjes 'jug gdul bya'i nyams len gyi tshul du bsgrub pa la /
rigs kyi bu rnams dad pa dang sogs brjod la gsol 'debs lan gsum /
rgyud dag par bya ba'i slad du yan lag bdun ldan gyi sgo nas gsag sbyang bya ba 'di'i rjes zlos /
ho :
pad+ma 'byung gnas sogs gsum /
ye shes pa'i byin rlabs dbab pa'i slad du yid gzhan du ma yengs par brda sprod pa'i dmigs 'dun rtse gcig tu mdzod cig
/oM AHhU~M:
phung khams skye mched sogs /
dbyer med gyur :
bar gyis byin dbab cing brtan par bya /
mtshon byed brda'i dbang rdzas 'di rnams la brten nas mtshon bya don gyi dbang bzhi rigs brgya'i khyab bdag dpal ldan bla ma'i gsang ba gsum gyi dkyil 'khor las rtsal rdzogs su thob pa'i 'dun pas dbang chog dang mthun pa'i bsgom don gsal thob cig
/bum pa spyi bo /
phreng ba mgrin pa /
me long snying ga
/shel rdo gnas lngar bzhag la dbang bzhi rim par bskur /
ngo sprod brjod mthar /
bla ma 'od du zhu khyed rang la thim pas gnyis med du gyur bar mos la mnyam par zhog cig
/ces cung zad bzhag
/des dag snang srin yul ma'i dbang bzhi ngo sprod bcas thob pa yin pas sogs mtshams sbyar la dam tshig khas blang spyi ltar dang /
bla mas srung ma'i gtor 'bul /
tshogs dang rjes kyi rim pa las byang ltar bya'o //
'di'ang bla ma brgyud pa'i phyag bzhes ji ltar mdzad pa ltar zin bris kyi tshul du pad+ma gar dbang blo gros mtha' yas kyis yang khrod kun bzang bde chen 'od gsal gling du spel ba dge legs 'phel //

//
