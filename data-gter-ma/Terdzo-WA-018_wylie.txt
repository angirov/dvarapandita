@#//
'chi med yang snying kun 'dus kyi sgo nas brtan bzhugs kyi cho ga bya ba'i khrigs rim 'chi med grub pa'i dga' ston zhes bya ba bzhugs so //
a mA ra sid+d+hi rastu /
srid 'dir g.yon can zla nyi'i 'pho ba gang //
btsan thabs sbyor bas bcom nas d+hU ti'i dbyings //rang dbang byed po 'chi med pad+ma 'byung //
tshe mtha' yas pa'i mgon des dge bar srungs //
de yang srid pa'i mun pa bcom nas phan bde'i snang ba gcig car du ston pa'i mchog gi rdo rje slob dpon nyid bstan 'gro'i nyer 'tshor mya ngan las mi 'da' bar gsol ba 'debs pa'i tshul 'di la brtson pa che thangs su bya ste /
de yang zla ba yar gyi ngo'i dus bzang po la gnas khang gi steng logs rnams mdzes par brgyan /
phun sum tshogs pa'i khri dang /
rten gyi maN+Dal /
tshe'i rdzas /
mchod gtor /
bkra shis kyi yo byad sogs nye bar mkho ba'i chas thams cad tshogs par byas la /
skyabs sems nas bzung bdag mdun bum bzlas tshogs mchod bcas pa las byang bzhin grub nas /
gang gsol ba 'debs bya'i slob dpon mngon par bshams pa'i khri la bzhugs su gsol te /
dang por bsun ma rnams la 'gal rkyen bzlog pa'i slad du glud dang gtor ma bshams pa bsang sbyang /
oM AHhU~M/
dag pa rab 'byams kyi mdangs nam mkha'i snod chen por 'dod yon zad pa med pa'i longs spyod kyi gter du gyur par bsam la nam mkha' mdzod kyi rig pa brjod /
kye /
dpal 'khor 'das kun tu 'char ba'i ma //
don dug lnga dag pa'i ye shes lnga //
rigs lnga yi sgyu 'phrul 'gag med du //
tshul cir yang snang ba'i mkha' 'gro'i tshogs //
'khor grangs med kyi pho nyar bcas pa rnams //
sku mdzes pa'i rgyan 'chang brda tshig gsung //
thugs bde chen gyis rab myos sprin phung bzhin //
deng 'dir gshegs bdag gi tshig 'dir dgongs //
mgon rdo rje slob dpon sku gzugs tshab //
dpal kun tu bzang po'i longs spyod sprin //
dbyings srid zhi gang ba'i nam mkha'i mdzod //
de zag med bdud rtsir sbar te 'bul //
thugs dgyes pa chen pos bzhes nas kyang //
spyir dpal ldan bla ma'i sku tshe srings //
sgos rigs lnga'i mkha' 'gro'i sun ma zlog
/brda tha snyad kyi dar thag dbyings su chod //
mgon rigs brgya'i khyab bdag bla ma rje //
dus ji srid du mi g.yo zhabs brtan cing //
chos zab don gyis grangs med gdul bya'i 'gro
/rgyud smin grol du mdzad la gegs med mdzod //
ces gtor ma dang sku glud rnams rol mo'i sgra dang bcas nub phyogs su phul la /
slob dpon gdan khrir bcas pa bsang sbyang /
stong pa'i ngang las seng khri rdo rjes mtshan pa'i steng du pad+ma dang nyi zla'i gdan la hrIHlas rdo rje slob dpon bcom ldan 'das mgon po tshe dpag tu med pa sku mdog pad+ma rA ga'i lhun po lta bu /
zhal gcig phyag gnyis pa zhi zhing 'dzum pa'i ngang tshul can /
phyag gnyis mnyam gzhag gi steng na 'chi med bdud rtsis gang ba'i bum pa 'dzin pa /
mthon mthing ral pa'i cod pan can rin po che'i dbu rgyan snyan cha gdu bu sogs rgyan thams cad kyis spras pa /
lha'i dar sna tshogs pa'i cod pan lhab lhub tu 'phyang ba /
shin tu bzang po'i ngang tshul can /
rdo rje'i skyil mo krung gis bzhugs pa'o //
zhes gsal btab la /
slob dpon gyi thugs ka nas 'od zer 'phros 'khor 'das kyi tshe bcud thams cad dwangs ma'i 'od zer nyi ma 'char kha lta bur bkug nas thugs kar thim par bsam la /
hrIH
bcom ldan mgon po tshe dpag med //
sku gsum bdag nyid dbyings nas bzhengs //
snang srid kun nas tshe khug la //
deng 'dir sgrub mchog rnams la stsol //
shar gyi tshe bdag lA s+ye ma //
dkar mo tshe yi bum pa 'dzin //
dri za'i lag nas tshe khug la //
deng 'dir sgrub mchog rnams la stsol //
lho yi tshe bdag mA le ma //
sngon mo tshe yi bum pa 'dzin //
gshin rje'i lag nas tshe khug la //
deng 'dir sgrub mchog rnams la stsol //
nub kyi tshe bdag gIrti ma //
dmar mo tshe yi bum pa 'dzin //
klu dbang lag nas tshe khug la //
deng 'dir sgrub mchog rnams la stsol //
byang gi tshe bdag nIrti ma //
ljang gu tshe yi bum pa 'dzin //
gnod sbyin lag nas tshe khug la //
deng 'dir sgrub mchog rnams la stsol //
shar lho'i tshe bdag d+hU pe ma //
dkar mo tshe yi bum pa 'dzin //
me lha'i lag nas tshe khug la //
deng 'dir sgrub mchog rnams la stsol //
lho nub tshe bdag puSh+pe ma //
ser mo tshe yi bum pa 'dzin //
srin po'i lag nas tshe khug la //
deng 'dir sgrub mchog rnams la stsol //
nub byang tshe bdag A lo ke
/dmar mo tshe yi bum pa 'dzin //
rlung lha'i lag nas tshe khug la //
deng 'dir sgrub mchog rnams la stsol //
byang shar tshe bdag gAn+d+he ma //
ljang gu tshe yi bum pa 'dzin //
dbang ldan lag nas tshe khug la //
deng 'dir sgrub mchog rnams la stsol //
hU~M/
khrag gi khams nas tshe nyams na //
'byung ba chu yi bcud sdus la //
mA ma kI yis tshe stsol cig
/mi 'gyur mi shigs brtan par mdzod //
sha yi khams nas tshe nyams na //
'byung ba sa yi bcud sdus la //
sangs rgyas spyan mas tshe stsol cig
/mi 'gyur mi shigs brtan par mdzod //
drod kyi khams nas tshe nyams na //
'byung ba me yi bcud sdus la //
gos dkar mo yis tshe stsol cig
/mi 'gyur mi shigs brtan par mdzod //
dbugs kyi khams nas tshe nyams na //
'byung ba rlung gi bcud sdus la //
dam tshig sgrol mas tshe stsol cig
/mi 'gyur mi shigs brtan par mdzod //
sems kyi khams nas tshe nyams na //
'byung ba nam mkha'i bcud sdus la //
dbyings phyug ma yis tshe stsol cig
/mi 'gyur mi shigs brtan par mdzod //
ces gdung ba'i dbyangs kyis bskul zhing mda' dar gyis g.yob /
rol mo'i sgra dang bcas pas tshe 'gugs /
de nyid mi nyams pa'i phyir /
hrIH
'khor 'das kun gyi tshe bcud rnams /
lha dang sgrub pa'i rdzas la thim //
de yang 'od kyi rnam par ni //
thugs srog dwangs ma'i hrIHla bsdu //
de nyid bdag thim tshe bcud kyi //
dwangs ma 'od kyi gong bu can //
snying dbus nyi zla'i ga 'ur sba //
mi shigs rdo rje'i ngo bor gyur //
zhes brtan par byas /
de nas tshe bum phyag tu phul la /
hrIH
phyi nang snod bcud yongs rdzogs bum pa 'di //
sangs rgyas kun gyis byin brlabs ye shes che //
deng khyod mi shigs rdo rje gsum po dang //
gnyis med bde ba chen por dbang bskur ro //
gzungs sngags brjod /
tshe 'brang phul la /
hrI:
rigs 'dus bde gshegs 'chi med lha tshogs rnams :
dbyings nas brtser dgongs rje btsun bla ma la :
'chi med byin rlabs tshe yi dbang bskur nas :
mi g.yo rdo rje gsum dang ldan par shog :
gzungs sngags brjod /
tshe'i ril bu phul la /
rdo rje'i bcud ldan 'chi med thabs kyi rdzas :
'dod yon mi zad 'od zer sna lnga 'khrugs :
reg myang rdo rje'i sku 'grub rdzas mchog 'di :
myang bas 'chi med tshe yi dbang thob shog :
gzungs sngags brjod /
tshe chang phul la /
'chi med bdud rtsi pany+tsa a mr-i ta :
rtsa brgyad lo 'dab stong las sbyar ba'i sman :
'thungs pas 'tsho ba'i yid bzhin rdzas mchog 'di :
myang bas A yuHtshe yi dbang thob shog :
gzungs sngags brjod /
tshe mda' phul la /
hrI:
'chi med srog rten ye shes lnga dang ldan :
bde gshegs rgyal bas byin brlabs nus ldan 'dis :
reg pas mi mthun ma lus zhi ba dang :
'chi med rdo rje'i srog gi ka ba tshugs //
mi shigs g.yung drung lta bur brtan gyur nas //
mchog thun dngos grub ma lus thob gyur cig :
gzungs sngags mthar badzra rak+Sha tiSh+Tha zhes rgyas btab /
de ltar tshe'i rdzas rnams phul bas sku tshe mi shigs pa'i rdo rje /
mi 'gyur ba'i g.yung drung /
mi nub pa'i rgyal mtshan du byas te 'chi ba med pa tshe'i dngos grub la dbang 'byor par gyur cig
/de nas bkra shis pa'i rdzas brgyad po rim pa bzhin phyag tu phul la tshigs su bcad pa rnams brjod /
slar yang dad pa'i lhag bsam rtse gcig pas /
brtan bzhugs kyi gsol ba nan tan du gdab /
phun sum tshogs pa sogs bkra shis kyi tshigs bcad rgya cher brjod cing snyan pa'i rol mo me tog gi sil ma 'thor ba dang bcas pas bde legs su bya'o //
de nas tshogs lhag nas bzung rjes kyi bya ba rnams las byang ltar bya'o //
zhes tshe dpag med yang snying kun 'dus kyi sgo nas brtan bzhugs kyi cho ga bya ba'i khrigs rim 'di ni /
o rgyan smin grol gling 'dus tshogs kyis rten 'byung gi sgo dang por phye ba'i skabs 'di ltar gyis zhes bskul ba dang /
bstan 'dzin gyi skyes chen mtha' dag mya ngan las mi 'da' bar gsol ba 'debs pa'i slad du /
rig pa 'dzin pa 'gyur med rdo rjes sa gas nya ba'i dus bzang por ri bo gru 'dzin gyi gzhal med khang chen por sbyar ba'i yi ge pa ni dge slong bsod nams bzang po'o //
sarba mang+ga laM//

//
