@#//
'jam dpal tshe bdag yang zlog me'i spu gri'i man ngag bzhugs so //
na mo gu rush+tsa many+dzu shrI maN+Da le b+h+yaH
dus gsum rgyal ba kun gyi ye shes sku //
gcig tu bsdus pa'i khro rgyal gshin rje'i gshed //
sgyu 'phrul gar gyi dbang phyug bdud kyi dgra //
srid zhi'i mgon po de la phyag byas te //
gang zhig legs lam sgrub pa'i rnal 'byor la //
ban dgra bdud bgegs bar chod glags 'tshol na //
de dag srung zlog gsad gnan las kyi mdzod //
nying khu'i yang snying rnal ma 'dir brjod bya //
'di la yid ches par byed pa bla ma brgyud pa'i lo rgyus dang /
gdams ngag dngos gnyis las /
dang po ni /
slob dpon gtsug lag dpal dges 'jam dpal tshe bdag nag po'i rgyud nas bsdus te /
slob dpon sangs rgyas gnyis pa pad+ma saM b+ha ba la gnang /
des bal po'i slob dpon bA su d+hA ra ste nor 'dzin la gnang /
des gnubs sangs rgyas ye shes rin po che la bka' rgya dang bcas nas gnang /
des spel ba'i gnas ma rnyed /
ma 'ongs pa na rang nyid kyi skye ba rgya dum pa zhang khrom gyi dus su dgos par gzigs nas /
lho brag mkho mthing gi gtsug lag khang du gter du sbas pa yin te /
'di'i srung zlog gsad gsum gyi zhal gdams kyi mjug tu /
sngags pa nang rgyas byung ba'i tshe :
de tshe man ngag 'di gces so :
seng ge kha 'thab byung ba'i tshe :
de tshe man ngag 'di gces so :
g.yag seng thug phrad byung ba'i tshe :
de tshe man ngag 'di gces so :
khyung chen sder 'dzing byung ba'i tshe :
de tshe man ngag\u0f8e
sgyogs gnyis nang phrad byung ba'i tshe :
de tshe man ngag\u0f8e
spu gri so 'thab byung ba'i tshe :
de tshe man ngag\u0f8e
ri gzar rbab chen byung ba'i tshe :
de tshe man ngag\u0f8e
sngags pa nang 'thab byung ba'i tshe :
srung ba mchod rten sgrom bu 'di gces so :
gces pa brgyad dang ldan pa 'di :
kun la yod na ngo mtshar chung :
bdag 'dra sangs rgyas ye shes kyis :
rgya gar bal po'i mtha' bskor te :
sra ba brag las brkos te blangs :
zab pa rgya mtsho'i klong nas blangs :
mtho ba ri la 'dzegs te blangs :
dka' ba srog dang bsdos nas blangs :
gser srang brgya 'jal rin gyis nyos :
zhes gsungs te /
lho brag mkho mthing gi lha khang du mchong sgrom smug po shel gyi par bu ru /
chu dar sngon po la dngul gyis bris nas gter du sbas so //
de dus phyis su rgya zhang khrom gyis gter nas bton nas /
rog grags rtse la gnang /
des khams pa gser khur la gnang bas deng sang yang khams na dar srol che la /
yang khams pas lha rje gnubs chung la gnang /
des mtshur ston rin chen rdo rje la gnang ste /
mtshur des /
dpon gzhon ston chung bya ba'i sngags pa mi dpon gnyis ka byed pa zhig gi pha bu spun zla mes po pha tshan dang bcas pa'i mi pho ngo drug cu rtsa gcig ling ga la btab nas mthu byas pas /
dpon gzhon gyis rngog mes ston spyan drangs te zlog pa zhus pas /
mtshur la cho 'phrul chen po byung ste /
kha rag tu phyin nas rang gi bla ma bal po dbang phyug rdo rje la lo rgyus kun bshad de zlog pa zhus pas /
bal po'i zhal nas /
mes ston las zlog pa mkhas pa dbus gtsang gi rgyal khams na med /
nga la zlog pa yang zhun la sogs pa rigs mang po yod de des mi 'ong /
khyod la rdzun btang bas mi yong /
khyed rang la yang phyag cha dang rdzas zlog dang ur mo la sogs pa la mkhas te de 'dras mi yong /
yang zlog zab pa gcig dgos pa yin /
nga la rgyus yod pas /
gtsang rong na lha rje gnubs chung la yod gsungs nas lung bstan /
de nas mtshur gyis snam bu bzang po gos 'ded pa bdun khyer nas gtsang rong du phyin nas phul /
yang zlog zhus nas tshur 'ong /
lam du sngags rgyun btsugs pas cho 'phrul cher song /
de nas rta pho kham pa khyer te phul /
gdams pa 'di ma tshang bar snang bas tshang ba zhig zhu dgos /
de mi gnang na nga rang gi 'bul ba tsho phyir khyer 'gro
/'di byas pas cho 'phrul cher song zhus pas /
de gong du lha sgom thabs dang sngags kyi sham bu 'dogs thabs gnyis sbas nas ma gnang ba la der gnang ste /
da 'di la lhag chad yod re dbu bsnyung bzhes /
khyed rang gi brgyud pa min pa gzhan la mi spel ba'i mna' bsgags nas gnang ngo //
de dus mtshur gyi bu che ba mtshur ston 'jam dpal lo bco brgyad pa dang /
mtshur ston dbang nge lo bcu bdun pa gcig dang pha spad gsum gyis zlog pa 'di'i bcas byas nas sngags rgyun btsugs pas /
rngog mes ston dpon g.yog khrag bshal skyugs kyis mtshams nang du shi
/de nas dpon gzhon la mthu kha zug ste /
lo gsum gyi khongs su ling ga la btab pa'i mi drug cu rtsa gcig po thams cad shi'o //
de nas rim par brgyud pa'o //
!
//gnyis pa gdams ngag dngos kyi dang por 'di la don bcu ru shes par bya ste /
skor gsum /
mtshan bzhi /
gnad gsum dang bcu'o //
skor gsum ni /
srung zlog gsad gsum mo //
mtshan bzhi ni /
lha la mtshan du gsol ba gshin rje tshe bdag
/sngags la mtshan du gsol ba e ka ya ma /
rdzas la mtshan du gsol ba sAts+tsha dkar nag
/dpe las mtshan du gsol ba me'i spu gri'o //
gnad gsum gyi bca' ba rdzas kyi gnad sAts+tsha dang 'khor lo bri thabs /
bsgom pa lha'i gnad gshin rje tshe bdag tu gsal ba /
bzlas pa sngags kyi gnad gang byed sham bu sgyur ba ste /
bcu po des yang zlog gi gdams pa thams cad rdzogs pa yin no //
de la gnad gsum 'dzoms pa na :
phur thogs stong gis brub gyur kyang :
rang la mi tshugs kho rang phung :
mtha' nas brlag 'gyur gdon mi za :
yang zlog me yi spu gri 'o :
zhes so //
de la bca' ba rdzas kyi gnad ni /
srung zlog sAts+tsha dkar po la brten pa /
gsad gnan sAts+tsha nag po la brten pa'o //
srung zlog gnyis gang byed kyang /
bkra shis pa'i sa la sngags pa dam ldan gcig gis sats+tsha dkar po btab pa'i nang du /
dar ram shog bu la bzang drug dri bzang rnams kyis 'khor lo rtsibs bzhi mu khyud lnga dang bcas pa'i lte bar /
bdag gam bsrung bya'i ming rus srungs shig bri /
lte ba'i mu khyud la /
oM A kro te ka ya mAn+ta ka hU~M:
bri /
mu khyud gnyis pa la rtsibs bzhi'i steng ma la /
e ka ya ma du ru tsakras srungs :
rtsibs g.yas pa la /
he ka ya ma du ru tsakras srungs :
rtsibs g.yon pa la /
g+h+ri ma ya ma du ru tsakras srungs :
rtsibs 'og ma la /
sarba tsit+ta gzir thums b+hig nan trig nan rbad ya zlog ya saM g+h+ri wA ri bdag 'khor dang bcas pa la srungs shig rak+Sha rak+Sha :
bri /
de'i phyi mu khyud la rten 'brel snying po bri /
de phyir rdor ra dang me ris bskor te rab gnas byas la dril la mgo mjug ma log par bcug
/srung 'khor gyi lte bar gser gyi oM AHhU~M bcug
/gzhi ma dkar po'i steng du nas 'bras dkar po'i tshom bu bkod la dbus su sAts+tsha bzhag
/de e las lcags kyi gur khang raM las me'i gur khang du gyur te bsrung bya thams cad de'i nang du bsgom /
phyogs mtshams kyi tshom bu brgyad la /
dkon mchog yi dam chos skyong sde brgyad kho'i srung ma dang bcas pa'i gtor ma bkod /
gser skyems rgyas par bya /
dkon mchog yi dam chos skyong sde brgyad rnams la phrin las bcol /
kho'i srung ma rnams la bka' bsgo byas la /
srung sngags brgya rtsa brgyad dang /
rten 'brel snying po brgya rtsa brgyad kyis rab gnas byas la /
bskor ba chos skor bdun bya /
bkra shis brjod la khang pa'i ya them steng du gzhug go
/srung ba yang zlog me'i spu gri rdzogs so //
!
//gsad gnan gang byed kyang /
dug khrag gis dur khrod sa nag sbrus la sAts+tsha nag po nyi shu dgu'i nyi ma zer sdud khar bshan pas btab la /
ro sol dang dug khrag gis phyi nang kun dmar nag tu byugs la /
ro ras sam dug shog la /   de'i nang du 'khor lo rtsibs bzhi pa srung ba ltar la /
sngags kyi sham bu srungs shig rnams /
sod dam /
nan du bsgyur /
rten 'brel snying po dang /
rdor ra me ri mi bri bar 'khor lo'i mtha' la ling gar phur pa ral gri la sogs pa rang mtshon rang la 'debs pa bri'o /
!
/zlog pa'i 'khor lo yang de dang 'dra ba la /
sngags sham zlog tu bsgyur /
tsakra'i phyi rol ling ga'i dpung mgo gnyis nas rdo rje rgya gram gzer ba'o /
!
/gnan pa'i 'khor lo rtsibs bzhi pa /
lus gnon tsakra ling ga'i mgo la bskor /
ngag gnon tsakra lce la bskor /
yid gnon tsakra snying gar bskor /
de ni man ngag dam pa ste //
'khor lo me yi spu gri 'o //
rtsibs mchan rnams su lha lnga'i ming re dang satwam+b+ha ya nan bri'o /
!
/gsad pa'i dus su ling ga'i snying ga'i 'khor lo rtsibs bzhi bri /
dgug bstim lha dbye tshar nas ti tsha dkar nag bar du gsad /
!
srung dus sngags mgo phyi ru bstan /
zlog dus sngags mgo nang du bstan //
de yi man ngag shes par bya //
\u0f80atsha /
'khor lo de ltar sAts+tsha nag por bcug la /
de yang sngon la sAts+tsha dang 'khor lo gnyis phyar ba nag po'i steng du sran ma sogs 'bru nag gi tshom bu bkod pa'i dbus su bzhag
/dkon mchog dang chos skyong sogs kyi gtor mchod gong bzhin bsham /
gsol gdab bka' bsgo gong ltar bya /
de nas ti tsha nag po de /
lcags kyi khang sgrom 'bar bar bsam /
de'i nang du byad ma dngos su tshud par bsam /
pho lha dang bcas pa dgug gzhug drag pos bstim /
kho rang gi lhas kho rang bsgral bar bsam zhing /
lha dbye dang gdab las bya /
tshon skud kyis bcings la sAts+tsha'i nang du bcug
/rang gshin rje gshed du bsgom /
gsad gnan gyi sngags kha bsgyur te brgya rtsa brgyad bzla /
bskor ba bon skor du bdun byas la re ba nag pos btums te /
sgrub khang gi them pa'i 'og tu mnan no /   mgo zhabs bzlog la /
de ni mnan pa me'i spu gri'o //
\u0f80atsha /
nyams pa myur du bsgral 'dod na /
phung sa la sogs bkra mi shis pa'i sa 'dag la dug khrag dang gdong gcig sad khyer chus sbrus te sAts+tsha byas la gri khrag dang dug sol gyis phyi nag po'am /   dmar por byas pa'i nang du tsakra dpe'u chung bzhin du ling ga dang bcas pa la dgug gzhug byas la gzhug
/brub khung khru gang pa'i nang du mgo mjug bzlog la bcug
/sAts+tsha dkar po gcig gi nang zang mar brus la thun lam bton la steng nas mnan /
bsad rtags spyi dang mthun par ma byung bar du bsnyen cing bsgrub /
skabs su thun lam na mar thun gyis brab /
bsad rtags byung nas dpang gzug gdab las la sogs pa byas la /
sbyin sreg bya /
thal ba cha gsum du bgos /
cha gcig sgrub khang them pa'i 'og tu gnan /
cha gcig khyab 'jug rgyu ba'i phyogs nas dgra phyogs su rlung la phyar /
cha gcig mtsho'am chu mig tu gnan /
yang na rang gi sgrub khang them pa'i 'og tu sAts+tsha dang bcas mgo mjug bzlog la gnan /
des ni nyams pa rang gshed rang gis byed do //
gsad pa me'i spu gri'o //
\u0f80atsha /
'dir yang zlog mkhan po nang 'gras na /
ti tsha dkar nag kha sbyar ba'i bar du /
kho'i ling ga 'khor lo dang bcas pa bcug
/rtags byung nas rang gi mal 'og tu mgo mjug bzlog la gnan /
rang lhar gsal bas kho rang gi lha srung kho rang gi gshed du 'khor bar bsam la sngags bzlogs la bzla 'o //
dang po shad zlog
/des mi thub pa 'dra na tshag zlog
/des kyang mi thub pa 'dra na tha ma 'bru bzlogs la bzla 'o //
des ni nyams pa rang gshed rang la 'beb /
yang zlog me'i spu gri'o //
\u0f80atsha /
man ngag dam pa gud du bkol //
gzhung ltar bca' gzhi rdzogs pa na //
bsgom pa lha yi gnad 'di yin //
dang po chos thams cad bdag med par gyur /
de'i ngang las kun la khyab pa'i snying rje bsgom /
de nas sems kyi ngo bo hU~M mthing nag gcig bsgom /
hU~M las 'od zer 'phros /
ya ma ti ra bam /
gshin rje pho mo gnyis kyi gdan /
de'i steng ma he pho mo bsnol ba'i gdan /
de'i steng du nyi zla pad+ma sum brtsegs kyi steng du /
hU~M de babs nas 'od du zhu ba las /
rdo rje rtse lnga pa gcig tu gyur /
de 'od du zhu ba las /
oM A kro te ka ya mAn+ta ka hU~M:
zhes pas bdag nyid skad cig gis dpal gshin rje gshed sku mdog mthing nag zhal gsum phyag drug pa /
zhabs bzhi pa /
g.yas zhal dkar la bzhad pa /
g.yon zhal dmar la gshe ba /
dbus zhal mthing la rngam pa /
phyag g.yas kyi dang po 'khor lo rtsibs brgyad rno ngar can phyar ba /
bar ma ral gri /
tha ma rdo rje /
g.yon dang po lcags kyu /
bar ma gtun shing /
tha ma sdigs mdzub /
spyi gtsug na khyung nag pos brgyan pa /
ba spu'i bu ga thams cad khyung dang rdo rjes gtams pa /
thod pa skam po lngas dbu brgyan pa /
rlon pa lnga bcus do shal byas pa /
sbrul nag khras ske rags byas pa /
sku stod la zhing chen gyi g.yang gzhi dang glang chen gyi ko rlon /
sku smad stag gi pags pa'i sham thabs dkris pa /
ye shes kyi me'i dbus na bzhugs pa /
dbu gsum phyag drug blos ma lcogs na'ang /
zhal gcig phyag gnyis pa /
g.yas tsakra rtsibs brgyad pa /
g.yon lcags kyu bsnams pa /
rgyan dang cha lugs gong dang 'dra bar bsgom /
de'i thugs kar nyi ma'i steng du rdo rje rtse lnga pa'i lte bar hU~M mthing nag cig bsgom /
de'i g.yon du mo rgyud khro mo thams cad kyi rang bzhin yum khrag mig ma /
zhal gcig phyag gnyis gri gug dang thod khrag 'dzin pas g.yon zur nas 'khyud pa'i tshul /
g.yas su pho rgyud khro bo thams cad kyi rang bzhin sras mchog ya ma rA dza bshan gri dang tsit+ta 'dzin pa /
'chi bdag srog bdag gnyis po de sku mdog dmar nag khrag rul gyi mdog can dur khrod kyi chas dang ldan par bsam /
de ni bskyed pa lha'i gnad do //
!
bzlas pa sngags kyi gnad ni /
srung zlog gsad gnan bzhi las /
!
dang po srung ba'i sngags ni /
yab /  oM e ka ya ma du ru tsakras srungs :
yum /   he ka ya ma du ru tsakras srungs :
sras mchog ya ma rA dza /   g+h+ri ma ya ma du ru tsakras srungs :
sarba tsit+ta gzir thums b+hig nan trig nan rbad ya zlog ya :
saM g+h+ri bA ri nr-i b+h+rU~M hU~M dza :
bdag mi nor 'khor dang bcas pa la srungs shig rak+Sha rak+Sha :
zhes pa'o /
!
/zlog sngags ni /
oM e ka ya ma du ru tsakras zlog :
he ka ya ma du ru tsakras zlog :
g+h+ri ma ya ma du ru tsakras zlog :
sarba tsit+ta gzir thums b+hig nan trig nan rbad ya zlog ya :
dgra bgegs kyi sha rgyud snying la rgyug mA ra ya :
dbugs rgyud srog la rgyug mA ra ya :
khrag rgyud rtsa la rgyug mA ra ya hU~M phaT zlog ya :
zhes bzla 'o /
!
/gsad sngags ni /
oM e ka ya ma du ru tsakras sod :
he ka ya ma du ru tsakras sod :
g+h+ri ma ya ma du ru tsakras sod :
sarba tsit+ta gzir thums b+hig nan trig nan rbad ya sod ya :
dgra bgegs kyi sha rgyud snying la mA ra ya sod :
dbugs rgyud srog la mA ra ya sod :
khrag rgyud rtsa la mA ra ya hU~M phaT sod ya :
zhes bzlas pa'i dus su phyag g.yon dang po lcags kyus byad ma'i nr-i la bzung nas /
phyag g.yas dang po 'khor los gtub par bsam /
de ltar gsal bar bsgoms nas ngag gcad /
dam bca' stong rtsa re byas la drag tu bzla 'o /
!
/gnan pa'i sngags ni /
oM e ka ya ma du ru tsakra che ge satwam+b+ha ya nan :
he ka ya ma du ru tsakra che ge satwam+b+ha ya nan :
g+h+ri ma ya ma du ru tsakra che ge satwam+b+ha ya nan :
sarba tsit+ta gzir thums b+hig nan trig nan rbad ya :
dgra bo che ge mo lha srung dang bcas pa'i mthu dang stobs dang lus ngag yid gsum satwam+b+ha ya nan :
srog la mA ra ya rbad hU~M phaT:
de rnams ni bzlas pa sngags kyi gnad yin pas dam tshig can gyis bzlas par bya'o //
gnad 'di med na mi rgan dpa' bor khas len 'dra /
!
de ltar drag tu bzlas pas ban dgra nus pa che na khrag gzer gyis zhag bdun nas 'chi /
nus pa 'bring na zhag bcu bzhi /
tha ma nyi shu rtsa gcig na 'chi /
dam med rnams la byin gyur na :
gzhan gyi lag char song nas ni :
dam can rang gi gshed mar 'gyur :
de bas shin tu gsang bar bya :
tshe bdag rgyud lung man ngag kun gyi bcud :
yang zlog thugs kyi spu gri 'dis :
gang la dmigs pa brlag par byed :
bka' 'das srid pa gsum yang bsreg :
dbang bskur dam bca' ye shes che :
'di 'dra 'jig rten khams na dkon :
ma spel snying khrag bzhin du chongs :
'di yis bstan pa bsrung bar 'gyur :
zhes gsungs nas sangs rgyas ye shes rin po che la gnang ngo //
!
//rtags ni srung ba'i dus su mkhar brtsig pa /
dmag dpon byed pa /
khro chu'i mkhar du zhugs pa /
rta rgyug pa /
go gyon pa sogs 'ong /
zlog pa la chu dang shwa rbud sgyur ba /
dmag dpung zlog pa /
char ser drag po yul gzhan du sgyur ba /
rdo slog pa sogs 'ong /
gsad pa'i dus su /
sems can bsad pa /
shing bcad pa /
brag bshig pa /
rbab 'gril ba /
sha khrag rus pa ster ba 'ong /
rtags thon nas ling+ga sreg gnan 'phang ngo /
!
/srung ba'i pu ri sgrub khang gi ya them steng du bzhag
/zlog gsad pu ri ling ga gsar pa bcas la them zhabs su gnan pa sogs gong bzhin no /
!
/zlog tsakra ru du ma ya ka e oM:
zlog tsakra ru du ma ya ka he :
zlog tsakra ru du ma ya ma g+h+ri :
nan b+hig thums gzir tsit+ta sarba :
ya zlog ya rbad nan trig :
'di yan shad zlog yin no //
!
ya zlog ya rbad nan trig nan b+hig thums gzir t+tatsi sarba :
zlog tsakra ru du ma ya ma g+h+ri :
zlog tsakra ru du ma ya ka he :
zlog tsakra ru du ma ya ka e oM:
'di yan 'bru zlog yin /
!
oM he e ka ka ya ya ma ma du du ru ru tsakra tsakra zlog zlog :
g+h+ri sarba ma tsita ya ta ma gzir du thums ru b+hig tsakra nan zlog :
trig ya nan zlog ya rbad :
tshag zlog yin no //
!
rang nyid gshin rje'i gshed kyi thugs kar phyag na rdo rje /
de'i thugs kar 'jam dpal /
de'i thugs kar gser gyi rdo rje rtse dgu pa /
de'i lte ba'i nang du nyi zla gwa'u kha sbyor /
de'i nang du rang gi rnam par shes pa'i ngo bo hU~M mthing nag
/'a 'dogs kyi nang du bsrung bya rnams gnas par gyur /
rang yi dam du gsal bas /
kho rang gi lha srung gis kho rang la gshed du phar 'khor bar bsam la /
sngags dang por shad zlog
/bar du tshag zlog
/tha ma 'bru zlog go
/des kho rang gshed la 'beb bo //
yang zlog me'i spu gri'o /
!
/nan ltar 'gras che na za yig \u0f88\u0f88\u0f88\u0f88\u0f88\u0f88\u0f88\u0f88    'di mid pas kho rang zhag bdun nas 'chi 'o //
de bas nus pa chung na zla ba phyed nas 'chi 'o //
de la ma shi na kho rang la nus pa med pa yin no //
'di tshes gsum nam byung la za'o //
de yan chad ni /
yang zlog gzhung dang gdams pa zhal gdams gnad yig dang bcas pa ste ma tshang ba med pa bstan zin to //
!
//zhar byung du mi 'dra ba'i khyad par zhal gdams mang por sngar ma grags pa /
dus phyis 'bri gung rin po che'i phyag tu byung ba zhig snang ste /
o rgyan chen pos /
sangs rgyas ye shes la gnang ba'i tshul dang /
bar skabs kyi srung zlog gsad gnan gyi sngags rnams la 'dogs shin tu mang ba zhig byas /
rjes kyi rlung 'khor bca' gzhi dang bcas pa zab zab mor byed kyin 'dug na yang /
lugs 'di la sogs pa gshin rje'i skor zab la rgya che ba mang po sangs rgyas ye shes rin po ches slob dpon chen po la zhu ma thub pas /
slad du slob dpon srin yul du bzhud khar khyod ma 'ongs pa na nga dran pa'i dus gcig 'ong /
de tsa na bal por song la /
nga'i slob ma bal po bA su d+hA ra la nga'i gshin rje'i chos skor thams cad yod /
de min su la yang med pas /
de la gtugs shig gsungs pa ltar /
phyis su bal por lan gsum byon dgos par byung ba yin la /
slob dpon pad+mas gnang ba'i don mi snang la /
sngags dang 'khor lo yang dpyad pa'i gzhir snang ngo //
'dir smras pa /
yang zlog gzhung gdams 'o ma'i rgya mtsho las //
lag len mar gyi snying po 'di phyung ste //
sangs rgyas bstan pa srung ba'i skyes mchog dang //
sngags 'chang dam tshig can la skyes su 'bul //
chos tshul 'di la bla ma gong ma yis //
zab cing phangs nas gab cing sbas dang dkrugs //
bstan pa rnams kyang yig chung sna mang pos //
'thor te lag tu len pa dka' mor mdzad //
da ni lag len tshul bzhin ma bstan na //
chos kun dus kyi shugs kyis rim par nyams /
khyad par yang zlog shes pa ma mthong bas //
nub par phangs nas gsal bar bkod pa la //
ma gshin dregs pa'i tshogs rnams bzod par mdzod //
bla ma'i drin gyis gsal ba'i sngon goms blo //
lhag bsam dag pa'i snang bas 'di bkod pas //
kun kyang chos kyi 'gal rkyen kun zhi nas //
gsang sngags bstan pa yun du gnas gyur cig
/ces pa'ang sog zlog pa'i ming can gyis chu mo yos kyi lo khrums zla ba'i tshes bcu la chu ser dpal gyi sde chen du sbyar pa'o //
dge legs 'phel /
sarba dA mang+ga laMM///
/
