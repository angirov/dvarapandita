\u0f01\u0f83:
dpal chen yang dag zab tig bzhugs :
rdo rje hU~M kA ra'i dgongs pa'o //
dpal chen he ru ka la 'dud :
yang dag grub pa gcig pu ni :
sems nyid lhan skyes ye shes te :
de nyid mngon du bya ba'i phyir :thabs grol lam gyi rim par 'jug :
thabs kyi gzhir gyur bskyed rim ni :
rnal 'byor ldan pas 'di ltar brtag :
a :
skye ba med pa'i ye shes las :'gag med snang ba'i phyag rgyar bzhengs :
dpal chen yang dag he ru kar :
rang ngo shes pas skyabs su mchi :
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
hU~M hU~M:
glo bur ltar snang 'khrul pa'i bgegs :
rang grol gnyug ma'i klong du dengs :
phyi nang gzhan gsum dbyer med pa :
rdo rje'i srung 'khor chen por grub :
badzra rak+Sha tiSh+Than+tu :
oM:
sngon gyi thugs dam chen po yis :
'gro rnams yongs su sgrol ba'i phyir :
dpal chen lha sngags ye shes kyis :
mchog thun grub pa'i byin chen phob :
oM ru lu ru lu hU~M b+h+yo hU~M:
dz+nyA na A be sha ya a :
oM AHhU~M:
dbyings kyi snod du rig pa'i bcud :
'dod yon rgya mtsho'i sprin 'phro ba :
mchod pa'i phyag rgya chen po ni :
'phel 'grib bral ba'i rgyan du shar :
oM sarba pU dza AHhU~M:
hU~M:
yang dag grub pa de bzhin nyid :
sangs rgyas kun gyi snying rje'i sprin :
sku gsum dbyer med rig pa'i gshis :
snying po dran pas lha skur rdzogs :
oM ru lu ru lu hU~M b+h+yo hU~M:
snod bcud rnam dag yum lnga'i klong :
thar pa chen po'i gzhal med khang :
dur khrod rol pa'i mtshan nyid rdzogs :
de dbus pad+ma nyi zla dang :
dregs pa lha chen pho mo'i steng :
bdag nyid ma bcos rtsa ba'i lha :
rdo rje khrag 'thung nam mkha'i mdangs :
zhal gsum phyag drug zhabs bzhi bgrad :
g.yas dkar g.yon dmar dbus mthing zhal :
phyag drug g.yas kyi rnam gsum na :
rdo rje kha T+wAM rnge 'u chung :
g.yon gsum dril b+han rgyu zhags 'phen :
yum ni badzra kro d+hI ma :
rdo rje dung khrag bsnams pas 'khril :
gar dgu'i nyams ldan dpal chen dang :
dur khrod chas kyis kun tu brgyan :
tshogs brgyad rnam dag gau rI brgyad :
g.yas g.yon zhal dang phyag la rdzogs :
gzhan yang phung khams skye mched kun :
ma bskyed ye rdzogs lha skur gsal :
oM badzra shrI he ru ka maN+Da la ma hA su kha hU~M hU~M:
hU~M:
dbyings las ye shes rang shar ba'i :
dpal chen lha tshogs gnyis med gshegs :
dam ye ro mnyam ngang du bzhugs :
rang bzhin yongs shes phyag gis 'dud :
oM ru lu ru lu hU~M b+h+yo hU~M:
sarba sa ma ya dza :
dzaHhU~M baM ho :
sa ma ya tiSh+Than+tu :
a ti pU ho :
na ma d+hi :
oM:
yul la dbang pos mtshams sbyar ba'i :
cir snang nyer spyod 'dod yon sprin :
sman raka gtor tshogs bsam mi khyab :
bde stong rol pa'i rgyan du mchod :
sarba pU dza sa ma ya ho :
hU~M:
chos dbyings skye ba med pa las :
rig pa ye shes longs spyod rdzogs :
gang 'dul sprul pa'i skur ston pa'i :
he ru ka la phyag 'tshal bstod :
a :
snying dbus nyi zla'i ga 'u ru :
kun bzang rdo rje sems dpa' mthing :
yab yum mnyam sbyor thugs srog las :
ru lu 'bru brgyad 'phro zhing 'du :
phar 'phros snod bcud snang grags rtog :
lha sngags ye shes 'khor lor sad :
tshur 'dus dpal chen khrag 'thung dang :
dgongs pa dbyer med gcig tu rdzogs :
oM ru lu ru lu hU~M b+h+yo hU~M:
raM yaM khaM:
dbyings rig zung 'jug me rlung chus :
tshogs rdzas dngos 'dzin bsregs gtor bkrus :
stong nyid b+han+d+har bde ba che'i :
tshogs kyi 'du ba rgya mtshor gyur :
oM AHhU~M:
hU~M hU~M hU~M:
dag mnyam chos sku'i klong yangs nas :
kha sbyor rtsal 'chang he ru ka :
yang dag grub pa'i thig le'i sku :
tshur gshegs tshogs kyi 'du bar spyon :
oM ru lu ru lu hU~M b+h+yo hU~M:
oM AHhU~M:
dngos yid dam tshig rdzas kyis mchod :
nyams chag sdig ltung snying nas bshags :
gzung 'dzin 'khrul pa bsgral ba'i tshogs :
khrag 'thung chen po'i zhal du sbyor :
oM ru lu ru lu hU~M b+h+yo hU~M:
oM AHhU~M:
phung po khams dang skye mched kun :
gdan gsum yongs rdzogs dkyil 'khor te :
bza' bca' btung ba'i longs spyod kun :
rdo rje'i dam tshig chen por rol :
a la la ho :
pheM pheM:
dpal gyi bka' sdod pho nya'i tshogs :
lhag ma'i longs spyod 'di bzhes la :
gzung 'dzin 'khrul pa zhi ba dang :
rig rtsal rgyas pa'i phrin las mdzod :
hU~M:
sngon tshe rdo rje khrag 'thung gis :
chos nyid rang sgras gsang chen rgyud :
ston 'khor dgongs pa dbyer med du :
byin gyis brlabs shing gsungs pa'i tshe :
g.yar dam bzhes pa'i srung ma dang :
rjes 'jug rig 'dzin grub pa yi :
dam tshig gnyer du gtad pa kun :
dgra bgegs sha khrag gtor ma bzhes :
rnam bzhi'i las kun grub pa dang :
bstan pa dar ba'i phrin las sgrubs :
b+h+yo :
bod khams skyong ba'i brtan ma'i tshogs :
'dir gshegs bshal chu'i bdud rtsi bzhes :
gangs can mtha' dbus bde ba dang :
bshad sgrub bstan pa rgyas par mdzod :
ma ma hrIM hrIM ba liM ta khA hi :
hU~M:
rnam thar gsum dang ldan pa'i dbyings :
glo bur 'khrul pa'i dam sri mnan :
rig pa ye shes bro brdungs pas :
'bar ba'i brtul zhugs yongs su rdzogs :
sa ma ya ho ho :
oM:
dbyings kyi ngang du 'khrul pa zhi :
rig pa'i rtsal las ye shes rgyas :
rlung sems dbang 'dus gzung 'dzin thul :
mchog dngos grub pa'i byin rlabs stsol :
ma hA pa ra ma sid+d+hi hU~M:
a a a :
lhar snang rig rtsal dbyings su thim :
dbyings rig 'du 'bral med pa'i ngang :
bde stong zung 'jug rtags kyi sku :
phyag rgya chen po'i rol par shar :
phaT phaT phaT:
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan rdo rje sems :
he ru ka dpal myur 'grub shog :
oM:
dbyings kyi ngo bo chos sku rdo rje'i sems :
rig pa rang snang dpal chen longs spyod rdzogs :
dbyings rig zung 'jug rtsa brgyud bla ma yis :
mchog thun dge legs 'grub pa'i bkra shis shog
/de ltar phrin las zab mo'i gzhung :
nyin mtshan thun drug thun bzhi sogs :
rnal 'byor blo dang bstun nas bsrang :
khyad par bskyed rim sems 'dzin la :
lha sngags ye shes phrin las bcas :
so sor gsal brtan rtsal sbyang bya :
yul gsum lha skur rang shar nas :
dpal chen he ru ka dpal gyi :
byin rlabs snod du gyur pa na :
rtsa khams rlung las bde chen sbar :
dbyings rig thig le gcig gi ngang :
mchog dngos grub pa mthar phyin 'gyur :
sa ma ya :
snod ldan slob ma rjes 'dzin na :
dkyil 'khor brda yi dbang rdzas bsham :
bdag mdun dbyer med bskyed bzlas dang :
rig pa'i me tog dor bas 'jug :
slob ma khrus byas bgegs dang phral :
srung 'khor bsgom zhing maN+Dal 'bul :
ho :
bde chen dgyes par rol pa yi :
rdo rje khrag 'thung bdag la dgongs :
dbyings rig dbyer med dkyil 'khor du :
'jug cing yongs su smin mdzad gsol :
zhes pas gsol btab rgyud sbyangs pa'i :
slob ma lhar bskyed ye shes dbab :
brtan par byas rjes bum dbang ni :
oM:
snod bcud yongs rdzogs bum pa'i dbang :
dpal chen khrag 'thung phyag rgya'i tshogs :
gnyis su med pa'i dbang bskur bas :
cir snang lha skur rang shar shog :
sngags mthar :
ka lA sha a b+hi Shiny+tsa oM:
snyoms 'jug bdud rtsi mgrin par sbyin :
A:
rig pa ye shes he ru ka :
dbyings yum kro tI shwa rIr sbyor :
zung 'jug byang sems bdud rtsi yis :
las rlung sngags su smin par shog :
bo d+hi tsit+ta ma hA su kha hU~M:
shes rab phyag rgya byin brlabs sbyin :
hU~M:
'di ni rnam thar gsum ldan pa :
bde chen chos kun 'byung ba'i gnas :
brtul zhugs rol pa'i dbang bskur bas :
thig le dga' bzhir rdzogs par shog :
dz+nyA na mu dra sid+d+hi hU~M:
mar me gsal bstan ngo sprod bya :
a :
ma 'khrul dbyings kyi kong bu ru :
rig pa rang snang mar me sbar :
gsal la mi rtog dbang bskur bas :
gdod ma'i gnas lugs mngon gyur shog :
dz+nyA na d+hA tu a a a :
yongs rdzogs thod sku gnas lngar bzhag :
oM AHhU~M:
snang cha dpal chen lha yi sku :
stong pa zab gsal gnyis med gsung :
zung 'jug 'dus ma byas pa'i thugs :
yon tan phrin las yongs rdzogs shog :
hU~M hU~M hU~M hU~M hU~M:
dam tshig khas blang maN+Dal 'bul :
dga' ston bya zhing spyod pa bskyang :
sa ma ya :
dam tshig nyams chag zhi ba'i phyir :
mar me sbar zhing brkyang phyag 'tshal :
gdung ba'i shugs bskyed mchi ma dbyung :
brjod med don gyi bshags pa dang :
yi ge brgya pa mang du bzla :
lta ba'i klong bshags dgongs pa bskyang :
oM:
kun gzhi gsang ba chen po'i dbyings :
rang rig gsal ba'i mdangs shar ba :
ye shes chen po'i mar me 'dis :
rig 'dzin rtsal 'chang bla ma dang :
he ru ka dpal thugs dam bskang :
'khor gyi mkha' 'gros nyams chag sbyongs :
rdo rje'i g.yar dam gcig pa rnams :
dgyes pa chen po'i mchod pa 'bul :
snang ba 'od gsal sprin chen pos :
sprul pa'i sku yi thugs dam bskang :
bum dbang dam tshig nyams chag bshags :
rdo rje'i sku ru byin gyis rlobs :
stong pa ngos bzung med pa 'dis :
longs spyod rdzogs sku'i thugs dam bskang :
gsang dbang dam tshig nyams chag bshags :
rdo rje'i sngags su byin gyis rlobs :
zung 'jug shin tu rnam dag pas :
chos kyi sku yi thugs dam bskang :
sher dbang dam tshig nyams chag bshags :
rdo rje'i thugs su byin gyis rlobs :
dbyer med thig le chen po yis :
ngo bo nyid sku'i thugs dam bskang :
tshig dbang dam tshig nyams chag bshags :
ye shes rdo rjer byin gyis rlobs :
oM ru lu ru lu hU~M b+h+yo hU~M:
dzapa? dbyangs bya zhing rtogs pa spar :
dam tshig nyams chag kun byang nas :
dbang bzhi'i ye shes gong 'phel 'gyur :
de phyir shin tu gces par zungs :
sa ma ya :
lhan skyes ye shes rgyas pa'i phyir :
rdo rje gar gyi cho ga ni :
ngo bo bde chen kun spyod de :
nges tshig bskyod pas bde ba spel :
dbye na gang zag gnas dang thabs :
de las byung ba'i 'bras bu ste :
gang zag thun mong lam 'byongs shing :
dbang thob dam tshig rnam par dag :
rim gnyis drod rtags mthar phyin pa'i :
rnal 'byor pho mo'i tshom bu yis :
shin tu dben pa'i tshogs khang du :
lha sngags ye shes rtse gcig pas :
phyi nang mchod pa tshul bzhin bya :
de nas gsang ba'i brtul zhugs dang :
bde ba mchog gi chas ldan pas :
rdo rje gsor zhing dril bu 'khrol :
dga' ba'i 'gyur bas gzhi bcas te :
sum+b+ha'i 'gros kyis bgegs rnams bsal :
srung ba'i 'khor lo'i sngags dang ni :
rdo rje'i blta bas bar chad bsrung :
cang te'i thog drangs rol mor bcas :
pad+ma'i 'gying bas byin chen dbab :
sa ma ya hoHsa brda sbyar nas :
sa ma ya satwaM gyis dgyes pa bskyed :
rA ga ya hoHsa brda bskul nas :
rA ga yA mis rjes su gnang :
oM yig glur len sngon 'gro bas :
shrI badzra rA ga yis :
dpal chen rdo rje'i chags pa bskul :
lA s+ye dzaHzhes sgeg pa ma'i :
dgyes chags spyan ni mi zum pas :
rtse gcig lta ba'i bde ba dgug :
de bzhin mA le phreng ba ma'i :
rol pas 'dzum pa'i mdangs phyungs la :
gI tI'i glu yis lag pa sbrel :
nIrtI'i gar gyis 'khyud par bya :
yab yum dpal chen he ru ka :
dbyings phyug rig ma'i snyem pa dang :
mkha' gsang rdo rje pad+mar brlab :
gzhan don lhan skyes bsgrub 'dod pa'i :
chos kyi 'du shes mnyam ldan pas :
ma hA su kha a haM zhes :
steng dang 'og dang g.yas dang g.yon :
mdun rgyab 'degs dang mnyam gnas pa'i :
rol thabs brgyad kyis bde ba dbab :
'phar bas ldog cing sprug pas dgram :
kun kyang rig stong sgyu mar blta :
yang nas yang du dgyes tshim pa'i :
gsang ba'i mchod pa la brten nas :
'dod yon rnam pa thams cad pas :
tshogs gnyis nam mkha' gang bar spel :
mthar ni rdo rje'i glu blangs shing :
smon lam shis pa'i zlos gar bya :
'di yis nang gi sa dang lam :
btsan thabs nyid du rab bgrod de :
bde stong dbyer med he ru ka :
phyag rgya'i ye shes myur du 'grub :
gzhan yang phyi nang dpa' bo dang :
mkha' 'gro'i tshogs rnams dgyes pa'i mthus :
gnas skabs mthar thug rten 'brel kun :
rtsol med nyid du 'grig par 'gyur :
sa ma ya :
tshe dang bsod nams dbang byed phyir :
'chi med rtag pa'i cho ga ni :
dben par tshe yi dkyil 'khor dbus :
snying po lnga yi 'brang rgyas dang :
bdud rtsi bcud len ril bu bsham :
bdag nyid yang dag he ru ka :
dmar smug zhal gsum phyag drug pa :
phyag g.yas dang po'i rigs kyi rtags :
ut+pal dmar po bsnams pa bskyed :
thugs nas 'od zer lcags kyu'i dbyibs :
nyi zer 'char kha'i mdangs can 'phros :
rang gi bla tshe yar ba dang :
'khor 'das bcud dang dwangs ma kun :
'chi med bdud rtsi'i rnam par bkug :
snying ga'i tshe rten mi shigs pa'i :
thig le nyid dang ro gcig bsam :
ru lu'i sngags kyi sham bu ru :
badzra A yu She swA hA:
zhes bzlas skabs su pho nya btang :
oM:
'chi med rtag pa'i ye shes las :
pho nya'i gzugs su rang shar ba :
gau rI la sogs lha mo brgyad :
dpal chen sku yi klong nas bzhengs :
rjes chags dga' bzhi'i cho 'phrul dang :
tshad med rnam bzhi'i phyag rgya yis :
bla tshe chad nyams yar ba sdus :
'khor 'das 'byung bzhi'i dwangs bcud khug :
mi shigs thugs kyi thig ler stims :
'chi med sgrub pa'i rdzas la skyil :
rgud pa med pa rdo rje'i lus :
'pho ba med pa rig pa'i tshe :
'gyur ba med pa dbyings kyi srog :
rdo rje gsum gyi dngos grub stsol :
ces brjod grub pa'i rtags byung nas :
oM:
sngon gyi thugs dam chen po yis :
sgrub mchog bdag la brtser dgongs nas :
'chi med tshe dang ye shes kyi :
dngos grub ma lus bstsal du gsol :
ces gsol tshe 'brang spyi bor blang :
oM:
dbyings nyid gzhon nu bum sku'i klong :
rig pa mi 'gyur tshe yi bdag :
dpal chen bde gshegs he ru kas :
'gyur med sku yi dbang bskur stsol :
kA ya A yur+dz+nyA na sid+d+hi oM:
bdud rtsi mgrin par bzhag cing myang :
A:
dbyings kyi ngo bo ka pA lar :
rig pa byang sems bdud rtsir 'khyil :
dpal chen pad+ma he ru kas :
'gag med gsung gi dbang bskur stsol :
wA ka A yur+dz+nyA na sid+d+hi+i A:
tshe ril snying gar gtugs shing myang :
hU~M:
mi shigs thig le dbyings kyi ngang :
rig pa dwangs ma'i bcud du 'dril :
dpal chen rdo rje he ru kas :
'pho med thugs kyi dbang bskur stsol :
tsit+ta A yur+dz+nyA na sid+d+hi+i hU~M:
mthar ni tshe bcud snying gar bstim :
'od lnga rdo rje'i mdud pas bcing :
a :
'gag pa med pa rig pa'i tshe :
skye ba med pa'i dbyings su thim :
zung 'jug 'dus ma byas pa'i srog :
ye shes snying por rgyas gdab bo :
dz+nyA na gar+b+ha a a :
shis pa brjod cing dga' ston bya :
'dis ni tshe yi bar chad zhi :
rdo rje'i srog gi mdud pa brtan :
bsod nams gzi byin gong du 'phel :
mthar thug 'chi med mchog tu 'gyur :
sa ma ya :
gzung dang 'dzin pa'i rnam rtog bdud :
ye shes chen po'i rtsis thebs pas :
'pho 'gyur mtshan ma rab bsgral nas :
snod bcud khrag 'thung tshom bur sbyor :
don ni mnyam pa nyid kyi dbyings :
rtags su snang srid bdud rtsir shar :
de nyid dpe yis mtshon pa'i slad :
mchog tu sha lnga sgron ma lnga :
thun mong sman gyi skyobs dang bcas :
khrol bu dkyil 'khor dbus su bzhag :
bdud rtsi 'khyil ba'i sngags kyis sbyang :
a :
rang byung rdo rje ka pA la :
gsang ba mchog gi pho brang dbus :
brtan g.yo'i dwangs ma srid zhi'i bcud :
rdo rje sems dpa'i ngo bor bzhengs :
dkar gsal rdor dril yum dang sbyor :
bde stong rol pa'i 'od zer gyis :
'khor 'das gdod nas bdud rtsi lnga :
mi shigs thig le gcig tu 'khyil :
oM badzra satwa ma hA su kha hU~M hU~M:
badzra a mr-ita hU~M hrIHThA:
mthar ni byang sems thig ler bsam :
hU~M gi glu blangs btags btsag sbol :
phabs kyis bran la thod par bstsal :
b+han+d+ha zhal sbyor dal dbus bzhag :
tshogs dang gtor ma rgya chen bsham :
bdag dang mdun rten he ru ka'i :
dkyil 'khor nyid du dbyer med bsgom :
bstod pa'i rjes su dzapa? khang dbye :
phaT dza :
ye shes rlung me thod sgyed steng :
phyi snod dbyings kyi ka pA lar :
nang bcud ye shes rnam lnga'i sprin :
bdud rtsi'i rgya mtshor 'khyil pa'i dbus :
rang byung lhun grub gzhal med khang :
'ja' tshon dwangs ma'i zer du 'khrigs :
de dbus dpal chen he ru ka :
bde ba chen por snyoms zhugs pa'i :
phung po khams dang skye mched kun :
gdan gsum yongs rdzogs dkyil 'khor lha :
ma bcos gdod nas yongs grub pa'i :
sgyu 'phrul drwa ba chen por bzhengs :
sa ma ya ho :
sa ma ya satwaM:
rA ga ya ho :
rA ga yA mi :
dzaHhU~M baM ho :
ma hA su kha a haM:
yab yum snyoms par zhugs pa yi :
bde ba'i sgra dang 'od zer gyis :
'khor 'das bdud rtsi'i dwangs bcud kun :
rang dbang med par bkug cing bstim :
zhal zhugs sku yi dbyibs brgyud de :
gsang ba mchog gi dgyes pa na :
mkha' la sprin bzhin 'khyil ba las :
dwangs ma dngos grub ye shes dbyig :
dam tshig rdzas la gnyis med thim :
bsam gyis mi khyab bde ba che :
mthong tshor myong bas grol ba yi :
rdo rje khrag 'thung ngo bor rdzogs :
oM ru lu ru lu hU~M b+h+yo hU~M:
badzra a mr-ita hU~M hrIHThA:
skabs su sman gyi drang srong dang :
rig 'dzin srung ma spyan drangs la :
bdud rtsi 'thor zhing dgongs pa bskyed :
rtog pa bsal zhing las la bskul :
hU~M:
rang bzhin gnyug ma byang chub sems :
yang dag grub pa gcig pu la :
'khor 'das spang blang ma dmigs phyir :
sman srung lha dang drang srong tshogs :
he ru ka yi 'du bar gshegs :
gtsang dang rme ba'i rtog pa spongs :
thams cad bde ba chen po yi :
dam tshig mchog 'di gnyer du longs :
brtan g.yo'i dwangs bcud bsdu ba yi :
las la ma g.yel phrin las sgrubs :
oM sarba a mr-ita de ba DA ka DA ki nI hrIM hrIM pheM pheM ra sA ya na sid+d+hi sid+d+hi ku ru ho :
de rnams nyi zer rdul ltar 'phros :
snod bcud bdud rtsi thams cad bkug :
dpal chen yab yum mkha' klong gi :
thig ler bskyil zhing dbab par bsam :
lha sngags ting 'dzin rgyun mi gcad :
bar chad 'byung po phur bus gdab :
dngos grub byin chen yang yang dbab :
dus drug tshogs kyi 'khor lo bskor :
rtags mthong lha nyid sman la bstim :
pho brang rang gi spyi bor blang :
oM AHhU~M:
snod bcud ye nas bdud rtsi lnga :
ma bcos ma bslad he ru ka'i :
sku gsung thugs kyi dngos grub dbyig :
deng 'dir bstsal zhing brtan par mdzod :
kA ya wA ka tsit+ta badzra a mr-ita sid+d+hi oM AHhU~M:
gnas gsum gtugs shing hU~M gi glus :
rgya bkrol 'od zer rang la bstim :
phud kyis lha mchod bar pa myang :
oM badzra a mr-ita a la la ho :
de nas skal ldan gzhan la'ang sbyin :
mthong tshor myong ba thams cad kun :
lus ngag yid kyi sdig sgrib dag :
sku gsung thugs kyi dngos grub thob :
he ru ka dang dbyer med 'gyur :
sa ma ya :
bla med mchog gi ye shes ni :
myur du 'char ba'i thabs chen po :
gud du sbas pa'i thugs khrid 'di :
snod ldan nges pa can la ston :
dbang thob dam tshig rnam par dag :
tshe gcig byang chub don gnyer bas :
dben sar 'jig rten bya ba btang :
bde ba'i stan 'dug rlung ro bsal :
dal 'byor rnyed dka' don che dang :
mi rtag myur du 'jig par bsam :
las 'bras blang dor tshul bzhin bya :
'khor bar yid dbyung drag tu skyed :
rang gzhan sdug bsngal las sgrol phyir :
skyabs song byang chub mchog sems bzung :
khyad par byin rlabs 'beb pa ni :
a :
snod bcud 'dzin zhen dbyings su thim :
snang srid zhing khams chen po'i dbus :
rang mdun nam mkhar 'od lnga'i klong :
seng khri pad+ma nyi zla'i steng :
rtsa ba'i bla ma rdo rje sems :
dkar gsal rdo rje dril bu 'dzin :
rang 'od snyems ma'i bde bas dgyes :
dar dang rin chen rus pas brgyan :
thugs kar ye shes snying po'i srog :
dpal chen yang dag he ru ka :
mthing nag rdo rje dung khrag 'dzin :
yab yum mnyam sbyor khro bo'i chas :
bde drod me phung 'bar ba'i klong :
dregs pa pad nyi'i gdan la 'gying :
'od zer gzi brjid dpal du 'bar :
skyabs kun 'dus pa'i ngo bor gyur :
oM AHhU~M:
dbyings las rig pa rang shar ba :
bla ma dpal chen zhi khro'i lhar :
phyag 'tshal mchod sprin rgya mtshos mchod :
sdig sgrib nyes ltung snying nas bshags :
dge la yi rang chos 'khor bskul :
rtag par bzhugs gsol dge rtsa kun :
yang dag byang chub snying por bsngo :
rdo rje'i ye shes myur 'grub shog :
oM AHhU~M:
'khor 'das snod bcud dpal 'byor dang :
bdag lus phung khams skye mched bcas :
gzung 'dzin rnam dag maN+Da las :
bla ma rgyal ba sras bcas mchod :
oM sarba rat+na maN+Da la pU dza AHhU~M:
thugs kar zla steng hU~M yig mthar :
sngags kyi phreng bas bskor ba las :
bdud rtsi byang chub sems kyi rgyun :
char ltar babs te rang la thim :
nad gdon sdig sgrib nyams chag sbyangs :
bde chen ye shes rgyas par gyur :
oM badzra satwa ru lu ru lu hU~M b+h+yo hU~M:
zhes pa'i sngags kyis thugs rgyud bskul :
hU~M hU~M hU~M:
chos dbyings skye ba med pa las :
rig pa ye shes gzugs kyi sku :
bla ma dpal chen zhi khro'i lha :
skyabs kun 'dus pa'i bdag nyid la :
snying nas gus pas gsol 'debs shing :
thugs dam zab mo'i rgyud bskul na :
byin gyis rlobs shig bla ma rje :
dngos grub stsol cig yi dam lha :
bde chen dbang skur mkha' 'gro'i tshogs :
sgo gsum smin cing grol ba dang :
'ja' lus 'grub par byin gyis rlobs :
yang yang bskul zhing gsol gdab mthar :
rigs kun khyab bdag zhi khro'i lha :
snyoms zhugs byang chub sems kyi rgyun :
spyi bo nas brgyud gnas bzhir babs :
dbang bzhi'i ye shes 'phel bar bsam :
dmigs med brjod bral ngang du bzhag :   bla ma'i rnal 'byor zhi khro sbrags sgrub 'di chig brgyud kho na'o zhes DA ki nI dgyes pa'i glu las thos so //
mchan /
de nas dngos gzhi'i rnal 'byor la :
lta sgom spyod pa rnam gsum ste :
lta ba rig stong gnyug ma'i bab :
yang dag grub pa gcig pu ni :
sangs rgyas bde chen kun 'dus pa :
blo 'das chen por la bzla 'o :
sgom pa rnal 'byor zab mo'i lam :
sprul sku rdzogs byed dbyibs kyi rim :
rang byung sngags kyi sgra gdangs las :
dpal chen khrag 'thung phyag rgyar brtag :
chu zla 'ja' tshon bzhin du gsal :
rtse gcig sems bzung nga rgyal brtan :
gzhi lam 'bras gsum dbyer med pa :
rang bzhin yongs grub dag pa dran :
skabs su rlung gi sbyor bas 'ching :
res 'ga' mi dmigs ngang du klod :
skabs su rdo rje'i gsang sngags bzla :
sku dang 'od zer spro bsdu yis :
ting 'dzin rtsal sbyangs phrin las 'grub :
longs sku rdzogs byed sngags kyi rim :
lus gnad chun btsal rlung dug dbyung :
rtsa gsum 'khor lo bzhi ldan gsal :
'khrul 'khor bya zhing lam sbyangs te :
lte ba'i bum can rtse gcig brtan :
de goms gtum mo sbar ba'i mes :
haM bzhu drod dang bde ba bskyed :
mthar ni dbu ma'i stong par bsdu :
mi rtog ngang du yun ring bzhag :
chos sku rdzogs byed chos kyi rim :
snying dbus mi shigs thig le la :
zag pa med pa'i bde ba bstim :
rtse gcig sems bzung zin pa na :
'od zer gzha' tshon lta bu'i sprin :
ro rkyang lam brgyud snod bcud khyab :
bde ba chen po'i ngang du zhu :
tshur 'dus snying ga'i thig ler bstim :
de nyid kho nar rten byas te :
dus gsum rtog pa'i rgyun lugs bcad :
da lta'i shes pa skad cig ma :
rig stong khyab brdal chen po'i ngang :
bcas bcos spro bsdu bral bar bzhag :
'jam rlung bzung zhing phyi nang gi :
dbyings rig bsres te lam du khyer :
de ltar nyams su blangs pa las :
rtags dang rtags can 'od gsal dang :
tshor ba thams cad bde bar 'char :
rtsol med rlung sems zin pa na :
bogs 'don yid kyi rig ma dang :
de goms las kyi phyag rgya la :
spyod pa'i brtul zhugs mthar dbyung ngo :
de las 'bras bu mngon byed tshul :
ngo sprod rjes kyi rim pa ni :
rlung sems dbu mar 'du ba'i nyams :
zab mo tshogs kyi lam yin te :
gnas pas drod kyi ye shes skye :
thim pa'i rang rtsal rdzogs pa las :
bde ba chen po mngon byas te :
de nyid stong par rig pa yis :
zung 'jug 'phags pa'i bden pa mthong :
dbu ma'i mdud grol rlung sems thim :
thig le zag med bde bar shar :
sa dang lam kun mngon byas te :
rnam thar bzhi ldan sku bzhi'i bdag :
he ru ka dpal tshe 'dir 'grub :
sa ma ya :
rgyud dang lung dang man ngag las :
dpal chen yang dag sgrub pa'i thabs :
bden gnyis tshul du gang bstan pa :
snying po'i snying po 'di yin no :
rang byung chen po pad+ma yi :
yang zab thugs kyi ti la ka :
da lta'i mnga' bdag rje 'bangs dang :
ma 'ongs skal ldan 'dus pa'i don :
chos nyid bde chen rang sgrar shar :
dbyings rig zung 'jug thig ler bstim :
dngos grub rnam gnyis myur 'grub thabs :
rig 'dzin yongs kyi dpal du shog :
sa ma ya :
rgya rgya rgya :
gu h+ya :
d+ha thim :
ma 'ongs 'di spyod skyes bu ni :
pad+ma bdag gis byin brlabs pa :
'gro ba 'dul ba'i sprul pa zhig :
lho nas sgyu ma'i ngang mdangs zung :
thabs shes zung 'jug chen por shar :
'phags pa'i sprul pa gtsang nas 'byung :
lho mon sngags spyod zhig po'i tshul :
khams kyi shar nas dad pa can :
blo brtan sgrub la dga' ba ste :
de dag rnams dang 'di 'phrad na :
bde chen ye shes rtsol med skye :
'khrul pa zhig cing snang sems 'dres :
phrin las sgo dbye 'brel tshad grol :
gzhan yang las can mang zhig gis :
gsang nas spyod pas don chen 'grub :
sa ma ya :
rgya rgya rgya :
tsit+ta man+t+ra ti la ka gu h+ya :
zhes slob dpon hU~M kA ras byin gyis brlab cing /
rang byung pad+ma 'byung gnas kyis snyan brgyud du gdams pa ltar /
pad+ma 'od gsal mdo sngags gling pas kun mkhyen 'phags pa'i sprul pa dang /
gter chen chos kyi rgyal po 'gro 'dul mchog gyur bde chen gling pa yab sras sogs lung zin rnams kyi don du yi ger btab cing /
sprul pa'i gter ston chen por smin grol tshangs sprugs su phul bas thugs nyams khyad par can shar ba sogs thun mong ma yin pa'i rten 'brel zab rgyas su gyur pa shin tu gsang ba'i chos sde'o //

//
