@#//
gza'i dug dbyung zhes kyang bya /
gza' khrus zhes kyang bya ba'i gdams pa khyad par can bzhugs so //
'dar phyar lugs kyi gza'i dug dbyung dang byad khrol bcas /
na mo badzra pA Ni ye /
gza'i dug phyung ba 'di skad do //
hU~M/
yab gcig dz+wa la 'bar ba dang //
yum gcig hab sha sel stong gnyis //
gnyis med yid kyis sbyor ba las //
sprul pa'i gza' bdud chen po brgyad //
hU~M/
sku las sprul pa'i zhe sdang gza'//
gza' bdud byi nu rA dza ni //
sku la zhe sdang dug yod de //
zhe sdang dug rnams gzhom pa'i phyir //
tsan+dan dkar po 'dis mchod pas //
zhe sdang dug rnams zhi bar mdzod //
hU~M/
yab yum gnyis med sbyor ba las //
gsung gi sprul pa 'dod chags gza'//
gza' bdud khyab 'jug chen po la //
sku la 'dod chags dug yod de //
de ba da ru 'dis mchod pas //
'dod chags dug rnams zhi bar mdzod //
hU~M/
yab yum gnyis med sbyor ba las //
thugs kyi sprul pa nga rgyal gza'//
gza' bdud ljang sngon drag po la //
sku la nga rgyal dug yod de //
ba dmar 'o ma 'di bzhes la //
nga rgyal dug rnams zhi bar mdzod //
hU~M/
yab yum gnyis med sbyor ba las //
yon tan sprul pa phrag dog gza'//
gza' bdud chen po tsa ra ka
/sku la phrag dog dug yod de //
btsos dang rjen pa'i sha 'di yis //
phrag dog dug rnams zhi bar mdzod //
hU~M/
yab yum gnyis med sbyor ba las //
phrin las sprul pa gti mug gza'//
gza' bdud drang srong rA hu la //
sku la gti mug dug yod de //
'bru rgyal til dkar 'dis mchod pas //
gti mug dug rnams zhi bar mdzod //
hU~M/
yab yum gnyis med sbyor ba las //
gza' bdud byi tri pa tra ni //
sku la bltas pa'i dug yod de //
rma bya'i rgyal mtshan 'bar ba 'dis //
bltas pa'i dug rnams zhi bar mdzod //
hU~M/
yab yum gnyis med sbyor ba las //
gza' bdud du ba mjug ring ni //
sku la mthong ba'i dug yod de //
cu gang rgyal po gangs dkar 'dis mchod pas //
mthong ba'i dug rnams zhi bar mdzod //
hU~M/
yab yum gnyis med sbyor ba las //
sprul pa'i gza' bdud sgra gcan 'dzin //
sku la kha rlangs dug yod pas //
gur gum gla rtsi'i dri 'di yis /
kha rlangs dug rnams med par mdzod //
rdzas mchog dam pa 'di rnams 'bul //
yon bdag gza' yi dug las khrol //
bkra shis phun sum tshogs gyur cig
/hU~M/
gza' bdud chen po rA hu la /
khyod kyi yab kyi mtshan gsol ba //
ri rab chen po'i rtse mo la //
srin po yak+sha 'bar ba ni //
sku mdog smug nag 'thibs pa la //
sku las reg pa'i dug chen 'phro //
sems can kun la gnod pa byed //
sha khrag gtor ma 'di bzhes la //
bdag gi rgyu sbyor yon bdag la //
reg pa'i dug rnams da phyungs shig
/rgya mtsho chen po'i gting rum nas //
gza' bdud chen po khyod kyi yum //
klu mo rdo rje glog 'khyug ma //
sku mdog dmar la 'jigs tshul can //
sku las mthong ba'i dug chen 'phro //
sems can kun la gnod pa byed //
dkar gsum gtor ma 'di 'bul bas //
rgyu sbyor yon bdag 'di nyid la //
gnod pa'i dug rnams zhi bar mdzod //
gza' bdud chen po yab yum gyi //
sku yi sprul pa zhe sdang gza'//
shar phyogs rus pa'i zhing khams nas //
dmu bdud rol pa'i dkyil 'khor nas //
gza' bdud byi nu rA tsa ni //
sku mdog dud kha 'jigs pa'i gza'//
'khor ni dmu bdud brgyad kyis bskor //
tshes grangs bco brgyad nyer gcig bar //
nyin zhag brgyad la dbang yang byed //
sku las zhe sdang dug chen 'phro //
sems can kun la rengs par byed //
stag chen dar ma 'di 'bul bas //
zhe sdang dug chen phyir sdus la //
dug rnams ma lus da phyungs shig
/oM pra ma dus me sa ma ye swA hA/
hU~M/
lho phyogs tsan+dan zhing khams nas //
klu btsan rol pa'i dkyil 'khor nas //
gza' bdud khyab 'jug chen po ni //
sku mdog dmar nag 'jigs tshul can //
'khor ni klu btsan brgyad kyis bskor //
tshes grangs nyer lnga nyer brgyad bar //
nyin zhag brgyad la dbang yang byed //
sku las nga rgyal dug chen 'phro //
sems can thams cad brgyal bar byed //
sbrul chen 'khyug pa 'di 'bul bas //
bdag gi rgyu sbyor yon bdag la //
nga rgyal dug rnams da phyungs shig
/oM bi sho nA ga sa ma ye swA hA/
hU~M/
ri rab chen po'i nub phyogs na //
nub phyogs khrag gi zhing khams nas //
gza' bdud ljang sngon chen po ni //
sku mdog dmar ljang 'jigs tshul can //
'khor du ma mo brgyad kyis bskor //
tshes grangs bzhi nas bdun gyi bar //
nyin zhag brgyad la dbang yang byed //
sku la 'dod chags dug yod pas //
sems can thams cad 'khum par byed //
spre 'u gdong dmar 'di 'bul bas //
bdag gi rgyu sbyor yon bdag la //
'dod chags dug rnams da phyungs shig
/oM dza ha pra ma sa ma ye swA hA/
hU~M/
byang phyogs nad kyi zhing khams nas //
bdud po rol pa'i dkyil 'khor nas //
gza' bdud tsa ra ka pa ni //
sku mdog mthing nag 'jigs tshul can //
'khor du bdud po brgyad kyis bskor //
tshes grangs bcu gcig bcu bzhi bar //
nyin zhag brgyad la dbang yang byed //
sku la phrag dog dug yod pas //
sems can thams cad dngangs par byed //
phag rgod dar ma 'di 'bul bas //
phrag dog dug rnams da phyungs shig
/oM tsa dz+ha la sa ma ye swA hA/
hU~M/
ri rab chen po'i shar lho na //
dge sdig ston pa'i dkyil 'khor nas //
gza' bdud drang srong chen po ni //
sku mdog dkar ser 'jigs tshul can //
'khor du dgra lha brgyad kyis bskor //
tshes grangs brgyad nas bcu yi bar //
nyin zhag drug la dbang yang byed //
sku la gti mug dug yod des //
sems can thams cad rmugs par byed //
g.yu 'brug sngon mo 'di 'bul bas //
gti mug dug rnams zhi bar mdzod //
dug rnams ma lus da phyungs shig
/oM bi sho dza ya sa ma ye swA hA/
hU~M/
ri rab chen po'i lho nub na //
srin po rol pa'i dkyil 'khor nas //
gza' bdud biSh+Ti pa ta ni //
sku mdog smug nag 'jigs tshul can //
'khor du srin po brgyad kyis bskor //
tshes grangs bco lnga bcu bdun bar //
nyin zhag drug la dbang yang byed //
sku la phrag dog dug yod pas //
sems can rnams la sdang bar byed //
rin chen rkang bzhi 'di 'bul bas //
phrag dog dug rnams zhi bar mdzod //
dug rnams ma lus da phyungs shig
/oM dza li e ra ni sa ma ye swA hA/
hU~M/
ri rab chen po'i nub byang na //
gshin rje rol pa'i dkyil 'khor nas //
gza' bdud du ba mjug ring ni //
sku mdog ljang nag 'jigs tshul can //
'khor du gshin rje brgyad kyis bskor //
tshes grangs nyer gnyis nyer bzhi bar //
nyin zhag drug la dbang yang byed //
sku la bltas pa'i dug yod pas //
sems can 'ching zhing sdom par byed //
ku ku ra tsa 'di 'bul bas //
bltas pa'i dug rnams phyir sdus la //
dug rnams ma lus da phyungs shig
/oM nA ga du li sa ma ye swA hA/
hU~M/
ri rab chen po'i byang shar na //
bgegs chen rol pa'i dkyil 'khor nas //
gza' bdud chen po sgra gcan 'dzin //
sku mdog dkar dmar 'jigs tshul can //
'khor du bgegs rigs stong phrag bcu //
tshes grangs nyer dgu tshe+es gsum bar //
nyin zhag bcu la dbang yang byed //
sku la kha rlangs dug yod pas //
sems can thams cad nyams par byed //
glang chen dar ma 'di 'bul bas /
kha rlangs dug rnams phyir sdus la //
dug rnams ma lus da phyungs shig
/oM tsakra du nan phyungs sa ma ye swA hA/
hU~M/
mig dmar mna' zos gshed ma'i gza'//
glud dang gtor ma 'di 'bul bas //
tsha ba me yi dug phyungs shig
/zla ba lhag pa chu yi gza'//
glud dang gtor ma 'di 'bul bas //
grang ba chu yi dug phyungs shig
/nyi ma mig dmar me yi gza'//
glud dang gtor ma 'di 'bul bas //
lpags pa'i dug rnams da phyungs shig
/pa wa sangs ni lcags kyi gza'//
glud dang gtor ma 'di 'bul bas //
rus pa'i dug rnams da phyungs shig
/spen pa sa yi gza' yin te //
glud dang gtor ma 'di 'bul bas //
sha yi dug rnams da phyungs shig
/phur bu shing gi gza' yin te //
glud dang gtor ma 'di 'bul bas //
rtsa rgyus dug rnams da phyungs shig
/gti mug dug rnams da phyungs shig
/nga rgyal dug rnams da phyungs shig
/'dod chags dug rnams da phyungs shig
/phrag dog dug rnams da phyungs shig
/zhe sdang dug rnams da phyungs shig
/mthong ba'i dug rnams da phyungs shig
/reg pa'i dug rnams da phyungs shig
/rgyu sbyor yon bdag gnod pa khrol //
dug rnams ma lus zhi gyur cig
/bkra shis phun sum tshogs par shog
/byang chub sems dang ldan gyur cig
/oM AHhU~M/
pa tri ra tri pu tri ni swA hA/
oM tsakra sarba dug nan phyungs sa ma ye swA hA/
gza' yi dug 'byin pa dang yas bsngo ba'o //
!
//'di'i gsog la /
1)tsan+dan dkar po /
2)de ba dA ru /   rgya shug gam shug pa dkyus ma /
3)ba dmar po'i 'o ma /
4)btsos dang rjen pa'i sha
5)/til dkar 'bru /
6)rma bya'i rgyal mtshan /
7)cu gang /
8)gur gum dang gla rtsi /
1)sha khrag dmar gtor /
2)gtor ma dkar gsum /
1)stag chen /
2)sbrul chen /
3)sprel gdong dmar /
4)phag rgod /
5)g.yu 'brug sngon mo /
6)rin chen rkang bzhi /   lug
7)/ku ku ra tsa /
8)glang chen dar ma /
zhes gsog la de ltar lags so ///
/\u0f80atsha /
!
'di'i lag len la sbyor dngos rjes gsum las dang po sbyor ba gsog ni /
stegs bu'i khar bdag bskyed yi dam gang byed kyi mchod gtor dang /
gza'i gtor bsngo /
nye logs su sla nga chus bkang ba'i dbus su rkang gsum lta bu'i khar gza'i gtor ma /
g.yas g.yon du dmar gtor dang /
dkar gtor /
dbus kyi gtor ma'i mtha' skor du zan gyi ting lo 'dra ba brgyad kyi nang du mthun rdzas tsan+dan dkar po sogs so sor blugs shing /
stag chen sogs srog chags brgyad so so'i mgo can gyi mi gzugs brgyad sla nga'i kha gdong du bkod /
bdag bskyed rta mgrin yang gsang byung na legs shing /
gzhan gsang sgrub dang phyag rdor gtum po dang /
dregs 'dul sogs la bgyis kyang rung /
gang ltar yang yi dam gyi las gzhung dang /
gza'i gtor chog bskang ba sogs rgyas bsdus gang rigs skabs dang sbyar bar bya'o //
gnyis pa dngos gzhi ni /
bsgrub bya mdun du 'khod par /
byad thag sna lnga'i sne mo gcig nad pa'i srin lag la dkris /
de yang nad gang la yod pa'i phyogs der dkri /
nad pa min na pho g.yon mo g.yas su dkris pa'i sne gcig sla nga'i chu nang du gzhug
/de nas glud yas rnams sngags drug phyag drug gis byin gyis brlabs la gzhung ltar gyer /
oM pra ma dus me sogs sngags le tshan rnams lan bdun sogs brjod pa dang mnyam du bum pa'i kha rgyan lta bu brgyud nas nad pa'am bsgrub bya de la phus 'debs /
gsum pa rjes ni /
sngags rjes ma'i mjug tu yi dam gyi sngags bzla bzhin pas byad thag dpal 'bar gyi mes bcad la chu nang du dor /
glud yas rnams chu bo chen po'i gzhung ngam gtsang sar gshegs /
glud skyel mkhan gyis phar tshur gnyis kar phyi mig mi blta /
slob dpon gyis srung ba dang shis brjod rgyas par bya /
bdag bskyed kyi mjug bsdu sogs spyi ltar bya'o //
dge zhing bkra shis ///
/
!
gza'i byad khrol byed thabs dang bcas pa bzhugs //
hU~M/
sngon gyi bskal pa dang po la //
ston pa shAkya thub pa dang //
phyag na rdo rje'i spyan lam du /
khas blangs dam bcas dran par mdzod //
hU~M/
da lta bskal pa mtha' ma la //
slob dpon pad+ma 'byung gnas dang //
sngags 'chang bdag la dgongs su gsol //
shar gyi phyogs na bzhugs pa yi //
byang chub sems dpa' nyi ma ni //
sku mdog dmar po shing rta'i gdan //
phyag na me tog pad+ma 'dzin //
phrin las bskal pa 'khor lo sgyur //
'o thug dar skud dkar pos mchod //
de la phyag 'tshal mchod pa 'bul //
gdug pa gza' yi byad kha khrol //
lho phyogs byang sems zla ba ni //
ngang pa'i khri la sku mdog dkar //
phyag na me tog kun+da bsnams //
'phrin las bskal pa 'khor lo sgyur //
zho zan dar skud dmar pos mchod //
de la phyag 'tshal mchod pa 'bul //
gdug pa gza' yi byad kha khrol //
nub phyogs byang sems mig dmar ni //
za 'og gdan la sku mdog dmar //
phyag na me sgron 'bar ba bsnams //
'phrin las bskal pa 'khor lo sgyur //
sran zan dar skud dmar pos mchod //
de la phyag 'tshal mchod pa 'bul //
gdug pa gza' yi byad kha khrol //
byang phyogs byang sems lhag pa ni //
mdangs dkar shel gyi khri la bzhugs //
rin chen myu gu mig dmar po //
phrin las bskal pa 'khor lo sgyur //
zhun mar dar skud ser po 'bul //
de la phyag 'tshal mchod pa 'bul //
gdug pa gza' yi byad kha khrol //
byang shar byang sems phur bu ni //
ma he'i gdan la sku mdog ljang //
dam pa chos kyi glegs bam 'dzin //
phrin las bskal pa 'khor lo sgyur //
dar skud ljang dang 'o mas mchod //
de la phyag 'tshal mchod pa 'bul //
gdug pa gza' yi byad kha khrol //
shar lho byang sems pa sangs ni //
glang po'i gdan la sku mdog dkar //
phyag na klu shing gun rde bsnams //
'phrin las bskal pa 'khor lo sgyur //
snum khur dar skud sngon pos mchod //
de la phyag 'tshal mchod pa 'bul //
gdug pa gza' yi byad kha khrol //
lho nub byang sems spen pa ni //
rus sbal gdan la sku mdog smug
/phyag na ral gri rnon po bsnams //
phrin las bskal pa 'khor lo sgyur //
sran zan dar skud smug pos mchod //
de la phyag 'tshal mchod pa 'bul //
gdug pa gza' yi byad kha khrol //
nub byang byang sems sgra gcan 'dzin //
chu srin gdan la sku mdog nag
/gza' yi rgyal po mda' gzhu 'dzin //
'phrin las bskal pa 'khor lo sgyur //
dar nag til dang thug pas mchod //
de la phyag 'tshal mchod pa 'bul //
gdug pa gza' yi byad kha khrol /

/gza' chen nyi ma'i byad kha khrol //
gza' chen zla ba'i byad kha khrol //
gza' chen mig dmar byad kha khrol //
gza' chen lhag pa'i byad kha khrol //
gza' chen phur bu'i byad kha khrol //
gza' chen pa sangs byad kha khrol //
gza' chen spen pa'i byad kha khrol //
hU~M/
rgyal pos bcings pa thams cad khrol //
gshin rjes bcings pa thams cad khrol //
klu yis bcings pa thams cad khrol //
gza' yis bcings pa thams cad khrol //
ma mos bcings pa thams cad khrol //
btsan gyis bcings pa thams cad khrol //
gnod sbyin gyis bcings pa thams cad khrol //
bdud kyis bcings pa thams cad khrol //
ban+des bcings pa thams cad khrol //
sa bdag gis bcings pa thams cad khrol //
phra men gyis bcings pa thams cad khrol //
byad thag chod cig
/skyas thegs shig
/pho brang skyod cig
/bzhugs gnas spos shig
/rang rang gnas su gshegs shig
/byad 'grol gyi bsngo ba rdzogs so //
!
//'di'i gsog la /
dkar gtor dmar gtor bsham /
sngags drug phyag drug gis byin gyis brlab /
nad pa'i bu ga gu gul gyis bdug go
/gtor ma ke ta khri stong dang //
gza' brgyad sngags bzlas khA his phul //
rjes gcod gtor ma skyel mkhan gyis //
gos dmar gri dmar rta dmar zhon //
g.yas su dkar gtor g.yon dmar gtor //
rta yi sna khrid zhwa nag gyon //
ke ta bzlas bcug ri la bskyal //
phyi mig mi blta man ngag yin //
de bar slob dpon nad pa gnyis //
rgyab sprod byas nas sngags bzla'o ///
/\u0f80atsha /
!
lag len la /
shar lho ru rA hu la'i gzugs /
mi gzugs bdun /
gtor ma brgyad /
gzugs la gza' brgyad srog sngags bris pa blan /
ting lo brgyad /
mar me brgyad /
nad pa'i byad thag srin lag la skud pa sna lngas bcing /
gza'i gzugs re re blan /
nad rnams chu la song bar bsgom /
ke ta ke ta nyer gcig bzla /
gtor ma dang gzugs rnams sla nga'i kha la bskor /
gza' mchog chen po rA hu la'i byad khrol cig
/byad thag chod cig
/skyas thegs shig
/pho brang skyod cig
/bzhugs gnas spos shig
/rang rang gnas su gshegs shig byas /
gza' rnams sla nga'i nang du bskyur ro //
gtor ma rnams rang rang sngags kyis bsngos la chu la bskyur ro //
rA hu la'i mtshams su nyi ma la sogs pa'i gza' bdun po rim bzhin ming nas brjod /
de nas /
snod du blugs la 'bab chu'am /
ri zhing la bskyal lo //
dpal ldan grub thob 'dar 'phyar la /
khyab 'jug chen pos dngos su phul //
smra mi shes pa /
rkang lag zhar ba 'dar ba zha 'khum la sogs pa'i nad pa la 'dis phan no //
\u0f80atsha /
rA hu la /
oM ya shaM phaT/   nub byang /
sngags 'di rnams gzhan du bshad pa dang mi mtshungs kyang dpe dag pa rnams su'ang 'di kho na ltar yod /mchan /
nyi ma la /
oM dur shaM phaT/   shar /
mig dmar /
oM phe shaM phaT/   nub /
lhag pa la /
oM phe shaM phaT/   byang /
phur bu la /
phar shaM phaT/   byang shar /
spen pa la /
oM Ta shaM tsa phaT/   lho nub /
pa sangs la /
se shaM phaT/   shar lho /
zla ba la /
dur shaM phaT/   lho /
gza'i byad khrol byed thabs rdzogs so //
'di'i phyag len mthong brgyud ni /
sbyor ba yi dam dang chos srung gi mchod gtor dug dbyung gi skabs ltar bsham /
bye brag sla nga chus bkang ba'i dbus su gza'i sku gzugs sam gtor ma /
de'i mthar zan gyi kong bu'i nang 'o thug sogs mthun rdzas rnams blugs /
sla nga'i kha la shing leb lta bur bsgrigs pa'i steng gtor chung /
mi gzugs /
ting lo rnam brgyad re spel mar bkod pa'i mi gzugs so sor sngags rnams phyogs ma nor bar shing bu phra mo'i sne mor sbyar la gzug
/de'ang dbus kyi gza'i sku'am gtor ma'i zhal bstan phyogs nub byang du ngos bstan nas rim par 'god dgos /
logs su dkar gtor dang /
dmar gtor bcas snod so sor bkod /
de nas yi dam chos srung gis gzhung bsrang /
dngos gzhi ni /
bsgrub bya mdun du 'khod par byad thag gis sbrel /
gtor ma rnams sngags drug phyag drug gis byin brlabs la /
hU~M/
sngon gyi bskal pa sogs nas /
dar nag til dang thug pas mchod //
de la phyag 'tshal mchod pa 'bul //
gdug pa gza' yi byad kha khrol //
ces pa'i bar gyer la dkar gtor lag g.yas dang /
dmar gtor g.yon du khyer nas phul /
de nas /
gza' mchog chen po rA hu la'i byad kha khrol /
byad thag chod cig
/skyas thegs shig
/pho brang skyod cig
/bzhugs gnas spos shig
/rang rang gnas su gshegs shig
/ces brjod la nub byang gi mi gzugs rA hu la'i sngags byang can ting lo dang bcas pa de sla nga'i chu la bskyur /
oM ya shaM phaT/
ba liM ta pU dza kha kha khA hi /
lan gsum gyi mthar se gol gtogs pa dang bcas gtor chung 'bul la sla ngar bskyur /
tshul de bzhin gyis /
gza' chen nyi ma'i byad kha khrol /
ces pa nas spen pa'i bar du re re bzhin sbyar la ma 'khrug pa dbul /
rjes ni /
de rnams rdzogs pa dang dpal 'bar thogs la /
hU~M/
rgyal pos bcings pa thams cad khrol //
sogs de nas mthar phyungs la gza' brgyad kyi sngags mthar yi dam gyi sngags brjod la byad thag dpal 'bar gyi mes bsregs la bcad nas chu nang bskyur /
gzhung du bshad pa'i chas zhugs can gyi rta ba 'dzom na dang /
de min gang yang rung bas glud yas rnams bskyal /
phar tshur phyi mig mi blta /
glud bskyal ba dang mnyam du bsgrub bya dang slob dpon rgyab sprad la bsdad /
ngag tu /
oM ke ta ke ta swA hA/
zhes smra ba gzhan spangs la yas bskyal mkhan tshur ma 'khor bar bzla /
de nas sngar ltar 'khod la bka' bsgo srung ba gdags pa sogs bya /
shis pa brjod /
slob dpon gyis rjes chog spyi ltar bya'o //
'di skabs kyi bka' bsgo shes shing nus na yi dam gyi gtor dbang ngam gza' yi gtor dbang bar chad kun sel lta bu bgyis kyang legs /
de min bka' bsgo rgyas bsdus gang rigs dang /
srung 'khor bsgom /
srung ba'i 'khor lo thun mong ngam /
khyad par ba la skabs dang sbyar la gdags pa yin no //
sarba dA mang+ga laM///
/
