\u0f01\u0f83:
:bdud 'dul rgyal po'i sgrub thabs shog gcig ma bzhugs so :
sku gsum ston par phyag 'tshal nas :
bdag 'dra pad+ma 'byung gnas kyi :
rang gi sgrub pa rang gis brtsam :
su 'phrad bde chen zhing du sbyor :
de la sngon 'gro dngos gzhi rjes :
sngon 'gro la yang rnam pa gsum :
che chung bslab pa bsrung ba bya :
mchod pa byin gyis brlab pa'o :
dang po che chung bslab pa ni :
bla ma dkon mchog rtsa gsum la :
byang chub bar du skyabs su mchi :
gzhan don 'khor ba dong sprugs phyir :
bla ma bsgrub par sems bskyed do :
gnyis pa srung 'khor bsgom pa ni :
hU~M:
rang rig 'od gsal cho 'phrul las :
rdo rje me yi gur khang 'bar :
rnam rtog rkyen gyi gdon bgegs rnams :
rang grol ngang du mtshams bcad do :
hU~M badzra rak+Sha :
gsum pa mchod gtor byin brlab ni :
raM yaM khaM:
mchod rdzas rang gar 'dzin pa sbyangs :
a las thod pa'i snod gsum nang :
hU~M las bdud rtsi'i rgya mtsho 'khyil :
AHlas rak+ta'i rba klong 'khrugs :
oM las gtor ma 'dod yon sprin :
hrIHlas mchod sprin bsam mi khyab :
oM AHhU~M hrI:
dngos gzhi dam ye kha sbyor dang :
tshogs gsag de nyid rten bskyed las :
dang po dam tshig bskyed pa ni :
hU~M:
chos rnams dmigs med mtha' bral las :
kun khyab brtse ba'i snying rje bsgom :
rang rig rdo rje hrIHbcas las :
bdag nyid bdud 'dul rgyal po'i sku :
dkar dmar khro 'dzum pad zhwa gsol :
phyag gnyis rdo rje b+han+d+ha 'dzin :
gsang gos phod kha chos gos dang :
ber phyam gsol zhing kha T+wAM 'khril :
pad zla'i steng du rol stabs bzhugs :
mkha' 'gro rgya mtsho'i tshogs kyis bskor :
sku gsung thugs su byin brlabs nas :
ye shes lnga yi dbang rdzogs shog :
oM AHhU~M badzra gu ru pad+ma sid+d+hi hU~M:
oM AHhU~M:
oM hU~M trAM hrIHA:
kha sbyor ye shes 'gugs pa ni :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
ye shes dam tshig kha sbyor ni :
hU~M:
phyogs dus zhing na rab bzhugs pa'i :
rgyal ba'i dkyil 'khor gcig la rdzogs :
sku gsung thugs yon phrin las che :
phyag rgya chen por bdag sbyor cig :
sa ma ya hU~M:
sa ma ya satwaM:
sa ma ya ho :
spyi don gsum pa tshogs gsag ni :
hU~M:
rin chen mdzes ldan nyams re dga':
pad+ma 'dab brgyad mdangs re gsal :
nyi zla 'bar ba'i gdan steng du :
phyag zhabs bsil te bzhugs su gsol :
oM A ha ra A ha ra sarba bid+yA d+hA ra pU dzi te na mas+sa man+ta bud+d+hA nAM ga ga na khaM sa ma ya swA hA:
ka ya wA ka tsit+ta tiSh+Tha :
hrI:
skye 'gag 'gyur med phrin las rdzogs :
rang byung thugs rjes 'gro ba 'dul :
dngos grub char 'beb bar chad sel :
rang rig lha la phyag 'tshal lo :
a ti b+hU ho :
pra tits+tsha ho :
hU~M:
sems kyi yid bzhin sprin tshogs las :
mchod pa'i phyag rgya chen po ni :
phyi nang gsang ba'i mchod pa che :
kun bzang mchod sprin mchog tu rol :
oM badzra puSh+pe d+hU pe A lo ke gan+d+he nai bi d+yA pU dza ho :
ma hA pany+tsa a mr-ita ma hA rak+ta ma hA ba liM ta khA hi :
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
spyi don gsum pa ye shes pa :
brtan phyir 'dzab kyis bskul ba ni :
hU~M:
rang byung rang rig pad+ma he ru ka :
ye shes klong las 'bar ba'i skur snang ba :
byin rlabs ye shes stsal ba'i dus la bab :
sku gsung thugs kyi 'phro 'du gsal bar mdzod :
'dzab dmigs ni :
thugs kar pad zlar rdo rje'i gser rdor /
gter mchan /
lte ba ru :
hU~M mthar sngags phreng 'khor ba'i 'od zer gyis :
'phags mchod byin rlabs dngos grub bdag la thim :
'gro drug sgrib sbyangs snod bcud pad+ma 'od :
dam can mkha' 'gro dregs pa dbang du sdud :
snang grags rig gsum sku gsung thugs su gsal :
oM AHhU~M badzra gu ru pad+ma sid+d+hi hU~M:
zhes bzlas rtags kyi rim pa ci yang gsal :
rjes nas dngos grub len dang gzhan :
rjes 'dzin rdzogs rim smon shis brjod :
dngos grub len phyir thal mo sbyar :
bde gshegs sras bcas bdag la dgongs :
so thar byang sems rig 'dzin gyi :
bslab pa gang nus bdag gis bzung :
bde gshegs rigs mchog bstsal du gsol :
gtor ma sku 'bag lhar gsal spyi bor bkod :
hU~M:
dus gsum sangs rgyas gu ru rin po che :
sku tshab lung bstan gsung tshab gter du sbas :
thugs kyi dgongs pa skal ldan rnams la gtad :
bka' drin dran no gu ru rin po che :
da dus snyigs mar bod khams sdug bsngal na :
bdag cag khyed kyi rjes 'jug dpon slob la :
thugs dam zhal bzhes dgongs pas bzung du gsol :
sku gsung thugs kyi dngos grub stsol ba dang :
dbang chen rab 'byams yongs rdzogs bskur du gsol :
phyi nang gsang ba'i bar chad dbyings su sol :
bsam pa lhun gyis 'grub par mdzad du gsol :
rtsa sngags mthar :
kA ya wA ka tsit+ta a b+hi Shiny+tsa hU~M:
gzhan rnams khrus bya bgegs phral bsrung ba dang :
yon 'bul rgyud sbyangs gsol 'debs lha la bskyed :
bde ba chen po bzhin du byin dbab cing :
bdag don bzhin du dbang ni bskur ba 'o :
rdzogs rim smon lam shis brjod ni :
hrI:
de ltar bskyed kun 'od gsal ngang :
lha nyid rang la rang nyid lha :
bskyed dang rdzogs par dmigs su med :
yongs su dag pa'i dge ba 'dis :
'gro kun pad+ma drwa ba ru :
lhun gyis grub pa'i bkra shis shog :
'di ni rgyun gyi nyams len no :
lha sras yab yum la 'phrad nas :
theg mchog mtshan can de la sprod :
lha sras yab yum skye mtha' gnyis :
phyi nang dam tshig ma nyams na :
dgongs 'dus rnam gnyis thon nas kyang :
snying po'i bstan par phan pa dang :
rab tu rgyas pa sems la zhog :
sa ma ya rgya :
pad+ma bdag gis bris :
bdud 'dul rgyal po'i sgrub thabs shog gcig ma gu ru'i phyag bris bka' shog mthong tshad ngan song med pa lags :
sprul pa'i gter chen mchog gyur bde chen gling pas mdo khams lho rgyud nam mkha' mdzod nas spyan drangs pa'i bdud rtsi lnga'i shog bur gu ru rin po che'i phyag bris bod yig bshur ma las /
rgyal ba'i dbang phyug thams cad mkhyen pa karma pa chen pos gtan la phab rim bzhin du /
'jig rten mgon po rim byon gyi bzhugs gnas byin rlabs can 'og min mtshur phu'i gzhal med khang chen por /
gang gi rjes 'jug tha shal ba pad+ma gar gyi dbang phyug rtsal gyis bris pa rab tu dge bar gyur cig /
!
//gter chen mchog gyur bde chen gling pa'i gter byon zab chos bdud 'dul rgyal po'i sgrub thabs kyi lhan thabs bzhugs so //
oM swasti /
dus gsum rgyal kun phrin las dbang phyug mchog
/mtshor 'khrungs ma hA gu ru pad+mar 'dud //
gang gi sgrub thabs 'brel tshad don ldan gyi //
lhan thabs tshogs mchod rim pa nyung bsdus bri //
de la bgegs gtor sbyin pa ni /
che chung bslab pa'i rjes su /
raM yaM khaM rat+na pany+tsa oM AHhU~M/
sarba big+h+nAn A kar+ShA ya dzaH
sarba big+h+nAn na maHsogs /
hU~M/
gnyis 'dzin gyis bskyed gdon bgegs rnams //
mchod sbyin gtor ma 'di longs la //
phyogs bral gnas su myur bar dengs //
'dug na brlag par gdon mi za //
hU~M bzhi'i sngags kyis bskrad /
de nas srung 'khor la 'jug
/tshogs kyi mchod pa yo byad bzang zhing rgya che ba spyi bzhin bshams la /
raM yaM khaM gis bsregs gtor bkrus //
ma dag dri ma'i tshogs kun sbyangs //
oM AHhU~M las byung ba yi //
bdud rtsi dkar dmar mthing gsum 'phros //
dam tshig rdzas rnams la thim pas //
ngo bo ye shes bdud rtsi la //
rnam pa 'dod yon dpag med gyur //
spyan 'dren pa ni /
hU~M/
rang bzhin dag pa'i zhing mchog nas //
rtsa gsum kun 'dus gu ru rje //
dpa' bo dpa' mo'i 'khor gyis bskor //
tshogs la spyan 'dren gshegs su gsol //
phyi snod gzhal yas nang bcud lha //
gdod nas ye dag chen po nyid //
snang stong zung 'jug dkyil 'khor 'dir //
rang grol bde chen byin phob cig
/gu ru d+he wa DA ki nI badzra sa ma ya dza dzaH
tshogs phud dang po 'bul ba ni /
hU~M/
ye shes mkha' dbyings dag pa'i dkyil 'khor du //
sku gsum rtsa gsum rgya mtsho'i lha tshogs rnams //
ma hA gu ru'i dkyil 'khor gcig la rdzogs //
bdag gzhan tshogs gnyis rgya cher spel ba'i phyir //
zag med tshogs kyi mchod pa 'bul gyis bzhes //
blo 'das ka dag dgongs pa mngon gyur nas //
don gnyis yid bzhin rtsol med 'jo bar mdzod //
gu ru d+he wa DA ki nI ga Na tsakra pU dza khA hi /
tshogs bar pas thugs dam bskang zhing nyams chag bshags pa ni /
hU~M/
rang rig bde chen 'du 'bral med pa'i lha //
gnyis 'dzin ma rig bdud tshogs kun 'dul zhing //
sku gsum ye nas rdzogs pa'i rgyal po che //
zag bral tshogs mchod bdud rtsi'i bcud chen 'di //
thugs rje thugs dam dbang gis bzhes nas kyang //
'khor bcas thugs dam gnyan po bskangs gyur cig
/thog med dus nas da lta yan chad du //
ma rig dbang gis 'gal 'khrul thams cad dang //
lha sngags ting 'dzin tshul bzhin ma bgyis sogs //
nongs gyur ci mchis snying nas mthol bshags na //
dag tshangs mchog gis dbugs dbyung bstsal du gsol //
ces yi ge brgya pa'ang brjod /
tshogs tha ma la brten nas dgra 'dre bsgral zhing bstab pa ni /
hU~M/
bdag nyid pad+ma drag por gsal ba'i mdun //
tshogs snod lcags sgrom tshogs rdzas dmigs byar gyur //
na mo /
dkon mchog rtsa ba gsum gyi bden pa dang //
lha sngags phyag rgya ting nge 'dzin gyi stobs /
khyad par pad+ma drag po'i bden pa'i mthus //
gnod byed bgegs kyi tshogs rnams 'dir khug cig
/nr-i tri aM ku sha dzaH
dzaHhU~M baM hoH
hU~M/
dbyings kyi ye shes khro bo'i rgyal po yis /
bde chen rdo rje'i mtshon cha rab 'bar bas //
gzung 'dzin bag nyal nyon mongs dgra dang bgegs //
'dzin bral ye shes chen po'i dbyings su bsgral //
chos dbyings skye med zhal du kha raM khA hi //
'khor ba dbyings su bsgral ba'i phrin las mdzod //
dgra bgegs sarba mA ra ya phaT/
kha kha khA hi khA hi /
de nas 'dus pa rnams kyi mdun du tshogs btegs bzhin /

hoH
tshogs kyi mchod pa rgyan du rol /
len pa pos /
a la la hoH
zhes brjod cing blangs la /
tha mal gyi 'du shes spangs nas tshul bzhin du longs spyod /
mthar smon lam gdab pa ni /
bla ma rig 'dzin dkyil 'khor chen po 'dir //
zag med tshogs kyi mchod pa phul ba'i mthus //
bdag gzhan mkha' mnyam sems can tshogs gnyis rdzogs //
bde chen rdo rje 'chang dbang 'grub gyur cig
/de nas tshogs lhag bdud rtsis bran la /
ma hA pany+tsa a mr-ita hU~M ha ho hrIH
hU~M/
lhag la dbang ba'i mkha' 'gro dregs byed rnams //
dam tshig rdzas mchog lhag gtor 'di bzhes la //
dam ldan rnal 'byor pho mo'i phrin las sgrubs //
bstan dgra dam nyams sgrol ba'i phrin las mdzod //
oM sarba u ts+tshiSh+Ta ba liM ta kha kha khA hi khA hi /
de nas thugs dam bskul ba ni /
hU~M/
rang bzhin dag pa chos dbyings dkyil 'khor nas //
'gag med longs sku'i chu 'dzin rab tu g.yo //
thugs rje sprul sku'i byin rlabs char babs nas //
skal bzang gdul bya'i rgyud kyi 'dzin ma'i gzhir //
sku bzhi'i 'bras bzang myur smin mchog gi dngos //
bde blag nyid du 'grub pa'i phrin las mdzod //
srung ma rnams la chad tho 'bul ba ni /
hU~M/
thog mtha' bar du rgyal ba sras bcas kyis //
rdo rje'i tha tshig gnyan po rab bsgrags nas //
gtor ma len cing phrin las kun bsgrub par //
dam bcas bzhin du rnam bzhi'i phrin las mdzod //
bshal chus brtan ma skyong ba ni /
b+h+yoH
shes rab rang bzhin bstan skyong dbang mo'i tshogs //
mtsho skyes pad+ma'i dam tshig rjes dgongs la //
rnal 'byor skyong zhing zab mo gter gyi chos //
'dzin ma'i khyon kun khyab pa'i phrin las mdzod //
rdo rje'i rta bro ni /
hU~M/
dbang chen 'bar ba'i brtul zhugs kyis //
dug gsum gdug pa'i btson khang du //
bdag tu 'dzin pa'i ru dra bkug
/rdo rje 'bar bas rta bro brdung //
stong pa nyid kyi phyag rgyas btab //
gnyis 'dzin rmings med ma stongs bar //
nam yang ldang ba'i skabs med pas //
'dzin med klong du shigs se bzhag
/oM laM/
AHlaM/
hU~M laM/
satwam+b+ha ya nan /
de nas dngos grub len chog phyin gter gzhung bzhin bya'o //
zhes pa 'di'ang kun gzigs bla ma zhabs drung 'jam dbyangs mkhyen brtse mchog dang /
gzhan yang don gnyer 'ga' zhig gis bskul ba'i ngor /
dpal karma pa'i mtshan gyi byin rlabs 'dzin pa sum ldan rdo rje 'dzin pa'i tshul 'chang theg pa mchog gi rdo rjes bris pa dge legs 'phel //
!
//rgyal kun spyi gzugs gu ru pad+ma bdud 'dul rgyal po'i don dbang byin rlabs mchog ster bzhugs so //
na mo gu ru pad+mA ka ra ya /
bdag snying pad+mar dad pa'i ze 'u 'bru //
bzhad pa'i rtse mor rdo rje nyi ma'i zer //
chags pa'i legs bshad rdul dmar 'thul ba'i bcud //
skal ldan bung ba gzhon nu'i dpal du che //
de la bla sgrub bdud 'dul rgyal po'i gtor dbang byin rlabs kun 'dus kyi sgo nas slob ma rjes su 'dzin pa la don bzhi ste /
bsham bkod /
sgrub mchod /
dbang dngos /
rjes kyi bya ba'o //
dang po ni /
stegs bzang po'i khar rab tu gu ru'i sku tshab byin ldan gter byon 'khrul med dang /
de min yang gu ru'i sku rab gnas dang ldan pa /
gtor ma rin chen 'bar ba phyag len bzhin tshad ldan rgyan bzang pos spras pa bza' bca' sna tshogs dang bcas pa'i g.yas su sman thod /
g.yon du rak+ta'i snod /
gang bder gter srung gi gtor ma dang mtha' skor du chu gnyis nyer spyod mtshams 'dzin dang bcas pa bkod /
spos sbyor tshad ldan gu gul sogs dang sngon 'gro bgegs gtor gnyis /
slob dpon gyi mdun rdor dril nang mchod ka li las bum 'thor nas yungs thun sogs kyang 'du bya'o //
gnyis pa ni /
gsol 'debs tshig bdun ma dang /
gter gsar gyi gsol 'debs gang rigs dang skyabs sems mthar /
lhan thabs ltar bgegs gtor btang /
mtshams gcod nas bzung bzlas pa'i bar mthar chags su btang nas /
rtsa ba'i 'dzab bzlas ci 'grub dang /
las bum gyi nang du pad+ma nyi ma'i gdan la rta mgrin dmar nag khro bo'i cha lugs yongs su rdzogs pa g.yas thod dbyug g.yon sdigs mdzub dang bcas pas rdo rje'i zhags pa 'dzin pa /
zhabs 'dor stabs ye shes me 'od kyi klong du gsal bar gyur /
oM ha ya grI wa hU~M phaT/
ci nus bzla /
mthar lha 'od du zhu bum chu dang gnyis med du gyur nas bgegs bzlog pa la sogs pa las thams cad 'grub pa'i rdzas su gyur /
gter srung spyi'i gtor 'bul dang tshogs kyi mchod pa zhal bstab kyi bar btang /
gtor ma sku 'bag gi dbang len pa gzhung bzhin bya'o //
gsum pa dbang dngos la /
slob ma rnams ji ltar bltams pa sogs kyis khrus bya /
bgegs gtor /
raM yaM khaM rat+na pany+tsa oM AHhU~M/
sarba big+h+nAn A kar+Sha ya dzaH
sarba big+h+nAn na maHsogs /
hU~M/
gnyis 'dzin gyis bskyed gdon bgegs rnams //
mchod sbyin gtor ma 'di longs la //
phyogs bral gnas su myur bar dengs //
'dug na brlag par gdon mi za //
hU~M bzhi'i sngags kyis bskrad /
hU~M:
rang rig 'od gsal cho 'phrul las :
rdo rje me yi gur khang 'bar :
rnam rtog rkyen gyi gdon bgegs rnams :
rang grol ngang du mtshams bcad do :
hU~M badzra rak+Sha :
zhes srung 'khor bsgom /
las kyi rdo rjes me tog bkye bsdu byas la /
'gro ba nam mkha'i mtha' dang mnyam pa thams cad khyab bdag rdo rje 'chang gi go 'phang la 'god par bya /
de'i ched du byin rlabs dbang bskur gyi rim pa tshul bzhin du zhu snyam pa'i sgo nas ma yengs par legs par gsan 'tshal /
de'ang thog ma'i ka dag gi dus nas sangs rgyas kun las snga bar sangs rgyas pa'i bde ba chen po 'od mi 'gyur ba nyid zab zhi spros bral 'od gsal chos kyi sku'i dgongs pa mngon du gyur pa'i cha nas snang ba mtha' yas zhes bya zhing rigs rnams kun gyi khyab bdag tu gyur pa dang /
longs spyod rdzogs pa'i rgyan stug po bkod pa'i cha nas 'phags mchog spyan ras gzigs dbang zhes bya ba sku dang zhing khams rgya mtsho'i spro bsdu mdzad pa dang /
dag pa dang ma dag pa'i gnas du mar 'gro 'dul sprul pa'i sku'i tshul dpag tu med pa ston pa'i cha nas pad+ma 'byung gnas zhes 'khor ba dong nas sprugs pa'i phrin las bsam gyis mi khyab par dbang bsgyur bas /
mchog gsum rtsa gsum thams cad bla ma'i rol pa 'ba' zhig las tha dad du 'dzin pa med pas rgyal ba kun 'dus ma hA gu ru nyid rigs thams cad kyi khyab bdag dkyil 'khor ma lus pa'i 'byung gnas su gyur pas bde gshegs rgyal ba kun 'dus kyi dkyil 'khor du zhugs shing smin byed thams cad kyi snying po dbang bzhi byin rlabs kun 'dus su       bskur ba yin /
de la 'gro mgon pad+ma 'byung gnas nyid kyis tshad med pa'i gdul bya du ma'i khams dang dbang po dang mos pa'i bye brag dang mthun pa'i rgyu 'bras kyi theg pa gsum dang dgu la sogs pa'i chos kyi 'khor lo tshad dang mu med pa zhig bskor ba'i nang tshan theg dgu'i yang rtse bla na med pa ste /
de yang bcom ldan 'das shAkya thub pa chen po nyid kyis dngos su zhabs kyis ma bcags shing /
bod yul mun pa'i gling du gyur pa 'dir /
sprul pa'i chos rgyal khri srong lde'u btsan gyi thugs bskyed phrin las bzang po'i bka' drin la brten te /
sangs rgyas thams cad kyi thugs rje phrin las gcig tu bsdus pa pad+ma 'byung gnas nyid bod yul kha ba can gyi ljongs 'dir pheb cing /
zab pa dang rgya che ba'i dam chos zab mos skal ldan gdul bya bsam gyis mi khyab pa zhig smin grol du mdzad cing ma 'ongs snyigs ma'i 'gro ba rnams sdug bsngal las skyob pa'i don du /
dgos 'dod thams cad 'bad med lhun grub tu 'byung ba'i zab chos yid bzhin dbang gi rgyal po las kyang ches khyad par du 'phags pa du ma zhig gangs ljongs mtha' dbus kyi gnas chen rnams su gter du sba bar mdzad nas dus tshod so sor bstan 'gror phan bde spel phyir gter ston sprul pa'i sku rnams snga phyir rim gyis byon pa las /
da lam gyi zab chos 'di ni sprul pa'i chos rgyal khri'u srong lde'u btsan gyi sras mu rub btsad po'am lha sras dam 'dzin gyi sprul pa'i sku 'gro 'dul mchog gyur bde chen gling pa zhes rtsod bral dus babs kyi gter ston chen pos /
bstan dang 'gro ba'i mi mthun zhi zhing legs tshogs rgya cher spel ba'i slad du gu ru pad+ma 'byung    gnas yab yum gyi lung bstan zhal gdams dang mthun par zab gter du ma zhig spyan drangs nas gnas dus kyi rten 'brel phun sum tshogs pa dang bstun par mchog dman du mar spel bar mdzad pa las /
zab chos 'di ni mdo khams lho rgyud nam mkha' mdzod nas spyan drangs pa'i bdud rtsi lnga'i shog bur gu ru rin po che'i phyag bris bod yig bshur ma las gtan la phab pa ste /
de nyid las /
bdag 'dra pad+ma 'byung gnas kyis :
rang gi sgrub pa rang gis brtsams :
su 'phrad bde chen zhing du sbyor :
zhes dang /
'di ni rgyun gyi nyams len te :
lha sras yab yum dang 'phrad nas :
theg mchog mtshan 'dzin de la sprod :
ces sogs gsungs pa ltar 'brel tshad don ldan gyi zab chos bla na med pa 'di nyid kyi sgo nas byin rlabs zab mo dbang bzhi chig rdzogs su bskur ba la /
slob dpon gyi bgyi 'os rnams sngon du grub nas /
khyed rang slob ma rnams kyi ngo skal du gyur pa dbang bskur zab mo zhu ba'i phyir du maN+Dal 'bul bar zhu /
de nas khyed rang rnams rgyud rnam par dag par bya ba'i phyir mdun gyi nam mkhar bla ma dang 'chi med pad+ma 'byung gnas dbyer ma mchis pa la /
dkon mchog rtsa gsum rgyal ba rab 'byams kyis bskor ba gsal btab pa'i spyan sngar yan lag bdun pa 'di'i rjes zlos mdzod /
na mo :
bdag sogs sems can sdug bsngal grol don du :
byang chub bar du skyabs su bzung ba'i gnas :
bla ma bdud 'dul rgyal po dkon mchog gsum :
yi dam mkha' 'gro'i tshogs la skyabs su mchi :
bdag ni sngon gyi rgyal ba'i mdzad pa bzhin :
sems can kun gyi don rab brtson par bya :
sems can ma brgal bsgral dang ma grol dgrol :
sems can dbugs dbyung mya ngan 'das 'god 'jug :
'gro rnams bde ldan sdug bsngal bral ba dang :
'phags pa'i bde thob btang snyoms la gnas shog :
phyogs bcu'i rgyal ba sras bcas 'dir byon la :
'pho 'gyur 'bral med klong du bzhugs su gsol :
ye nas rnam dag ngang du phyag 'tshal lo :
chos nyid rnam rol mchod sprin rgya mtshos mchod :
ma rig sdig pa'i las bgyis mthol zhing bshags :
dbyings rig 'du 'bral med la yi rang ngo :
khyab brdal phyogs lhung bral ba'i chos 'khor bskor :
dus gsum rtag par mya ngan mi 'dar bzhugs :
dmigs med dge tshogs mkha' mnyam 'gro la bsngo :
bdud 'dul rgyal po'i go 'phang thob par shog :
ces lan gsum /
de nas lam gyi gzhi rten du gyur pa so so thar pa dang /
byang chub sems dpa'/
rig pa 'dzin pa'i sde snod kyis bsdus pa'i sdom pa dang dam tshig mtha' dag yang dag par blangs nas /
yon tan yar ldan gyi tshul du legs par bsrung snyam pa gyis la 'di'i rjes zlos mdzod /
bde gshegs sras bcas bdag la dgongs :
so thar byang sems rig 'dzin gyi :
bslab pa gang nus bdag gis bzung :
bde gshegs rigs mchog bstsal du gsol :
zhes lan gsum /
de dag gis khyed rang rnams kyi rgyud sbyangs shing sdom pa dang ldan par byas nas dbang gi gzhi 'god pa'i slad du ye shes pa dbab pa la dmigs pa 'di bzhin du mdzod cig
/hU~M:
chos rnams dmigs med mtha' bral las :
kun khyab brtse ba'i snying rje bsgom :
rang rig rdo rje hrIHbcas las :
bdag nyid bdud 'dul rgyal po'i sku :
dkar dmar khro 'dzum pad zhwa gsol :
phyag gnyis rdo rje b+han+d+ha 'dzin :
gsang gos phod kha chos gos dang :
ber phyam gsol zhing kha T+wAM 'khril :
pad zla'i steng du rol stabs bzhugs :
mkha' 'gro rgya mtsho'i tshogs kyis bskor :
sku gsung thugs su byin brlabs nas :
ye shes lnga yi dbang rdzogs shog :
oM AHhU~M badzra gu ru pad+ma sid+d+hi hU~M:
oM AHhU~M:
oM hU~M trAM hrIHA:
de ltar gsal btab cing slob dpon yang gu ru pad+ma bdud 'dul rgyal po dngos su gsal ba la mos gus kyi gdung shugs drag po bskyed pas gnas gsum yi ge gsum dang khyad par thugs ka'i hU~M yig las 'od zer dpag tu med pa 'phros /
phyogs bcu'i zhing khams thams cad khyab pas rtsa gsum sgyu 'phrul drwa ba'i 'khor lo spyi dang /
khyad par rnga yab pad+ma 'od kyi zhing khams nas gu ru pad+ma 'byung gnas kyi thugs kar phog pas thugs dam gnad nas bskul /
gsang ba gsum gyi byin rlabs dang dngos grub thams cad lha sngags phyag rgya'i rnam par char chen po bab pa ltar byon te /
khyed rang rnams kyi sgo gsum la chu la chu bzhag pa ltar thim pas bde stong gi ye shes rgyud la skye zhing bde chen bzod med du 'bar bar gyur cig snyam pa'i mos 'dun rtse gcig pas gsol ba thob mdzod /
sbyar spos bsreg cing rol mo 'khrol la ting 'dzin g.yo med kyi ngang nas /
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
ces dang /
gter gzhung rtsa bar /
bde ba chen po bzhin du byin dbab cing :
zhes gsungs pas 'di ltar bya ste /
bdag gi skyabs gnas gu ru rin po che :
da lta pad+ma 'od kyi zhing du bzhugs :
bod 'bangs sems can sdug bsngal gyis gdung bas :
khyed kyi thugs rje'i nyi mas btang snyoms sam :
re ltos skyo bas snying nas khyod dran nas :
gus pas rtse gcig gsol 'debs mi gsan cing :
dad ldan bdag sogs sems can mi 'dren na :
ye sangs rgyas pa'i dgos pa ci zhig mchis :
bdag cag lus nas gdung ba'i mchi ma 'khrugs :
ngag ni gsol 'debs 'o dod lhang lhang 'bod :
yid ni rtse gcig khyod kyi rnam thar dran :
rdzu 'phrul glog bzhin gu ru gnas 'dir byon :
bde gshegs dkon mchog rtsa ba gsum rnams kyi :
'khor tshogs char sprin gtibs pa ltar bcas pas :
pha yi thugs rjes gzigs shig pad+ma 'byung :
bu la byin gyis rlobs la dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
dz+nyA na A be sha ya a A:
btags pa bzlas te byin dbab la /
de ltar phab pa'i ye shes pa byang chub snying po'i bar du ro mnyam du brtan par gyur cig
/tiSh+Tha badzra :
rgya gram spyi bor bkod /
des dkyil 'khor du 'jug pa'i chos rnams legs par grub pa yin no //
gnyis pa dngos gzhi la gnyis /
gtor ma la brten nas dbang bzhi gcig rdzogs su bskur ba dang /
sku 'bag la brten nas dbang yongs rdzogs bskur ba ste /
de la spyir gtor ma bsnyen sgrub kyi dus su dkyil 'khor du gsal 'debs pa dang /
mchod pa'i dus su mchod sprin dpag tu med par dmigs pa dang /
dbang gi dus su lhar shes pa dang /
dngos grub len pa'i skabs su byin rlabs dngos grub kyi rdzas su shes dgos pa las da lam gtor ma lhar shes dgos pa yin pas dmigs pa 'di bzhin du mdzod cig
/gtor ma 'di nyid phyi ltar pho brang gzhal yas khang mtshan nyid thams cad yongs su rdzogs pa'i dbus su dkon mchog kun 'dus gu ru rin po che 'khor dang bcas pa'i dkyil 'khor gyi bkod pa yongs su rdzogs pa khyed rang rnams kyi spyi bor bzhag pa tsam gyis dbang bzhi gcig char du thob /
lus ngag yid gsum gyi sgo nas bsags pa'i 'gal rkyen sdig sgrib nad gdon bar chad mi mthun pa'i phyogs thams cad zhi /
lam bzhi sgom pa la dbang /
mthar thug chos longs sprul gsum ngo bo nyid sku ste sku bzhi'i go 'phang thob pa'i skal ba dang ldan par gyur pa'i mos pa mdzod cig
/hU~M/
gtor gzhong dbyings kyi b+hany+dza yangs pa'i dbus //
gtor ma rtsa gsum don dam dbyings kyi lha //
dbang bzhi dngos grub gcig car rdzogs pa'i phyir //
kun 'dus gtor chen 'bar bas dbang bskur ro //
oM AHhU~M badzra gu ru pad+ma sid+d+hi hU~M ba liM ta a b+hi Shiny+tsa hU~M/
de ltar gtor ma'i dbang bskur bas dbang bzhi gcig char du thob cing dbang don gyi ye shes rtsol med du skyes /
spang dang rtogs pa'i yon tan mtha' dag yongs su rdzogs par gyur pa'i skal pa dang ldan pa yin no //
de nas gu ru'i sku 'bag la brten nas sku gsung thugs kyi dbang chen rab 'byams yongs rdzogs su bskur ba la /
sku 'bag 'di nyid don dam chos kyi dbyings 'gyur ba med pa las rang bzhin gsal la ma 'gag pa longs spyod rdzogs pa'i sku sku bzhi'i bdag nyid o rgyan gu ru bdud 'dul rgyal pos gang 'dul sprul pa'i rol rtsed du mas 'brel tshad don ldan du mdzad pas ye shes kyi sku dngos su gsal ba /
khyed rang rnams kyi spyi bor spyan drangs shing mos gus gdung shugs kyis thugs dam bskul ba'i tshig brjod pa dang lhan cig byin rlabs dang dngos grub thams cad 'bad med du thob byung snyam pa'i mos pa mdzod cig
/hU~M:
dus gsum sangs rgyas gu ru rin po che :
sku tshab lung bstan gsung tshab gter du sbas :
thugs kyi dgongs pa skal ldan rnams la gtad :
bka' drin dran no gu ru rin po che :
da dus snyigs mar bod khams sdug bsngal na :
bdag cag khyed kyi rjes 'jug dpon slob la :
thugs dam zhal bzhes dgongs pas bzung du gsol :
sku gsung thugs kyi dngos grub stsol ba dang :
dbang chen rab 'byams yongs rdzogs bskur du gsol :
phyi nang gsang ba'i bar chad dbyings su sol :
bsam pa lhun gyis 'grub par mdzad du gsol :
oM AHhU~M badzra gu ru pad+ma sid+d+hi hU~M:
kA ya wA ka tsit+ta a b+hi Shiny+tsa hU~M:
de ltar sku 'bag mthong grol chen po spyi bor bzhag pas rang rig chos dbyings 'gyur ba med pa kun bzang pad+ma 'byung gnas nyid glo bur dri mas bsgribs pa sbyang ba'i phyir thugs rje dang ldan zhing thabs la mkhas pa rgyal ba'i phrin las kyi sgo bsam gyis mi khyab pa 'di lta bu la brten nas skal ldan slob ma'i rgyud la dbang bzhi'i ye shes rtsol med du 'char zhing gnas skabs dang mthar thug gi don thams cad 'bad med du 'grub pa   yin no //
de ltar dbang bskur legs par thob pa de nyid mi nyams shing brtan par bya ba'i phyir /
rtsa gsum lha tshogs rnams kyis shis pa brjod cing me tog gi char chen po phab pa'i mos pa mdzod /
oM/
ka dag 'gyur med bde chen rdo rje che //
las nyon 'khrul dris nongs gyur rab bsal nas //
bla med bde chen rdo rje'i gnas thob pa'i //
dge legs shis pa brgya phrag 'jo gyur cig
/gtan bde bla na med pa'i rgyal srid kyi //
dpal yon ji snyed bdag sogs mkha' mnyam 'gros //
legs par thob nas pad+ma drwa ba ru //
ring min rdzogs sangs rgyas pa'i bkra shis shog
/ces brjod cing me tog gi char phab cing rol mo'i sgra yun ring bar bya'o //
de dag gis o rgyan rdo rje 'chang bdud 'dul rgyal po'i sgrub thabs 'brel tshad don ldan gyi sgo nas byin rlabs dbang bskur zab mo legs par thob pa yin zhing /
de'ang chos thams cad kyi snying po gsang sngags rdo rje theg pa /
gsang sngags kyi rtsa ba dbang /
dbang gi rtsa ba dam tshig ste /
de ltar na rtsa ba yan lag dang bcas pa'i dam tshig rnams ma nyams par bsrung ba dang /
zab chos 'di nyid gter chen mchog gyur bde chen gling pa'i zab gter thams cad kyi snying por gyur pa yin pas zab mo gter gsar gyi chos skor 'di dag 'chad nyan sgom sgrub tshul bzhin byed cing /
bstan dang 'gro ba'i phan bde rgya cher sgrub pa sogs sgo gsum 'bad pa don ldan bya snyam pas 'di'i rjes zlos mdzod //
gtso bos ji ltar sogs /
gtang rag gi maN+Dal 'bul /
slar yang bdag gi lus longs spyod dge ba'i rtsa ba dang bcas pa kun bzang mchod sprin lta bur sprul nas ltos med du 'bul zhing /
cha shas nas longs spyad du gsol snyam pas 'di'i rjes zlos mdzod /
deng nas brtsam ste bdag bran du //
sogs dge rtsa byang chub tu bsngos nas /
bsod nams 'di yis thams cad gzigs pa nyid //
sogs brjod /
slob ma rnams grol /
tshogs la longs spyod cing lhag gtor sogs rjes kyi bya ba rnams legs par grub par bya'o //
ces pa 'di ni kun gzigs bla ma dam pa karma bstan pa'i nyi ma bshad sgrub chos kyi seng ge klong chen dri med 'od zer phyogs las rnam par rgyal ba gang gi bka' yis bskul ma mdzad pa dang /
gzhan yang 'di don gnyer ba du ma zhig gi re ba bskang phyir chos 'di'i bdag por lung bstan dbugs dbyung thob pa theg pa mchog gi rdo rjes bris pa dge
/slar yang smras pa //
skal ldan dam ldan snying la bdud rtsi ste //
dam bral rang rgyud sreg la rdo rje'i zhugs //
sangs rgyas gnyis pa gu ru'i thugs kyi bcud //
yid bzhin nor bu bas kyang ches rmad byung //
dge'o //

//
