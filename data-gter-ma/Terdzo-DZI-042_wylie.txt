@#//
glud rabs snang srid spyi bskang chen mo bzhugs so //
'byung ba'i glud gtor 'chi bslu'i rgyab tu 'gro rgyu yin no //
\u0f88\u0f88\u0f88\u0f88\u0f88\u0f88\u0f88\u0f88
sangs rgyas kun gyi gsang ba 'dzin //
rdo rje 'dzin la phyag 'tshal lo //
rdzogs chen nas 'byung ba'i 'chi bslu chen mo gtong ba dang /
mkha' 'gro'i sun zlog 'chi bslu brgya rtsa brgyad la sogs gtang ba'i glud rdzongs chen mo 'di la gsum ste /
dang po rdzas gsag pa /
bar du glud rabs cho 'brang 'don pa /
rjes su bkra shis pa'i dga' ston dang smon lam bkra shis bya ba'o //
dang po rdzas gsag pa ni /
rang rang gi gzhung ltar gsog go
/bar du glud rabs cho 'brang 'don pa ni /
rang nyid rta mgrin nam phyag rdor du gsal ba'i nga rgyal gyis /
glud rnams sngags drug phyag drug gis rang gzhung ltar nan tan du byin gyis brlabs la /
che ba'i nga rgyal gyis mgron rnams dbang du bsdu ba la 'di skad do //
hU~M/
dkon mchog gsum gyis bka' bstsal to //
he ru ka yis bka' bstsal to //
rdo rje 'chang gis bka' bstsal to //
shAkya thub pas bka' bstsal to //
rigs gsum mgon pos bka' bstsal to //
nga ni mkhyen rab bdag po ste //
'phags pa 'jam dpal nyid kyi sku
/nga ni thugs rje'i bdag po ste //
spyan ras gzigs dbang nyid kyi gsung //
nga ni mthu stobs bdag po ste //
gsang ba'i bdag po nyid kyi thugs /
nga ni rig 'dzin gsal byed yin //
nga ni dus kyi mtha' 'dzin yin //
nga ni legs nyes stangs 'dzin yin //
nga ni dbang phyug kun gyi bdag
/nga ni khro rgyal kun gyi rje //
nga ni khams gsum snying rje'i bdag
/khams gsum 'di na su yang rung //
thams cad nga yi dbang du 'dus //
srid pa gsum na nga dbang che //
nga las che btsan su yang med //
sngon gyi las dang 'phral gyi rkyen //
bgegs su gyur pa'i tshogs rnams kun //
tshur gshegs rgyal ba'i bka' la nyon //
sngon chad mchod sbyin ma thob par //
da lta sngags 'chang ngas mchod kyis //
sngags 'chang bdag gi bka' la nyon //
mchod sbyin glud gtor 'di bzhes la //
bsam sbyor ngan pa zhi bar mdzod //
ces brjod la /
de nas gser skyems lag tu thogs la rang gi lha srung rnams la dpang po bcol ba ni /
kyai /
gnam sa de ni ma sdebs shig
/dog sa de ni ma skyod cig
/srid pa'i 'jig rten ma 'khrug cig
/rgyal ba byin rlabs ma chung zhig
/srung ma mthu rtsal ma zhan cig
/'go ba'i lha lnga ma g.yel cig
/pho lha gnam du ma gyes shig
/yul bdag pho mo ma 'dur cig
/lha rgod klu rgod ma 'khrug cig
/gzhi bdag pho mo ma skyod cig
/pha myes gri 'gags ma gtong zhig
/bdag cag bsod nams gsag pa dang //
lus ngag byin gyis brlab pa'i phyir //
sngon 'gro bshams pa'i mchod yon la //
skyabs gnas bla ma dkon mchog dang //
yon tan lha dang srung ma'i tshogs //
'go zhing sdongs grogs byed pa rnams //
mchod yon dam pa bzhes nas kyang //
yas dang mdos kyi dpung phul bas //
lus dang srog gi mgon mdzod cig
/bla dang glud du brje bar mdzod //
de ring bdud la mi zhig bslu //
de ring btsan la thags shig gtong //
de ring bgegs la glud cig bsngo //
de ring gdon la yas shig gtong //
de ring lha 'dre'i khram kha spo //
de ring snga ma'i lan chags 'jal //
de ring 'phral gyi nyes skyon bsal //
de ring lan chags bu lon 'jal //
ma 'thab pa yi mkhon zhig sbyong //
de ring mi dang gdon du 'byed //
phan pa phar la byed tsa na //
gnod pa tshur la ma byed cig
/rgyal ba'i bka' las ma 'da' bar //
dza gad gser skyems 'di bzhes la //
bdag gi mgon dang skyabs mdzod cig
/ces phud gtor /
de nas bden pa'i stobs brjod cing /
mgron rnams spyan drang ba ni /
hU~M/
sangs rgyas rkang gnyis gtso ste bden pa'i mchog
/chos nyid chags dang bral te bden pa'i mchog
/dge 'dun 'dus pa'i gtso ste bden pa'i mchog
/bden pa'i tshig la mi nyan gang yang med //
bskal pa rlung gis mi 'degs gang yang med //
dkon mchog gsum gyi bden pa'i byin rlabs kyis //
glud dang mdos kyi bdag po spyan 'dren no //
zhe sdang gnod pa'i sems dang ma byon cig
/log 'dren bgegs kyi sems dang ma byon cig
/bar chad glags tshol sems dang ma byon cig
/mchod sbyin dkrug pa'i sems dang ma byon cig
/byang chub sems dang bcas te gnas 'dir byon //
mthun rdzas len pa'i sems dang bcas te byon //
mi dang glud du brje ba'i sems dang byon //
gnas 'dir dkon mchog gsum gyi bden pa yis //
srid zhi thams cad mgron du spyan 'dren no //
mtho ba srid pa'i rtse mo man chad dang //
dma' ba na rag dmyal ba yan chad du //
'phags pa'i spyan gyis gzigs pa'i sems can rnams //
la la dkon mchog thugs rje sri zhu'i mgron //
la la lha srung yon tan sdongs grogs mgron //
la la rigs drug snying rje lan chags mgron //
la la gnod byed bgegs rigs 'gugs pa'i mgron //
'byung bzhis bsdus pa thams cad spyan 'dren no //
glud kyi gtor ma mthun rdzas 'di na mchis //
gdug sems sbyor ba ngan pa zhi nas kyang //
brtse ba'i sems kyis gnas 'dir byon par zhu //
de ring bzhugs sar gdan bting ngo //
de ring chibs par ran bor ro //
de ring mgul du skyems 'dren no //
de ring spyan la gzigs su 'bul //
de ring bden pa'i tshig gis 'grol //
sri zhu'i mgron rnams ma lus pa //
thams cad gnas 'dir gshegs su gsol //
a su nr-i tri pre du dzaH
oM badzra kaM ka ni /
mi tsi mi tsi /
ra ra /
praM praM/
tri tri /
gaM gaM
/guM guM
/dzaHhU~M baM hoH
a kar dzaHya /
a kar dzaHya /
badzra aM ku sha dzaHdzaH
zhes lcags kyu'i phyag rgyas yang yang bkug la 'di skad do //
hU~M/
bskal pa chen po mtha' re yangs //
rgya mtsho chen po gting re zab //
'jig rten khams 'di khyon re che //
'dzam bu gling 'di brdal re legs //
ri rab lhun po 'phang re mtho //
dpag bsam shing ni skye re legs //
de lta bu yi 'dzam gling 'dir //
ston pa thabs mkhas thugs rje che //
gdon bgegs gnod pa'i rkyen mang bas //
de la phan pa'i thabs bstsal pa //
de phyir 'byung ba'i glud 'bul 'tshal //
de la glud kyi khungs btsal ba /
khungs yang 'byung ba'i ngang las btsal //
sha yi glud 'di sa la btsal /
khrag gi glud 'di chu la btsal //
drod kyi glud 'di me la btsal //
dbugs kyi glud 'di rlung la btsal //
sems kyi glud 'di mkha' la btsal //
'bru sna bdun dang rin chen lnga //
de yang 'byung ba'i ngang la btsal //
de ltar glud la khungs btsal nas //
sngon tshe phan pa'i khungs shig btsal //
de la phan pa'i khungs btsal ba //
dang po bdud bab lha la babs //
lha chen ma hA de wa dang //
lha mo u ma de bI gnyis //
'jig rten 'das pa'i mdos bdag bskul //
bcom ldan phyag na rdo rje la //
gus pa'i dbang gis 'di skad zhus //
lha yi 'jig rten stongs la khad //
'di la phan pa'i thabs shig zhu //
de skad gsol ba btab pa dang //
bcom ldan phyag na rdo rje yis //
de la thugs rjes mgon skyob mdzad //
ri rab gling bzhi'i rtse mo nas //
'bru sna bdun gyi ngar phye la //
lha chen 'dra ba'i glud bzos nas //
rin chen sna tshogs rgyan gyis brgyan //
sngags dang phyag rgyas byin brlabs nas //
lha rnams kun gyi glud du 'bul //
lha yi glud de bdud la bsngos //
bdud dang 'dre rnams glud kyis bzlogs //
lha rnams mdangs dang ldan par gyur //
phan pa'i khungs shig de nas byung //
de nas bdud bab mi la babs //
mi bu rigs bzhi nad kyis btab //
bgegs rigs stong phrag brgyad cu 'khrugs //
ye 'drog sum brgya drug cu byung //
glo bur dgu bcu rtsa gcig byung //
dus min 'chi ba bco brgyad byung //
mi bu rigs bzhi 'dus pa na //
chu bzhi 'dus pa'i mgo bo ru //
gnam gyi phyogs su kha bstan nas //
gdung ba'i 'o dod 'bod pa ni //
lha la thugs rje mi mnga' 'am //
mi yi 'jig rten stongs la khad //
'di la phan pa'i skyabs shig zhu //
de skad gsol ba btab pa yis //
bcom ldan phyag na rdo rje yis //
mi la thugs rjes skyabs mdzad pa //
'byung ba lnga la glud btsal nas //
skye 'gro mi yi gzugs byas te //
rin chen sna tshogs rgyan gyis brgyan //
dar dang za 'og chas su bstsal //
ting 'dzin sngags dang phyag rgya yis //
byin brlabs 'dod yon lnga ru grub //
mi bu rigs bzhi'i glud du btang //
bgegs kyi tshogs rnams mnyes gyur nas //
mi rnams bde zhing skyid par gyur //
phan pa'i khungs shig de ltar byung //
yang ni khungs byung le 'u las //
sa la'i rgyal po gsal rgyal la //
mi rung ltas ngan sna dgu babs //
stag lo dpyid zla ra ba la //
gnam nas khrag gi char pa babs //
btsan dang ma mo gza' klus zin //
rgyal po'i lus la nad kyis btab //
de la phan pa'i thabs shig btsal //
slob dpon bram ze mchog sred kyis //
'bru sna nyi shu rtsa lnga btags //
chu sna de ni bdun gyis sbrus //
dkor chas rnam pa bdun gyis brgyan //
dar dang za 'og gos su bkon //
sngags dang phyag rgyas byin brlabs te //
rgyal po'i glud du btang ba ste //
gsal rgyal 'chi bdag bdud las thar //
phan pa'i khungs shig de nas byung //
yang ni phan pa'i khungs shig btsal //
sngon gyi rgyal po tri tri la //
dri za zur phud gdon gyis zin //
de la ci'i phan thabs btsal bas //
mu stegs log lta sdig spyod kyis //
blon po'i phru gu brgya rtsa brgyad //
glud du gtang na phan no zer //
blon po'i phru gu brgya rtsa brgyad //
lcags kyi rdang la brgyus te bzhag
/glud du gtong la khad pa na //
nam mkha'i khams nas sgra byung ba //
des ni phan par mi 'gyur te //
'bru mchog de ni sna bdun las //
rgyal po'i lus kyi tshad du byas //
glud du gtang na phan no skad //
de ltar byas pas bdud las thar //
phan pa'i khungs shig de nas byung //
yang ni phan pa'i khungs shig btsal //
bu mo blo gros bzang mo la //
tshe bla spun gsum bdud du babs //
lus la 'byung 'khrugs nad kyis thebs //
de la ci'i phan thabs zhus pas //
slob dpon d+ha na saMskr-i tas //
'bru sna bdun las glud du byas //
rin chen dar zab mang pos brgyan //
byin gyis brlabs te bden pa bdar //
bu mo 'chi bdag bdud las thar //
phan pa'i khungs shig de nas byung //
yang ni phan pa'i khungs shig btsal //
btsad po khri srong lde'u btsan la //
mtha' yi bgegs rigs kun 'dus nas //
sku la mi bzad nad kyis thebs //
chag chen nyams su nga ba la //
slob dpon pad+ma 'byung gnas kyis //
'bru sna lnga yi glud chen la //
rin chen dar zab mang pos brgyan //
sngags dang phyag rgyas byin brlabs te //
bdud la bden pa'i tshig gis bsngos //
dus min tshe yi bar chad bzlogs //
rgyal po'i mnga' thang dgung la reg
/phan pa'i khungs shig de nas byung //
sngon ni lha chen dbang phyug glud //
da lta rgyu sbyor 'khor bcas glud //
sngon gyi mi bu rigs bzhi'i glud //
da lta rgyu sbyor 'khor bcas glud //
sngon ni rgyal po gsal rgyal glud //
da lta rgyu sbyor yon bdag glud //
sngon gyi rgyal po tri tri'i glud //
da lta rgyu sbyor khye 'u'i glud //
sngon gyi u ma de bI glud //
da lta rgyu sbyor bud med glud //
sngon gyi bu mo blo gros glud //
da lta rgyu sbyor bu mo'i glud //
sngon gyi rgyal po khri song glud //
da lta sbyin bdag 'di yi glud //
bdud bgegs gdon gyi tshogs rnams kun //
mi dang glud du brje bar mdzod //
sngon tshe phan pa de ltar phan //
da gsol tsa na 'di ltar gsol //
'bru sna ngar gyi mi chen 'di //
'bru byung dang po 'di ltar byung //
nas ni dmu yi yul nas byung //
sran ma phya yi yul nas byung //
'bras ni rgya gar yul nas byung //
gro ni mon gyi yul nas byung //
til ni za hor yul nas byung //
so ba srin po'i yul nas byung //
bra bo 'jang gi yul nas byung //
rin chen sna lnga klu las byung //
dar zab sna lnga rgya las byung //
mtha' 'khob bod kyi rgyal khams 'dir //
de tsho 'dzom par ma gyur kyang //
dkar mo nas kyi gsang phye dang //
gtsang zhing dag pa'i spyin sa la //
gser dngul zangs lcags rin chen brdar //
dar zab rin chen rgyan gyis spras //
sngags dang phyag rgyas byin brlabs nas //
rgyu sbyor yon bdag 'khor bcas kyi //
glud du byas nas tshig gis 'grel //
rgyu bzang ngar gyi mi chen 'di //
zho sha'i snying la lung thang mig
/'gron bu'i so la mu tig klad //
tshab zer skra la mtshal gyi khrag
/dung gi rus pa skra yi tshil //
pu shel tse ni rgyus pa'i glud //
rin chen sna bdun snang gsal dang //
rnam par shes pa'i tshogs brgyad ldan //
rkang pa g.yas pa thabs chen lcags //
rkang pa g.yon pa shes rab zangs //
phyi ru gon pa gos kyi glud //
rin chen sna lnga nor gyi glud //
rten 'brel rnam shes brgyad dang ldan /
khams chen bco brgyad 'di la tshang //
skye mched bcu gnyis 'di la rdzogs //
tshe mda' g.yas la snyug gzhu g.yon //
yon bdag ske nas nor phog nas //
gces pa'i ngar glud ske la btags //
de 'dra'i yon tan ldan pa la //
snang srid lha 'dre'i spyan lam du //
glud la bza' ba'i sha med snyam //
glud la btung ba'i khrag med snyam //
glud la khyer ba'i nor med snyam //
dkon mchog gsum gyi bden pa dang //
sngags dang phyag rgya'i byin rlabs kyis //
glud 'di 'dod yon lnga dang ldan //
zas su 'brang rgyas zas sna dang //
sha mar bu ram la sogs 'bul //
skom du bu ram ja dang chang //
gser skyems ro mchog ldan pa 'bul //
glud la rdzongs ba'i nor skal 'bul //
rta khal dang ni drel khal dang //
mdzo khal dang ni g.yag khal 'bul //
stag sgro dang ni gzig sgro ru //
dkor nor rnam pa sna tshogs bkang //
glud kyi nor dang rdzongs su 'bul //
'bru sna ngar gyi mi chen 'di //
'byung ba lnga yi chas su bstsal //
rnam shes brgyad kyi khong gseng btad //
phyi rdzas dar dang zab las bgyis //
nang rdzas gser dang dngul las bgyis //
chas chas de ni brdar brdar nas //
skyes pa dmag la chas pa 'dra //
brgyan brgyan de ni btags btags nas //
mo btsun bag mar chas pa 'dra //
bris bris de ni bkod bkod nas //
stag gzig tshang nas thon pa 'dra //
mi bas glud bzang khyad par can //
bzhin bzang mdzes sdug skad re snyan //
de 'dra'i yon tan dpag tu med //
sgang bu de ni mtho mtho nas //
gsung snyan de ni kyu ru ru //
gshong bu de ni dma' dma' nas //
'gros bzang de ni ldems se ldem //
mi bas skad bzang tshangs pa'i skad //
spyan la byams pa'i gzugs re mdzes //
snyan la byams pa'i ngag re snyan //
thugs la byams pa'i yid re 'phrog
/mthun glud rdzas kyi glud 'bul lo //
'dra glud gzugs kyi glud 'bul lo //
gzhal glud lan chags glud 'bul lo //
mi ni ngan pa shul du bzhag
/glud ni bzang po phyag tu 'bul //
skyes pa pho yi glud du 'bul //
pho glud g.yas su sga ra ra //
za ma mo yi glud du 'bul //
mo glud g.yon du chi li li //
byis pa chung gi glud du 'bul //
chung glud mdun du me re re //
de ltar yon tan ldan pa yi //
da ni glud 'di gtong yang 'tshal /

/hU~M/
glud 'di shar gyi phyogs su gtong //
de na dri za'i gdon tshogs bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
dri za'i bka' gdon dgra la sgyur //
oM in+d+ra ye sa ma ya zlogs /
hU~M/
glud 'di shar lho mtshams su gtong //
de na me lha pho mo bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
me lha'i gdon tshogs dgra la sgyur //
oM ag+ne ye sa ma ya zlogs /
hU~M/
glud 'di lho yi phyogs su gtong //
de na gshin rje'i gdon tshogs bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
gshin rje'i 'phrul 'khor dgra la sgyur //
oM ya ma na ye sa ma ya zlogs /
hU~M/
glud 'di lho nub mtshams su gtong //
de na srin po sha za bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
srin po'i pho glang dgra la sgyur //
oM ni ri ti rak+sha sa ma ya zlogs /
hU~M/
glud 'di nub kyi phyogs su gtong //
de na klu yi gdon chen bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
klu yi gtad khram dgra la sgyur //
oM bA ru Na ye nA ga rA tsa sa ma ya zlogs /
hU~M/
glud 'di nub byang mtshams su gtong //
de na rlung lha'i gdon tshogs bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
rlung lha'i 'khor lo dgra la sgyur //
oM ba ya b+he ye sa ma ya zlogs /
hU~M/
glud 'di byang gi phyogs su gtong //
de na gnod sbyin pho mo bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
gnod sbyin gdon tshogs dgra la sgyur //
oM ku be ra ye sa ma ya zlogs /
hU~M/
glud 'di byang shar mtshams su gtong //
de na bgegs kyi gdon tshogs bzhugs //
srid pa'i mdos chen khyod song la //
rgyu sbyor yon gyi bdag po yis //
dus min 'chi ba zlog tu gsol //
chag chen nyam nga sgyur du gsol //
bgegs kyi gdug rtsub dgra la sgyur //
oM i shA naHye sa ma ya zlogs /
hU~M/
glud 'di steng gi phyogs su gtong //
de na tshangs pa brgya byin bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
lha bdud gnam babs dgra la sgyur //
oM brah+ma na ye sa ma ya zlogs /
hU~M/
glud 'di 'og gi phyogs su gtong //
de na klu dang sa bdag bzhugs //
srid pa'i mdos chen khyod song la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
klu gnyan sa bdag gdug rtsub dgra la sgyur //
oM nA ga b+hU mi pa tiHsa ma ya zlogs /
kyai /
nam mkha' gang ba'i lha 'dre la //
sa gzhi gang ba'i glud 'bul 'tshal //
sha yi glud 'di sa la gtong //
sa la gnas pa'i lha 'dre rnams //
srid pa'i mdos chen 'di longs la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
rgyu sbyor yon gyi bdag po 'di //
bzung pa thongs la bcings pa khrol //
mnan pa khyogs la bsdams pa glod /
khrag gi glud 'di chu la gtong //
chu la gnas pa'i lha 'dre rnams //
srid pa'i mdos chen 'di longs la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
rgyu sbyor yon gyi bdag po 'di //
bzung pa thongs la bcings pa khrol //
mnan pa khyogs la bsdams pa glod //
drod kyi glud 'di me la gtong //
me la gnas pa'i lha 'dre rnams //
srid pa'i mdos chen 'di longs la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
rgyu sbyor yon gyi bdag po 'di //
bzung pa thongs la bcings pa khrol //
mnan pa khyogs la bsdams pa glod //
dbugs kyi glud 'di rlung la gtong //
rlung la gnas pa'i lha 'dre rnams //
srid pa'i mdos chen 'di longs la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
rgyu sbyor yon gyi bdag po 'di //
bzung pa thongs la bcings pa khrol //
mnan pa khyogs la bsdams pa glod //
rus pa'i glud 'di brag la gtong //
brag la gnas pa'i lha 'dre rnams //
srid pa'i mdos chen 'di longs la //
rgyu sbyo+or yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
rgyu sbyor yon gyi bdag po 'di //
bzung pa thongs la bcings pa khrol //
mnan pa khyogs la bsdams pa glod //
sems kyi glud 'di mkha' la gtong //
nam mkhar gnas pa'i lha 'dre rnams //
srid pa'i mdos chen 'di longs la //
rgyu sbyor yon gyi bdag po yi //
dus min 'chi ba zlog tu gsol //
chag chen nyam nga sgyur du gsol //
rgyu sbyor yon gyi bdag po 'di //
bzung pa thongs la bcings pa khrol //
mnan pa khyogs la bsdams pa glod //
dus min 'chi ba zlog tu gsol //
de nas bden pa'i stobs brjod la /
kyai /
gdon bgegs tshogs rnams tshur nyon dang /
khyod kyis 'di ltar shes par gyis //
sdig pa chung zhing chung na yang //
mi gnod snyam du brnyas mi bya //
me stag chung ba dag gis kyang //
rtswa phung ri tsam sreg par byed //
de ltar byas pa de yin kyang //
dge ba chung yang brnyas mi bya //
chu yi thigs pa chung ngu yis //
snod ni chen po gang bar 'gyur //
dge ba chung yang bsgrub par bya //
sdig pa chung yang spang bar bya //
'gro mgon thub pa'i zhal nas kyang //
sdig pa ci yang mi bya ste //
dge ba phun sum tshogs par spyad //
rang gi sems ni yongs su 'dul //
gzhan gyi sems ni dkrug mi bya //
de skad gsungs pa rgyal ba'i bka'//
nyi zla thang la lhung yang srid //
chu klung gyen la zlog kyang srid //
bya rog dkar por 'gyur yang srid //
rgyal ba'i bka' la 'gyur ba med //
dkar nag las kyi 'bras bu ni //
bden pa rgyal ba'i bka' las gsungs /
khyed rnams ma rungs gdug sems can //
sngon yang gzhan la gnod byas pas //
da lta bsam sbyor ngan par skyes //
da rung gzhan la gnod byed cing //
rgyal ba'i bka' la mi nyan na //
sdug bsngal bzod par dka' ba dang //
mnar med dmyal ba'i gnas su skye //
de bas gnod 'tshe spang nas ni //
gzhan la phan pa'i sems kyis su //
glud gtor mthun rdzas 'di longs la //
'khor 'dir gnod pa ma mdzad par //
chag chen nyam nga thams cad zlogs //
e e sa ma ya zlog
/laM laM sa ma ya zlog
/khaM khaM sa ma ya zlog
/raM raM sa ma ya zlog
/yaM yaM sa ma ya zlog
/ma ma sngo ta sngo ta sa ma ya zlog
/e yaM raM khaM laM 'byung ba lnga yi gnod pa thams cad phyir zlog zlog b+h+yo b+h+yoH
zhes brgya'am nyer gcig brjod /
de nas rdzogs chen rgyud gzhung mang po nas 'byung ba'i glud 'phyong ni /
glud mdos mang tsam bsngos la /
hU~M/
khyer cig khyer gcig stobs ldan rnams //
sred dang chags dang zhen pa dang //
dran dang bzung dang bsam dang reg
/klod dang grol dang zhi bar mdzod //
ces lo grangs tsam mam sum 'gyur brgya rtsa brgyad sogs brjod do //
glud gom gang tsam spags la /
de nas glud lam bstan pa ni /
kyai /
srid pa'i rtse mo man chad dang //
na rag dmyal ba yan chad du //
phyogs bcu'i lha 'dre'i tshogs rnams kun //
sngon chad mchod sbyin ma thob par //
de ring bdag gis khyed mchod kyis //
mi dang glud du brje bar mdzod //
glud dang lha 'dre sdebs la song //
glud la de ni lam bstan 'tshal //
dpyid kyi de ni zla gsum la //
chu gsum 'dus pa'i gzhung la song //
dbyar gyi de ni zla gsum la //
ri gsum 'dus pa'i rtse la song //
ston gyi de ni zla gsum la //
lung gsum 'dus pa'i mdo la song //
dgun gyi de ni zla gsum la //
lam gsum 'dus pa'i mdo la song //
lha yi dal kha zlog kyin song //
bdud kyi khram kha sgyur gyin song //
btsan gyi pra ltas zlog kyinasong //
ma mo'i 'dun ma spos kyin song //
gza' yi dkyus kha sgyur gyin song //
dmu yi dal kha zlog kyin song //
rgyal po'i 'pho skyas zlog kyin song //
the'u rang rdzong 'debs zlog kyin song //
klu yi dug rnams 'joms kyin song //
ban d+he'i rbod gtong zlog kyin song //
srid pa'i dal kha skyod kyin song //
dus min 'chi ba zlog kyin song //
glo bur rkyen ngan zlog kyin song //
snga ma'i lan chags 'jal gyin song //
'phral gyi nyes skyon bsal gyin song //
'dzum pa'i mdangs kyis ston cing song //
snyan pa'i ngag gis 'grol gyin song //
da bzhes de ni da bzhud 'tshal //
glud dang lha 'dre sdeb gyis la //
gshegs so rang rang gnas su gshegs //
thams cad dgyes shing tshims nas kyang //
rang gi yul du da song la //
phyin chad gnod 'tshe ma byed cig
/zlog zlogs /
sgyur sgyur /
b+h+yo b+h+yo /
zhes pa dang gzhan yang zlog sgyur bya'o //
des ni phyi nang bar chad kun zlog cing //
dus min 'chi ba'i rkyen las rab thar nas //
phrin las rnam bzhi lhun gyis grub pa dang //
bkra shis bde legs kun gyi mchog thob shog
/spyir glud thams cad kyi rdzongs 'debs dang /
khyad par du rdzogs pa chen po'i 'byung ba lnga'i glud rabs snang srid spyi bskang chen mo 'di /
o rgyan pad+ma'i gsung 'dzin dus mtha'i gter ston rin chen dpal bzang pos (rat+na gling pa /)rang gzhan la phan pa'i blos nub g.yu mtsho sngo mo'i mgul bde chen gling gi dben gnas su sbyar pa'o //
dge'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
gtsang dpal ri'i dpe rnying dang go bsdur gyis zhus dag nges 'drong byas pa yin no //
