@#//
lha chen thang lha gnyan po sgrub cing mchod pa'i phrin las kyi cho ga tshangs pa lha'i rnga chen zhes bya ba bzhugs so //
bla ma rje btsun thod phreng rtsal la phyag 'tshal lo //
dbang chen pad+ma'i bstan skyong sa brgyad bdag
/dri za'i rgyal po stong gsum dregs pa'i rje //
rdo rje 'bar ba rtsal gyis dgyes dgongs la //
'dod dgu'i dngos grub char du bsnyil bar mdzod //
bod 'bangs pad+ma'i rjes 'jug rnams //
phyi mtha'i bar du mi g.yel bar //
skyong mdzad rdo rje'i yal gam can //
gang de mchod pa'i las rim bshad //
'dir slob dpon chen po'i gter srung /
chos skyong rgyal po'i sku lha /
sgrub brgyud bstan pa'i srung ma chen po thang lha rdo rje 'bar ba rtsal gyi phrin las zangs mdzod dmar po'i chos sde las 'byung ba nyid gtsor byas te nyams su blang ba la gsum /
yo byad nye bar bsdog pa /
bdag nyid nus ldan du byed pa /
mchod pa'i las rim dngos so //
dang po ni /
sgrub pa'i skabs phyi nang gsang ba'i rten dang 'brel ba sogs kyi bcas bsham gzhan las shes par bya dgos shing /
'dir dus bzang gsol mchod tsam gyi skabs su 'dzom na 'di nyid kyi bris sku bkram pa'i mdun du /
ras dkar dri ma med pa spos kyis bdug pa'i stegs la 'bru dkar sil mar bkram pa'i dbus /
rin po che'i snod gtsang mar gro nas 'bras dkar gyi phye ma rin chen dang bsres pa las /
pad+ma 'dab brgyad gyen langs gru bzhi'i khar bang rim gcig dang bcas pa'i gtor ma gru bzhi rtse rgyal shel mkhar gyi dbyibs can nor bu sum tshom gyis spras pa mtho gang las mi chung ba dar gdugs dkar pos brgyan pa bkod /
de'i g.yas g.yon rgyab gsum du shel sogs rin po che'i snod du g.ya' chu gangs chu skyes chu gtsang mas bkang ba dang /
mdun du mchod gtor dkar po gru gsum mtho gang ba mtheb kyu grangs mang dang lug mgos brgyan pa bsham /
de dag gi rgyab tu 'bru dkar gyis zlum por bskor ba'i nang phyogs mtshams brgyad du tshom bu mtho ba brgyad bkod /
mar gyi mdzo g.yag
/rta lug
/dkar skyems /
mngar skyems /
gser skyems /
phye mar rnams dang /
chu gnyis nyer spyod phreng tshar du bsham /
mda' dar mdung dar go mtshon sogs spyan gzigs gang 'dzom bstar zhing /
bzang shing spos dkar gyi bsang dud kyang gtang ngo //
gnyis pa bdag bskyed ni /
skyabs sems sngon du 'gro bas /
skad cig gis rang rig hrIHyig dmar po yongs su gyur pa las /
dbang chen rta mchog sku mdog dmar nag dbu tshangs pa'i 'jig rten du bslebs pa /
zhabs rgya mtsho'i steng du brkyangs pa /
nyi zla gza' skar rked la 'khor ba /
ri rab la stegs byas pa /
phyag g.yas pas gzugs khams 'degs shing g.yon pas 'dod khams gnon pa /
dur khrod kyi chas kyis kun nas brgyan pa /
rta skad g.yas g.yon steng 'og tu bsgrags pas pho rgyud mo rgyud gza' klu thams cad dbang du sdud pa /
hrIHhU~M phaT gsum gyi sgra 'brug ltar ldir ba /
khams gsum dbang du sdud cing srid gsum zil gyis gnon pa'i skur gyur /
hrIHma hA krota pad+mAn+ta kr-ita ha yaM grI ba hU~M hU~M phaT/
ya ma ra tsa du tri phu tri hrIHhU~M phaT/
ces ci rigs bzlas la bstod pa ni 'jam rol dang bcas /
rta mgrin rgyal po dbang gi lha //
dregs pa kun 'dul pad+ma 'byung //
bla ma rig 'dzin sprul sku la //
sgo gsum gus pas phyag 'tshal bstod //
ces brjod /
gsum pa las rim dngos la /
mchod brlab rten bskyed spyan 'dren bzhugs //
dam bsgrag mchod bstod dzapa? bzlas skong //
gser skyems bsang mchod las bcol bskul //
rjes kyi bya ba bcu gsum mo //
zhes pa ltar las /
dang po mchod gtor byin gyis brlab pa ni /
hrIHma hA kro d+ha pad+mAn+ta kr-ita ha yaM grI ba hU~M hU~M phaT kyis bsang /
swa b+hA bas sbyang /
stong pa'i ngang las 'bru gsum 'od du zhu ba las byung ba'i phyi nang gsang ba'i mchod rdzas rnams bzang zhing gya nom pa /
lha chen 'khor bcas mnyes par byed pa'i mchod sprin nam mkha' mdzod kyi rang bzhin dpag tu med cing bsam gyis mi khyab par gyur /
oM sarba bid pU ra pU ra /
su ra su ra /
A brta ya A brta ya hoH
badzra s+pha ra Na khaM/
lan gsum brjod /
gtor ma bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du oM 'od du zhu ba las byung ba'i /
gtor ma kha dog dri ro reg bya phun sum tshogs pa'i steng du oM AHhU~M gis mtshan pa las 'od zer 'phros pas 'khor 'das kyi ro bcud thams cad bsdus te gtor ma la thim /
yi ge gsum 'od du zhu nas dbyer med gcig tu 'dres pas ye shes kyi bdud rtsi'i rgya mtsho chen po zad mi shes pa'i rang bzhin du gyur /
oM AHhU~M ma hA ba liM ta te dzo ba liM ta ba la ba te gu h+ya sa ma ye swA hA/
lan gsum brjod /
gnyis pa mdun rten bskyed pa ni /
oM swa b+hA ba sogs kyis sbyang /
stong pa'i ngang las rang gi mdun du shel gyi khang bzang rin po che sna tshogs kyi sgo lcog 'od 'bar ba rtsa bar bdud rtsi'i rgya mtsho 'phyur ba :
rked la 'ja' 'od na bun gyi gur phub pa :
rtse mor sprin dkar rin po che'i zil char 'beb pa :
sa gzhi ljang sngon la me tog sna tshogs rgyas pa :
khor yug tu gnam lha brgyad kyi gangs ri shel gyi mchod rten lta bus bskor ba :
de'i dbus su nyi zla pad+ma'i gdan la stobs ldan rta mchog ngang dkar rin po che'i sga rgyan du mas mdzes pa'i steng na lha chen rdo rje 'bar ba rtsal sku mdog shel gyi ri bo ltar du brjid pa :
zhal 'dzum zhing mche ba cung zad gtsigs pa :
spyan gsum rab tu bkra ba :
dbu skra'i thor tshugs dar dkar pos bcings pa :
phyag g.yas rdo rje rtse lngas mtshan pa'i sba lcag nam mkha' la 'phyar ba :
g.yon shel dkar gyi phreng ba 'dren pa :
zab chen dkar dmar mthing gsum gyi ber gsol ba :
spyi bor nor bu 'bar ba'i tog dang rin po che'i rgyan sna tshogs dang bcas pa :
sku gzhon zhing mdzes pa :
rgyal po rol pa'i cha lugs su bzhugs pa :
de'i g.yon du yum gnam mtsho'i rgyal mo rdo rje g.yu sgron ma sku mdog sngo sangs /
zhal gcig phyag gnyis ma spyan gsum dang ldan pa /
g.yas rgyal mtshan dang g.yon me long 'dzin cing /
dbu skra thor tshugs lhag ma'i zar bu thur du 'phyang ba /
sman btsun mdzes ma yid du 'ong ba'i cha byad kyis gtso bo la 'dud pa'i rnam pa can g.yu 'brug la 'chib pa /
steng gi nam mkhar khyung nag dbu dgu pa gnam lcags kyi mchu sder dang spu gri'i gshog pa can sbrul za ba /
mtha' skor du mched 'khor sum brgya drug cu /
g.yas su skyes bu g.yu yi smin ma can /
g.yon du khye'u chung g.yu'i zur phud can /
mdun du mi dkar g.yu'i thor cog can /
rgyab tu mi sngon gtum zhing 'jigs pa /
steng dang phyogs mtshams kun nas ru 'dren sde bzhi so so brgya phrag dang bcas pas bskor ba /
de'i shar du zhi mdzad rdo rje 'bar ba rtsal dkar po g.yas sman gyi ljon shing dang g.yon bdud rtsi'i bum pa 'dzin pa /
dar dkar gyi na bza' dang rin po ches brgyan cing sems skyil gyis bzhugs pa la sman lha drang srong gi tshogs kyis bskor ba /
lhor rgyas mdzad rdo rje 'bar ba rtsal ser po g.yas nor bu 'bar ba dang g.yon rin po che'i sgrom bu 'dzin pa /
dar ser gyi na bza' dang rin po ches brgyan cing ne'u le dmar ser gyi gdan la sems skyil gyis bzhugs pa la gnod sbyin nor lha'i tshogs kyis bskor ba /
nub tu dbang mdzad rdo rje 'bar ba dmar po mnyam gzhag tshe bum 'dzin pa /
zhi khro'i nyams dang rdo rje'i rgyan can skyil krung gis bzhugs pa la tshe lha rig 'dzin drang srong gis bskor ba /
de gsum ka pad zla'i gdan la bzhugs pa'o //
byang du las kyi khro bo rdo rje 'bar ba rtsal nag po khro gtum mche ba gtsigs pa /
g.yas mdung dmar dang g.yon lcags kyi mda' gzhu 'dzin pa /
dar ber dmar nag rin po che dang dug sbrul gyis brgyan pa /
rta mchog bra nag rlung gi shugs can bcibs shing dregs pa'i sde dpon rnams kyis bskor ba /
shar lhor lha chen skyes bu bzhin bzang dkar po g.yu'i zur phud can /
g.yas skyabs sbyin dang g.yon khu tshur dkur brten pa /
dar dkar gyi la'u gsol zhing mnyam pa'i stabs kyis bzhengs pa la rang 'dra'i lha phrug du mas bskor ba /
lho nub tu 'brong g.yag zhol can dkar po rno ba'i rwa gnyis thang shing tsam brgyangs pa /
kha rlangs na bun ltar 'thibs shing ngur sgra 'brug ltar sgrog pa /
gnam lcags kyi rmig pa me ltar 'bar bas rgyal 'gong dam sri 'dam ltar brdzis shing rang 'dra'i sprul pa dpag med 'gyed pa /
nub byang du dpa' bo rdo rje 'bar ba rtsal dmar 'tsher g.yas lcags kyu dang g.yon zhags pa bsnams pa /
pad+ma dmar po'i rgyan can phyed skyil gyis bzhugs pa la 'gugs byed dbang gi pho nya'i tshogs kyis bskor ba /
byang shar du lha mchog srid gsum gyi bdag po tshangs pa chen po sku mdog dmar ser mche ba gtsigs pa /
ag tshom dang smin ma glog ltar 'khyug pa /
dbu skra li khri'i mdog can thor tshugs kyi rtser skye ba lnga pa'i dung sum tshom gyi steng du nor bu 'bar bas mtshan pa /
spyan gsum dang ldan zhing zhi ma khro'i nyams can /
g.yas ye shes kyi ral gri me 'bar ba nam mkhar phyar zhing g.yon pa gser gyi 'khor lo rtsibs stong thur du bskor ba /
stag lpags kyi rked dkris dang sbrul gyi do shal gsol ba /
zhabs gnyis pad+ma nyi zla dgra bgegs kyi gdan la mnyam pa'i stabs kyis bzhengs nas me 'od klong na bzhugs par tshangs ris kyi 'khor tshogs grangs med pas bskor ba /
zhi rgyas dbang 'gugs tshangs pa ste lnga ga'ang dbu skra ral pa'i thor tshugs can prog zhu sogs rin po che'i rgyan snyan gong ut+pal dang dar gyi cod pan 'phyang ba /
nang kha dog sna tshogs dang phyi rang mdog dang mtshungs pa'i rtse ber nyis brtsegs gsol ba'i nang ma la gser ska bcings pa /
rin po che'i hor l+h+wam gsol zhing sku las 'od zer sna tshogs phyogs bcur 'phro ba'o //
de dag gi steng dang phyogs mtshams kun na sprul pa'i dung khra dkar po lding zhing 'jum pa /
lcags sdig nag po khro la mchong ba /
dung spyang pho mo glog ltar 'khyugs pa /
phyi rol gyi khor sa dang po la lha dang klu gnyan bye ba 'bum sde'i dmag tshogs /
phyi ma la snang srid lha srin sde brgyad dpung tshogs yan lag bzhi pa'i cha lugs su 'jigs shing dpa' ba /
kun kyang nyi ma 'bum gyi gzi brjid ltar 'bar ba'i /

gtso 'khor thams cad kyi spyi bor oM/
mgrin par AH
thugs kar hU~M hrIH'i mthar snying pos bskor ba dang bdag nyid kyi thugs ka nas 'od zer 'phros pas mtho ris lha'i tshal /
lha brgyad gangs kyi rwa bas bskor ba'i pho brang sogs nas sku lha chen po sprul 'khor dam can rgya mtsho'i tshogs dang bcas pa sprin phung gtibs pa bzhin du byon par gyur /
badzra sa mA dzaH
gsum pa spyan 'dren bzhugs gsol ni /
spos dkar sogs sbyar spos btul /
dar dkar gyi g.yab mo dbyangs rol dang bcas te /
hU~M:
ye shes gzhal yas bskyed kyi rgya ma chung :
seng ge glang chen khri bshams 'phang ma dma':
nyi zla pad+ma'i gdan bting bkrag ma zhan :
ye shes lha mchog bsten cing rgyang ma ring :
'jig rten srung ma bsgrub cing mthu ma chung :
'dir gshegs nyi zla'i gdan la bzhugs su gsol :
rdo rje 'bar ba rtsal sa ma ya dzaHdza :
hU~M:
sngon tshe ka dag rdo rje'i dbyings :
nang gsal 'od kyi gzhal yas khang :
'og min 'phrul gyi zhing khams su :
sangs rgyas bstan pa bsrung bya'i phyir :
byang chub sems dpa' nam mkha'i snying :
sprul pa lha chen 'bar ba rtsal :
mi mjed kun la dbang bsgyur ba'i :
tshangs pa'i rgyal po mthu bo che :
dregs pa'i sde dpon kun gyi rje :
shel ging gnam lha dkar por grags :
gsang yum rdo rje g.yu sgron ma :
byang thang gnam mtsho'i bdag mo ste :
mched 'khor gtsang rigs lha yi tshogs :
bka' sdod dregs ldan du mas bskor :
lha chen dpal 'bar drag shul can :
rdzu 'phrul stobs kyis sku bskyod tshe :
sa gzhi ri brag thams cad kyang :
mtho dma' med par zhongs se zhong :
dpung tshogs char sprin 'thibs pa bzhin :
dgyes pa'i gad rgyangs di ri ri :
spyan 'dren dang ba'i gnas 'dir gshegs :
nyi zla pad+ma rin chen khrir :
ye shes gsang ba'i lha mchog khyed :
bstan srung rgyal por mnga' gsol tshe :
sku gsung thugs kyi dkyil 'khor la :
gzi brjid nyi ma 'bum bzhin rgyas :
nag phyogs bdud dpung zil gyis gnon :
dpa' bo stobs ldan snying rje can :
sde dpon chen po'i spyan snga ru :
bdag gis khas blangs dam bca' g.yel :
dam tshig nyams chag mthol lo bshags :
mnyes mchod thugs dam bskang ba ni :
man shel 'od 'phro gsang ba'i rten :
ting 'dzin gsal bas thugs dam bskang :
dam rdzas gtor ma nang gi rten :
bsnyen sgrub bzlas pas thugs dam bskang :
sku 'bag rgyan ldan phyi yi rten :
'dod yon longs spyod thugs dam bskang :
bzhi pa dam tshig bsgrag pa ni /
hU~M:
sku lha'i yab smros pa :
'od de gung rgyal lags :
sku lha'i yum smros pa :
g.yu bya gshog gcig lags :
sku lha nyid smos pa :
ya zhur gnyan gyi lha :
bzhugs yul mtshan gsol ba :
'dam shod snar mo lags /
khri rgod g.yu ljang ldem :
dbyar sngo dgun yang sngo :
bzhugs yul nyams re dga':
dgyes so lha yi yul :
mi chos mtshan gsol ba :
thang lha ya zhur lags :
lha chos mtshan gsol ba :
dri za'i rgyal po ni :
zur phud lnga pa lags :
gsang ba'i mtshan gsol ba :
rdo rje 'bar ba rtsal :
sku la ci gsol na :
dar dkar ral ga gsol :
chibs su ci 'chib na :
lha rta ngang dkar 'chib :
khams gsum kun tu rgyu :
mdog dkar 'od zer 'bar :
phyag g.yas sba lcag phyar :
ma bdun las la 'gyed :
g.yon pas shel phreng 'dren :
thugs dam dbyings su zlo :
sprul pa ci 'gyed na :
lha dmag 'bum sde 'gyed :
bran g.yog 'khor dang bcas :
'dir byon phrin las mdzod :
dam can kun gyi lha :
dam med kun gyi gshed :
mna' zan kun gyi bdud :
rnal 'byor kun gyi dpal :
sgrub mchog bdag gi grogs :
phrin las skal phog pa :
smyo ba'i 'dre 'dul zhing :
sdang ba'i dgra srog gcod :
mgyogs su rta gtod kyi :
rmig thog zor ma lci :
rno ru mtshon brdar gyi :
rtse mo dbal ma zhan :
ci dang do bsdo na :
do thag chad ta re :
mgyogs dang dkyus 'gran na :
dkyus thog shor ra re :
sdang dgras khyer ra re :
byams kyis skyong la re :
dus la bab bo sa ma ya :
dam tshig rjes su dran par mdzod :
las la bab bo bgegs kyi rgyal :
bcol pa'i phrin las 'grub par mdzod :
dbus gtsang ru bzhi'i yul lha khyod :
chos skyong rgyal po lha yi sras /
khri srong lde'u btsan sku lha yin :
o rgyan pad+ma 'byung gnas kyis :
dam la btags pa'i dam tshig can :
da lta ci bsgo'i las rnams nyon :
phyi rabs bstan pa'i tha ma la :
o rgyan pad+ma 'byung gnas kyi :
rjes su 'jug pa'i sngags 'chang dang :
chos rgyal khri srong lde'u btsan gyi :
lha rgyud chags pa'i gdung rgyud rnams :
mtho mtho dgung la reg pa dang :
dma' dma' bu bzhin skyong bar gyis :
bod khams ru bzhi phyugs bzhin skyongs :
bsam yas lha khang dkor bzhin srungs :
bskal pa tha ma'i sems can la :
khyod kyis srung skyob mi byed na :
dang po byang lam bar pa ru :
gsang bdag phyag na rdo rje yis :
srog snying gzir pa mi dran nam :
bar du bsam yas has po rir :
dbang chen pad+ma he ru kas :
dbang du bsdus pa mi dran nam :
tha mar ri rgyal bkra bzang gi :
rtse mor lha srin kun bsags nas :
dpal chen rdo rje gzhon nu yis :
dam tshig phog pa mi dran nam :
nga ni pad+ma 'byung gnas yin :
khyod ni gnyan chen thang lha yin :
yul ni dbus gtsang ru bzhi yin :
byin rlabs sprin ltar thibs se thib :
thugs rje char ltar sha ra ra :
dam tshig mdangs ldan ya la la :
thang lha gnyan po gshegs su gsol :
sku lha gnyan po 'khor bcas la :
brjid ldan bzang ring bshos kyis mchod :
g.ya' chu gangs chu gtsang mas mchod :
dri zhim spos dkar dud pas mchod :
gser dngul rin chen sna lngas mchod :
rngon cha dar dang za 'og mchod :
gsang lug 'bras dkar gtsang mas mchod :
oM badzra thang ka ra mun nyid khu sha li a mr-ita kha kha khA hi khA hi :
dam tshig gi phyag rgya bstan la /
lha chen rdo rje 'bar ba rtsal mched 'khor sprul pa'i dmag tshogs dang bcas pa rnams kyis bcom ldan 'das gsang ba'i bdag po /
slob dpon pad+ma thod phreng /
paN chen bi ma la mi tra /
lo chen bai ro tsa na /
chos rgyal mnga' bdag yab sras /
jo mo ye shes mtsho rgyal /
gter ston rig 'dzin yab sras la sogs pa rtsa ba dang brgyud par bcas pa'i dpal ldan bla ma dam pa rnams kyi bka' dang dam las ma 'da' bar /
sangs rgyas kyi bstan pa srungs sogs kyis phrin las bcol lo //
lnga pa mchod pa 'bul ba ni /
hU~M/
gzhan yang mnyes pa'i dgyes mchod ni :
g.ya' chu gangs chu lu mar skyes :
gtsang ma'i yon chab sna tshogs mchod :
pad+ma dkar po ut+pal dmar :
me tog sna tshogs sil mas mchod :
spos dkar tsan+dan lha shug sngo :
shing sna sna tshogs bsang gis mchod :
snang gsal mdangs ldan sgron me dang :
dri mchog ga pur sman gyis mchod :
'bras dkar phung po 'bru bcud sbyar :
brjid ldan bzang rigs bshos kyis mchod :
rnga chen dung rnga gling bu'i tshogs :
dri za'i sgra snyan du mas mchod :
dkar gsum mngar gsum bdud rtsi'i rgyun :
shing thog 'bras bu du mas mchod :
rta mchog dung khra zhol dkar sogs :
mthun pa'i rten rdzas du mas mchod :
gser g.yu rin chen dar zab dang :
go mtshon spyan gzigs du mas mchod :
bde gsal mi rtog ting 'dzin dang :
dbyings rig dbyer med dgongs pas mchod :
oM badzra thang ka ra sa pa ri bA ra ar+g+haM nas /
shab+da pany+tsa kA ma gu Na pra tIts+tsha swA hA/
sman mchod ni /
mtshan ldan b+hany+dza'i snod yangs su //
rtsa brgyad stong sbyar a mr-ita //
ye shes bdud rtsi'i rgya mtshor bskyil //
lha chen 'khor dang bcas la 'bul //
sarba pany+tsa a mr-ita khA hi /
gtor ma 'brang rgyas bran la /
dri med rin chen snod mchog yangs pa'i nang //
'bru dkar phye ma dkar mngar sman gyis sbags //
ro mchog brgya ldan bdud rtsi'i gtor ma 'di //
dri za'i rgyal po 'khor dang bcas la 'bul //
bzhes nas ci 'dod dngos grub bstsal du gsol //
rdo rje thal mo kha phye ba'i phyag rgya dang bcas /
lha chen rdo rje 'bar ba rtsal 'khor dang bcas pa'i ljags hU~M las skyes pa'i rdo rje rtse gcig pa dmar po 'od kyi sbu gu can gyis gtor ma'i bcud thams cad drangs te gsol bar gyur /
oM badzra thang ka ra sa pa ri bA ra ma hA ba liM ta kha kha khA hi khA hi oM AHhU~M:
gtso bor lan gsum mam bdun gyis 'bul lo //
skabs 'dir gtor 'bul grangs gsog bya bar spro na /
gtor ma grangs su bsham pa'am /
mtheb kyu 'bru sna tshogs kyis kha gsos la /
a kA ros byin brlab :
oM:
dri za'i rgyal po sa brgyad gnas pa'i mchog :
stong gsum gzhi bdag kun gyi rje bor gyur :
'khor g.yog dang bcas brgya byin sras mo ni :
mtsho sman bcas pa 'dir gshegs gtor ma bzhes :
bdag gi bsam pa thams cad 'grub pa dang :
bstan pa 'phel zhing 'dod dgu rgya cher ldan :
gdug 'dre'i nad dang gnod pa zhi ba dang :
thams cad bde dgar spyod pa'i bkra shis stsol :
oM a ma nu Sh+ya gan+d+har+b+baHrA dza sa pa ri bA ra i daM ba liM ta kha kha khA hi khA hi :
zhes tshar gsum mam bdun sogs brjod do //
drug pa bstod pa bya ba ni /
hU~M:
dpal ldan lha yi lha mchog khyod :
'dzam gling byang phyogs kha ba can :
kha ba can gyi byang ljongs su :
sa gzhi ljang sngon rtsi bcud rgyas :
me tog pad+ma 'od du 'bar :
gangs dkar shel gyi phreng bas bskor :
yid 'ong mtsho chen mdangs dang ldan :
shel mkhar rin chen sgo lcog 'bar :
rtsa bar yid bzhin rgya mtshor ldan :
rked par 'ja' 'od na bun 'thibs :
rtse mor sprin dkar dgos 'dod kyi :
rin chen char 'beb 'brug sgra sgrog :
gzhal yas de yi nang shed na :
nyi zla pad+ma rta mchog steng :
dam can rdo rje 'bar ba rtsal :
sku mdog dkar gsal khro 'dzum 'gying :
phyag g.yas rdo rje sba lcag phyar :
g.yon pas zla ba'i shel phreng 'dren :
dar dkar thod bcings dbu skra'i rtser :
yid bzhin nor bu 'bar bas brgyan :
sku la ber chen phrugs gsum gsol :
gzhon mdzes yid 'phrog rgyal po'i chas :
'od zer sna tshogs phyogs bcur 'phro :
mched 'khor sum brgya drug cu dang :
dmag dpung bye ba 'bum sdes bskor :
kun kyang khro gtum brjid pa'i gzugs :
dar tshon rol mos nam mkha' gang :
bde gshegs stong gi bstan pa srung :
pad+ma 'byung gnas bka' bzhin sgrub :
chos rgyal mnga' ris bu bzhin skyong :
dbus gtsang ru bzhi'i yul lha mdzad :
rje dpon yongs kyi dgra blar gyur :
rdo rje 'bar ba rtsal la bstod :
lha chen yongs kyi rje bor bstod :
dri za'i rgyal po khyod la bstod :
deng nas rig 'dzin mchog thob bar :
snyan pa nam mkha'i 'brug ltar sgrogs :
grags pa gza' skar 'od ltar khye :
dbu 'phang ri rgyal rtse ltar bstod :
rigs rgyud chu bo'i rgyun ltar spel :
dgos 'dod dpag bsam shing ltar stsol :
sde brgyad dregs pa bran ltar bkol :
smyo 'dre rgyal 'gong rdul bzhin thul :
dam med mna' zan bgegs bzhin sgrol :
bdag gi lus dang grib ma bzhin :
'grogs nas dngos grub rnam gnyis stsol :
bdun pa dzapa? bzla ba ni /
lha tshogs rnams kyi thugs kar zla ba'i dkyil 'khor gyi steng a dkar po'i mthar :
oM badzra thang ka ra mun nyid khu sha li swA hA:
zhes pa dung gi phreng ba lta bus bskor ba :
rang dpal rta mgrin du gsal ba'i thugs kar nyi ma'i dkyil 'khor la hrIHdmar po rtsa sngags kyis bskor ba :
de'i 'od zer lcags kyu lta bus lha chen gyi nus pa dang gzi byin 'od zer sna tshogs su rang la thim par bsam la sngags bzla :
slar yang 'od zer 'phros /
dbus dang phyogs mtshams su bzhugs pa'i lha tshogs rnams kyi thugs rgyud bskul /
de dag las kyang 'od zer lcags kyu lta bu 'phros /
lha mi'i gnas su bzhugs pa'i rdo rje 'bar ba rtsal so so'i sku gsung thugs yon tan phrin las kyi byin rlabs las ma dag pa sbyong ba'i khrus char 'bab /
dri bzang spos kyi ngad pa 'thul /
A li kA li'i rang sgra bsgrags pas nad gdon bar chad zhi zhing tshe dpal 'dod dgu'i legs tshogs rnams bsdus nas rang la thim /
stong gsum gyi skye rgu kun dbang du bsdus te bran du bkol zhing 'dar yed yed gnas /
dgra bgegs bdud dpung thams cad tshar bcad /
mdor na ci bsam pa'i don rnams yid bzhin du sgrub par bsam zhing /
gong gi sngags ci nus bzla /
gzhan yang zhi sogs las so sor sgrub na skabs bstun gyi gtso bo 'pho zhing sngags dang dmigs pa'i kha bsgyur gzhung ltar bya ba yin no //
brgyad pa skong ba ni /
nam mkha' mdzod kyi sngags rgya lan gsum dang /
oM badzra s+pha ra Na khaM/
zhes pas byin brlabs la /
hU~M/
chos kyi dbyings las gang 'dul sgyu ma'i sku
/sa brgyad dbang phyug rdo rje 'bar ba rtsal //
mtshan drug rnam 'gyur dgu ldan mched 'khor bcas //
dngos 'byor yid sprul mchod pas thugs dam bskang //
g.ya' chu gangs chu lu ma'i mchod yon sbreng //
chu dang thang skyes me tog phreng mdzes bstar //
spos dkar tsan dan bzang shing dud sprin 'thibs //
rtsi bcud til mar nor bu'i sgron me sbar //
ga pur gur gum dri ldan khrus rdzing bskyil //
dkar mngar shing tog 'bru sna'i bshos gtsang sbyar //
rnga dung sil snyan pi waM gling bu'i sgras //
dri za'i rgyal po 'khor bcas thugs dam bskang //
'bru sna sman sna dar zab rin chen dbyig
/bkra shis rtags brgyad rgyal srid rnam pa bdun //
gnam la 'phur dgu sa la 'dzul bcu dang //
bar na 'grim dgu'i srog chags sna tshogs sogs //
lha klu gnod sbyin mi dbang dpal 'byor gyis //
sa brgyad sems dpa' 'khor bcas thugs dam bskang //
gdugs dang rgyal mtshan dar 'phan rnga yab dkar /
khrab rmog mda' mdung go mtshon sra brtan rno //
ber chen lhab lhub ska rags mchil l+h+wam brjid //
rin chen pad phreng stag sham sbrul gyi chun //
sba lcag shel phreng la sogs phyag mtshan gyis //
sku lha gnyan po 'khor bcas thugs dam bskang //
rta mchog ngang dkar gser dngul dar zab brgyan //
lha g.yag zhol dkar dar gyi phon pos spras //
mdzes pa'i dung khra 'phur lding gzan la 'jum //
dung spyang pho mo phyogs kun glog ltar myul //
shel bum ltar dkar gtsang lug khyu chen gyis //
lha chen thang lha 'khor bcas thugs dam bskang //
maN+Dal gru bzhi smyug rgod dar snas brgyan //
bris 'bur zhal brnyan ye shes sems dpa' 'khyil //
dar dkar gzhi mar legs bris snying po'i phreng //
phyi rten chags pa'i bla rdos thugs dam bskang //
dkar gsum gtsang phye sman phud yongs sbyar bar //
sna tshogs rgyan gyi khyad par bkod legs pa //
shel mkhar rin chen sgo lcog 'bar ba'i dbyibs //
nang rten dam rdzas gtor mas thugs dam bskang //
ting 'dzin gsal ba'i don mtshon man shel dkar //
dri med 'od rgyun zad mi shes pa'i rten //
rnam par mi rtog thugs kyi dam rdzas mchog
/gsang rten yid bzhin nor bus thugs dam bskang //
bde gsal mi rtog dbyings rig dbyer med pa //
dus gsum rgyal ba rgya mtsho'i bgrod gcig lam //
lha chen thugs kyi dgongs pa zab zhi'i ngang //
ji bzhin mnyam par bzhag pas thugs dam bskang //
bsgrub rdzas ma tshogs mna' dang dam las 'gal //
mi gtsang grib phog dam med mi dang 'dres //
nag phyogs lha rigs bsten sogs nyes spyad tshogs //
rang gnong 'gyod pas bshags so byang bar mdzod //
bstan la 'tshe ba'i dgra bgegs rtsad nas choms //
bdag cag 'khor bcas bu bzhin skyong ba dang //
rnam bzhi'i phrin las thogs pa med par sgrubs //
mi mthun 'gal rkyen gnod pa kun zhi zhing //
mthun rkyen yar ngo'i zla bzhin rgyas par mdzod //
dgu pa gser skyems ni /
phud gtsang rin chen dang sbyar ba las rdor gyis btegs la /
raM yaM khaM/
oM AHhU~M gis byin gyis brlab /
hU~M/
'bru bcud stong la sbyar ba'i dza gad dang //
dkar mngar rgya ja gtsang ma gser phyer sbyar //
'chi med bdud rtsi'i rgya mtsho chen po 'dis //
rdo rje 'bar ba rdo rje mchog rab rtsal //
yum mchog brgya byin sras mo gnam mtsho'i sman //
thang sras 'phyor pa thang 'bri dur po dang //
lha yi lcam gcig ru 'dren phyi nang blon //
rta phyugs rdzi bo sprul pa yang sprul tshogs //
mched zla sum brgya drug cu sde brgyad dmag
/bye ba 'bum sde bsam mi khyab pa la //
gsol lo mchod do brngan no mnga' gsol lo //
sku gsung thugs mchog dgyes mnyes tshims nas kyang //
pad+ma thod phreng rtsa brgyud bla ma yi //
spyan sngar zhal bzhes tha tshig ma bsnyel bar //
'jig rten bde zhing rgyal bstan phyogs brgyar spel //
rnal 'byor bsam pa 'grub pa'i grogs mdzod cig
/hoH
'bru bcud stong sbyar gyi dza gad /
dkar mngar gtsang ma'i phud mchod /
bcud ldan rgya ja'i zhal skyems /
ye shes bdud rtsi'i rang bzhin du byin gyis brlabs pa 'dis /
byang sems nam mkha'i snying po'i rnam 'phrul /
tshangs ris lha'i gtso bo rdo rje 'bar ba rtsal la gsol lo mchod do //
dam can shel ging dkar po la gsol lo mchod do //
lha mchog gnam the'u dkar po la gsol lo mchod do //
gnam lha byang chub sems dpa' la gsol lo mchod do //
tshangs pa dung gi thor tshugs can la gsol lo mchod do //
dri za zur phud lnga pa la gsol lo mchod do /
khyab 'jug gnam mtsho'i bdag po la gsol lo mchod do //
yum mchog brgya byin sras mo la gsol lo mchod do //
mched sras sprul pa'i dmag tshogs la gsol lo mchod do //
'khor g.yog bye ba 'bum sde la gsol lo mchod do //
mnga' gsol lo //
bdag cag dpon slob sbyin bdag bcas pa la gnod par byed pa'i ban bon sngags pa'i mthu byad /
snang srid lha 'dre'i za kha zug pa /
nad gdon bar chad chag che nyam nga /
khyad par steng 'og bar gsum gyi gdon gyi gnod pa smyo 'bog snying rlung stod 'tshang lkug 'tshal brgyal gzer 'khrug long zha grum la sogs pa /
zhi ba dang zlog pa'i phrin las mdzad du gsol /
dngos nyams rmi lam du cho 'phrul ngan pa ston pa po rnams stobs ldan drag gtum sprul pa'i tshogs kyis tshar gcod par mdzad du gsol /
nyin gyi bya ra dang mtshan gyi mel tshe ma g.yel bar phrin las rnam bzhi lhun gyis grub par mdzad du gsol /
zhes brjod cing phud gtsang sar 'thor ro //
bcu pa bsang mchod ni /
dmigs bsal skabs su babs na chags med rin po ches mdzad pa'i dbu ru byang phyogs lta bu skabs 'dir gtang /
gsol mchod kyi dkyus la mi dgos so //
bcu gcig pa phrin las bcol ba ni /
hU~M/
nga ni dbang drag pad+ma'i sras :
nyid ni lha chen 'bar ba rtsal :
sngon gyi zhal bzhes thugs dam dgongs :
mthu dang rdzu 'phrul stobs skyed la :
nad gdon bar chad mi mthun phyogs :
ma lus zhi ba'i phrin las mdzod :
tshe dang bsod nams phan bde'i tshogs :
'phel zhing rgyas pa'i phrin las mdzod :
snod bcud 'khor dang longs spyod tshogs :
khams gsum dbang sdud phrin las mdzod :
log lta gnod byed dgra bgegs rnams :
tshar gcod drag po'i phrin las mdzod :
snyan par bsngags dang grags pa'i tshogs :
phyogs bcur rgyas pa'i phrin las mdzod :
'gro kun smin grol legs lam ston :
don gnyis mthar phyin phrin las mdzod :
hU~M:
g.yas ru ri rgyal bkra bzang rtser :
rig 'dzin rdo rje drag po rtsal :
bka' nyan lha srin kun 'dus tshe :
khri srong lde'u btsan sku lha khyed :
lha brag thugs gter bdag por bsngags :
rdzogs pa chen po'i rnal 'byor skyong :
snyigs dus rgyal 'gong dam sri yi :
gnyen po srog gi gshed mar bskos :
rgyal ba'i bstan pa gus mchod cing :
dkar phyogs skyong ba'i las la brtson :
gus pas bsten la snying nye zhing :
mgon skyob dpung gnyen mi 'bral srung :
mdor na bdag sogs 'khor bcas kyi :
byang chub sgrub la gegs med cing :
bsam dgu chos bzhin 'grub pa dang :
'dod dgu yid bzhin 'byung ba yi :
mchog thun dngos grub ma lus rnams :
'bad med lhun grub phrin las mdzod :
bcu gnyis pa rgyal gdon dam sri'i gnod pa sogs 'tshub 'gyur che ba'i skabs su bskul ring byed na /
hU~M hU~M hU~M:
bzhugs yul 'dam shod snar mo nas :
ya zhur gnyan po sku bzhengs shig :
bla mtsho 'khyil ba'i nang shed nas :
gnyan chen thang lha sku bzhengs shig :
brag dkar gnyan po'i rtse mo nas :
dri za'i rgyal po sku bzhengs shig :
gangs dkar mthon po'i rtse mo nas :
yul lha chen po sku bzhengs shig :
sprin dang na bun gseb shed nas :
zur phud lnga pa sku bzhengs shig :
sdang ba'i dgra 'dul sku bzhengs shig :
gnod pa'i bgegs 'dul sku bzhengs shig :
smyo ba'i 'dre 'dul sku bzhengs shig :
sprul pa'i tshul du sku bzhengs shig :
sprul pa 'jigs pa'i lus po de :
lha g.yag dkar po zhig :
dung ru gnam du g.yug :
dung ru dkar po zhig :
gnam gyi bdud la sgyur :
nang gi god kha sgyur :
rmig bzhi sa la 'khrab :
dung rmig dkar po yis :
lha srin dmyal thag chod :
rnga ma dar dkar g.yug :
rnga dkar sprugs pa yis :
lha btsan bran du 'khol :
ngar skad thengs gsum ngar :
khams gsum dbang du sdud :
ru bsigs lan gsum sprug :
srid gsum dbang du sdud :
mtho mtho gong gsum nas :
dung khra mel tshe bzhin :
dung khra dkar po zhig :
la nye khri li li :
rong dang 'phrang sgo nas :
dung spyang dkar po zhig :
dgra bo'i bla la rgyug :
drag tu bskul ba'i tshe :
sdang ba'i dgra bo sod :
gnod pa'i bgegs rnams thul :
oM badzra kro ta na shi li mi li du bgegs mA ra ya phaT:
bskul 'di do gal che na ma gtogs mi bya'o //
dkyus su bya ba'i skul thung ni /
hU~M:
yang cig bzhengs shig nag po ti pa rA tsa khyod :
byang phyogs rgyud du che ba'i skur ston pa :
gnyan chen thang lha zhes su mtshan yang gsol :
dam rdzas brgyan pa'i gtor ma 'di bzhes la :
bdag cag rig 'dzin 'khor dang bcas pa yi :
mi mthun rkyen sol mthun rkyen bsam pa sgrubs :
sprul pa dung g.yag dung gi bya khra dang :
lcags sdig mgo dgu'i tshul du 'dir byon la :
gnod byed rgyal 'gong smyo 'dre rdul du rlogs :
dam bcas dam las ma 'da' sa ma ya :
oM AHhU~M hrIHbadzra 'bar ba rtsal big+h+nAn rA dza mA ra ya phaT:
ces bskul lo //
dus bzang la babs shing phyi nang gi rten 'dzom pa sogs dgos pa dang 'brel na 'dir mnga' gsol bya ste /
de'ang yol mo ba'i gsung /
lha dbang klu bdag lta bu la bya'o //
bcu gsum pa rjes kyi bya ba ni /
phrin las gzhan dang 'brel na 'di phyin chad mi dgos la /
'di'i phrin las kho na sger du byed na /
ma rnyed yongs su ma tshang sogs dang yig brgyas nongs pa bshags /
'dir ni gzugs dang sogs kyis rten yod na brtan bzhugs bya /
rten med na /
oM/
khyed kyis sems can sogs kyis ye shes pa gshegs /
dam tshig pa rang la bsdu /
bkra shis pa'i tshig phreng ji ltar 'os pa brjod la bde legs su bya'o //
'di nyid bsten pa'i sar nag phyogs kyi lha 'dre pho mo mi bsten /
grib dang mi gtsang dam sel la 'dzem /
gtor ma dkar gsum mngar gsum 'bras bu bzang pos rtag tu mchod /
dkar tshes bco lnga la gsol mchod rgyas pa ma chag par bya /
snyigs dus kyi sgrub pa po dang sde dpon stobs ldan rnams kyi srung mar bsten na bkra shis snying nye mthu rtsal che bar gsungs so //
rje yi sku lha rnal 'byor yongs kyi grogs //
dkar phyogs skyong ba'i tshogs kyi rje bo 'di //
bsten mchod sgrub pos yangs pa'i khyon kun khyab //
nag po'i mthu nyams dkar po'i stobs 'phel shog
/ces pa 'di'ang bdag cag gi 'dren mchog tA'i si tu pad+ma'i ljags ldan gnyis pa'i zhal snga nas rin po che'i me tog bcas bka' lung bzang pos rjes su gnang ba las /
'du gsum pa pad+ma gar dbang blo gros mtha' yas pa'i sdes gter gzhung rdo rje'i gsung la kha skong phran bus brgyan te nyung gsal gyi khrigs su bsdebs pa dge legs 'phel ///
/
