@#//
rdzogs pa chen po chig chod kun grol las /
dbang bzhi'i brda khrid bklag chog tu bkod pa gnas lugs gcer mthong zhes bya ba bzhugs so //
na mo gu ru pra tha maHnA tha ya /
rang rig rang shar gdod nas rdzogs sangs rgyas //
rgyal kun spyi mes pad+ma 'od mi 'gyur /
khyab bdag bla ma'i skur snang gsang gsum byin //
sgo gsum mi shigs thig ler dbab par mdzod //
rim dgu'i rtser phyin grol ba bzhi'i /
khyad par chos ldan rdzogs pa che'i //
yang bcud chig chod kun grol gyi //
dbang bzhi'i brda khrid rnam gsal dgod //
gang zag dbang rab rtsol med du grol ba'i zab lam /
a ti chig chod kun grol chen po'i dbang bzhi'i brda khrid bgyi ba la gnyis /
gshom bkod dang /
cho ga'i rim pa'o //
dang po ni /
dben pa'i gnas su stegs bu'i khar dkyil 'khor pad+ma 'dab brgyad lte ba dang bcas pa mdzes tshon can 'ja' ris sna lngas bskor ba'i steng du /
rin po che'i bum pa dri bzang sbyar ba'i chu dang so lnga'i rdzas kyis bkang ba /
me tog 'bras bu dang bcas pa'i shing gi kha rgyan mgul chings mthing ga can bkod /
mdun ngos su me long g.ya' med pa'i steng du shel zur brgyad pa dang rma bya'i sgro mdangs gzug
/mtha' skor du sman raka gtor gsum /
chu gnyis nyer spyod /
tshogs kyi yo byad ci 'byor bsham /
bla ma dang yi dam dang mkha' 'gro chos skyong la /
rin po che lnga /
sman lnga /
'bru lnga'i maN+Dal gsum /
ma 'dzom na 'bru gtsang ma'i maN+Dal bkod /
spos kyi dud pa rgyun mi chad pa bya bar gsungs so //
gnyis pa cho ga'i rim pa la gsum /
sngon 'gro /
dngos gzhi /
rjes kyi bya ba'o //
dang po ni /
slob dpon rdzogs pa chen po'i lta sgom dang ldan pa gzhir byas te dgongs pa'i gding bzung ba las yo ga 'og ma'i lugs ltar spros bcas kyi cho ga la ltos mi dgos kyang /
gzhung du sngon 'gro'i rim pa bya zhing tshogs gtor 'bul bar gsungs pa dang /
bla ma brgyud pa'i phyag bzhes ltar /
yang ti nag po las 'byung ba sogs kun bzang don phrin gang yang rung ba gtang /
tshogs mchod dang chos skyong gter srung la gtor ma 'bul /
rang gzhung gi
/'od gsal klong yangs nam mkha'i dkyil 'khor du :
sogs kyis bla ma yi dam mkha' 'gro chos skyong la maN+Dal tshan gsum dang yan lag bdun pa 'bul /
rtog med spros bral chos sku'i pho brang nas :
sogs gsol 'debs gsum po lan gsum gsum bya'o //
gnyis pa dngos gzhi la bzhi /
spros bcas snang ba'i brda dbang /
spros med stong pa'i brda dbang /
gnyis med rang grol gyi brda dbang /
chig chod lhun grub kyi brda dbang ngo //
dang po ni /
dbang bzhi'i brda khrid 'di nyid thun mong ma yin pa'i mtshan nyid tshang ba'i slob ma dbang po rab tu gyur pa ma gtogs /
gdul bya thun mong ba'i rigs can la mtshan tsam bstan par bya ba ma yin kyang /
snying nas dad pa dang ldan cing don du gnyer ba byung na rjes su gzung ste /
de'ang nyams len la brtson 'dod pa yin na de nyid snod ldan du gyur pas thog mar khrus nas dbyung /
rdzogs chen dbang bskur phal mo cher lta ba chos nyid mtshams mo che ye nas bcad pa'i dbang du mdzad nas bgegs bskrad srung 'khor gter gzhung du dmigs su ma gsungs kyang /
bskrad srung tshan chung gong du yod pa de'am /
deng dus gang zag gi dbang du byas te gsang ba spyi lugs spro na spyi ltar bya /
maN+Dal bkye bsdu dang sems bskyed gsal gdab /
dbang gi spyi bshad rgyas bsdus gang lcogs dang /
'dir skabs su babs pa'i 'chad bya ni /
bdag cag gi ston pa mnyam med shAkya'i dbang po de nyid kyis /
rdzogs pa'i sangs rgyas phyogs bcu dus gsum du gshegs pa thams cad las kyang khyad par du mas 'phags pa'i rlabs po che'i thugs bskyed dang /
thabs la mkhas pa'i phrin las ngo mtshar rmad du byung zhing bsam brjod kyi yul las 'das pas /
rgyal ba mtha' dag gi gdul bya'i yul du ma gyur pa'i mi mjed 'jig rten 'di nyid kyi rtsod dus snyigs ma lnga ldan gyi 'gro ba skal pa ches dman pa rnams 'dul ba'i phrin las thugs rje'i rtsal shugs phyung ste /
rdo rje theg pa'i gsang ba ma lus pa'i rtse mo rdzogs pa chen po grol ba bzhi ldan gyi bstan pa'i nyin byed snang bar mdzad nas /
theg pa thun mong gis 'dul dka' ba'i skye dgu mtha' yas pa gdod ma'i sa la dbugs chen 'byin par mdzad pa'i nang tshan /
sangs rgyas sprul pa'i sku dga' rab rdo rjes rig 'dzin shrI siM ha /
des slob dpon chen po pad+ma 'byung gnas la snyan du brgyud pa'i rdzogs pa chen po chig chod kun grol gyi gdams pa zab mo'i skor rnams /
gu ru rin po che nyid gangs can gdul bya skal ldan rnams kyi bsod nams kyi mgron du phebs pa'i tshe /
thugs sras las can rje 'bangs 'ga' zhig la thugs dam gsang ba'i mnog chos su bstsal /
phyi rabs gdul bya'i don la dgongs te gsang ba'i bdag mo dbyings phyug mtsho rgyal ma sogs nyid las mi gzhan pa'i sdud pa po rnams kyis mkha' 'gro brda'i yi ger bkod nas 'phags yul rdo rje gdan gyi byang phyogs su kha ra tir pha waM ru sbal nag por mi 'jig pa'i rgyas btab pa /
phyis rgya gar mkhas pa shes rab 'byung gnas kyi yang srid mchog gi gling chen lnga'i ya gyal chos rgyal rin chen gling pas spyan drangs te gdul bya dpag tu med pa smin cing grol bar mdzad pa lags /
phyis su dpe tsam ma gtogs dbang lung gi rgyun chad pa na 'di nyid kyi lung nas bstan pa'i don mngon du gyur te /
bka' babs bdun gyi mnga' bdag paN chen bi ma la dang 'jam mgon khri lde zung 'jug gi rnam rol 7pad+ma 'od gsal mdo sngags gling pa la gter ston nyid kyi ye shes kyi skus byin gyis brlabs shing rjes su bzung /
chos srung ma mgon rnams kyis kyang dgyes pa'i mdangs gsol phul ba la brten smin grol gyi sgo 'phar gsar du dbye bar mdzad pa 'di nyid kyi brda bstan pas rtsol med du grol bar byed pa'i dbang rim rnam pa bzhi yod pa las /
dang po spros bcas snang ba'i brda dbang zhu ba'i yon du dmigs te maN+Dal 'bul bar zhu /
zhes maN+Dal 'bul gzhug
/thal mo sbyor la gsol ba 'debs pa 'di'i rjes zlos mdzod /
e ma ho :
kun bzang bla ma sprul pa'i sku mchog la :
bdag nyid deng nas gzung ste gus pas gsol ba 'debs :
snang ba bde chen spros bral dkyil 'khor du :
rig pa mngon sum rtogs pa'i dbang bskur zhu :
lan gsum /
de nas spro ba dri ba lags pas snyan gtod cig
/dad ldan nges pa'i rigs kyi bu :
rdzogs chen chos la 'jug spro 'am :
'khor 'das dbyer med mngon sum gyi :
dam tshig bsrung ba'i gzhung thub bam :
zhes dris pa'i lan du /
thub lags :
zhes brjod cig
/de nas de bzhin nyid la dam bcar gzhug pa ni :
bdud rtsi'i mna' chu sbyin la /
bu khyod kyis ni 'khor ba blos btang nas :
byar med mngon sum don la ma yengs par :
rang byung rig pa blta bar dam chos shig :
de las 'gal na khyod nyid brlag par 'gyur :
ji ltar bka' bsgos pa'i dam las mi 'da' bar bya'o snyam pas 'di'i rjes zlos /
de ltar bgyi bar dam bca' 'o :
zhes brjod du gzhug
/de nas bla mas /
bu khyod su yin :
zhes dris pa'i lan btab pa 'di'i rjes zlos /
nga ni skal ldan rigs kyi bu yin no :
ces dang /
khyod kyis snang ba 'di brda'i dkyil 'khor ma mthong na ltos shig :
khyod kyi gos dang rgyan 'di rnams ci la brgyan pa yin :
zhes dris pa'i lan du /
'di lus la brgyan pa yin :
zhes brjod cig
/de bzhin du phyi rol gyi snang ba 'di rnams kyang :
sems kyi rgyan yin no /
khyod kyi gos rgyan 'di rnams dang po gang la brten nas byung :
zhes dris pa'i lan du /
'di lus la brten nas byung :
zhes smros shig
/de bzhin du snang ba 'di yang sems la brten nas byung :
gos dang rgyan sna tshogs kyang lus la brgyan par gcig pa bzhin :
snang ba sna tshogs kyang sems su gcig pa yin :
de bzhin du dkyil 'khor yang :
lte ba gcig la pad+ma 'dab brgyad byung ba ni :
sems nyid gcig gi 'char tshul la rnam shes tshogs brgyad byung ba'i rtags yin :
kha dog sna tshogs snang ba ma 'gags cir yang shar ba'i brda :
'ja' 'od lngas bskor ba ni :
thams cad sems kyi dkyil 'khor yin pa'i brda :
dbus su bum pa byung ba ni :
thams cad byang chub sems las bskyed pa'i brda :
nang du bum rdzas sna tshogs blugs pa ni :
snang ba thams cad sems su 'dus pa'i brda :
me tog sna tshogs kha rgyan btsugs pa ni :
rig pa sems la gsal 'grib med pa'i brda' 'o :
zhes pas brda'i dkyil 'khor snang ba sems su bstan pa'i don go bar gyis shig
/de nas sems la rig pa'i rtsal dbang bskur bar mos shig
/bum pa mgor bzhag la /
hU~M hU~M hU~M hU~M:
skye med chos sku'i dkyil 'khor klong yangs su :
'gag med bum pa rig pa'i lha tshogs kyis :
mngon sum zhal ston rdo rje lu gu rgyud :
snang ba dbang du 'dus par byin gyis rlobs :
smon lam 'di lhan cig tu lan gsum brjod par zhu /
snang sems rig pa'i dbang bskur bas :
mi yi lus la sangs rgyas thugs :
dus 'dir mngon gyur ye shes kyi :
'bral med chos sku'i don rtogs shog :
lan gsum dpon slob lhan cig brjod /
des spros bcas snang ba'i brda dbang thob pa'i gtang rag dang /
gnyis pa spros med stong pa'i brda dbang zhu ba'i yon du maN+Dal phul /
slob mas stod gos phud la /
thal mo sbyor la gsol ba 'debs pa 'di'i rjes zlos /
e ma ho :
kun bzang bla ma longs spyod rdzogs sku la :
bdag nyid khyed la gus pas gsol ba 'debs :
chos nyid skye ba med pa'i pho brang chen po ru :
zag med ye shes 'od gsal dbang bskur zhu :
lan gsum /
de nas spro ba dri ba lags pas snyan gtod cig
/rig pa dngos med sems kyi bu :
chig chod don la 'jug spro 'am :
nges don mtha' bral stong pa yi :
dam tshig bsrung ba'i gzhung thub bam :
zhes dris pa'i lan du /
thub lags :
zhes brjod cig
/de bzhin nyid la dam bcar gzhug pa ni :
mna' chu sbyin la /
khyod kyis mtshan ma'i 'khrul phyir mi 'brang bar :
rtsol med chos nyid don la ma yengs par :
dmigs med sgom pa'i nyams len dam chos shig :
de las log na khyod nyid brlag par 'gyur :
ji ltar bsgos pa'i dam las mi 'da' bar bya'o snyam pas 'di'i rjes zlos /
de ltar bgyi bar dam bca' 'o :
zhes brjod du gzhug
/de nas bla mas /
bu khyod su yin :
zhes dris pa'i lan btab pa 'di'i rjes zlos /
nga ni rig pa sems kyi bu yin no :
zhes dang /
khyod kyis stong nyid ye shes kyi dkyil 'khor ma mthong na :
khyod rang gi lus la ltos shig :
khyod kyi lus 'di ci yin :
zhes dris pa'i lan du /
stod gcer bu smad gos can yin no :
zhes brjod cig
/de bzhin du sems nyid 'di yang shes par gyis :
lus la brten nas gos byung ba bzhin sems la brten nas snang ba byung :
lus gos kyis btums nas mi mthong ba bzhin :
sems snang ba la zhen nas stong pa'i don mi rtogs :
stod kyi gos phud pa de gcer bur mthong ba bzhin :
snang ba gang dag der chos nyid du mthong ba yin pas :
de bzhin du dkyil 'khor 'di yang shes par gyis shig :
me long la dkyil 'khor gsal bar shar yang 'dzin rgyu med pa bzhin :
snang ba sna tshogs shar yang dngos med stong pa yin pa'i brda :
shel la sgro'i 'od lnga shar ba 'di :
stong pa'i rang rtsal cir yang shar ba'i brda :
shar yang dngos por ma grub stong pa yin pa'i brda :
zhes pas dkyil 'khor gyi brda bstan pas sems nyid stong pa'i brdar bstan par go bar gyis shig
/de nas sems stong par rtogs pa la dbang ba ye shes kyi rtsal dbang bskur bar mos shig
/slob ma'i mig la shel rdo bstan te /
hU~M hU~M hU~M:
snang ba longs sku'i dkyil 'khor mdzes pa ru :
gsal la 'dzin med shel 'od sna tshogs kyi :
sku dang ye shes stong pa'i sgron ma mchog :
sems nyid skye med grol bar byin gyis rlobs :
smon lam 'di lhan cig tu brjod par zhu /
rig stong ye shes dbang bskur bas :
sgyu lus sangs rgyas dgongs pa can :
dus 'dir rang byung ye shes su :
'dzin med chos nyid don rtogs shog :
lan gsum dpon slob lhan cig brjod /
des spros med stong pa'i brda dbang thob pa'i gtang rag dang /
gsum pa gnyis med rang grol gyi brda dbang zhu ba'i yon du maN+Dal phul /
slob ma rnams gos phud gcer bu 'greng stabs su langs par gsungs pas mtshon byed byar gzhug
/phyag thal sbyar bcas gsol ba 'debs pa 'di'i rjes zlos /
e ma ho :
kun bzang bla ma chos sku rang grol la :
dus gsum dus med gus pas gsol ba 'debs :
stong gsal 'gag med spros bral dkyil 'khor du :
rang grol gnyis med chen po'i dbang bskur zhu :
lan gsum /
de nas spro ba dri ba la gsan 'tshal /
stong nyid sems kyi bu gcig po :
rang grol 'jug par spro lags sam :
'dzin med rang gsal shugs 'byung la :
dam tshig bsrung bar gzhung thub bam :
zhes dris pa'i lan du /
thub lags :
zhes brjod cig
/de bzhin nyid du dam bcar gzhug pa ni :
mna' chu sbyin la /
khyod kyis snang stong zhen 'dzin spangs nas su :
stong gsal rang grol chos sku'i don la ni :
rang bzhin lhug par spyod par dam chos shig :
de las log na khyod nyid brlag par 'gyur :
ji ltar bsgos pa'i dam las mi 'da' bar bya'o snyam pas 'di'i rjes zlos /
de ltar bgyi bar dam bca' 'o :
zhes brjod du gzhug
/de nas bla mas /
bu khyod su yin :
zhes dris pa'i lan btab pa 'di'i rjes zlos /
nga ni rang byung ye shes yin no :
zhes dang /
khyod kyis rang grol dkyil 'khor ma mthong na :
nam mkha' la ltos shig :
khyod kyi lus 'di ci yin :
zhes dris pa'i lan du /
gcer bu yin no :
zhes brjod cig
/lus gcer bu gdod ma nas yin pa la :
de la gos bkon rgyan bzung 'dzin pa'i ngo tsha 'phral la bcos pa bzhin du :
sems nyid ye nas stong pa yin la :
snang bar bzung bas glo bur du 'khrul ba'i brda :
lus la gos med ngo tsha'i 'dzin pa las grol nas gcer bu ji ltar yin pa'i ngo bo gsal ba bzhin du :
snang ba'i zhen 'dzin gang yang med par grol nas :
sems kyi ngo bo gcer bu zang thal gang ltar yin pa mthong ba yin :
de bzhin dkyil 'khor 'di yang shes par gyis la ltos :
dkyil 'khor chen po nam mkha' yangs pa yin :
nam mkha' gsal yang dngos po med pa bzhin :
sems nyid stong gsal dngos po med pa'i brda :
nam mkha' stong pa dbyings nas gsal ba bzhin :
sems nyid stong pa cir yang gsal ba'i brda :
nam mkha' mtha' bral ye stong yin pa bzhin :
sems nyid stong pa ma bcos rang grol yin pa'i brda don go bar gyis shig :
de nas rang grol chos nyid kyi rtsal dbang bskur ba yin pas khyed rang mig gi lta stangs nam mkha'i dbyings su gtod cig
/hU~M hU~M:
rang grol chos sku'i dkyil 'khor rnam dag tu :
gsal stong nam mkha' don gyi lha tshogs kyis :
rang byung ye shes rtsol med kun tu bzang :
ma bcos rang sar grol bar byin gyis rlobs :
smon lam 'di lhan cig tu brjod par zhu /
gnyis med rang grol dbang bskur bas :
lus 'di sangs rgyas dgongs pa can :
dus 'dir rang grol rnam dag tu :
rtsol med chos sku'i don rtogs shog :
lan gsum dpon slob lhan cig tu brjod /
des gnyis med rang grol gyi brda dbang thob pa'i gtang rag dang /
bzhi pa rang grol lhun grub kyi brda dbang zhu ba'i yon du maN+Dal phul /
slob ma sngar ltar gcer bur phyag 'tshal zhing 'greng bar gsungs pas mtshon byed byas la /
phyag thal mo sbyor la gsol ba 'debs pa 'di'i rjes zlos /
e ma ho :
kun bzang bla ma bde ba chen po la :
rang gsal chos sku'i ngang nas gsol ba 'debs :
lhun grub bde ba chen po'i dkyil 'khor du :
kun mkhyen rdzogs sangs rgyas kyi dbang bskur zhu :
lan gsum /
de nas spro ba dri ba lags pas gsan 'tshal /
rang grol lhun grub chos nyid bu gcig po :
lhun grub don la 'jug spro 'am :
ma bcos 'dzin med blo 'das la :
dam tshig bsrung ba'i gzhung thub bam :
zhes dris pa'i lan du /
thub lags :
zhes brjod cig
/de bzhin nyid du dam bcar gzhug pa ni :
mna' chu sbyin la /
khyod kyis grol bya grol 'dzin zad nas su :
zag med sangs rgyas lhun grub bde ba che :
rtog med mkhyen pa'i don la dam chos shig :
de las 'gal na khyod nyid 'tshig par 'gyur :
ji skad bsgos pa'i dam las mi 'da' bar bya'o snyam pas 'di'i rjes zlos /
de ltar bgyi bar dam bca' 'o :
zhes brjod du gzhug
/de nas bla mas /
bu khyod su yin :
zhes dris pa'i lan btab pa 'di'i rjes zlos /
nga ni bdag med kun grol yin no :
zhes lan gdab /
khyod kyis ka dag lhun grub kyi dkyil 'khor sngar ma mthong ngam :
zhes dris pa'i lan du /
ma mthong ngo :
zhes brjod cig
/khyod rang gi lus la ltos shig :
khyod kyi lus 'di ci yin :
zhes dris pa'i lan du /
nga'i lus 'di gcer bu zang thal yin :
zhes brjod cig
/de bzhin rang gi rig pa 'di yang shes par gyis shig :
khyod lus snga phyi bar gsum du bzo ma bcos par :
rang bzhin lhun grub gcer bu zang thal 'di ka yin pa bzhin du :
sems nyid dus gsum dus med thams cad du ngo bo ma bcos rang byung chos sku yin :
gos gon phud byas pa ngo tsha'i bcos ma byung :
gos med lus la gon phud gos kyi ngo tsha med :
lus la gos gon bzang du ma song ma gon ngan du ma song :
rang byung lhun grub lus de gcer bu yin pa bzhin :
sems kyi snang stong gnyis snang bar 'dzin rgyu stong par grol rgyu 'dzin pa byas pas ma rig 'khrul pas bcings :
snang stong grol bya grol rgyu gang yang ma grub :
'dzin med rang sar ma bcos na :
ye nas yin pa'i sems nyid sku gsum lhun grub rtsal rdzogs 'gyur :
de las 'char tshul sna tshogs shar yang :
ngo bo bzang ngan gang du yang 'gyur ba med :
gsal 'grib 'dzin rtog med pas mkhyen pa'i ye shes chen po yin :
de bzhin nyid du dkyil 'khor 'di yang shes par gyis :
sgrib med ye shes ma bltas mthong ba yi :
bcos pa med pa'i lhun grub dkyil 'khor ltos :
blta ru med pa'i gsal ba 'di ka yin :
gsal la mi rtog chos sku'i dkyil 'khor la :
phyogs ris med de kun khyab gzugs ma grub :
gsal 'grib med pa'i zang thal 'di ka ru :
thams cad ngo bo nyid du rdzogs pa yi :
mnyam yangs kun mkhyen lhun grub yin :
zhes chos nyid dbyings kyi dkyil 'khor du 'bras bu lhun gyis 'grub par brdas bstan pa yin no //
de nas lhun grub mkhyen pa'i rtsal dbang bskur ba yin pas /
khyed rang chos nyid ye dag ye rdzogs chen po'i ngang du mnyam par zhog cig
/hU~M:
kun grol mnyam yangs bde chen dkyil 'khor du :
kun bzang ma bcos cir mi dgongs pa'i lha :
shugs 'byung yon tan gdod nas rab rdzogs pa'i :
'bras bu lhun grub bde ba chen por byin gyis rlobs :
smon lam 'di lan gsum du lhan cig brjod par zhu /
rang grol lhun grub dbang bskur bas :
'du shes rnam rtog kun zad nas :
ma bcos kun gsal 'dzin med du :
mkhyen ldan mngon sangs rgyas par shog :
ces dpon slob lhan cig tu lan gsum brjod /
de ltar yang rgyud las /
spros bcas snang ba sems su dbang :
spros med sems nyid stong pa'i dbang :
gnyis med rig stong rang grol dbang :
rang grol lhun grub sangs rgyas dbang :
de phyir rig pa'i rtsal dbang khrid :
thos pa tsam gyis mngon sangs rgya :
zhes gsungs pa'i don /
chos rgyal rin chen gling pa'i zab gter /
chig chod kun grol chen po'i man ngag
/dbang po rab rtsol med du sangs rgya ba'i thabs /
dbang bzhi'i brda'i khrid kyis zhag bdun na chos nyid kyi bden pa mthong ba'i man ngag
/yid bzhin gyi nor bu lta bu /
rig 'dzin chen po dga' rab rdo rjes mdzad pa'i phyag bzhes ma 'khrul bar bgyis grub pa lags pas /
spyi dang khyad par gyi dam tshig rnams dang rang bzhin lta ba'i dam tshig chen po las 'da' bar mi bya'o snyam pas 'di'i rjes zlos /
gtso bos ji ltar sogs /
gtang rag maN+Dal /
lus 'bul dge bsngo bcas kyis grub /
slob dpon gyis kun bzang don phrin gyi rjes rim rnams dang /
kun bzang smon lam gyis mtshon pa'i thun mong ma yin pa'i bsngo smon rgyas par bya'o //
zab chos 'di yang thub bstan ji srid bar //
mi nub dar zhing rgyas pa'i btsas gyur te //
'brel bcas 'gro kun gdod ma'i grol gzhi ru //
'bad rtsol med par dbugs dbyung thob gyur cig
/ces pa 'di'ang khyab bdag gdod ma'i mgon po bka' drin sum ldan 7pad+ma 'od gsal mdo sngags gling pas rjes su gnang ba bstsal pa dang /
bstan 'gro'i dpal mgon dza ka dang dge mang mchog sprul rnam pa gnyis nas gsung bskul gnang ba ltar /
'du gsum pa pad+ma gar dbang blo gros mtha' yas kyis gter gzhung sor bzhag la kha gsal phran tshegs kyis brgyan te dpal spungs yang khrod tsa 'dra rin chen brag gi sgrub gnas su bgyis pa dge legs 'phel ///
/
