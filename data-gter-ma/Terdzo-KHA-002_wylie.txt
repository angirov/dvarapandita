@#//
rin chen gter gyi chos mdzod chen mo'i rtogs brjod ngo mtshar bdud rtsi'i 'byung gnas zhes bya ba bzhugs so //
spar gsar brkos kha skong gi brgyud rim skor yang 'di nang gsal bar yod /
na mo gu ru gu Na sa mu drA ya /
ka dag chos kyi dbyings nas ye shes kyi //
sgyu 'phrul drwa ba'i 'khor lor rang shar ba //
dus gsum rgyal ba'i spyi gzugs mtsho skyes rjer //
rtag tu rab gus dwangs bas phyag bgyi 'o //
phan bde'i 'byung gnas rgyal bstan rin po cher //
bdag cag mi phyed pa yi dad pa yod //
lhag par gsang chen rdo rje theg pa yi //
bstan pa 'di la blo ni gcig tu gus //
skad cig gcig gis bye brag phyed gyur pa //
chos kyi sgron me de ni srid pa yi //
mun pa'i smag na grub gnyis 'dod rgu'i 'od //
ci dgar rab tu 'gyed phyir shar la ltos //
srid pa 'jig rten gyi khams na dus gsum du snang bar dka' zhing skal ldan las 'phro dang ldan pa kho na'i spyod yul can nang gi nyin byed dam pa rin chen gter gyi chos mdzod chen mo'i byung ba las brtsams te cung zad gtam du bya ba la gnyis /bka' bsdu ji ltar byung ba'i tshul dang /skabs bab brjod don gyi snying po'o //
dang po la bzhi /
bsdu bar bya ba'i chos /
ji ltar bsdus pa'i tshul /
de ltar bsdus pa'i dgos pa /
sdud pa po'i che ba'o //
dang po ni /
gang zhig dus bzhi mnyam par brdal ba'i dbyings nas khyab bdag gdod ma'i mgon po dpal kun tu bzang po nyid lhun grub stug po bkod pa'i rgyan du bzhengs pa dang lhan cig par gsung mi      shigs par rdo rje nA da'i dbyangs snyan rtsol med rang gdangs su sgrog pa'i ngo mtshar chen po mi zad pa rgyan gyi 'khor lor 'byams su klas pa gdul bya dag dang ma dag pa'i yul kun dang mnyam par dus gsum rgyun chad med par rang byung du brdal bas na gang gi pha mtha' bzung ba'i mu la 'phags chen rnams kyis kyang gtug par bzod du med pa'i rang gshis bsam gyis mi khyab pa'i chos su yin mod /
phyogs re'i dbang du lus yongs su dril ba lta bu'i theg pa rim pa gsum dang /
nang gses su dgur rnam par gzhag pa las /
bod gangs can gyi ljongs su khyad chos drug gis khyad par du 'phags pa snga 'gyur gyi phyogs la dbang bsgyur thabs kyi theg pa'am nang rgyud sde gsum gtso bor gyur pa'i rgyud sde dang sgrub sde gnyis dang 'brel ba'i ring brgyud bka' ma /
nye brgyud gter ma zhes yongs su grags par byung ba'i ring lugs kyi ka chen rnam pa gnyis te /
de'ang dus gsum rgyal ba'i spyi gzugs dpal o rgyan chen po mchog bod yul mtha' 'khob mun pa'i gling du rdzu 'phrul gyis ched phebs mdzad nas lha srin gdug pa can rnams dam la btags /
lta ba dang grub mtha' phyin ci log pa rnams sun phyungs /sangs rgyas kyi bstan pa rin po che spyi dang /khyad par 'bras bu lam du byed pa gsang chen rdo rje theg pa'i chos sgo zab pa las kyang ches shin tu zab pa mthar thug pa rnams 'jug pa tsam gyis chog pa'i cho ga legs par mngon par bstar pa'i skabs phyes nas /dbyings kyi rtsal gdangs rmad du byung ba grub pa'i nye lam du 'khyil ba'i ngo bo can sngon med man ngag bdud rtsi gsar pa mtha' yas pa'i bcud kyi bcud chen po'i gzugs sha dag pa rnams su bskrun te chos kyi 'khor lo bgrang las 'das pa khyab brdal du bskor ba dang chabs cig ye shes kyi mkha' 'gro ma mtsho rgyal gyis bka' bsdu mdzad rim         rnams rje 'bangs lo tsA rnams la bka' gnyer gtad nas /
ma 'ongs pa snyigs dus kyi bstan 'gro yongs su skyob pa'i slad du ye shes rang snang gi byin rlabs kyi phyag rgyas btab ste dpal kun tu bzang po'i 'bras chos lnga po lhun gyis grub pa'i dbyibs bsngags can chos gter gtso bor gyur pa'i gter kha bco brgyad kyis mtshon par dbye bsdu'i bye brag grangs med pa rnams bod yul mtha' dbus kun tu gter du sbas nas snod bcud rdo rje'i zhing du   byin gyis brlabs par mdzad do //
de las sa gter dang /
dgongs gter dang /
snyan brgyud dag snang sogs ci rigs pa dang 'brel ba'i rang bzhin can gyi skabs 'di ni /
sngags gsar rnying bka' ma kun las kyang khyad du zhugs pa shin tu zab mo'i chos tshul don la gnas pa'i grub mtha' dang ldan pa zhig ste tshe lus gcig gam dus thung ngur sangs rgyas nges par ster ba la lung rigs kyis yongs su grub pa'i phyir ro //
des na bsil ldan gyi ljongs 'di gsang chen sngags kyi zhing khams bla na med pa 'phags yul las kyang ches khyad par du 'phags pa zhig bsnyon du med par grub pa ni /
dpal o rgyan chos kyi rgyal po kho na'i thugs rje'i bdag rkyen gcig pu'i nyer len nyid de /
paN chen jo bo rje lta bus kyang bsam yas su bzhugs pa'i snga 'gyur gyi dpe rnams gzigs pa'i tshe 'phags yul du mtshan tsam yang ma byung ba'i gsang chen chos kyi zab khyad man ngag khyad 'phags dang ldan pa mang po bod yul na bzhugs 'dug pa mjal du byung ba skal ba re bzang zhes bsngags brjod mdzad pa'ang bsam par bya ba'i gnas so //
de lta bu'i chos de rnams rgyal ba ma pham pa'i bstan pa ma shar bar dus dang dus su 'byung bar byin gyis brlabs pa yin don bzhin smon lam gyi mthu grub pa mkhan slob chos gsum /
rje 'bangs nyer lnga la sogs pa'i ye shes kyi rnam rol rim par byon pas dus su babs pa'i tshe rten 'brel gyi go skabs cho 'phrul chen po'i dpyid du ngo mtshar kun gyi snying por dbye bar mdzad pa ste /
'dir dmigs bsal kha byang yod pa'i gter kha bye ba /
kha byang med pa'i gter kha grangs med pas mtshon gter kha bye ba bsam yas yongs su sbas pa'i rang bzhin zad pa'i mtha' bzod du ma mchis pa dang 'brel bar de 'don pa po yang bgrang yas 'byung bar smon lam gyi mthus gzhir grub kyang /
'dir gtso bor pad+ma bka' thang sogs kyi lung byang ltar gter chen brgya rtsa'i chos skor phal cher bsdus pa ste /
mtha' dag ni mtha' yas pa'i phyir bsdu bar mi nus pa yongs gcod du grub bo //
gnyis pa ni /
sngon gyi smon lam dang thugs bskyed rlabs chen dus su sad pa'i dbang gis zab mo'i chos tshul 'di dag rgyun nub na shin tu phangs par dgongs te phyogs gcig tu bsdu bar 'os pa'i thugs bzhed 'jam mgon rin po che blo gros mtha' yas pa'i   zhabs la gsar du 'khrungs pa'i de ma thag tu dpal o rgyan chos kyi rgyal po dang 'du 'bral med pa'i dbyings nas thugs rgyud gcig pa'i bka'i rjes gnang gi gsal cha lhan cig skyes pa'i rang gshis kyang nges shes 'brang ba    thun min dngos su thob yod rgyur gdon mi za bas thog drangs /
gzhan yang mtsho skyes pad+ma kA ra dang zhal mi gnyis pa kun gzigs bla ma mkhyen brtse'i dbang po dang /
rtsod bral gter chen mchog gling zung la'ang dgongs par brtags pa'i gsal 'debs mdzad pa na dag pa rab 'byams kyi gzigs snang du chos dang gang zag gnyis 'phrad par rgyal bas byin gyis brlabs pa'i dus 'dir de ltar bsdu bar bya ba skabs su bab pa'i lung bstan dang bka'i gnang ba bstsal ba'i rim pa o rgyan rin po che dngos las zhib par rjes su thob pa gzhir bzhag
/bod dang bod chen po'i ljongs su dbang lung gi rgyun lta zhog
/dpe rgyun tsam yang mthong thos dkon pa rnams 'bad pa brgya phrag du mas ched du btsal ba'i sgo nas gter rnying byin rlabs can dang /
khyad par rgyun shin tu dkon zhing dbyings su gzhol bar nye la khad mtha' dag gi phyogs nas rtsa bar bzung ba'i steng /
mi gsal ba rnams gsal bar phyungs /
'khrugs pa go rim du bsdebs /
ma tshang ba rnams kha skong /
brgyud ldan man ngag gis zur brgyan pa sogs ched du bya 'os rigs kyang btang snyoms dang /
gya tshoms su 'jug pa gnyis ka ma yin par tshad ma'i khungs dang bsdebs nas byin rlabs kyi drod nyams pa med pa'i dbang lung khrid gsum gyi rgyun dang bcas rgyud lung man ngag gsum dang 'brel ba'i zab rgyas gnyis ldan gyi phung por spungs te phyogs gcig tu   sdud pa'i ngo mtshar rmad du byung ba'i rang bzhin 'di lta bu ni /
ston pa thub pa'i dbang po dang /
dpal o rgyan chos kyi rgyal pos mdzod chen rnam lnga'i bdag por lung du bstan pa'i dgos don gegs med lhun gyis grub pa'i rgyan du byung ba'o //
gsum pa ni /
snyigs ma bas kyang shin tu snyigs ma'i mtha' la thug pa'i dus 'dir spyir rgyal bstan nyag phra ba dang /
yang sgos su yid bzhin gyi nor bu lta bu'i gter rnying gtso bor gyur pa'i zab chos skor 'di dag dbyings su thim par gdon mi za ba'i thugs bzhed kyis bstan zhabs gter gyis skyong ba'i dgongs don ltar bya sla la chod che ba'i phyir du ste /
de'ang deng sang snyigs lnga mi bzad pa bdo ba'i dbang gis 'khor ba sdug bsngal du mthong nas bstan pa la longs su spyod mkhan ches nyung zhing /
byung ba rnams kyang phal cher rgyu 'bras kyi lam nas tshogs gnyis kyi bya ba rgya chen po yun du gsog pa'i dka' spyad dang brtson 'grus mthar 'khyongs par shin tu dman nas don du 'gyur ba'i gnas skabs 'ga' yang ma mchis par brten /
mthong thos dran reg tsam du grol ba mngon du ster zhing /
'dod yon ma spangs rang grol gyi sgo nas mi tshe gcig gi mgo mtha' tsam la'ang sangs rgyas nges par 'grub pa'i zab chos 'di rnams skad cig rer yang nyams su blangs na don gyi 'bras bu rgya chen po yod par mngon sum grub pa'i phyir snyigs dus kyi     gdul byar gnad du smin par nges nas chud zos don med du bag la zha bar rung thabs su ma mchis par gzigs pa dang chabs cig zung 'jug gi klong na bzhugs pa'i rtsa gsum rgya mtsho'i dgongs pa kun nas 'dus pa'i ngo       bor gyur te /
de dang de lta bu'i dgos don gyi dbang bskur brnyes pa'i gzhan dbang thogs pa med pa'i bdag rkyen zab mo dang ro gcig par ched du bsdu ba'i rtsol ba mdzad pa sogs mdor na 'phags yul du bka' bsdu snga phyi bar gsum ji ltar byung ba'i tshul las kyang ches cher lhag pa'i dgos pa rgyu mtshan du ma dang ldan pa yin no //
bzhi pa la dngos dang /
'phros don no //
dang po ni /
chos mdzod chen mo'i bka'i bsdu ba mdzad po'i gang zag ni /
dus gsum na u dumawAra'i me tog ltar 'byon par dka' ba 'phags yul gyi mkhas grub chen po shing rta rnam gnyis sogs dang ngo mnyam pa'i thams cad mkhyen gzigs lo chen bai ro'i rnam 'phrul gter 'byin rgya mtsho'i 'khor los sgyur ba rgyal bas lung bstan 'chi med bstan gnyis g.yung drung gling pa zhes yongs su grags pa de nyid lags te /
rje 'di yi phyi nang gsang ba gsum gyi rnam par thar pa ni 'phags pa rnams kyis kyang shin tu gzhal bar dka' zhing bsam gyis mi khyab pa'i bdag nyid gcig pur gyur pa yin na tshur mthong so skye'i blo mig mog pos phra mo tsam zhig bzod par 'gyur ba ga la srid /
khyad par du bod gangs can gyi ljongs su mdo sngags kyi bstan pa rmang nas gsal bar mdzad pa'i mdzod chen rnam lnga sogs chos lugs mtha' dag gru bzhi lam du 'khyer ba'i sgo nas 'chad pa'i sgo nam mkha' ltar yangs shing /
rtsom pa'i bstan rgyun ri bo'i gtos ltar bzhag pa'i rim pa bgrang las 'das pa dang /
cho ga dang chog sgrig yan chod la'ang sngon byon gyi mkhas grub bstan 'dzin gzhan pa sus kyang spyod yul du ma gyur pa'i ngo mtshar ba ngom pa zhig bcas /
mdor na /
ston pa po nga chos kyang nga //
zhes pa ltar bstan pa yongs rdzogs kyi bdag por don gyis gyur cing /
lhag par gsang chen zab mo'i bstan pa 'di la gsang ba'i bdag po dngos su skur bzhengs par snang bas mtshon bod gangs can gyi ljongs su o rgyan rin po che dang /
'jam mgon rin po che 'di gnyis las bka' drin dang yon tan che ba gzhan su yang ma byung ba nyi zla rnam gnyis lta bur 'dug pas skye bo kun gyis bka' drin rjes su dran pa'i sgo nas bla ma'i rnal 'byor la rtag tu brtson na 'tshengs par 'gyur ba'i 'os su snang ngo //
gnyis pa ni /
ring nas log smon gyi mthu grub pa can zhig gis 'di ltar /
tha snyad 'ga' zhig gi yul la don mi 'gyur ba'i bsnyad btags mun sprul ci ches chos dang gang zag bcas par sgro btags skur 'debs ci rigs par byed skad do //
kye ma bod yul du bstan pa'i gzugs brnyan ma yal tsam gyi gnas snang na rgyu 'bras la ya cha bas sangs rgyas kyi bstan pa spyi dang /
yang sgos gsang chen rdo rje'i theg pa khyad du gsod nas dus mthar bstan pa'i me ro rmang nas gso bar byed pa la sdang zhugs 'gog tu med pa byung rgyal du mi bya'i dbang med kyi nyer len yid srubs 'dod lha'i dpung las kyang ches rab tu 'gongs pa 'di 'dra la thub pa'i rjes 'brang rnams chos mthun 'bel gtam gyi rtsod pa bya ba lta zhog
/rgyu 'bras dpang por bzung ba'i gzhig pa dang bstun sgo gang thad nas shin tu snying rje zhing sems bskyed rgya che ba'i khur du babs par kho bos rgyun du dran no //
de ltar yang bsnyad btags rgyu ci rigs pa'i nang don rtsa ngo ma bon po'i chos lugs 'dres zhes rgyu med pa'i smra rgyu chen po zhig byung ba 'di ni gzhung gi brjod bya nyid kyis rgol lan don gyis grub pas na gzhan ci'ang smra ma dgos mod /
spyir ni ston pa thub pa'i dbang po dang /
o rgyan chen po zung gi lta sgom spyod gsum rnams dang ma 'gal phyin bon lugs ban lugs gang yin kyang bdag cag dang du len bya ste /
chos ming bon du btags pa'i thabs mkhas kyi bon ni gter chen gter phran phal che ba'i gter kha la mngon sum byung bar 'dug pa rnams kyang dran par bya dgos te yin min khyab mnyam bsgrub pa las ni byed thabs med par sems so //
'on kyang phyin ci log gi grogs dang 'grogs pa po gang yin pa de ni thams cad spong ba'i thal ba chen po'i khri la 'dzem bag med par bsgyings nas srid pa gcig pur grub pa la mngon par dga' ba'i phyir rang gis rang la log lta'i dran pa gso spyad 'di lta bu'ang dgyes pa'i yon du 'gyur ba 'dra'o //
gang ltar yang 'jam mgon rin po che 'dis ni chos dang chos min bsre ba lta zhog
/grub mtha' kun la dag snang dpe med pa'i thugs gting nas 'byongs kyang bon phyogs su ming chags te byon pa'i gter ston rnams kyi gter kha rtsod bral lta bu'i chos su 'dug rung /
de dag rnams kyis gtsos phyi dus kyi nang bon lugs kyang 'brel ba tsam yang bdag gir ma bzhes pa'i btang snyoms su mdzad cing /
rang phyogs su byon pa'i gter ston rnams kyis bon ming du btags pa'i gter kha mang du yod kyang rin gter du ni gter ston thams cad kyi rgyal po kun mkhyen dri med bshes gnyen 'jam dbyangs mkhyen brtse'i dbang pos gtsos yongs grags 'ga' re'i yang gter dang gter kha phran tshegs bzhag pa tsam las gang yang med pa    sogs gnas lugs ka dag gi thabs kyis chod pa la ci byar zad do snyam mo //
'di thad rgyu mtshan zhib mor 'jam mgon rje'i zhal nas 'di ltar /
phyis kyi bon lugs kyi stag lha dang /
khro bo dang /
ge khod dang /
khyung dmar dang /
tshe sgrub bya ri ma dang /
khro bo rol pa dang /
yab sras bcud dril dang /
dbal gsas zhi drag dang /
dre'u dmar nag dang /
gter sras sangs gling gi bai ro'i gong khug gral gyi lha gcig bum gcig
/don yod zhags pa /
kun grol gyi ma mo rbod gtong /
gdugs dkar lha mo /
dpal ldan lha mo /
gshin rje 'char kha /
mi shigs rdo rje'i gu ru zhi drag sogs bon 'di rigs gsar rnying thams cad dran pa nam mkha' tshe dbang /
o rgyan sogs kyis sbas nas de dag dang /
bai ro rje 'bangs rnams kyi sprul pa byon nas bton pa yin 'dug pas /
mchog gsum la skyabs su 'gro zhing lta ba bka' rtags kyi phyag rgya bzhi 'dzin /
'dul ba la snang /
mdo sde la 'jug
/chos nyid dang mi 'gal ba ming bon por btags kyang don nang pa'i chos dang khyad par med /
chags med rin po ches kyang /
kha cig bon gyi rig 'dzin sgrub pa zer //
rnying ma'i chos dang khyad med legs pa'ang yod //
ces gsungs pa'ang 'di rigs yin zhing /
spyir nyi ma dang mun pa lhan cig mi 'byung ba bzhin sangs rgyas dang mu stegs byed lhan cig tu mi 'byung /
gal te byung na sangs rgyas ma yin par 'gyur /
ci'i phyir zhe na /
sangs rgyas kyis bdud bcom zhing 'gran zla thams cad spangs pa'i phyir dang /
de'i rgyu bsod nams dang ye shes kyi tshogs dpag par dka' ba sngon du song ba'i phyir /
de'i phyir li yul du bstan pa sdud pa'i rtsod pa'ang don du rgyal ba nyid kyi rnam 'phrul yin dgos te /
de ltar yin na rdzogs pa'i sangs rgyas kyang rang cag rnams bzhin du tshogs thams cad ma rdzogs shing sgrib pa thams cad ma byang ba rang dbang rang gis ma thob par 'gyur /
de bas na /
bon 'dir thar pa'i lam snang ngo cog gi grub mtha' yang sangs rgyas kyi grub mtha' yin par grub /
de ltar grub na /
rang nyid gang la mos pa de la 'jug pa 'di ni rigs kyi /
chos la phyogs ris bya ba 'di ni mi rigs te /
de ltar byed pa la lung rigs kyi sgrub byed rnam dag med cing bdag gi 'di la yod pa'i phyir /
des na bon po'ang spyir sangs rgyas kyi gsang ba bsam mi khyab pa'i rol gar yin cing /
khyad par du o rgyan dus gsum mkhyen pa bod du phebs nas bon rnams gter du gshegs pa tshun yang dag pa'i grub mtha' yin te /
gong du smos pa'i nang pa'i mtshan nyid de rnams dang /
khyad par stong nyid snying rje'i gnad phyin ci ma log pa yod pas /
de yod na ban+de bon po zhes pa'i ming tsam la zhen pa ni ba lang rdzi dang 'dra ste chos kyi dbyings la ming dang tshig med pas kun rdzob 'khrul ngor 'jig rten na spyir grags pa tsam la gtso bor bzung ba ma gtogs /
me la chu dang /
chu la me sogs gdags kyang gdags pa'i gzhi nyid ye gdod ma nas ma grub pas 'dra ba dang /
DuD+h+r-inya 'dzin pa'i byings las sgrub pa'i d+harma zhes pa don dgu la 'jug pa'ang thams cad 'dzin pa'i don du mnyam par rnam bshad rig pa'i lung don te /
bon zhes pa'ang don de la 'jug ste 'dod rgyal gyi sgra yin pa chos dang bon gnyis mnyam /
des na tshig don gnyis char nas mnyam pa sogs kyis sus kyang 'di rigs la skur 'debs ngag 'khyal gsog pa 'di /
ma yi rgyab gnyer byed par rloms nas pha bsad pa bzhin /
rang gis go tshod shes tshod de grub mtha' yin par bzung nas gzhan la sdang tshig mi bzad pas chos spangs kyi las ma mdzad cig
/de ltar smras kyang smra ba po rang nyid de dang de lta'i grub mthar zhen zhugs pa'i tshig las don du mi bden snyam na /
nged ni lo bco lnga'i skor nas rnying ma dang /
lo nyer gcig dus nas kar brgyud byas te bar skabs ma shes pa'i dbang gis bon lta ci smos /
rnying ma'ang kar brgyud tsam mi legs pa'i snang ba shar nas ngag 'khyal 'ga' yang byas /
log lta'ang red yod 'dug
/da lta bsam tshe de dus ma shes pa red ran ang drag las rnam smin ci 'dra zhig myong snyam sems cis kyang skrag
/da lta ni gtso bor kar brgyud dang /
'ja' tshon sogs kyi gter chos rnam dag 'ga' la nyams len gyi mthil gtad pa lags pas bon sogs grub mtha' gzhan la re smon dgos pa ni ma mchis pas chags sdang gi las bsags don med kyang 'dir drang por smras pa    lags /
gal srid tshig 'di rnams kyang mi bden snyam na de ni sangs rgyas shAkya thub pa dang de'i bka' la yid ma ches par rang blo ngan goms dang rgan zhugs kyi blun gtam la yid ches pa'i rigs can yin pa'i phyir 'jam dbyangs byon nas 'khor gsum bskor kyang g.yag rgan gyi rke mjing bsrangs na lag pa na ba ltar khug par mi srid pas re zhig de nyid nang pa'i gral nas phud par bya ste lung rigs mang po btang mi dgos /
rgyal ba'i gsung dang rgyal ba nyid la yid ma ches pa'i phyir ro //
phran gyis phyis su dad log ma phod /
bon la'ang yid ches /
'on kyang stag lha de sngar gyi bon gzhung gsham lus pa e yin snyam the tshom byung bar /
slad nas gter chen bdud 'dul ba'i rgyal sras lung zin nor bu yongs grags de bon po'i gter ston lnga drug tsam dang /
khyad par skyu ra rnal 'byor gyi skye ba yin par bdud 'dul nyid kyis gsungs 'dug
/de ni stag lha dang po gter nas bton mkhan de yin pas da ni sangs rgyas kyi spyod yul zab mo zhu ba 'di so so'i skye bo'i blos dpag pa zhig mi 'dug snyam nas de la'ang mos pa 'phel /
gter ston rnams kyang phal cher chos gter dang bon gter gnyis re bzhes pa kho na snang zhing /
khyad par sngar yongs su grags pa'i grub thob rgyal ba g.yu thog pa    bon gyi khu tsha zla 'od /
rig 'dzin rgod ldem    dbon gsas khyung rgod /
rdo rje gling pa    g.yung drung gling pa sogs zhu dar du /
phyis sa bcu'i mgon po khrag 'thung bdud 'dul rdo rje /
chos rje gling pa /
yon dge mi 'gyur rdo rje sogs rtsod med mang pos gter kha gnyis re bzhes 'dug pas yang dag pa sems can mi bslu ba zhig yin 'gro
/de lta bu'i rig pa 'dzin pa chen po rnams gnas skabs ngo dga' tsam gyi dbang du shor na chos de'ang bslu ba'i chos su song bas rig pa 'dzin rgyu phar zhog
/byang sdom yang nyams pa lags mod /
gang ltar o rgyan rin po che'i thugs rje zhig ni yin 'dug
/mang po'i kha na med /
ces pa'ang 'phros su thal ba ni rang dran gso spyad ma gtogs dpe 'di bskung rgyu ang yin /
ces gsang ba'i rnam thar gral du dus gsum mkhyen pa'i bdag nyid yin par mtshon pa'i zhal 'phros bka' chems kyi tshul du bstsal 'dug pa'i phyag bris dngos las zhal bshus pa 'dis 'jigs med rnam bzhi'i rgyal rnga phyogs las rnam par rgyal bar brdungs zin na da lta log lta'i smre sngags 'don mkhan byung ba 'di dang 'di 'dra la don med kyi rtsod nyob mang po byed pa ni dgos pa med pa'i rgyu ste snying po gang yang yod par ma mthong ngo //
gnyis pa skabs babs brjod don gyi snying po la gnyis /
kha skong gi chos sbyin gsar du bskrun pa'i rgyu mtshan /
khyad par gyi spyi don dmigs bsal du smos pa'o //
rin chen gter gyi mdzod chen mo'i kha skong spar gsar brkos 'di rnams chos tshan che gras mang shos rigs gter mdzod bris ma sngon yod sha stag pa dang /
las tshogs lta bu'i chos tshan chung ngu re zung skor 'jug par 'os pa'i thugs bzhed zhal 'phros su 'dug pa rnams ltar dang /
'jam mgon rin po che rang gi zab gter ci mchis rnams phyogs gcig gter mdzod gral du yongs rdzogs yod na legs tshul rigs bdag bla ma rnams mgrin gcig gis bzhed pa sogs bcas rgyu mtshan du ma dang 'brel bar 'di rigs tshang ma kho bos zhabs 'degs kyi tshul du spar gsar du bskrun nas bzhugs su gsol bar byas pa yin cing /
rgyu mtshan de ldan gyi dbang lung skor tshad ldan dgos gal che ba smos med la brgyud yig chen mo'i nang du gsal min sna tshogs stabs zur du go sla 'jug bde'i phyir du nges 'drong yong ba'i dper mtshon na /
thog mar rtsa gsum dril sgrub zin bris kun mkhyen bla ma'i zhal lung 'jam pa'i dbyangs mi pham pas mdzad pa'i lung ni mi pham rgya mtsho /
gter ston dri med /
stobs ldan /
des kho bo cag la dang /
'jam mgon bla ma'i zab gter gras gro lod gdug pa kun 'dul gyi dbang lung /
'jam mgon rin po che /
des bdag la bka' drin du lan gnyis tsam thob cing /
yang na 'jam mgon rin po che /
mkhan bla ma bkra shis 'od zer /
stobs ldan /
des bdag la dang /
de rjes stobs ldan gyis mdzad pa'i dbang chog gi lung yang de nyid kyi zhal snga nas dang /
yang rgyal ba'i dbang pos mdzad pa'i dbang chog cig yod pa 'di nyid du gzhug par 'os la lung rgyun yang gzod tshol dgos /
'jam mgon rin po che'i zab gter tshe rta zung du 'brel ba 'chi med dbang gi tshe sgrub skor chos tshan lnga po dang /
yang dag he ru ka'i gsang ba thugs kyi tan+t+ra skor chos tshan drug po bcas 'di dag gi dbang lung ni /
'jam mgon rin po che /
mkhan bla ma bkra shis 'od zer /
des bdag la dang /
de rjes 'di dag gi dbang chog zhal shes rigs bdag bla ma stobs ldan gyis mdzad pa'i lung yang de nyid kyi zhal snga nas dang /
mchog gling zab bdun gshin rje 'khor lo rol pa'i phrin las dang /
lha dbang gter gzhung bcas pa'i dbang lung ni /
gter chen mchog gling /
'jam mgon rin po che /
gter sras tshe dbang nor bu /
stobs ldan /
des bdag la dang /
'jam mgon rin po che'i zab gter gsang thig yab bka' dang /
yum bka'i gter gzhung /
las byang /
ma mo sngags kyi srung ma'i las rim gyi gter gzhung /
ye shes mtsho rgyal gsol 'debs bcas kyi lung 'jam mgon rin po che /
kaHthog si tu /
dri med /
stobs ldan /
des bdag la dang /
bka' brgyad spyi don mi pham gsung gi lung ni /
rje mi pham zhabs /
mkhan bla ma bkra shis 'od zer /
des bdag la dang /
'jam mgon rin po che'i gsung thun mtshams chos spyod dgos pa kun tshang gi lung ni /
'jam mgon rin po che /
des bdag la dang /
dgongs 'dus mkha' 'gro sde lnga'i mo yig gi lung ni /
'jam mgon rin po che /
stobs ldan /
des bdag la dang /
mkhyen brtse'i dgongs gter rtsa gsum bder gshegs kun 'dus kyi las byang dang dbang chog bcas kyi dbang lung gi brgyud pa ni /
mkhyen brtse rin po che /
bla ma blo gros /
thub bstan rgyal mtshan /
gter ston dri med /
des bdag la dang /
grub thob thang rgyal gyi g.yang 'gugs rje mkhyen brtse rin po che'i gsung gi lung ni /
rje mkhyen brtse'i dbang po /
si tu chos kyi rgyal mtshan /
dri med 'od zer /
stobs ldan /
des bdag la dang /
dpon slob ngag dbang legs grub gsung nor lha spyi bsang gi lung yang mdzad pa po de nyid las /
phan bde /
mnga' ri bla ma /
stobs ldan /
des bdag la dang /
thugs sgrub bar chad kun sel gyi cha lag rdo rje mchog rab rtsal gyis char chog gi lung mdzad pa po de nyid las bdag gis nos shing /
mi pham gsung char bsang gi lung ni /
mi pham /
rdo rje mchog rab rtsal /
des bdag la dang /
rgyab chos lam rim ye shes snying po'i rtsa ba dang /
'grel pa bcas kyi khrid rgyun 'jam mgon rin po che /
stobs ldan /
des bdag la'o //
yang 'jam mgon rin po che'i zab gter rtsa gsum dgongs 'dus las byang rgyas pa /
gsol 'debs /
dzapra bkol /
tshe dbang chog sgrig bcas kyi dbang lung /
mchog gling gter byon rdzogs chen bka' 'dus rtsa sgrub skor gter gzhung chos tshan bdun po rnams kyi dbang lung /
mkhyen brtse'i gter byon thugs chen sems nyid ngal gso rtsa ba'i phrin las kyi lung /rig 'dzin legs ldan rdo rje'i rnal 'byor rgyun gyi nar ma ye shes snying po sogs tshan pa gsum gyi lung /
bla ma mkha' 'gro bdud 'dul ma'i gtor 'bul dang /
bka' srung dam can spyang zhon ma'i gtor 'bul gyi lung /
ngag gi rdo rje'i gter ma phyag rdor 'chi med rtsal rdzong gi dbang lung /
zur mkhar phyag rdor gdon khrol gyi dbang lung /
o rgyan mchog gyur bde chen gling pa'i gter byon dregs pa sde lnga dang /
spyi 'gro bka' ma'i rigs 'gre mchod pa bcu bzhi pa bcas kyi lung /
gtad hrul zangs gling pa'i zur 'debs bka' rgya can /
lnga pa'i dag snang rgya can chos sde rta mgrin gnyen po lha bzhi'i phrin las kyi dbang lung /
rje bla ma mkhyen brtse'i gsung gter bum sgrub pa'i man ngag 'dod rgu'i bum bzang gi lung sogs 'di rigs tshang ma'i dbang lung rnams spar sngar yod gter mdzod spyi 'grigs ltar lhag lus med pa kho bo cag la thob pa yin cing /
gter mdzod spyi 'grigs kyi dbang lung bdag cag la brgyud pa ji ltar byung ba'i tshul yang 'jam mgon rin po che yan chod du ni brgyud yig dang gsan yig rnams su gsal la /
man chad du dbang dang khrid kyi brgyud pa ni 'jam mgon rin po che /
stobs ldan /
des bdag la dang /
lung gi brgyud pa ni /
'jam mgon rin po che /
mkhan bla ma bkra shis 'od zer /
stobs ldan /
des bdag la'o //
pad+ma 'od gsal mdo sngags gling pa'i dag snang khri srong bla sgrub kyi dbang lung ni /
rje mkhyen brtse rin po che /
bla ma stobs ldan /
gter ston dri med /
des bdag la'o //
bye brag 'jam mgon bla ma rin po ches mdzad pa'i bka' 'dus chos kyi rgya mtsho'i sgrub khog dang /
lo tog la phan byed btsa' nad 'joms pa'i gdams pa /
btsa' bsang bcas kyi lung rgyun gzhan la yod 'dug pa ltar dang /
'jam mgon rin po ches mdzad pa'i 'chi med 'phags ma'i snying thig gi bsnyen yig gi lung yang gzhan la yod 'dug pas slad nas len par 'tshal lo //
de ltar kha skong phal che ba rnams kyis gtsos gter mdzod kyi chos tshan tshang ma'i dbang lung kho bo cag gis nan tan khul du skal bzang thob pa lags shing /
gzhan dang gzhan dag la phan ched spar gsar bskrun gyi kha skong skor la chos tshan so so'i mthar 'phros gsal re'ang bgyis yod pa ltar dbang lung gi rgyun tshol rgyu gal che ba dang /
spyir dbang lung khrid rgyun gyi rim pa 'di skor la ni deng sang bstan pa'i gzugs brnyan tsam du rgyun yod nges shig gnad che rgyu ma gtogs gya tshom pho tshod kyi 'jug sgo yangs pas gsang sngags zab mo'i chos la dbang skur bgyis pa'i rnam smin gyi khur lci ba de 'dra la nam yang thugs dam brtan pos kun gyis gzab par gnang ba zhu'o //
gnyis pa ni /
gter mdzod 'di'i gral du gter chos lag tu thebs so cog dang /
khyad par phyis dus kyi gter chos rnams 'dzud par 'os so snyam pa'i dran pa yong srid pa dang /
de 'dra bzhag dgos tshul kho bo la'ang smra mkhan 'ga' zhig byung ba de ni gnad don rgyu mtshan ci'ang ma thos pa'i skyon dang /
blun rtags rang rgyal ngom pa las gzhan du ma mchis mod /
gter mdzod bka' bsdu byed pa'i lus yongs rdzogs ngo ma /
gter rnying byin rlabs can rnams ma gzhi lta bu ste /
de dag rnams kyi nang nas kyang sdud par 'os pa ni 'di'o //
mi 'os pa ni 'di'o zhes 'jam mgon bla ma rnam gnyis ye shes gzigs pa chen po'i zhal 'phros nan tan mdzad pa'i sgo nas rtsa thor drangs pa sha stag yin la /
der ma zad tshan chung re re tsam la'ang mtsho las skyes pa nyid kyi zhal lung gang thob la bltos pa'i rgyu mtshan dang 'brel ba ma gtogs sdud pa'i gnas su gyur pa yin kyang thams cad sdud mi sdud kyi dbye ba mdzad 'dug na /
gzhan gtan nas sdud pa'i gnas su ma gyur pa rnams ni sdud par mi 'os pa lta ci smos /
dmigs bsal gter chen gter phran thams cad kyi rgyal po o rgyan rdo rje 'chang dngos mkhyen brtse'i dbang po dang /
rtsod bral dus babs kyi gter chen mchog gyur gling pa gnyis kyi gter chos ni gzhan dang mi mnyam pa'i ngo mtshar rmad du byung ba 'brel tshad don dang ldan pa'i rang bzhin yin pa'i phyir snying po lta bur 'jog rgyu mdzad pa dang /
'jam mgon rin po che rang nyid kyi gter chos rnams ni mngon pa'i nga rgyal ye nas mi mnga' ba'i phyir dman par dgongs pa'i btang snyoms su thugs dgyes par 'dug na'ang /
rje mkhyen brtses lus kyi srog lta bur ma gzhir bya dgos pa'i bsngags brjod bcas bla ma'i bka' phebs ldog tu ma spobs gsungs nas sngon chad re zung bzhag par mdzad pas mtshon /
mdor na pad+ma bka' thang sogs kyi lung byang ltar sngon byon zin pa'i gter chen brgya rtsar grags pa sogs kyi gter chos rnams bka' bsdu gtso bor 'os pa bka' gnang thob pa ltar las /
gzhan gter phran stong rtsa sogs kyi chos skor btang snyoms su mdzad cing /
de rkyen yang sdud par 'os pa'i rjes gnang gi lung btsan po byang ba min pa'i bar gyis chod pa yin nam snyam mo //
mdor na phyin chod gter chen gter phran byon dang 'byon 'gyur gang yin kyang rung de dang de dag gi chos ka che phra khungs ldan yin min ci 'dra yang chos mdzod 'di yi gral du bzhugs su gsol 'os bral ba ni gshis lugs su grub par ma zad /
gter ston dang gter chos tshad ldan 'byung ba'ang mi srid pa ga la yod de /
o rgyan chen pos /
snyigs ma'i mthar thug bar du'ang chad med mang du 'byung bar yang yang gsungs pa'i lung byang du mar mchis pa sogs la log lta dang bsnyon du bya ba ma yin pa ltar na yang /
deng sang dus dbang stabs ched du zob brdzu can nam /
mi ma yin gyis rgyud brlams nas rang byung gi gsar chos mang po brdol yong rgyu yang yod par gsungs pa dang /
'ga' zhig gis ni rnyed dang bkur sti'i phyir chos min chos ltar bcos te ched du jo brdzu'i phag la gnas 'cha' ba bcas sgo gang thad nas dbye 'byed shin tu dka'/
'jam mgon rin po che rnam gnyis sogs kyis kyang /
spyir gter ston tshad ldan srid pa tsam /
yang sgos gter chos tshad ldan srid pa tsam ci nas kyang dgongs 'dug
/khyad par du 'jam mgon rin po che sku na gzhon dus sngar ze chen bzhugs skabs su dgongs gter lta bu mang po bab pa rnams gnas ma yin pas sems brid pa'i 'khrul snang yin par rgyu mtshan du mas dpyad gzhig song tshul sogs las 'phros nas zhal 'phros 'di ltar zhig gnang 'dug ste /
lar deng sang bla ma 'ga' re la dgongs gter mang po bab pa'i phal cher ni 'di 'dra yin mchi /
phran la ze chen skor nas de 'dra rtsom dgos kyi rnam rtog shar nas bzung phyis bar dbang med du brtsams pa'i po ti phyed tsam longs pa rjes nas mer bsregs pa dang chabs cig smon lam btab pa zur du yod /
des na khong rnam pa'ang thugs khag med 'gro
/rang ngos nas rdzun 'dis dge slong gi sdom pa'ang nyams yod nges snyam bshags sbyong la 'bad khul yin /
da char log lam du ma song zhing /
'gro ba rdzun gyis mi bslu ba 'di rdo rje 'chang pad+ma nyin byed dbang po la gsol ba snying nas btab pa'i thugs rje lags /
dus ngan 'dir bdud dang nag po'i phyogs kyi yi dwags rnams dang rgyal 'gong bsen mo sogs kyis gang zag phal che ba rlom /
khyad par khams kyi shar phyogs 'dir snyi ba rgyal po g.yog dang bcas pas 'gro ba spyi dang chos byed rnams la bar du gcod cing /
khyad par mkhas pa'i rigs slob gnyer phran bu shes pa yan chod kyi rgyud la 'jug ci rnyed byed tshod red /
kar brgyud pa la ni yang ri drung pas sdang skad /
nged la'ang de 'dra'i rgyu rkyen i mi yin snyam /
su yin kyang 'dra /
gnod byed de dag kyang ma rig ngar 'dzin dbang gis khag med pas bzang 'brel ngan 'brel thams cad rgyal ba karma pa yab sras kyi go 'phang thob pa'i smon lam 'debs khul lags /
'di rigs la bag zon byed pa dang /
thugs sgrim par gal che ba gda'/
bud med dang thug na ci lto /
rang so thar gyi sdom pa shor nas dmyal bar 'gro ba tsam du zad kyi /
'dis ni 'brel thogs thams cad dmyal bar khyu ded byed cing /
chos la dbang za /
gsang sngags la ras chod byas /
rdzun phug o rgyan chen po la bkal ba'i rnam smin gyis nam mkha' ji srid bar rdo rje'i dmyal ba'i sdug bsngal myong bar 'gyur ta re /
zhes gsungs pa'ang gdul bya gzhan 'dul ba'i slad du dgongs gzhi dgos pa shin tu mang po can du nges shing /
de rjes gter chen rnam gnyis dang 'phrad nas dgongs par bstun te rang yid rang la ches rgyu byung nas sngon rten 'brel 'chugs pa'i dbang gis chos bka' rgya cher dbang bar lung byang ltar yang 'ga' re las bzhes ma grub pas deng sang chos skor phran bu yod pa 'di dag gi tshig don gnyis char rdo rje'i gsung bslu ba med pa gzhan las khyad par du 'phags pa mngon sum lags rung /
phyis kun gzigs bla ma mkhyen brtse'i zhabs dgongs pa ka dag gi lhums su zhugs zin rjes tshig gcig ci phab rdo rje'i gsung du bslad med 'gyur ba'i dpang por bkod 'os de mi bzhugs stabs ga 'drar 'gyur the tshom gyi gzhi che bas de phyin nas shog ser sogs phab rgyu mang zhig yod rung gter chos phab rgyu'i spros pa ni phal cher bskyung ba yin zhes zhal nas gsungs 'dug
/rje 'di nyid nges pa'i don du thams cad mkhyen pa sangs rgyas nyag gcig nges pa rnyed na /
don la de 'dra ba'i dogs gnas thag chod med par yong ga la srid kyang tshul bstan 'di la ci nas kyang phyi mtha' phyi mtha'i dus rnams su gdul bya 'dul byed gnyis ka'i thad don chen po zhig nges par yod rgyu gdon mi za ba bcas /
o rgyan rin po che dngos dang 'dra ba des 'di lta bur gsungs na de min gzhan gyis ni gzab par bya ba'i 'os su 'gyur te /
deng sang snyigs lnga dar la drag stabs 'brel tshad don dang ldan pa'i yon tan can ni shin tu nyung ba'i phyir ro //
gang ltar yang rin gter 'di nyid du ni gong smos rnams ltar dang /
dmigs bsal brgyud yig las gter rnying byin rlabs can rgyun dkon nges 'dra mchis na slad nas gzhug tu gsol ba'i gsung 'phros shig gnang ba 'di kho nas kyang gter gsar nges med rigs ni phyin chod bzhag rgyu min pa'i gtan tshigs gzhig tu med par grub 'dug cing /
de lta bu'ang kar rnying gang yin kyang rung ba'i mkhas grub gnyis ldan thams cad gzigs pa'i skyes bu tshad mar gyur pa can byung ba lta bus bsreg bcad brdar ba'i gser bzhin du brtags te dgos pa khyad par can mchis na gter rnying rgyun shin tu dkon rigs bzhugs su gsol ba bka' drin gyi gnas su che rung /
slad nas ci mos gang mos chog snyam gyi dus rim ldan rnams su mtha' mi 'tshal ba'i rgya nyob par 'gyur bar dogs na da nas bzung gter gsar gter rnying ci yin kyang gsar du bcug rgyu ni cher mi legs snyam ste /
chos kyi bdag po gcig pu 'jam mgon rje yin don bzhin blo phugs de la gtad na 'thad che bar dran no /
khyad par du da lta dkar chag rtsa thor 'khod pa 'di rigs ma gtogs phyin chod chos bka' ngo mtshar ba can du ma byung rung chos mdzod 'di'i ming tsam gyi gral du'ang 'jog par mi 'os pa ni 'di thog dam rgyas btab par nges te /
kun gzigs bla ma mkhyen brtse rin po ches de snga dka' ba chen pos lan brgyar brtags shing dpyad pa'i sgo nas sdud par bya ba'i chos skor 'di dag tshad mar gyur pa gser bzang po dang 'dra bas phyin chod gter gsar lta bus mtshon nya dang nyung ma mang po bsre 'os med pa sogs kyi dkrigs bcad mtha' btsan par    dgos zhes nan tan chen pos 'jam mgon rin po cher gdams shing /
gdams pa ltar 'jam mgon rin po ches kyang thugs kyi dam bca' de bzhin mdzad pa yin pa'i rgyu mtshan gsal po rigs bdag bla ma rnams kyi zhal las zhib par dang /
dngos kyi zhal snga nas kyang lam tsam thos myong zhing /
der ma zad 'jam mgon bla ma rnams gnyis phan tshun thun min phrin yig bsring ba res su spros pa'i phyag bris ngo ma le tshan las kyang chos mdzod 'di'i 'char gzhi bzhag pa dang po'i dus nas bzung mtha' yi bar du shin tu gu dogs po gnang 'dug khar gter ston so so'i gter chos rigs bzhag par 'os mi 'os dbye bsal du grub pa sogs kyi rgyu mtshan 'phros don     zin bris su song ba lta bu mang po'ang mjal du byung ba la brtags na 'di ltar lus yongs su rdzogs pa'i thugs bzhed kyi rjes thog tu mtshams bcad zin nas srung ma gnyan po la gnyer du gtad yod par gdon mi za bar bcas na /
chos mdzod 'di nyid nyams su len zhing 'jam mgon rnam gnyis bla mar bkur ba'i kar rnying sogs tshang mas 'phros don gdams ngag gi tshul du spros pa 'di gsan par mdzod la dpe rdzi yi ge 'di dang rnam kun ma 'bral bar gyis shig
/srid pa mu mtha' med pa'i gnyen po ru //
legs grub rnams kyi nang na rnam dag khyad //
bsngags pa'i gling bur bsgyur ba rin chen gyi //
gter gyi mdzod 'di 'og min zhing na'ang snyan //
bskal pa bskal pa'i mtha' la yud tsam yang //
bltos min re ba'i blo ni de ring tsam //
tshe gcig kho nar mchog dngos 'grub byed pa'i //
ngo mtshar rmad byung 'di la mi gus su //
'bras bu lam byed man ngag mtha' yas pas /
khyad 'phags kun bzang thugs tig zla med 'di //
zab rgyas gnyis ldan rtsa gsum rgyal rnams kyi //
gzhon nu bum sku'i nang bcud gcig pu yin //
gal te 'byung po'i bya la nyi ma bzhin //
skal bas phongs pa'i blo la bzod min na //
ci byar zad de thog med nas goms pa'i //
las ngan stobs su bdo ba su yis bcos //
rin chen gling du phyin pa dang 'dra ba //
'dod don bsam pa rdzogs pa'i dpal rnams tshang //
phyogs mthun ring lugs bzung yang bag med kyi //
spyod mang can rnams rtag tu bag yod byos //
'dir 'bad dge ba bdud rtsi'i zil dngar dang //
mtshungs par 'jug pa'i legs tshogs gang mchis pa //
bdag gzhan rig stong thig le gcig pu'i sbubs //
dbyer med ro gcig gyur pa'i phyir du bsngo //
gsang chen bstan pa mkha' la nyin bzhin shar //
gdul bya rnams kyang rig 'dzin sha stag gyur //
gangs can pa 'di mkha' spyod 'og min zhing //
bde chen rdo rje'i bdag nyid lhun 'grub shog
/ces pa'ang ris su ma chad pa'i bstan pa la gcig tu gus shing snyoms las kyi brtul zhugs 'chang ba tA yi si tu'i mtshan 'dzin pad+ma dbang mchog rgyal pos lhag pa'i bsam pas rtse gcig dang ba chen pos dpal spungs thub bstan chos 'khor gling gi gdan sa nas spel ba dge legs 'phel ///
/
