@#//
pad+ma khrag 'thung 'dus pa las /
snying po'i gtor dbang skur ba'i tshul ye shes snying po zhes bya ba bzhugs so //
na mo gu ru pad+ma he ru kA ya /
rab 'jigs dus mtha'i me ltar 'bar //
rngam pa'i nga ros sa gsum g.yo //
pad+ma khrag 'thung la btud nas //
smin byed snying po'i lag len 'god //
stegs bu'i steng dug khrag gis byugs pa'i maN+Dal la 'bru tshom dmar po gcig bkod pa'i khar khri'u'i steng du zangs lcags sam thod pa'i snod du dpal gtor me ri sogs kyi rgyan spros can sku tsaka dar gdugs dang bcas pa bsham /
sman raka gtor gsum drag mchod brjid par bstar zhing las bum sogs mkho ba'i yo byad rnams kyang gsag go
/de nas bgegs bskrad mtshams bcad skyabs sems tshogs gsag mchod rdzas byin rlabs rnams 'brel che ba'i dbang gis chos gling yab sras lugs sam spyi mthun zhig gtang /
las gzhung ltar bdag mdun dbyer med du bsgrub cing dmigs pa'i 'phro 'du bcas bzlas pa ci nus mthar mchod bstod 'bul /
ting nge 'dzin gyi dbang blangs la gnang ba nod /
las bum bsgrub /
slob ma rnams khrus nas dbyung /
bgegs bskrad cing srung 'khor bsgom /
mtshams sbyor gang 'os dang bye brag tu /
de la 'dir phyogs dus rgyal ba sras dang bcas pa'i stobs bcu'i nus rtsal gcig tu bsdus pa 'jigs byed pad+ma he ru ka chen po nyid /
zhi bas mi 'dul ba'i ma rungs gdul dka'i 'byung po gdug pa can rnams mthun pas mthun pa 'dul ba'i phyir /
gtum chen shin tu 'bar ba chen po'i rdo rje'i gar gyi rol pa cir yang bsgyur te nyon mongs pa'i g.yul ngo btsan thabs su zlog par mdzad pa ste /
de nyid kyi rgyud lung man ngag rgya mtsho lta bu bzhugs pa las gangs can du byon pa rnams kyi nang nas yang zab snying po'i bcud dril 'ga' zhig gdul ba'i dus dang 'tsham par sprul pa'i gter ston rnams kyis rdo rje'i gsang mdzod las rim par phyung ste 'gro ba'i don mtha' yas pa mdzad pa las /
skabs su babs pa 'di ni /
gter chen chos rje gling pas tshad mar ngos 'dzin gnang zhing /
rwa ston stobs ldan rdo rje dang thugs mchog rdo rje rnams kyis mngon par bsngags shing zab chos kyi bdud rtsi bzhes pa dang /
dri med gling pa sogs tshad thub kyi dam pa mang pos tshad mar 'dzin pa tsam du ma zad mkhyen rtogs nus mthu 'gran zla dang bral ba'i grub pa'i dbang phyug chen po gnubs chen sangs rgyas ye shes kyi rnam 'phrul rtsa gsum gling pa chos kyi rgya mtsho'i zab gter gyi cha shas las 'phros pa pad+ma khrag 'thung 'dus pa zhes snyigs dus 'dre rgod 'byung po   'dul ba'i gnyen po ches zab cing khyad par du 'phags pa 'di nyid kyi smin byed snying po'i gtor dbang bsgrub pa la sogs kyis mtshams sbyar nas maN+Dal phul /
slob dpon dang che mchog pad+ma khrag 'thung dbyer med pa la mi phyed gus pa'i yid kyis gsol ba 'debs pa 'di'i rjes zlos /
dus gsum sangs rgyas 'dus pa'i sku
/bla ma rdo rje 'dzin pa yis //
bdag ni 'khor ba'i duHkha las //
bsgral phyir byin gyis brlab tu gsol //
lan gsum /
bla ma dpal chen pad+ma he ru ka dkon mchog rtsa gsum rgya mtsho'i tshogs dang bcas te bzhugs pa'i spyan sngar rgyun bshags yan lag brgyad pa'i bsgom don re re nas gsal thob la 'di'i rjes zlos /
rdo rje slob dpon sangs rgyas dpal /
sogs lan gsum /
byin rlabs kyi gzhi bsgrub cing ye shes pa dbab pa yin pas ma yengs par dmigs pa 'di bzhin du mdzod /
shUn+ya tA'i sngags kyis sbyang /
gdod ma'i stong nyid sogs las byang ltar brjod la dam tshig pa gsal gdab /
spyan 'dren dang snying po'i mthar /
dz+nyA na A be sha ya a A/
btags pa brjod la ye shes pa bstim /
tiSh+Tha badzras brtan par bya /
dpal gtor thogs la /
gtor snod rab 'jigs dur khrod drag po'i gzhal yas khang gi nang du gtor ma che mchog pad+ma khrag 'thung drag po rtsal rab 'byams khro bo'i sprin dang bcas pa mngon sum gsal ba'i dpral ba'i oM las 'od zer me phung khro chung dkar po'i tshogs 'phros /
khyed rang rnams kyi dpral ba nas zhugs shing lus la thim pas lus kyi sdig sgrib nad gdon thams cad sbyangs /
bskyed rim snang stong dbyer med bsgom pa la dbang /
khrag 'thung chen po'i sku phyag rgya'i dbang mchog thob par mos shig
/hU~M:
rang byung lhun grub pad+ma khrag 'thung sku :
rtsa gsum rab 'byams sku dang gnyis su med :
skal ldan bu yi lus la dbang bskur bas :
bskyed rim sku yi dbang mchog thob par shog :
sngags mthar kA ya a b+hi Shiny+tsa hU~M:
gtor ma dpral bar bzhag
/yang mgrin pa'i AHlas 'od zer me phung khro chung dmar po'i tshogs 'phros /
khyed rang rnams kyi mgrin pa nas zhugs shing ngag la thim pas /
ngag gi sdig sgrib nad gdon thams cad sbyangs /
gsang sngags grags stong dbyer med bzla ba la dbang /
khrag 'thung chen po'i gsung nus pa'i dbang mchog thob par mos shig
/hU~M:
rang byung lhun grub pad+ma khrag 'thung gsung :
rtsa gsum rab 'byams gsung dang gnyis su med :
skal ldan bu yi ngag la dbang bskur bas :
nus pa sngags kyi dbang mchog thob par shog :
sngags mthar wA ka a b+hi Shiny+tsa hU~M:
gtor ma mgrin par bzhag
/yang thugs ka'i hU~M las 'od zer me phung khro chung sngon po'i tshogs 'phros /
khyed rang rnams kyi snying kha nas zhugs shing yid la thim pas /
yid kyi sdig sgrib nad gdon thams cad sbyangs /
rdzogs rim rig stong zung 'jug bsgom pa la dbang /
khrag 'thung chen po'i thugs rig pa rtsal gyi dbang mchog thob par mos shig
/hU~M:
rang byung lhun grub pad+ma khrag 'thung thugs :
rtsa gsum rab 'byams thugs dang gnyis su med :
skal ldan bu yi yid la dbang bskur bas :
rig rtsal don gyi dbang mchog thob par shog :
sngags mthar tsit+ta a b+hi Shiny+tsa hU~M:
gtor ma snying gar bzhag
/yang gtor ma che mchog pad+ma khrag 'thung dngos su gsal ba khyed rang rnams kyi spyi bor byon /
gnas gsum nas 'od zer me phung khro chung kha dog sna tshogs pa dpag tu med pa byon /
gnas gsum du zhugs shing lus ngag yid gsum la thim pas /
sgo gsum gyi sdig sgrib nad gdon 'gal rkyen bar chad thams cad sbyangs /
dbang dang byin rlabs dngos grub ma lus pa thob /
khrag 'thung chen po'i yon tan phrin las mi zad pa rgyan gyi 'khor lo'i dbang mchog thob par mos shig
/hU~M hrI:
'gro ba 'dren mdzad pad+ma khrag 'thung rtsal :
rgyal ba sras bcas rnams dang gnyis su med :
rtsa gsum lha tshogs sku yi dbyings su rdzogs :
skal ldan slob ma'i spyi bor mngon sum byon :
sgo gsum nad gdon sdig sgrib bar chad sol :
smin grol dbang dang byin rlabs char ltar phob :
rang byung rdo rje gsum gyi dkyil 'khor nas :
mchog dang thun mong dngos grub bstsal du gsol :
sngags mthar /
sarba sid+d+hi hrI:
gtor ma gnas gsum du bzhag
/spro na spyi mthun gyi bka' bsgo'ang bya /
gtor ma'i lha ye shes pa khyed rang rnams la thim dzaHhU~M baM hoH
dam tshig pa 'od du zhu nas ye shes kyi bdud rtsir 'khyil ba rol zhing myang bas mchog dang thun mong gi dngos grub 'bad med du thob par mos shig
/byas la gtor zan gyi cha shas dang bdud rtsi sbyin /
me tog 'thor zhing shis brjod bya /
de ltar sprul pa'i gter chen rtsa gsum gling pa'i zab gter pad+ma khrag 'thung 'dus pa'i smin byed snying po gtor ma'i byin rlabs legs par grub pa lags pas sogs kyis mtshams sbyar la dam tshig khas blang /
gtang rag phyin chad spyi mthun bya /
dkyil 'khor rjes chog mchod bstod bzod gsol gshegs bsdu bsngo smon bkra shis kyi bar yang spyi ltar bya'o //
'jigs med rdo rje'i go chas sgo gsum srung //
mthu stobs ral gris bdud bzhi'i g.yul ngo zlog
/drag rtsal me lces dgra bgegs tshar bcad pa //
che mchog pad+ma khrag 'thung myur 'grub shog
/zab gsang snying po'i tshul 'di'ang khyab bdag 'khor lo'i mgon pos bka' drin du bstsal pa'i zhabs tog tu dmigs nas rig pa 'dzin pa'i gzugs brnyan pad+ma gar dbang phrin las 'gro 'dul rtsal gyis shrI de bI ko Ti'i sgrub gnas su bgyis pa dge legs 'phel ///
/
