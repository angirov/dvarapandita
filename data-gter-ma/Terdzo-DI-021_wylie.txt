\u0f01\u0f83:
dam can sde bdun gyi skong gsol rin chen phreng ba zhes bya ba bzhugs so //
rat+na gling pa'i lugs shin tu zab pa'o //
oM swasti /
dngos grub kun 'byung 'dod dgu rin chen gter //
rtag tu skyong mdzad phrin las bar chad sel //
bla ma yi dam mkha' 'gro chos skyong bcas //
mchod 'os rnams la gus par rab btud nas //
dam can pho mo mchod cing skong ba'i tshul //
de yi las byang lag len rim pa nyid //
rang gzhan kun la phan phyir gter ston gyis //
legs par cho ga'i rim pa 'di nyid bkod //
gnas gtsang stegs bu ga dar legs byas te //
gtsang phye ma nyams pa la rin chen bdar byas la //
mgon po ma ning bshos bu zur gsum khru gang la //
dpal gtor brgyad gsum gang rung kyu gu dgu yis bskor //
sngags srung la ni dpal bshos snying gis mtshan //
lha mo la ni dpal bshos ling+gas mtshan //
srog sgrub la ni dpal gtor kyu gu bdun gyis bskor //
gza' yi bshos bu mtheb kyu dgu yis bskor //
gnod sbyin la ni bshos bu tel pas mtshan //
dam can bshos bu mkhar thabs ra yis mtshan //
sde dpon brtan ma dge bsnyen gzhi bdag la //
zlum gtor la sogs gang yang rung ba bsham //
sman gtor rak+ta zhun chen gsur dud dang //
rkang gling thod rnga rnga chen dung dang ni //
phyar dar g.yab dar spyan gzigs dkor cha bsags //
mchod g.yog pas ni sman phud rak+ta sbreng //
ral nag thod bcings gos nag gon nas ni //
dar nag g.yab cing rol mo'i byin yang dbab //
dang po snyan gsan dbab pa 'di skad do //
kye :
dgongs shig dam can rgya mtsho'i tshogs rnams dgongs :
srung ma dam la mi dgongs ci la dgongs :
skye 'gro gling bzhir mi gnas ci la gnas :
srid pa rlung gis mi 'degs ci yis 'degs :
rgya mtsho'i chu la mi 'thung ci la 'thung :
rgyal ba'i bka' la mi nyan ci la nyan :
bden pa'i tshig la mi gsan ci la gsan :
mchod pa'i rdzas la mi dgyes ci la dgyes :
dam can pho mo mchod cing skong ba'i rdzas :
rta nag bya nag khyi nag g.yag nag lug :
sman gtor rak+ta 'dod yon rgya mtsho'i tshogs :
mthun pa'i dam rdzas rgyas par bshams nas kyang :
da lta mthing nag 'bar bas g.yab 'dor na :
ma gdung bu la brtse ba'i tshul bzhin du :
lha srin dmag tshogs mang po'i khrom dang bcas :
dam can 'khor bcas gnas 'dir gshegs su gsol :
zhes g.yab dar thogs shing skabs su rol mo'i byin dbab bo //
de nas dur khrod gzhal yas chen po bskyed //
bam dang rta ro zhing lpags nyi zla'i steng //
gtso dang 'khor la mthun pa'i gdan bskyed de //
dbus su dpal mgon ma ning nag po la //
g.yas su sngags srung g.yon du dpal 'bar ma //
shar du srog sgrub lho ru gza' bdud dang //
nub tu rdor legs byang du gnod sbyin te //
sde dpon brtan ma dge bsnyen gzhi bdag sogs //
gtso dang 'khor g.yog lha mi'i khrom ltar bskyed //
rang nyid lha yi nga rgyal brtan pos ni //
thugs srog hU~M las dam tshig lha rnams kyi //
lcags kyu'i tshul gyi 'od zer dpag med 'phros //
rang bzhin gnas nas spyan 'dren rol mo bsgrag
/hU~M:
bdag ni rig 'dzin sgrub pa po :
bdag ni rnal 'byor dam tshig can :
dam la gnas shing lha la 'phreng :
khyed rnams srung ma mthu rtsal can :
sngon tshe rgyal ba'i spyan snga ru :
bstan pa bsrung bar zhal bzhes pa'i :
khyed kyi thugs dam gnyan po de :
da ltar sngags 'chang rjes su bskul :
dam tshig dbang gis spyan 'dren no :
bsgrub phyir bskul phyir gshegs su gsol :
hU~M:
dad pa dang ni dam tshig gis :
tshur gshegs tshur gshegs mthu bo che :
'og min gnas mchog dam pa dang :
gsang chen lhun grub gzhal yas khang :
dur khrod thod mkhar brtsegs pa yi :
bskal pa'i me rlung 'tshubs dkyil nas :
ma hA kA la gshegs su gsol :
gter bdag chen po gshegs su gsol :
ma ning nag po gshegs su gsol :
bdud rgyal thod phreng gshegs su gsol :
gnam lcags spu gri gshegs su gsol :
tshogs bdag chen po gshegs\u0f8e
srog sgrub nag mo gshegs\u0f8e
yang 'khor sde brgyad gshegs\u0f8e
lha brgyad gshin rje gnod sbyin dang :
klu brgyad 'khor bcas gshegs su gsol :
hU~M:
bskal pa'i me dpung 'bar ba'i klong :
rang bzhin dbyings kyi gzhal yas nas :
dpal ldan sngags kyi srung ma ni :
sgeg mo ral gcig mthu mo che :
khros pa'i rgyal mo gshegs su gsol :
kun tu bzang mo'i sprul pa ste :
yum mchog e ka tsA ti ma :
ye shes ma mo lnga dang bcas :
dpon g.yog 'khor bcas gshegs su gsol :
hU~M:
nyi ma byang shar mtshams dkyil nas :
g.yu mtsho mer mer mthing gi gur :
bam ril thod mkhar gzhal yas nas :
yum mchog lha mo dpal 'bar ma :
lcam gcig lha mo gshegs su gsol :
'jig rten khams kyi dbang phyug ma :
nad rims la sogs dal bdag mo :
ma mo bye ba'i tshogs dang bcas :
dpal 'bar 'khor bcas gshegs su gsol :
hU~M:
rdo rje gdan gyi byang shar mtshams :
lha chen dbang phyug chen po'i gnas :
rlung nag 'tshubs ma'i dkyil 'khor nas :
srog sgrub nag mo gshegs su gsol :
shan pa mi bsrun nam mkha'i mdog :
srog gcod shan pa sde bzhis bskor :
ngan sngags dug gi mda' ltar 'phen :
ma lus 'khor bcas gshegs su gsol :
hU~M:
lha srin 'khrugs pa'i gzhal yas nas :
gza' bdud chen po rA hu la :
sde brgyad kun gyi gtso bo ste :
drang srong chen po gshegs su gsol :
gdong mo mched bzhi gza' chen brgyad :
rgyu skar nyer brgyad 'khor dang bcas :
nam mkha'i khams las sku skyod la :
'khor bcas gnas 'dir gshegs su gsol :
hU~M b+h+yo :
dad pa dang ni dam tshig gis :
gnod sbyin chen po spyan 'dren no :
he chen brdal ba'i dur khrod nas :
gnod sbyin dmar nag spyan 'dren no :
gling bzhi srid pa'i pho brang nas :
phung byed dmar nag 'khor dang bcas :
dmar po mi zan dgra bo'i gshed :
bstan pa bsrung phyir gshegs su gsol :
hU~M:
'dzam gling nyi ma nub phyogs nas :
pho brang rtag chags rten mkhar nas :
'dzam bu gling gi skyes gcig po :
rdo rje legs pa gshegs su gsol :
dge bsnyen chen po mthu rtsal can :
'dzin ging brtan ma'i tshogs dang bcas :
btsan rgod drag po stong gis bskor :
dpon g.yog 'khor bcas gshegs su gsol :
hU~M:
gzhan yang 'dzam gling bod khams nas :
slob dpon pad+ma'i dge bsnyen tshogs :
bstan pa bsrung bar zhal bzhes pa'i :
sngags bdag sde dpon sum cu dang :
brtan ma bcu gnyis dpon dang g.yog :
dge bsnyen nyer gcig gnas srung dang :
yul lha gzhi bdag dkar phyogs rnams :
thams cad ma lus gshegs su gsol :
dzaHhU~M baM ho :
badzra sa ma ya dzaHdza :
zhes spyan 'dren no //
bzhugs su gsol ba ni /
hU~M:
chos kyi dbyings las sgyu ma'i skur bzhengs la :
gter bdag chen po ma ning gtso dang 'khor :
dpal ldan gtso mo e ka tsA ti ma :
yum mchog dpal 'bar shan pa srog sgrub dang :
gza' bdud chen po gnod sbyin dmar nag dang :
dge bsnyen rdor legs dregs pa pho mo'i tshogs :
gsang chen don gyi gnas mchog dam pa 'dir :
gtso 'khor dpag med 'jigs pa'i gad rgyangs sgrog :
bskal pa zhing gi rdul snyed bcas pa rnams :
nyi zla pad+ma'i gdan la bzhugs su gsol :
badzra sa ma ya tiSh+Tha lhan :
phyag 'tshal ba ni /
hU~M:
ye shes dang ni las las grub pa yi :
dam can rgya mtsho bka' yi srung ma rnams :
sprul 'khor pho nya yang sprul g.yog dang bcas :
dam can rgya mtsho'i tshogs la phyag 'tshal lo :
a ti pU ho :
pra ti dza ho :
mchod pa 'bul ba ni /
hU~M:
dam can rgya mtsho 'khor bcas la :
me tog bdug spos mar me dri :
zhal zas sil snyan rol mo'i sgra :
sman gtor rak+ta gsang ba'i rdzas :
dngos 'byor yid sprul mchod pa'i tshogs :
thugs dam gnyan po bskang ba'i phyir :
gus pas 'bul gyis bzhes su gsol :
ma hA pany+tsa pU tsa ho :
bshags pa bya ba ni /
oM:
ye shes las grub mngon shes rdzu 'phrul can :
legs nyes stangs 'dzin dam tshig rjes gcod cing :
bka' bzhin rjes su sgrub pa'i grogs mdzad pa :
dam can rgya mtsho'i tshogs rnams dgongs su gsol :
bdag ni gsang sngags rnal 'byor sgrub pa po :
gsang sngags rdo rje theg pa'i dam blangs nas :
sku gsung thugs dang rtsa ba yan lag rnams :
tshul bzhin bsgrub par khas blangs dam bcas pas :
ma rig dbang gis de ltar rngo ma thogs :
'gal 'khrul nyams chag thams cad mthol lo bshags :
badzra sa ma ya shud+d+he a :
de nas dam can sgos su bskang ba dang /
spyir mchod pa gnyis las /
dang po sgos su bskang ba ni /
hU~M:
ma hA kA la mthu bo che :
khyed la mchod pa 'bul ba ni :
rin chen snod dam b+han+d+ha ru :
bshos nag 'bar ba khrag gis byug :
tsit+ta snying gi rgyal mtshan btsugs :
g.yag lug nag po khyi yis mtshan :
dgra bo'i sha rus thod tshal spungs :
rak+ta khrag gi zham chu 'bab :
dam rdzas gtor chen 'bar ba 'dis :
dpal mgon ma ning nag po'i thugs dam bskang :
gzhan yang thugs dam bskang ba ni :
bdud rtsi sman gtor rak+ta dang :
sha sna snying sna khrag sna dang :
chibs rta 'gel g.yag rten lug dang :
beng dang ru mtshon gsang ba'i rdzas :
mthun rdzas du mas thugs dam bskang :
ma ning nag po 'khor bcas kyi :
thugs dam gnyan po bskang gyur cig :
hU~M:
dpal ldan sngags kyi srung ma la :
mthun pa'i rdzas kyis bskang ba ni :
sha khrag dmar gyi gtor ma dang :
bdud rtsi sman gyi mchod pa dang :
rak+ta dmar gyi ar+g+haM dang :
zhun chen mar me gsur dud dang :
zhal zas tshogs kyi mchod pa yis :
smug nag 'khor bcas thugs dam bskang :
hU~M:
yum mchog lha mo dpal 'bar ma :
khyed kyi thugs dam bskang ba ni :
sha khrag dmar gtor rak+ta dang :
khyad par mthun pa nal bu'i rdzas :
mthing gi gur dang rak+ta'i mtsho :
mi rta'i sha khrag dron mo yis :
yum mchog lha mo 'khor dang bcas :
ma mo yongs kyi thugs dam bskang :
hU~M:
shan pa srog sgrub 'khor dang bcas :
khyod la mthun pa'i dam rdzas ni :
dpal gtor sha khrag dmar gyis brgyan :
spos dang me tog mar me dang :
dgra bo'i sha khrag glo snying ni :
khrag 'dzag dron mo rlangs pa 'thul :
klad khrag rus par bcas pa yis :
srog sgrub 'khor bcas thugs dam bskang :
hU~M:
gza' bdud chen po 'khor bcas la :
dmar gtor bshos bu dgus bskor dang :
dgra bo'i sha khrag rus pa dang :
me tog stong dang chu sna stong :
sman sna stong dang sha sna stong :
snying sna stong dang khrag sna stong :
gsur chen rol mo sna tshogs kyis :
drang srong 'khor bcas thugs dam bskang :
hU~M:
gnod sbyin dmar nag 'khor bcas la :
mthun pa'i dam rdzas bshos bu dang :
phyi mchod rin chen sna lnga dang :
nang mchod bdud rtsi rnam lngas bskang :
gsang mchod sman gtor rak+ta dang :
sha khrag 'dod yon rnam lnga dang :
sil snyan glu gar rol mo dang :
spyan gzigs dkor chas thugs dam bskang :
hU~M:
dam can skyes bu thig le rtsal :
khyed kyi thugs dam bskang ba ni :
mkhar thabs bshos bu ra yis mtshan :
sha khrag dmar gtor rak+ta dang :
mAM sa ra yi gsur dud dang :
smyug rgod khrab byang rnga khrab dang :
mdzes pa'i sgra dbyangs rol mo'i sgra :
mthun rdzas du mas thugs dam bskang :
hU~M:
gzhan yang dam can rgya mtsho'i tshogs :
sngags bdag dregs chen bco brgyad dang :
dregs pa'i sde dpon sum cu dang :
gter srung brtan ma bcu gnyis dang :
dge bsnyen nyer gcig gzhi bdag dang :
slob dpon pad+ma'i bka' nyan tshogs :
chos skyong dam can thams cad la :
spos dang mar mes thugs dam bskang :
sman gtor rak+tas thugs dam bskang :
dngos 'byor yid sprul la sogs pa'i :
mthun rdzas du mas thugs dam bskang :
bskangs nas 'phrin las 'grub par mdzod :
de nas dam can spyi'i bskang ba ni /
kyai :
dgongs shig dam can rgya mtsho'i tshogs :
ma hA kA la dgongs su gsol :
me dbal nag po dgongs su gsol :
dpal ldan sngags srung dgongs\u0f8e
yum mchog lha mo dgongs\u0f8e
shan pa srog sgrub dgongs\u0f8e
gza' bdud chen po dgongs\u0f8e
gnod sbyin dmar nag dgongs\u0f8e
rdo rje legs pa dgongs\u0f8e
sngags bdag sde dpon la sogs pa :
dam can rgya mtsho dgongs su gsol :
kyai :
do nub dpal gyi dam zhig bsre :
do nub snga ma'i gtang rag gtong :
do nub phyi ma'i zhu don 'bul :
do nub las kyi gnyer cig bskos :
do nub nyams chag zhig ral gso :
do nub thugs dam gnyan po bskang :
do nub mnyes pa'i zas shig 'dren :
zas kyi ngo zhig khyod kyis mdzod :
chad pa'i gzhung ni bdag gis bsrung :
bcol ba'i 'phrin las khyod kyis mdzod :
gnyis ka las kyi gnyer len 'tshal :
srung ma dam can khyed rnams kyis :
rgyang nge g.yel le ma mdzad par :
brtse gdung gdung sems ci cher mdzod :
ltos so gnyer ro thugs dam can :
gsol lo mchod do srung ma'i tshogs :
sod cig thul cig dgra dang bgegs :
'phrin las rnam bzhi 'grub par mdzod :
hU~M:
yang cig dpal gyi thugs dam bskang :
sangs rgyas bstan pa srung ba'i phyir :
dam can rgya mtsho'i thugs dam bskang :
dam nyams dgra bgegs bsgral ba'i phyir :
dregs pa pho mo'i thugs dam bskang :
'bod pa'i dam rdzas yin pa'i phyir :
g.yab dar nag pos thugs dam bskang :
brten pa'i dam rdzas yin pa'i phyir :
phyar dar nag pos thugs dam bskang :
bzhugs pa'i dam rdzas yin pa'i phyir :
nyi zla pad+mas thugs dam bskang :
dgyes pa'i dam rdzas yin pa'i phyir :
dmar chen gtor mas thugs\u0f8e
mthun pa'i dam rdzas yin pa'i phyir :
sha sna snying snas thugs\u0f8e
'bod pa'i dam rdzas yin pa'i phyir :
rkang gling thod rngas thugs\u0f8e
btung ba'i dam rdzas yin pa'i phyir :
rak+ta khrag snas thugs\u0f8e
bgo ba'i dam rdzas yin pa'i phyir :
zhing chen g.yang gzhis thugs\u0f8e
rgyan gyi dam rdzas yin pa'i phyir :
thod phreng mi mgos thugs\u0f8e
drag po'i dam rdzas yin pa'i phyir :
thun dang zor gyis thugs\u0f8e
khyad par dam rdzas yin pa'i phyir :
gri rgod snying gis thugs\u0f8e
dam tshig gnyan po bsre ba'i phyir :
bdud rtsi sman gyis thugs\u0f8e
shangs kyi mchod pa yin pa'i phyir :
gsur chen dud pas thugs\u0f8e
dbang dang dngos grub stsol ba'i phyir :
zhal zas tshogs kyis thugs\u0f8e
rnal 'byor rjes su skyong ba'i phyir :
'dod yon rnam lngas thugs\u0f8e
dug lnga gnas su gzhom pa'i phyir :
su rA chang gis thugs\u0f8e
spyan gyi mchod pa yin pa'i phyir :
spyan gzigs dkor chas thugs\u0f8e
snyan gyi dbang po tshim pa'i phyir :
rol mo sgra yis thugs\u0f8e
rtag tu mi 'bral 'grogs pa'i phyir :
rten gtor chen pos thugs\u0f8e
rgyun du 'phrin las bcol ba'i phyir :
rgyun gtor nar mas thugs\u0f8e
dam nyams dgra bgegs bsgral ba'i phyir :
'khor tshogs sprul pa'i thugs dam bskang :
de nas bstod pas mnga' gsol ba ni /
mgon po la bstod pa ni /
hU~M:
dpal chen he ru ka yi sku gsung thugs las sprul :
bcol ba'i las byed dpal mgon ma ning sku :
dar nag ber gsol ru mtshon snying zhags bsnams :
gter bdag chen po'i sku la phyag 'tshal bstod :
snying sbrul thod phreng 'bar ba'i rgyan gyis bklubs :
tsan+dan beng btsugs srid pa'i lha dmag zlog :
yang 'khor sde brgyad 'khor gyi dmag tshogs bcas :
bstan pa srung mdzad khyed la phyag 'tshal bstod :
de nas e ka tsA ti'i bstod pa ni /
hU~M:
dpal ldan gtso mo e kA tsA ti ma :
bskal pa zhing gi rdul snyed 'khor dang bcas :
ru lu'i sgra skad nam mkha'i 'brug ltar sgrog :
ye shes las kyi gtso mo khyed la bstod :
smug nag khros ma zhal gcig phyag gnyis ma :
ral pa gcig 'phyangs mig gcig stong khams gzigs :
tshems gcig nu gcig zhing dbyug snying zhags bsnams :
sngags kyi bdag mo khyed la phyag 'tshal bstod :
de nas dpal 'bar ma la bstod pa ni :
hU~M:
mgon po'i lcam gcig lha mo dpal 'bar ma :
sku mdog dkar dmar zhal gcig phyag gnyis pa :
mi lpags g.yang gzhi stag lpags sham thabs gsol :
rnal 'byor dbang phyug ma la phyag 'tshal bstod :
phyag na ral gri b+han+d+ha khrag bkang bsnams :
byang shar mtshams kyi dpal ldan re ma ti :
sprul pa sna tshogs rdzu 'phrul cir yang ston :
ma gcig dpal 'bar ma la phyag 'tshal bstod :
srog sgrub bstod pa ni /
hU~M:
shan pa nag mo gcer bu mi lpags gsol :
phyag na ral gri snying dang nad rkyal thogs :
srog gcod sde bzhi las kyi ma mos bskor :
nam gru nag mo 'jigs pa'i tshogs la bstod :
dpal gyi 'khor tshogs ma mo dbang phyug ma :
sku mdog phyag mtshan cir yang ston cing sprul :
mthu stobs rdzu 'phrul nam mkha'i mtha' dang mnyam :
pho nya las byed tshogs la phyag 'tshal bstod :
gza'i bstod pa ni /
hU~M:
drang srong chen po gza' mchog rA hu la :
sku mdog dud kha dbu dgu spyan stong 'bar :
phyag bzhi ral gri mda' gzhu chu srin zhags :
bskal pa'i me 'bar khyed la phyag 'tshal bstod :
dpa' bo khyod kyi sring mo gdong mo bzhi :
gza' brgyad sde brgyad rgyu skar nyi shu brgyad :
khyi dang ce spyang bdud bya la sogs pa :
pho nya las byed tshogs la phyag 'tshal bstod :
gnod sbyin dmar nag gi bstod pa ni /
hU~M:
gnod sbyin drag po shan pa dmar nag ni :
chibs su zangs kyi khyung dmar 'jigs la 'chib :
phyag bzhi 'bar ba'i ral gri gri gug dang :
snying dang zhags pa ban+d+ha thod phreng bsnams :
dmar nag khrag gi ral pa rab tu gzengs :
zhing gi stod g.yogs stag pags sham thabs gsol :
zhal gdangs mche gtsigs drag po'i ha ha sgrog :
'jigs byed dmar po mi zan khyed la bstod :
dam can bstod pa ni /
hU~M:
dam can skyes bu badzra thig le rtsal :
lha mi'i 'jig rten khams na dbang phyug btsan :
dbang rtags rdo rje dgra bo'i tsit+ta bsnams :
dge bsnyen chen po khyod la phyag 'tshal bstod :
seng ge dang ni ra skyes 'chib nas su :
dar dmar gsol zhing rdzu 'phrul sna tshogs 'gyed :
btsan dang brtan ma dge bsnyen bsam mi khyab :
mthu stobs rdzu 'phrul can la phyag 'tshal bstod :
bka' srung spyi'i bstod pa ni /
hU~M:
sngon tshe rgyal ba'i spyan snga ru :
khas blangs dam bcas 'jig rten skyong :
sde dpon brtan ma dge bsnyen dang :
gter srung dam can rdzu 'phrul can :
yul lha gzhi bdag srung ma'i tshogs :
dam can rgya mtsho'i tshogs la phyag 'tshal bstod :
de nas tha tshig gnad nas bskul ba ni /
hU~M:
bka' srung dam can rgya mtsho'i tshogs :
sngon tshe rgyal ba'i spyan snga ru :
bstan pa bsrung bar ma chad dam :
rjes 'jug rnal 'byor sgrub pa po'i :
bka' bzhin bsgrub par ma chad dam :
dam tshig gnyan la mi sems med :
bskul nas ma g.yel las 'di mdzod :
grogs la gzhung med mi srid do :
mdza' la gdung med mi srid do :
chos skyong mthu med mi srid do :
rnal 'byor dam med mi srid do :
chad pa'i gzhung ni bdag gis bsrung :
smra ba'i tshig ni khyod kyis nyon :
khyed dang mthun pa'i dam rdzas ni :
rgya mtsho'i gting nas yod kyang blang :
bskul ba'i gnyer 'di bdag la yod :
bcol pa'i las 'di khyed kyis mdzod :
gnyis ka chad pa'i gzhung bsrang 'tshal :
de tsam gnad nas ma bskul na :
mi shes snyams nas snyom las byed :
smras so chad do dam can rnams :
gsol lo mchod do srung ma'i tshogs :
rnal 'byor bdag cag 'khor bcas la :
snga dgra bsdos pa rdul du rlogs :
da dgra sems pa rtsad nas chod :
phyi dgra sems pa thal bar rlogs :
sangs rgyas bstan pa bshigs pa dang :
dkon mchog dbu 'phang smad pa dang :
bla ma'i sku la bsdo ba dang :
rnal 'byor bdag la dgra byung na :
pha khur 'dug kyang sgrol la shog :
bdag kyang dam las 'da' re kan :
khyed kyang dam las mi 'da' bar :
lha dang bla ma dpang du btsugs :
bcol pa'i las 'di ma mdzad na :
dang po chad pa'i mna' yang zos :
gal te mna' dang dam 'das na :
rang gshed drag po rang la sdigs :
bka' yi chad pa gcod par mchis :
de bas dam las ma 'da' bar :
rnal 'byor bdag gi bka' bzhin du :
bcol pa'i phrin las 'grub par mdzod :
kyai :
dpal mgon ma ning gtso 'khor dang :
dpal ldan sngags srung yum mchog ma :
shan pa srog sgrub 'khor dang bcas :
gza' bdud gnod sbyin dmar nag dang :
rdo rje legs pa gter srung sogs :
dam can rgya mtsho khyed rnams kyi :
thugs dam gnyan po bskangs lags so :
g.yar dam gnyan po khyed kyis stsol :
gal te dam can khyed rnams kyi :
thugs dang 'gal bar gyur pa sogs :
sku gsung thugs dang yan lag gi :
dam tshig nyams chag byung ba dang :
sgrub la bar chad byung ba dang :
dus su ma bskang 'byor tshogs chung :
bsnyen sgrub ma thems rdzas ma tshang :
lta bas ma chun las la bskul :
sngags dang phyag rgya nor la sogs :
khyed kyi thugs dang 'gal ba rnams :
do nub bskang zhing bshags par bgyi :
mthol bshags dang du bzhes nas kyang :
rnal 'byor bdag cag 'khor bcas kyi :
chag che nyam nga khyed kyis zlog :
srung ma dam can khyed rnams dang :
sngags 'chang bdag gi dam tshig ni :
srog la babs kyang mi 'bral lo :
thugs dam gnad nas bskul ba'i tshe :
mthu stobs rdzu 'phrul ji lta bar :
phrin las rnam bzhi 'grub par mdzod :
rnal 'byor bdag cag 'khor bcas rnams :
tshe ring dpal 'byor ldan pa dang :
'khor dang gdul bya phrin las rgyas :
bkra shis bde legs 'grub par mdzod :
rgyal ba'i bka' gsang bla med snying po mchog :
bde legs kun 'byung bka' yi srung ma rnams :
dgyes bskangs phrin las kun 'grub bdud las rgyal :
zab gter bstan pa yun du rgyas pa dang :
'di yis dam can kun kyang dgyes gyur te :
bkra shis bde legs yun ring gnas par shog :
dam can sde bdun gyi skong gsol rin chen phreng ba zhes bya ba /
sngar so sor sbyar ba la rjes su 'khrugs pa bcos nas dag ther du legs par gtan la phab pa'o //
'di'i gter gyi rang gzhung so so ni cung zad spros pa che bas mi 'grub cing /
phyogs gcig tu dril ba'i las byang skong gso'i rim pa tshang zhing dril ba 'di ni /
o rgyan pad+ma saM b+ha wa'i gsung 'dzin rang bzhin rdzogs pa chen po'i rnal 'byor pa gter ston rat+na gling pas /
bde chen g.yu mtsho'i 'gram chos 'byung gi dben gnas su lo rab byi ba'i lo zla ba gsum pa'i nya la yi ger bkod pa'o //
de yis dam can tshogs rnams dgyes pa dang //
brgyud 'dzin bu bzhin rtag tu legs skyong zhing //
sangs rgyas bstan pa yun ring srung bar shog
/'di'i zhal shes la /
bla ma yi dam mkha' 'gro'i gtor tshogs gzhung bzhin bsham /
phrin las gzhung tshogs yan chad bsrang /
skabs 'dir tshogs bsang sbyang spel /
byin gyis brlabs la /
skong gsol bya'o //
gtor ma lag len la sogs zhib tu bla ma'i zhal las shes so //
skong ba'i tshad ni /
rab chu bo'i rgyun ltar nar ma /
'bring nya stong brgyad gsum /
tha ma yang lo gtor mi chag par bya'o //
\u0f80atsha /
sa ma ya /
