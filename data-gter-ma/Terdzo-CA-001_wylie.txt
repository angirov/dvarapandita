:o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
dmigs med rtsa gsum kun 'dus kyi dbang chog bzhugs so :
na mo gu ru de wa DA ki nI yai hU~M:
bdag 'dra pad+ma'i khyad chos :
yang zab yid bzhin nor bu mnga' bdag yab sras kyi rgyun gyi thugs dam du gdams pa :
gcig chog rgyal po'i dkyil 'khor gyi lha dbang dus gcig bskur pas rtsa ba gsum gyi dbang thob par byed pa 'di la sngon 'gro dngos gzhi rjes las :
dang po dben pa'i gnas su dri bzang chus chag chag gdab :
rat+na dang sin+d+hu ras byugs la :
pad+ma 'dab ma drug pa dbus dmar :
shar mthing :
lho ser :
nub dmar :
byang ljang :
lho nub kyi pad+ma dang :
byang shar gyi pad+ma 'dab ma sngon po dang dkar po bris :
de'i steng many+dzil lam khri'u'i khar :
bum pa mtshan ldan du a mr-ita dang bum rdzas chus sum gnyis bkang :
kha rgyan sku rten tsaka lis brgyan pa bsham :
mtha' skor du sman raka gtor gsum phyi nang gi mchod pa rgyas par bshams la bzhag :
bdud rtsi'i khar me long dri ma med pa la :
sin+d+hu ra'i chos 'byung pad+ma 'dab drug gis mtshan par so so'i snying po dang :
dbyangs gsal bris la dar dmar pos kha bcad la bzhag :
dar dmar gyi gur phub :
bu mo mtshan ldan dam tshig can la khrus bya :
rgyan sna tshogs kyis brgyan pa yang bzhag :
de nas gtor ma gtang :
mtshams bcad :
mchod pa ci rigs bya :
rang nyid pad+ma gu rur gsal ba'i spyi bor spyan ras gzigs :
mgrin par tshe dpag med :
snying gar mi 'khrugs pa :
thugs ka'i cha smad du rdo rje gro lod :
lte bar seng gdong can :
gsang gnas su dzam+b+ha la rnams so so'i sgrub thabs ltar bskyed la snying po stong bzla :
bdag gi thugs ka nas snying po 'od zer dang bcas pa byung nas mdun gyi bum par zhugs :
dbus su pad+ma gu ru :
shar du mi 'khrugs pa :
lhor spyan ras gzigs :
nub tu rdo rje gro lod :
byang du mkha' 'gro seng gdong can :
steng du tshe dpag med :
'og tu dzam+b+ha la rnams bskyed la ye shes pa bstims la mchod bstod bya :
de nas so so'i snying po sgrub thabs nas 'byung ba ltar bzlas pa'i mthar :
sid+d+hi a b+hi Shiny+tsa A we sha ya dzaH
zhes brgya stong nyer gcig sogs kyi bsnyen par byas la :
bdag gi bsnyen pa'i 'od zer mdun bskyed kyi thugs kar phog :
de las 'od 'phros rtsa ba gsum gyi lha tshogs mchod 'od tshur 'dus lha'i thugs kar thim :
de rjes chags kyi tshul du zhu nas :
bum chu dang dbyer med du gyur par bsams la :
bsnyen pa ci 'grub bya :
de ni sngon 'gro'i rim pa'o :
sa ma ya :
rgya rgya rgya :
gnyis pa dngos gzhi slob ma :
khrus nas phyungs te bgegs la gtor ma byin la bskrad :
drang don gyi chos bshad :
skyabs 'gro sems bskyed phog :
phyag 'tshal :
gser sman 'bru rigs maN+Dal phul la :
gsol ba gdab pa 'di skad do :
na mo :
bla ma yi dam mkha' 'gro dgongs :
bdag ni las dang skal bar ldan :
bdag cag thugs rjes bskyab pa'i phyir :
rtsa gsum dkyil 'khor lha tshogs kyi :
dbang bskur dam pa bstsal du gsol :
zhes zhu :
de nas bla mas 'di skad brjod :
kye ma rigs kyi bu khyod nyon :
kun gyi bar chad ma mchis sam :
'byor pa kun dang ldan gyur ram :
rtsa gsum dam tshig bsrung nus sam :
'gro don rgya chen byed nus sam :
zhes dri :
de nas slob mas :
bla mas ji ltar gsungs pa bzhin :
tshig don rnams dang bdag nyid ldan :
dam tshig rnams las 'da' re kan :
zhes brjod :
de nas mna' chu blud pa ni :
hU~M 'di ni khyod kyi dam tshig chu :
'das na sreg cing dmyal bar ltung :
bsrungs na dngos grub thams cad thob :
ces chu blud :
de nas slob ma pad+ma gu rur gsal ba'i gnas rnams su :
lha tshogs sgrub thabs bzhin gsal btab la :
gnas gsum gyi sku gsung thugs kyi yi ge gsum las 'od zer 'phros :
rang bzhin gyi gnas nas lha tshogs spyan drangs la rtsa sngags kyi mthar :
A we sha ya AHbtags la rol mo'i sgras ye shes dbab pa chu la chu bzhag lta bur bzhag :
de nas bum pa slob ma'i spyi bor bzhag la :
hU~M bum pa ye shes lnga ldan pho brang nas :
rtsa gsum lha tshogs bum chu'i ngo bor gsal :
dkyil 'khor lha tshogs sku yi dbang bskur ro :
hrIHpad+ma gu ru badzra sa man+ta sa tri lo ke shwa ra badzra lo ka A yur+dz+nyA na d+hA ki nI siM ha mu kha dzam+b+ha la kA ya a b+hi Shiny+tsa oM:
zhes brjod pas :
lha tshogs rnams kyi sku las 'od zer dkar po dpag tu med pa 'phros :
slob ma'i spyi bor phog :
lus kyi sdig pa dag :
dkyil 'khor gyi lha slob ma'i lus la thim :
sku'i dngos grub thob par bsam :
des lus dag par byed pa bum pa'i dbang thob bskyed rim bsgom pa la dbang ba dang :
'bras bu sprul sku thob par 'gyur ro :
de nas me long gi byang sems lce la bzhag la :
hU~M byang sems dkar dmar bde ba'i rang bzhin bcud :
dkyil 'khor lha tshogs gsung gi dbang bskur ro :
gong gi rtsa sngags kyi mthar :
wA ka a b+hi Shiny+tsa A:
zhes brjod pas lha tshogs rnams kyi gsung las 'od zer dmar po 'phros pas slob ma'i mgrin par phog :
ngag gi sdig pa dag :
gsung gi bdag nyid so so'i rtsa sngags dang :
A li kA li'i yig 'bru rnams slob ma'i ngag la thim :
gsung gi dngos grub thob :
ngag dag par byed pa gsang ba'i dbang thob :
ngag gis snying po bzlas pa la dbang :
'bras bu longs sku thob par 'gyur ro :
de nas gzungs ma slob ma'i lag tu gtad de :
hU~M thabs dang shes rab gnyis med pa'i :
lhan skyes ye shes 'di las byung :
phyag rgya chen po'i dbang bskur ro :
gong gi sngags kyi mthar :
tsit+ta a b+hi Shiny+tsa na maHsa man+ta na ma ti pa sa na ma sid+d+hi hU~M:
zhes brjod pas lha tshogs rnams kyi thugs las 'od zer dpag tu med pa 'phros :
slob ma'i snying khar thim :
yid kyi sgrib pa dag :
thugs phyag mtshan gyi rnam pa dpag tu med pa thim thugs kyi dngos grub thob par bsgom :
yid dag par byed pa shes rab ye shes kyi dbang thob :
rdzogs pa'i rim pa bsgom pa la dbang :
'bras bu chos sku thob par 'gyur ro :
de nas sku rten gyi tsaka li me long gi nang du bstan la :
hU~M snang la rang bzhin med pa longs spyod rdzogs :
thugs ni skye ba med pa chos kyi sku :
rtsa gsum lha tshogs 'ja' tshon lta bu'i sku :
nang ltar mnyam nyid chos sku'i ngang du bzhugs :
gsang ba ye shes lnga yi 'od zer 'phro :
pad+ma gu ru sprul skus 'gro don mdzad :
mi 'khrugs rgyal pos bar do'i sdug bsngal sel :
spyan ras gzigs kyi thugs rjes 'gro ba 'dul :
rdo rje gro lod srid gsum gdug pa 'dul :
mkha' 'gro seng gdong can gyis dgra bgegs 'dul :
bcom ldan tshe dpag med kyis 'chi med stsol :
gnod sbyin dzam+b+ha la yis zas nor bsdu :
phrin las gang 'dod lhun gyis grub mdzad pa :
'dod chags zhe sdang nga rgyal phrag dog dag :
gti mug rab rib mun pa kun bsal te :
chos dbyings ye shes me long mnyam pa nyid :
sor rtog ye shes bya grub kun tu bzang :
lta ba sangs rgyas dkyil 'khor lha tshogs te :
gang shar rang grol ma 'gag sal le ba :
rang bzhin mi 'gyur rang la shar ba yin :
sgom pa mi 'gyur mi zhig gsal bsgom bral :
spyod pa 'gag med skyon bral yon tan spyod :
'bras bu rang grol ye shes kun tu bzang :
dam tshig gzhan don phrin las sna tshogs spyod :
lta ba sgom pa spyod pa 'bras bu yang :
dkyil 'khor lha tshogs sku gsung thugs la tshang :
rig stong grags stong dran stong stong pa'i tshogs :
sems byung stong gsal rang byung ma 'gag gsal :
rnam rtog 'gyu dran ngo bo nyid kyis stong :
ye shes lhan cig skyes pa rtsol sgrub med :
rtag tu de nyid ngang du gnas par bya :
zhes brjod rtsa sngags gong gi mthar :
d+harmA a b+hi Shiny+tsa hU~M:
zhes dbang bskur bas bskur brjod kyi 'dzin pa dag :
dbang bzhi pa tshig dbang rin po che thob :
skal ba rdzogs pa chen po bsgom pa la dbang :
'bras bu sku gsum dbyer med ngo bo nyid kyi sku thob par 'gyur :
de nas bla ma'i lus kyi lha rnams 'od du zhu nas bla ma la thim :
bla ma yang 'od du zhu nas slob ma la thim pa'i ngang nas rang dkyil 'khor lha snang la rang bzhin med pa'i sku ru gsal btab la ngag grags stong :
thugs rig stong du gnas par gyis shig :
ces brjod la :
de nas gtor ma 'od rnam pa lnga'i gzhal yas khang du dkyil 'khor lha tshogs 'od du zhu nas thim par bsam zhing gtor ma spyi bor bzhag la :
hU~M chos sku stong gsal mkha' mnyam dri ma med :
longs sku lnga ldan longs spyod rdzogs pa'i sku :
sprul sku gang la gang 'dul sprul sgyur 'gyed :
dkyil 'khor lha tshogs thugs dam rgyud bskul na :
skal ldan rigs kyi bu la brtan par mdzod :
phrin las rnam bzhis 'gro ba 'dul bar shog :
ces pa'i mthar :
ba liM ta sarba ta thA ga ta ab+hi Shiny+tsa shAn+tiM puSh+TiM ba shaM mA ra ya hU~M:
zhes brjod la gtor mas dbang bskur :
lha so sor rjes gnang byed na so so'i sgrub thabs nas 'byung ba ltar :
sku gsung thugs kyi gnas gsum nas 'od zer 'phro 'du spyi 'gro ltar byas la sku'i rjes gnang la me tog la sngags bzlas pa gtor :
gsung la sngags kyi bzlas lung :
thugs la lha so so'i sku mtshon gang ba spyi bor thim nas snying khar lhan cig byon par bsam :
so so'i gtor ma spyi bor bzhag la tiSh+Tha badzra gyis brtan par bya :
rjes kyi dam tshig la lus lhar bsgom :
ngag snying po bgrang :
yid chos nyid dang ma bral bar bya'o :
de nas mchod bstod gtor ma 'bul :
tshogs kyi 'khor lo bskor zhing dkyil 'khor bsdu :
bkra shis bsngo ba smon lam sogs rjes spyod spyi dang mthun par byas :
des ni dkyil 'khor lha tshogs kyi dbang dus gcig la thob pa yin no :
smin byed dbang bskur zab mo'i skor :
bka' gsang 'dus pa'i bcud phyung ba :
da lta'i mnga' bdag yab sras dang :
ma 'ongs las ldan don phyir du :
srin shog ser po'i leb nyid la :
ma 'ongs nga yi gsung sras dang :
'phrad par smon lam rgyas gdab ste :
mchod rten pad+ma can du sbas :
sa ma ya :
rgya rgya rgya :
gter rgya :
sbas rgya :
zab rgya :
gtad rgya :
g+huh+ya :
brda thim :
man+t+ra /gah+yah+ya /
bdag 'dra gar gyi dbang phyug rtsal gyis shog ser ngos nas dag par phab pa'o //
'di nyid kyi yi ge pa ni lha dbang brgya byin zhes pas bgyis pa'o //




o rgyan pad+ma 'byung gnas kyi thugs bcud mnga' bdag yab sras kyi thugs dam rgyun gyi nyams len las :
pad+ma gu ru'i sgrub thabs bzhugs so :




na mo gu ru pad+ma sid+d+hi hU~M:
dus gsum sangs rgyas kun gyi sku :
gsung dang thugs ni ma lus pa :
gcig tu bsdus la phyag 'tshal 'dud :
bdag 'dra pad+ma 'byung gnas kyis :
bla ma sgrub thabs dpag med brtsams :
yang zab rgyun khyer dwangs ma'i snying :
bla ma yid bzhin nor bu 'di :
da lta'i mnga' bdag yab sras dang :
ma 'ongs rtsub 'gyur bskal pa'i mthar :
nga yi gsung sras don du bkod :
'di la rgyun du bzlas pa na :
lo drug phung po lhag med 'grub :
'gro don rgya chen 'byung ba'i phyir :
rin chen sa la gter du sbas :
gsung gi sras dang 'phrad par shog :
sa ma ya :
rgya rgya rgya :
ma hA gu ru'i zhabs la gus pas 'dud :
zab lam bla ma'i sgrub thabs ni :
rgya che yang zab mang yod kyang :
yang zab nang gi snying thig don :
gu ru pad+ma'i sgrub pa yin :
thabs la sngon 'gro dngos gzhi dang :
rjes kyi rim pa gsum du bstan :
sngon 'gro skyabs 'gro sems bskyed bya :
gnyis pa 'khor 'das chos rnams kun :
stong zhing bdag med sems can la :
brtse ba'i snying rje tshad med bsgom :
stong dang snying rje'i ngang can las :
pad+ma nyi zla'i gdan steng du :
rang rig yi ge hrIHdkar po :
'od 'phros sangs rgyas byang sems mchod :
sems can kun gyi sdig sgrib sbyangs :
tshur 'dus bdag nyid pad+ma 'byung :
sku mdog dkar dmar mdangs dang ldan :
phyag gnyis mnyam gzhag mtshan ldan gyi :
thod pa bdud rtsis gang ba bsnams :
zhabs gnyis rdo rje'i skyil krung can :
zab ber chos gos ber phyam gsol :
dbu la paN zhwa lhub can mdzes :
snyan rgyan rin chen gser g.yus spras :
'ja' tshon sna lnga'i klong dkyil du :
'dzum mdangs 'od dang ldan par bsam :
de yi gnas gsum sa bon las :
'od 'phros nub phyogs rnga yab gling :
pad+ma 'od kyi gzhal yas nas :
rang 'dra'i ye shes sems dpa' ni :
spyan drangs phyi nang gsang ba yi :
mchod pas mchod la gnyis med bstim :
slar yang sku las 'od 'phros pas :
kun bzang rgyal ba rigs lnga dang :
dga' rab 'jam dpal shrI siM:
sangs rgyas byang sems yi dam lha :
dkon mchog gsum dang rig 'dzin tshogs :
mkha' 'gro chos skyong ma lus dang :
gzhan yang skyabs gyur re ltos rnams :
'od zer lta bur spyan drangs bstim :
kun 'dus pad+ma gu rur bsam :
de ltar gsal ba'i thugs ka na :
sa bon mtha' skor srog sngags nyid :
'gal me 'khor zhing 'khyil ba'am :
mu tig rtsar la brgyus pa ltar :
gsal dwangs ma yengs sems gtad pas :
rtsa sngags 'di nyid bzlas par bya :
oM AHhU~M pad+ma gu ru sa ma ya dza dza :
d+harmA kA ya :
saM b+ho kA ya :
nirma kA ya tsit+ta sid+d+hi pha la hU~M:
zhes pa'i bzlas brjod byas ma thag :
sku las 'od zer dpag med 'phros :
phyogs bcu'i sems can thams cad kyi :
bar chad zhi zhing byang chub bkod :
rigs 'dus rgyal ba'i skur gyur te :
rdzogs pa'i sangs rgyas thob par bsam :
gzhan yang gnod byed gdon bgegs sogs :
gdug sems ngan pa kun zhi nas :
byang chub sems dang ldan par bsgom :
'di ltar bsgoms pa'i skyes bu de :
bdag gis byin rlabs smos ci dgos :
dus gsum rgyal ba'i sras su gyur :
tshe gcig rig 'dzin the tshom med :
de ltar bla ma'i dkyil 'khor kun :
logs na yod pa ma yin te :
skye med chos sku'i rang rtsal las :
'gag med longs sku'i rol pas brgyan :
gnas med sprul skus gang 'dul ston :
thig le 'ja' tshon thig phran dang :
zer thag rdo rje lu gu rgyud :
skye med nam mkha'i ngang du blta :
gsum pa rjes kyi bya ba ni :
spyi dang mthun par legs par sbyar :
bdag 'dra pad+ma'i zab mo'i lam :
bla sgrub bya sla don che 'di :
deng sang mnga' bdag yab sras kyi :
rgyun gyi thugs dam nyams len du :
pad+ma bdag gis bka' gsal bkod :
ma 'ongs bskal pa'i dus kyi tshe :
nga yi gsung sras chos bdag gis :
'di nyid gsang ba'i gter nas phyung :
las can skyes bu bdun dag la :
rim gyis bstan nas nyams blangs nas :
pad+ma nga yi zhal mthong ste :
tshe gcig rig 'dzin rnyed par 'gyur :
da lta spel ba'i gnas med pas :
la bse dmar po'i sgrom bur bcug :
gter srung dur khrod bdag mo dang :
rA hu la dang pe kar la :
gnyer gtad sku gdung pad+ma can :
bre dang bum pa'i mtshams su sbas :
gsung gi sras dang 'phrad par shog :
sa ma ya :
rgya rgya rgya :
zab rgya :
gter rgya :
sbas rgya :
gtad rgya :
brda thim :
ma /thag+hu /h+ya /:
bdag 'dra gar gyi dbang phyug rtsal gyis shog ser ngos nas dag par phab pa'o //
bkra shis par gyur cig
/shub+haM//

o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
bcom ldan mi 'khrugs pa'i sgrub thabs bzhugs so :





na mo badzra sa tri hU~M:
las sgrib sbyong mdzad bcom ldan 'das :
mi 'khrugs pa la phyag 'tshal lo :
bdag 'dra pad+ma 'byung gnas kyis :
sems can 'gro ba ma lus pa :
ngan song sdug bsngal bsal ba'i phyir :
mi 'khrugs pa yi sgrub thabs bshad :
ma 'ongs bskal pa tha ma'i tshe :
ngan song sgo khegs yang zab 'di :
gsung gi sras dang 'phrad par shog :
'gro kun sangs rgyas myur thob shog :
sa ma ya :
rgya rgya rgya :
bcom ldan las sgrib sbyong la 'dud :
rang gzhan 'gro ba'i don gyi phyir :
bcom ldan rdo rje mi 'khrugs pa'i :
sgrub pa'i thabs la gsum yin te :
sngon 'gro skyabs 'gro sems bskyed bya :
gnyis pa stong dang snying rje'i ngang :
pad+ma zla ba'i gdan steng du :
rang rig hU~M las bcom ldan 'das :
mi 'khrugs rgyal po sku mdog mthing :
longs spyod rdzogs pa'i rgyan rnams rdzogs :
zhabs gnyis rdo rje'i skyil krung can :
phyag g.yas sa gnon phyag rgya la :
g.yon pas mnyam gzhag rdo rje 'dzin :
'od dang 'od zer 'phro bar bsam :
dpral bar 'khor lo oM gyis mtshan :
mgrin par pad+ma AHyis mtshan :
thugs kar rdo rje hU~M gis mtshan :
gnas gsum yig 'bru dag las ni :
'od zer dkar dmar mthing gsum 'phros :
rang bzhin gnas dang shar phyogs nas :
bcom ldan mi 'khrugs rdo rje la :
sangs rgyas byang sems tshogs kyis bskor :
mdun gyi nam mkhar spyan drangs te :
mchod pa maN+Dal dag pas mchod :
dzaHhU~M baM hoHsa gnyis med bstim :
rigs lngas dbang bskur dbur brgyan bsam :
thugs srog hU~M yig rdo rje'i mthar :
srog gi snying po 'di yis bskor :
oM badzra sa man+ta sa tri hU~M:
de mthar ngan song sgrib sbyong gi :
kaM ka ni yi gzungs sngags kyi :
'od zer lnga ldan yig 'bru rnams :
gcig las gcig mched mar me ltar :
'bar zhing rang lus 'od kyis khengs :
de las 'od 'phros phyogs bcu yi :
rigs drug sems can thams cad kyi :
ngan song sdug bsngal thams cad bsal :
gnas spar mi 'khrugs zhing khams su :
bcom ldan 'das kyi thugs dang bsre :
rang so'i ngang la mnyam par gzhag :
gsum pa 'khor 'das thams cad kun :
stong nyid ye shes rgya yis gdab :
rang rig bcom ldan mi 'khrugs pa :
thig le lnga ldan 'od phung bsam :
de yi ngang la rtag chad dang :
yin min 'khor 'das thams cad kun :
mnyam nyid chos sku'i ngang la bzhag :
rjes spyod spyi dang mthun par bya :
ma 'ongs 'gro ba'i don gyi phyir :
bdag 'dra pad+ma 'byung gnas kyis :
bcom ldan las sgrib sbyong ba yi :
sgrub thabs zab mo don chen 'di :
ma 'ongs 'gro ba'i don phyir du :
da lta'i mnga' bdag yab sras kyi :
thugs dam rgyun gyi nyams len du :
srin shog leb la yi ger bkod :
ma 'ongs nga yi gsung gi sras :
dam 'dzin srid mtha'i skye ba dang :
'phrad nas 'gro ba ma lus pa :
ngan song sdug bsngal sbyong bar shog :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
ma mo dur khrod kyi bdag mo dang :
gza' rA hu la dang :
pe har rgyal po gsum la gtad do :
thub par srungs shig :
brda thim :





bdag 'dra gar gyi dbang phyug rtsal gyis shog ser ngos nas dag par phab pa'o //
shub+haM//


o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
spyan ras gzigs nam mkha' rgyal po'i sgrub thabs bzhugs :






oM ma Ni pad+me hU~M hrI:
thugs rje chen po spyan ras gzigs :
yi dam lha la phyag 'tshal lo :
bdag 'dra pad+ma 'byung gnas kyis :
snyigs ma'i 'gro ba'i don phyir dang :
mnga' bdag yab sras thugs dam du :
spyan ras gzigs kyi sgrub thabs bkod :
ma 'ongs nga yi gsung sras dang :
'phrad nas 'gro ba ma lus pa :
tshe gcig byang chub thob par shog :
sa ma ya :
rgya rgya rgya :
snying rje chen po bcom ldan 'das :
'gro ba 'dul mdzad de la 'dud :
'phags pa'i thugs bcud zab khyad can :
sgrub pa'i thabs la gsum yin te :
sngon 'gro skyabs 'gro sems bskyed bya :
gnyis pa stong pa'i ngang nyid las :
'gro drug sems can thams cad la :
bdag gzhan brje phod snying rje bsgom :
stong dang snying rje'i ngang nyid las :
paM las pad+ma 'dab stong steng :
de steng zla ba'i dkyil 'khor dkar :
de steng rang rig hrIHdkar bsam :
hrIHlas 'od 'phros phyogs bcu yi :
rgyal ba mnyes pa'i mchod pa 'bul :
sems can kun gyi sdig sgrib sbyangs :
tshur 'dus hrIHla thim pa las :
bdag nyid bcom ldan spyan ras gzigs :
sangs rgyas kun 'dus bcu gcig zhal :
rtsa zhal dkar po 'od zer 'phro :
rigs drug sems can brtse bas gzigs :
g.yas dang g.yon ni ljang dang dmar :
dmyal ba yi dwags 'dren cing sgrol :
dbus dmar g.yas ljang g.yon zhal dkar :
lha min mi dang dud 'gro yi :
mngal sgo bsgag cing thar lam 'dren :
dbus ljang g.yas dkar g.yon dmar gyis :
lha yi skye ba kun bsgags nas :
bde chen sa ru spor zhing sgrol :
khro zhal dud ka rngam pa yis :
'gro kun kun tu 'od kyi sar :
'god cing steng zhal li khri'i mdog :
sangs rgyas bla ma 'od dpag med :
'dzum pa'i zhal ldan gzigs pa yis :
'gro rnams pad+ma can du khrid :
rtsa phyag dang po thal mo sbyar :
g.yas kyi gnyis pas shel phreng dang :
g.yon pas ut+pal dkar po ni :
khyung gshog lding ba lta bur 'dzin :
g.yas kyi lhag ma'i phyag bcu na :
rdo rje rin chen pad+ma gri :
ril ba spyi blugs bum pa zhags :
ut+pal 'khor lo rgya gram 'dzin :
g.yon gyi lhag ma'i phyag bcu na :
shes rab ral gri sde snod kyi :
pusti ut+pal mu tig gi :
phreng ba rdo rje dril bu dang :
'khar gsil mchod rten par bu dang :
'khor lo 'dzin cing zhabs gnyis po :
drang por gshibs te g.yo med bzhugs :
longs sku'i yan lag sum cu gnyis :
zla ba'i phyag rgya'i tshul du mdzes :
sprul sku'i nying lag stong mnga' ba :
mthil du zhi ba'i spyan re re :
sangs rgyas 'khor los sgyur ba ni :
stong gi tshul du mtshon par bzhugs :
longs spyod rdzogs pa'i rgyan rnams dang :
sbrul dang ri dwags dar sham sogs :
phyag gdub zhabs gdub na bzas spras :
de lta bu yi gnas gsum las :
yi ge gsum las 'od zer 'phros :
phyogs bcu'i sangs rgyas byang sems dang :
rig lnga'i sangs rgyas thams cad kyis :
dbang bskur byin brlabs spyi bo'i gtsug :
'od dpag med pas dbur rgyan bsam :
de ltar nam mkha' rgyal po yi :
sku las 'od zer dpag med 'phros :
rang bzhin dag pa'i zhing khams dang :
po ta la yi gnas mchog nas :
rang 'dra'i bcom ldan spyan ras gzigs :
mdun gyi nam mkha' byon par bsam :
de las 'od zer dpag med 'phros :
rang la thim pa'i ngang du bsam :
mdun bskyed lha tshogs ma lus pa :
'od kyi phung por zhu nas su :
rang la thim pa'i ngang du blta :
slar yang rang nyid bcom ldan 'das :
bcu gcig zhal du gsal ba yi :
sku las 'od zer dkar po 'phros :
lha rnams 'chi 'pho ltung byed kyi :
sdug bsngal kun grol thams cad kyang :
spyan ras gzigs kyi ngo bor gyur :
'od zer sngon po 'phros pa las :
lha min 'thab rtsod sdug bsngal zhi :
'phags pa'i sku yi ngo bor gyur :
'od zer ljang gu dpag med 'phros :
dud 'gro glen lkugs sdug bsngal sbyangs :
thams cad 'phags pa'i sku ru gyur :
'od zer dmar po dpag med 'phros :
'gro ba mi yi gnas su phog :
mi rnams skye 'chi'i sdug bsngal las :
thar te 'phags pa'i sku ru gyur :
'od zer ser po phyogs bcur 'phros :
yi dwags bkres skom sdug bsngal bsal :
'od zer nag po phyogs bcur 'phros :
dmyal ba tsha grang sdug bsngal bsal :
thams cad 'phags pa'i sku ru gyur :
'od zer sna tshogs 'phros pa las :
snang srid sems can 'gro drug rnams :
rang 'dra'i bcu gcig zhal du gyur :
sgra rnams yi ge drug pa'i sgra :
shes rig snang stong 'dzin med ngang :
mkhyen pa'i ye shes kun rgyas te :
snod kyi 'jig rten gzhal yas khang :
nang bcud sems can spyan ras gzigs :
sgra grags yi ge drug pa'i sgra :
snang sems dbyer med ngang nyid las :
yi ge drug pa 'bum du bzlas :
oM ma Ni pad+me hU~M:
ces pa'i bzlas brjod byas pa'i tshe :
rigs drug spyan gzigs gsal ba yi :
zhal nas sngags sgra 'brug stong du :
ldir bar bsams la ting 'dzin bskyed :
de ltar bskyed rim dang ldan pas :
yi ge drug pa sus bgrang pa :
mi de 'phags pa'i go 'phang thob :
snod kyi 'jig rten thams cad ni :
bde ba can gyi zhing khams mthong :
nang bcud sems can lha skur gsal :
sgra rnams yig drug sgra ru thos :
gnyis 'dzin 'khrul pa rang sar dag :
thod rgal nyams myong nang nas 'char :
sems can kun la snying rje skye :
snang ba gtad med zang thal 'gyur :
tshe gcig sangs rgyas the tshom med :
rdzogs pa'i rim pa bsgom pa ni :
ma bcos 'dzin med chos kyi dbyings :
gsal zhing stong pa bde chen ngang :
mtshan bcas gnyis 'dzin blo dang bral :
brjod med khyab brdal chen po'i ngang :
dbyar ma ston gyi nam mkha' ltar :
dmigs med drang po'i ngang la zhog :
gsum pa rjes spyod bsngo ba dang :
smon lam rgyas gdab spyi dang mthun :
'phags pa spyan ras gzigs dbang gi :
sgrub thabs zab gnad khyad par can :
sngon chad bod du 'di ma bstan :
mnga' bdag yab sras thugs dam du :
srin shog leb la yi ger bkod :
mchod rten pad+ma can du sbas :
ma 'ongs nga yi gsung sras dang :
'phrad nas 'gro don mtha' rgyas shog :
sa ma ya :
rgya rgya rgya :
zab rgya :
gter rgya :
sbas rgya :
gtad rgya :
brda thim :





bdag 'dra gar gyi dbang phyug rtsal gyis shog ser ngos nas dag par phab pa'i yi ge pa ni lha dbang brgya byin zhes pas bgyis pa dge legs su gyur cig /


o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
tshe dpag med sku gsum rigs lnga kun 'dus kyi sgrub pa bzhugs so :




na mo gu ru A yuHdz+nyA na hU~M:
bdag 'dra pad+ma'i khyad chos gnad :
yang zab tshe sgrub snying po'i bcud :
deng sang mnga' bdag yab sras dang :
ma 'ongs pa yi gsung sras nyid :
zab mo'i gter la spyod pa'i dus :
tshe yi rig 'dzin brnyes pa'i phyir :
sku dang ye shes mtshon pa yi :
shog ser srin gyi shog gu la :
sna khrag rgya snag bsres te bris :
byang sems dkar dmar rtsi yis btab :
drag spyod rtsub 'gyur bskal pa'i mthar :
gsung gi sras dang 'phrad par shog :
sa ma ya :
rgya rgya rgya :
rdo rje tshe yi lha la 'dud :
dam chos bsgrub pa'i gang zag gi :
tshe yi bar chad bsal ba dang :
mchog gi rig 'dzin thob bya'i phyir :
bcom ldan tshe dpag med pa yi :
sgrub pa'i thabs la gsum yin te :
sngon 'gro skyabs 'gro sems bskyed bya :
tshogs gsag yan lag bdun pa sogs :
spyi dang mthun par legs par bya :
gnyis pa chos rnams stong pa'i ngang :
'gro la snying rje tshad med bsgom :
stong dang snying rje'i ngang nyid las :
pad+ma nyi zla'i gdan steng du :
rang rig hrIHlas tshe dpag med :
sku mdog dmar po 'od dang ldan :
zhal gsum phyag kyang drug pa ste :
g.yas zhal dkar po chu shel 'dra :
zla ba'i 'od ltar dkar zhing 'tsher :
g.yon zhal mar gad mdog can te :
ljang zhing 'od 'phro mdzes pa'i zhal :
dbus zhal pad+ma rA ga'i mdog :
dmar gsal 'od 'phro 'dzum mdangs can :
phyag g.yas dang po pad+ma'i phreng :
thugs kar 'dzin zhing g.yon dang po :
mnyam bzhag tshe yi bdud rtsis bkang :
g.yas kyi lhag gnyis rdo rje dang :
nor bu rin chen 'bar ba bsnams :
g.yon gyi lhag gnyis 'khor lo dang :
rdo rje rgya gram bsnams pa ste :
na bza' lhab lhub mdzes pas spras :
dbu rgyan snyan rgyan mgul rgyan dang :
do shal tshangs skud la sogs pa :
longs spyod rdzogs pa'i rgyan rnams rdzogs :
zhabs gnyis skyil krung rgyab yol ni :
'ja' tshon sna lnga'i rang bzhin can :
snang la rang bzhin med par bsgom :
'od 'phros bde gshegs thams cad kyi :
tshe yi dngos grub ma lus bsdus :
rang gi lus la thim par bsam :
oM AHhU~M:
oM hU~M trAM hrIHA:
dz+nyA na badzra A yu She hU~M b+h+rU~M nr-i dza :
sarba sid+d+hi pha la hU~M hrI:
zhag re stong rer brgya rtsa bzlas :
de ltar ma chag byas gyur na :
dus min 'chi ba'i 'jigs dang bral :
bcu thub pa yang brgya thub 'gyur :
tshe 'phos nub phyogs bde chen nam :
pad+ma 'od kyi gzhal yas su :
'od dpag med dang pad+ma nga'i :
zhal mthong rig 'dzin sa thob 'gyur :
'di la the tshom yod re kan :
mi bstan snying gi dkyil du bcang :
de nas dmigs pa 'di bsgom ste :
rang gi snying gi dkyil nang du :
tshe bdag bla ma pad+ma 'byung :
sku mdog dkar gsal shel lta bu :
thugs kar nyi zla'i ga'u 'i nang :
skye med yi ge aHgcig bsam :
yab yum sbyor ba'i bar mtshams nas :
byang sems dkar dmar rgyun babs te :
gnas lnga rtsa yi 'khor lo gang :
tshe dpal bsod nams kun rgyas te :
dbang rnams rdzogs par thob par gyur :
zhag re la ni thun re bya :
nad gdon tshe yi bar chad ni :
dus rnams kun tu 'byung mi 'gyur :
spros med rdzogs pa'i rim pa ni :
khams gsum 'khor 'das thams cad kun :
rang nyid tshe dpag med la thim :
rang yang 'ja' yi phung por gyur :
snying kha'i bla ma yab yum la :
chu la chu bzhag lta bur thim :
bla ma yab yum 'od du zhu :
thugs ka'i yi ge aHla thim :
aHni skye med dbyings su bzhag :
de yi ngang la rtag chad dang :
yod med dgag sgrub kun spangs te :
pha rol rig pa'i rtsal la sbyang :
zla ba nyi ma nam mkha'i dbyings :
de rnams kun la bogs 'don bya :
gsum pa rjes spyod spyi bzhin bya :
bskal pa dus kyi snyigs ma la :
mi rnams tshe thung longs spyod dbul :
snying rus chung zhing sdug sran med :
de dus tshig nyung don che ba'i :
tshe sgrub gdams pa zab khyad can :
bdag 'dra pad+ma'i thugs kyi bcud :
sngon chad gzhan la 'di ma bstan :
mnga' bdag yab sras thugs dam du :
nying khu ba yi bcud 'di nyid :
ma gab gsal bar bstan pa yin :
rgyun gyi nyams len dwangs mar 'tshal :
ma 'ongs nga yi gsung sras ni :
dam 'dzin skye mtha' smyon pa dang :
'di 'phrad rang gzhan don 'grub 'gyur :
zhes pa bdag 'dra pad+mas yi ger btab ste :
rgyal po yab sras kyi thugs dam rgyun khyer du gdams pa shog ser ngos leb la dag par bkod de mchod rten pad+ma can du gter du sbas so :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
bka' srung dur khrod bdag mo dang :
gza' rA hu la dang :
pe har skyes bu gsum la gtad do :
dus kyi tha mar pad+ma nga'i gsung gi sras po mtshan lnga rtags dang ldan pa de dang 'phrad par shog :





rgya rgya rgya :
bdag 'dra gar gyi dbang phyug rtsal gyis shog ser ngos nas dag par phab pa'i yi ge pa ni d+he wa saMskr-i zhes bya bas bgyis pa'o //


o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
gu ru rdo rje gro lod kyi sgrub thabs bzhugs so :







na mo badzra gu ru pad+ma sid+d+hi hU~M:
rdo rje drag po rtsal la 'dud :
bdag 'dra pad+ma 'byung gnas kyis :
rang gi sgrub pa rang gis byas :
bod yul sa 'og gter gnas su :
thugs sgrub sgrub pa mang sbas kyang :
zab la gnad che'i khyad chos 'di :
ma 'ongs bskal pa'i yang mtha' la :
mi rnams tshe thung longs spyod dbul :
'khrugs rtsod mu ge'i bskal pa dar :
'dre dang 'gong pos yul khams gang :
rgyal 'gong dam sris skye 'gro yi :
srog la rgol zhing ngan song khrid :
de dus pad+ma'i gsung gi sras :
dam 'dzin skye mtha' rdzu 'phrul can :
nub kyi phyogs su skye ba len :
de dus drag po gro bo lod :
gsang sgrub 'di nyid gter nas bton :
nyams su blangs nas rang gzhan kun :
rig 'dzin sa la lhun grub 'gyur :
sa ma ya :
rgya rgya rgya :
yang gsang don gyi lha la 'dud :
rgyal 'gong dam sri tshar gcod phyir :
gu ru rdo rje gro lod kyi :
sgrub pa'i thabs la gsum yin te :
sngon 'gro skyabs 'gro sems bskyed bya :
gnyis pa chos kun ma lus pa :
stong nyid snying rje'i ngang du bsam :
de yi ngang las sems can la :
byang sems snying rje tshad med bsgom :
stong dang snying rje'i ngang nyid las :
pad+ma nyi zla'i gdan steng du :
rang rig hrIHlas gser gyi ni :
phur pa 'od zer 'phro bar bsgom :
de las 'od 'phros dam sri dang :
rgyal 'gong log 'dren thams cad bsgral :
rgyal ba mnyes pa'i mchod pa phul :
tshur 'dus phur pa gdan bcas rnams :
'od du zhu nas me las ni :
grub cing hrIHdmar tsha 'od bsam :
de las rang nyid gu ru ni :
rdo rje gro lod rab byung chas :
sku mdog dkar dmar mdangs dang ldan :
phyag g.yas rdo rje skyabs sbyin la :
g.yon pas phur pa 'dzin zhing 'gying :
stag lpags gdan la bzhugs par bsam :
de nyid gnas 'gyur dran rdzogs su :
gtum drag rdo rje gro bo lod :
sku mdog smug nag rab byung chas :
smin ma dmar ser me 'od 'bar :
skra bsigs aM gtsigs sdang mig bgrad :
snyan la dung gi waM mig mdzes :
mi mgo rlon pa skra can gyi :
do shal khrag gi zar bu 'dzag :
thang sham chos gos ngur smrig can :
g.yas bskum g.yon brkyang gar stabs su :
stag mo grus ma'i steng na 'gying :
sku las khro chung dpag med 'phro :
me rlung dbus su bzhugs par bsgom :
de yi gnas gsum sku gsung thugs :
yi ges mtshan las 'od 'phros pas :
rang bzhin gnas dang lho nub dang :
pad+ma 'od kyi gzhal yas nas :
ye shes spyan drangs gnyis med bstim :
maN+Dal gsum dang phyi nang gi :
mchod pa sman raka ba liM ta :
dngos 'byor yid kyis sprul pas mchod :
hU~M:
bder gshegs kun 'dus rdo rje 'chang :
log 'dren tshar gcod gro bo lod :
chos sku khyab brdal kun tu bzang :
rang rig rtsa gsum thugs dam bskul :
log 'dren dam sri ma lus pa :
dbang du sdus la lus ngag yid :
thal ba rdul du brlag par mdzod :
ces pas thugs dam bskul ba las :
thugs ka'i hU~M gi mtha' skor du :
srog yig snying pos bskor bar bsam :
zhal nas sngags sgra grags pa yi :
mtshon cha rno ba'i rang bzhin gyis :
log 'dren dgra bgegs dam sri rnams :
dbang bsdus bsgral dang las la bkol :
gang la dmigs pa 'phrul shes bya :
skabs su rig pa ngar ldan pas :
hU~M dang phaTaHkyi sngags sgra sgrog :
rig sngags gsang ba'i rgyal po 'di :
bdun 'bum bzlas pas 'grub par 'gyur :







oM AHhU~M:
badzra gu ru gro bo lod lo ka sarba hU~M:
skabs su gsang sngags mtshon cha 'dis :
dregs pa gzir zhing las la bkol :
A+oM badzra sarba duSh+TAn ta ka ha na da ha pa tsa hU~M phaT:
ces bzlas nyams sam rmi lam du :
lha rtags a tsar stag zhon dang :
lus la me 'bar mtshon cha thogs :
sems can bsad pa la sogs 'byung :
de dus bsad pa'i las sbyor ni :
gsang ba'i yig chung bzhin du bya :
rdzogs rim dgra la snying rje bsgom :
ma 'ongs 'gro ba'i don gyi phyir :
rang gi sgrub pa rang gis byas :
dam sri 'joms pa'i tho ba 'di :
bdag 'dra pad+ma 'byung gnas kyis :
gnod sbyin rdzong gi gnas mchog tu :
rdo rje gro lod skur bzhengs te :
bdud dang dam sri 'byung po btul :
da lta'i mnga' bdag yab sras dang :
ma 'ongs las ldan don phyir du :
thugs dam rgyun khyer gdams pa 'di :
zab pa bdun du shog ser la :
pad+ma bdag gis yi ger btab :
mchod rten pad+ma can du sbas :
ma 'ongs rtsub 'gyur bzhi bcu'i tshe :
bdag gi gsung sras chos kyi bdag :
dam 'dzin skye ba'i skye mtha' dang :
'phrad dus gter srung khyed rnams kyis :
ru nga phrag dog ma mdzad par :
gsang ba'i rgya gsum khrol la gtod :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
bdag 'dra pad+mas srin shog sku gsum ye shes mtshon pa'i ngos la 'phrul gyi yi ger btab :
byang sems dkar dmar bdud rtsis rgyas bsdams te :
ma mo dur khrod kyi bdag mo dang :
gza' rA hu la dang :
pe har skyes bu gsum la gtad do thub par srungs shig brda thim :
rgya rgya rgya :





bdag 'dra gar gyi dbang phyug rtsal gyis shog ser ngos nas dag par phab pa'o //
bkra shis par gyur cig
/thugs dam gsang ba'i lha la 'dud :
dgra bo bsad pa'i yig chung ni :
brub khung khru gang nag po la :
dug dang rabs chad khrag gis byugs :
dgra bo'i ming rus ling+ga bca':
dgug gzhug byas la bstims shing bcing :
gong gi ting 'dzin rab ldan pas :
ngan sngags gdug pa'i kha chu bzlas :
oM shrI ma hA kA la tri yang dza dzaH
kA la ru tri ya hU~M phaT:
du na ru tra ru tra thuM:
b+ha ti srog bring bring thun hrI dzi dzi :
shu la rA tsa tri shrI dza yang dza srog bring bring dzaHdzaH
badzra tri na du kha thuM tri sa ma ya srog bring bring hring dzaHdzaH
rA tsa sa ma ya a shug me rA tsa srog hring hring dzaHdzaH
yungs kar yungs nag ske tshe'i 'bras bu dang :
til nag ke tshe shang tshe la :
sngags shing ling ga thun gyis brab :
rtags kyi rim pa 'di ltar 'byung :
mon dang ban btsun bya nag 'ong :
de nas las bzhi'i thun mtshams su :
srog gcod sngags 'di brgya rtsa bzlas :
dgra bo tshe'i srog la thuM hril :
tsit+ta baM log thuM rbad :
rak+sha thib srog la thib bring shag :
thuM ril dbugs srog la thuM thuM:
rtsa la rbad rbad :
khong khrag rbud rbud :
de rjes bla rtags rim pa ni :
shing gcod brag gshag bsgo ba nyan :
ra dang ri dwags bsad pa dang :
mi bsad khrag 'jib rgyu ma za :
de byung ling+ga ming rus phyung :
gong gi sngags mjug raM btags la :
gdug pa skyer pa'i me la bsreg :
thal ba lha khang them 'og mnan :
zhag ni nyer gcig dag gis 'grub :
gtang rag tshogs gtor bzang po bsham :
sngags sham ling+ga btags la phul :
bdag dang chos skyong gsum po yang :
dbyer med spros bral ngang la bzhag :
shin tu zab pa'i yig chung 'di :
gzhung du ma bstan zur du bkol :
gsung gi sras dang 'phrad par shog :
sa ma ya :
rgya rgya rgya :
zab rgya :
bdag 'dra gar gyi dbang phyug rtsal gyis shog ser ngos nas dag par phab /
bla ma khams pa rnam gnyis mnyes phyir bris pa'o //
dge bas sangs rgyas bstan dgra sgrol bar shog /


o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
mkha' 'gro seng+ge'i gdong pa can gyi sgrub thabs bzhugs so :







na mo dz+nyA na d+hA ki nI siM ha mu kha hU~M:
rdo rje mkha' 'gro ma la 'dud :
bdag 'dra pad+ma 'byung gnas kyis :
rgya gar rdo rje gdan nyid du :
mu stegs ston pa lnga brgya dang :
lung rig rtsod pa byas pa'i tshe :
mu stegs ston pa lnga brgya las :
bdag nyid rgyal bar gyur pa'i tshe :
kho cag khros pas 'di skad bsgrags :
ngan sngags gdug pa'i mtshon cha 'dis :
khyod nyid 'joms par byed ces te :
ngan sngags dmod mo'i mtshon cha yi :
dug mda'i sgrub pa la zhugs te :
gnas tshe thun gyi nus mthu yis :
nang pa'i paN+Di ta rnams ni :
la la brgyal dang la la rengs :
de sogs cho 'phrul byung ba'i tshe :
bdag kyang 'jigs shing g.ya' ba yi :
sngangs skrag 'jigs snang shar ba'i tshe :
mkha' 'gro rdo rje bdud 'dul mas :
'jigs pa mi dgos dbugs phyungs te :
skad cig mdun gyi nam mkha' la :
khyer te dur khrod bsil ba'i tshal :
bai DUr+ya yi lto ba'i steng :
d+hA ki seng+ge'i gdong pa can :
mngon sum bzhugs pa'i drung du bskyal :
seng+ge'i gdong can mkha' 'gro de :
'jigs pa'i gdong nas me chen 'bar :
phyag g.yas gnam lcags gri gug phyar :
g.yon pas thod khrag zhal du gsol :
sku mdog bai DUr+ya yi mdog :
zhabs gnyis rol pa'i tshul du bzhugs :
spyan gsum bdag la 'bru tshugs gzigs :
khyod nyid mu stegs ngan sngags la :
mi 'jigs go cha chen po ni :
kho mo'i sgrub thabs zab mo sbyin :
'di nyid sgom dang sngags bzlas pas :
'jigs pa kun las grol bar 'gyur :
zhes pa'i gsung bzhin bzlas brjod dang :
sgom bzlas phrin las byas ma thag :
mu stegs ston pa lnga brgya 'khor bcas rnams :
gnam lcags rdo rje'i thog gis bsad :
de nas mkha' las sgra byung ste :
'di ni seng+ge'i mthu stobs zhes :
mi yi seng+ge sgra sgrog grags :
de 'dra'i gdams ngag khyad par can :
lo rgyus dang mthun zab gnad 'di :
deng sang mnga' bdag yab sras dang :
ma 'ongs nga yi gsung gi sras :
byad ma rbod gtong bzlog pa'i phyir :
zab gnad 'di la nan tan skyed :
srin shog 'phrul gyi yi ge la :
pad+ma bdag gis yi ger bkod :
sa ma ya :
rgya rgya rgya :
kha tham :
las dang ldan pa'i rnal 'byor gyis :
d+hA ki seng gdong bsgrub pa la :
sngon 'gro dngos gzhi rjes dang gsum :
sngon 'gro skyabs 'gro sems bskyed bya :
gnyis pa chos rnams stong pa'i ngang :
'gro la snying rje tshad med bsgom :
stong dang snying rje'i ngang nyid las :
rang rig hU~M las gnam lcags kyi :
rdo rje rtse dgu 'od du 'bar :
de las 'od 'phros gdon bgegs bsgral :
tshur 'dus rdo rje gdan bcas zhu :
pad+ma nyi zla'i gdan steng du :
rang rig hU~M sngon 'od 'phros bsam :
de las bdag nyid mkha' 'gro ma :
seng gdong sku mdog baiDUr+ya :
'od 'phro snang la rang bzhin med :
spyan gsum khro chu lta bur khol :
gnam lcags ral pa gyen du gzengs :
gnam lcags mche ba man du gtsigs :
phyag g.yas gri gug mkha' la phyar :
g.yon pas thod khrag zhal du gsol :
zhabs gnyis g.yas bskum g.yon brkyang brjid :
sku la dur khrod dpal chas brgyan :
ye shes me dpung klong du bzhugs :
gnas gsum yi ges mtshan pa las :
'od 'phros bsil ba tshal chen nas :
ye shes spyan drangs gnyis med bstim :
phyi nang gsang gsum mchod pas mchod :
rgyas gdab mi bskyod dbur brgyan bsam :
d+hA ki'i zhal nas hU~M hU~M gi :
sgra grags 'jig rten khams gsum rnams :
yam yam 'dar 'dar khrig par bsam :
'jig rten dregs pa'i lha chen rnams :
sngangs skrag 'jigs shing bros par bsam :
thugs kar nyi ma'i dkyil 'khor steng :
yi ge hU~M gi mtha' skor du :
rang sngags yi ge bcu bzhi pa :
drag po me yi mdog can du :
phreng ba brgyus pa lta bur bsam :
sngags phreng dag las 'od zer ni :
mtshon cha'i rigs byed dpag med 'phros :
gnod byed dgra bgegs thams cad kun :
gzugs phung thal bar brlag par bsam :
gzungs sngags rgyal po 'di nyid ni :
'bru 'bum gcig bzlas 'grub par 'gyur :
oM badzra siM ha mu kha sid+hi hU~M hU~M:
aHkaHsaHmaHraHtsaHshaHdaHraHsaHmaHraHyaHphaTaH
rang gi lag gnyis raM las ni :
me yi dkyil 'khor gru gsum pa :
tsha 'od mdangs ldan brdabs pa'i bar :
dgra bgegs 'byung po byad ma rnams :
thal ba rdul bzhin brlag par bsam :
ngag gis dmod pa zlog tshig brjod :
rjes su dmigs med rgya yis gdab :
gsum pa 'khor 'das chos rnams kun :
seng gdong mkha' 'gro'i sgrub thabs 'di :
kun kyang rang rtsal rig pa yis :
snang la rang bzhin med pa'i sku :
'ja' tshon lta bur shar ba de :
rang rig yi ge hU~M la bsdu :
hU~M yang dmigs med chos kyi sku :
gsal stong 'dzin med ngang du bzhag :
rjes spyod spyi dang mthun par spyod :
de ltar DA ki'i gsang sgrub ni :
zab la mthu che yang zab gnad :
bdag 'dra pad 'byung thod phreng gis :
shog ser srin gyi shog bu la :
rgya nag 'phrul gyi yi ger bris :
mchod rten pad+ma can du sbas :
ma 'ongs bskal pa'i yang mtha' la :
sngags pa sdig sems ldan pa dang :
dge slong khrims nyams nang rme byed :
mu stegs bon gyis ngan sngags brtsam :
mthu dang spyod pas phung bshig byed :
de dus zlog pa'i mtshon cha 'di :
gsung gi sras dang 'phrad par shog :
sa ma ya :
rgya rgya rgya :
gter rgya :
sbas rgya :
zab rgya :
bka' srung dur khrod bdag mo dang :
gza' rA hu la :
pe har skyes bu gsum la gtad do :
thub par srungs shig brda thim :
bdag 'dra gar gyi dbang phyug rtsal gyis mchod rten pad+ma can gyi nang nas gdan drangs pa'i srin shog ser po'i ngos nas dag par phab pa'i yi ge pa ni khro bo dpal gyis zhus so //


o rgyan pad+ma'i thugs bcud mnga' bdag yab sras kyi thugs dam rgyun gyi nyams len las dzam+b+ha la'i sgrub thabs bzhugs so :





na mo dzam+b+ha la wA shaM hU~M:
gnod sbyin nor 'chang gter gyi bdag :
dngos grub ster mdzad de la 'dud :
bdag 'dra pad+ma 'byung gnas kyis :
deng sang mnga' bdag yab sras dang :
ma 'ongs las ldan don phyir du :
zas nor dngos grub 'byung ba'i phyir :
gnod sbyin nor gyi dbang po yi :
sgrub thabs zab mo 'di ltar bkod :
gsung gi sras dang 'phrad par shog :
sa ma ya :
rgya rgya rgya :
brda thim :
gnod sbyin nor lha'i tshogs la 'dud :
zas nor dngos grub 'byung ba'i phyir :
gnod sbyin nor lha'i dbang po yi :
sgrub thabs sngon 'gro dngos gzhi dang :
rjes kyi rim pa gsum yin te :
sngon 'gro skyabs 'gro sems bskyed bya :
gnyis pa chos rnams stong pa'i ngang :
'gro la snying rje tshad med bsgom :
stong dang snying rje'i ngang can las :
rang nyid gnas pa'i sa phyogs su :
rin chen lnga las grub pa yi :
gzhal yas rgyan dang ldan par bsam :
de dbus rin chen khri yi steng :
dar zab pad+ma nyi zla'i steng :
rang sems pad+ma rA ga las :
grub pa'i lcags kyu 'od 'phro ba'i :
yu ba dzaM gyis mtshan par bsam :
de las 'od 'phros phyogs bcu yi :
mi nor zas gsum grags pa dang :
tshe dang dpal 'byor ma lus pa :
dbang du bsdus la tshur bstims pas :
lcags kyu dzaM yig skad cig gis :
gnod sbyin nor bdag dzam+b+ha la :
dbang gi mdog can sku mdog dmar :
phyag g.yas dbang sdud lcags kyu 'dzin :
g.yon pa gter gyi bum pa ni :
dgos 'dod 'byung ba'i nor bus bkang :
zhabs gnyis g.yas brkyang g.yon bskum bzhugs :
dar dang rin chen rgyan gyis spras :
zhi khro 'dzum bcas bzhad pa'i zhal :
dgyes pa'i tshul du bzhugs par bsam :
gnas gsum yi ge'i 'od 'phros pas :
byang phyogs lcang lo can dang ni :
khyad par tshangs pa'i 'jig rten nas :
rang 'dra'i ye shes sems dpa' ni :
spyan drangs phyi nang gsang ba dang :
rin chen ba liM maN+Dal mchod :
gnyis med bstims la dbang gi lha :
'od dpag med pas dbur brgyan bsam :
slar yang thugs ka'i nyi ma yi :
dkyil 'khor gzi brjid ldan pa'i steng :
thugs srog lcags kyu dzaM yig mthar :
srog gi snying pos bskor bar bsam :
rang gi zhal nas srog sngags kyi :
sgra grags rang gi thugs ka nas :
rang 'dra'i las byed pho nya ni :
dkar ser dmar ljang mthing ga'i mdog :
che chung mtshon gang tshad tsam ni :
til gyi ga 'u kha phyes ltar :
'jig rten khams kun yongs bkang ste :
khams gsum 'gro ba thams cad kyi :
tshe dpal bsod nams dpal 'byor dang :
zas nor longs spyod snyan grags dang :
grags pa 'khor dang las bzhi yi :
dgos 'dod ma lus thams cad kun :
dbang du bsdus nas rang nyid kyi :
bum pa'i nang du thim par bsam :
gsang sngags rgyal po 'di nyid bzlas :
oM AHhU~M:
wA shaM dzam+b+ha la tsit+ta sid+d+hi hU~M:
a nr-i tri lo ka rat+na a dzi pA shaM ku ru hU~M:
de ltar bzlas pa byed pa'i tshe :
dbang sdud spro bsdu'i dmigs pa ni :
gong bzhin yang yang ma yengs bya :
de ltar rgyun du nyams blangs na :
zas nor longs spyod dpal dang grags :
'bad med 'byung zhing 'gro ba kun :
dbang du 'du zhing bkur bar 'gyur :
rdzogs rim 'khor 'das chos rnams kun :
rang sems ma byung gang yang med :
gsum pa rjes kyi bya ba ni :
spyi dang mthun par legs par bya :
de ltar nor sgrub zab khyad can :
bya sla nyams len bde ba 'di :
sngon chad gzhan la 'di ma bstan :
mnga' bdag yab sras thugs dam du :
pad+ma bdag gis yi ger bkod :
ma 'ongs rtsub 'gyur dus kyi mthar :
gsung gi sras dang 'phrad par shog :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
ma mo dur khrod kyi bdag mo dang :
gza' rA hu la dang :
pe har skyes bu gsum la gtad do :
thub par srungs shig :
brda thim :





bdag 'dra gar gyi dbang phyug rtsal gyis shog ser ngos nas dag par phab pa'i yi ge pa ni lha dbang brgya byin zhes pas bgyis pa legs so //
shub+haM//



o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
rdzogs pa chen po sde gsum gyi nges don dgongs pa nyams su blang ba :
rgyun gyi nyams len bzhugs so :









pad+ma gu ru d+he wa d+hA ki nI yai hU~M:
bla ma rig 'dzin rgyal ba'i dkyil 'khor lha :
rigs 'dus dpa' bo mkha' 'gro'i tshogs la 'dud :
bdag 'dra rig 'dzin pad+ma thod phreng gis :
rgya gar shar nub o rgyan mkha' 'gro'i yul :
de la sogs pa'i yul rigs thams cad kun :
zhabs kyis bcags shing mkhas grub rig 'dzin la :
dbang dang gdams pa lus pa med par nyan :
phyag rgya chen po tshe yi rig 'dzin thob :
bod 'dir mnga' bdag rgyal po yab sras kyis :
dgongs pa rdzogs phyir dam chos ma lus bsgyur :
sems can bsod nams gsog pa'i zhing sa ru :
bsam yas gtsug lag sku rten rab gnas bsgrubs :
mnga' bdag yab sras rgyun gyi thugs dam du :
bya sla tshegs chung don che'i gnad rnams bsdus :
khyad par yang dril snying gi gdams pa'i skor :
srin shog srin gyi 'jam mnyen leb nyid la :
pad+ma bdag gis yi ge'i ris su bris :
rdzogs chen sems sde klong sde man ngag sde :
kun gyi dgongs pa'i mthar thug snying po'i don :
zab la rgya che'i don rnams kun bsdus te :
nyin mtshan gnyis kyi rnal 'byor la brten nas :
kun bzang 'od lus grub pa'i gdams pa 'di :
mnga' bdag yab sras rgyun gyi thugs dam mdzod :
rgyun du nyams blangs tshe gcig 'od lus 'grub :
sa ma ya :
rgya rgya rgya :
sngon 'gro skyabs 'gro sems bskyed yig brgya dang :
bla ma'i rnal 'byor tshogs gsag maN+Dal sogs :
chos spyod spyi yi rim pa bzhin du bya :
gnyis pa rang nyid dben pa'i gnas nyid du :
'jam pa'i gdan bting khrus dang gtsang sbra bya :
dben par ngal bso mdun gyi nam mkha' la :
thig le 'od zer sna lnga 'phro ba'i dbus :
kun bzang zhi khro rang nyid gang 'dod pa'i :
phyag mtshan rgyan rnams gsal zhing dod pa ni :
'ja' tshon sna lnga'i rang bzhin ltar gsal ba'i :
gsal 'tsher lhun sdug yid kyi 'dzin phur gdab :
de nas rang nyid rdo rje skyil krung bca':
lag gnyis rdo rje khu tshur brla steng bzhag :
mig gnyis gyen bzlog sor tshad bcu gnyis su :
nyi ma 'od zer sprin sogs med pa yi :
nam mkha'i dbyings su lta stangs ngang la bzhag :
rdzi ma mi bkrab steng rlung 'og rlung gnyis :
kha sbyar ngang nas sems nyid kun rtog dang :
spro bsdu 'khor 'das bya ba kun dor te :
rtse gcig spros bral chen por bzhag par bya :
de ltar byas pas du ba smig rgyu dang :
srin bu me khyer glog sogs rtags bcu 'char :
de nas nyi ma zla ba mar me sogs :
gang la gang 'dod nyid la gong bzhin du :
lus gnad rlung dang lta stangs la sogs pa :
ma yengs bltas pas thig le gsang sgron dang :
dag dbyings sgron ma rdo rje lu gu rgyud :
'ja' tshon lta bur 'gul dang 'phrigs med cing :
rang gnas ye shes dbang po'i mngon sum gsal :
gnyis 'brel gsum 'brel nyi shu rtsa lnga dang :
brgya phrag thig le bye ba mkhar phor tsam :
rdo rje sems dpa' rigs lnga zhi khro yi :
sku rkyang phra ba sdom dang nor bu dang :
mkhar thabs rtse gsum mchod rten yig 'bru'i tshul :
sku dang phyag mtshan yongs rdzogs ma nges 'char :
de ni sku gsum don gyi sangs rgyas te :
ngo sprod mthong bas tshe gcig sangs rgyas thob :
logs nas ma byung rang gi rig rtsal las :
byung ba yin phyir ngo sprod gding tshad rnams :
snying thig gsang ba'i rgyud rnams ji bzhin du :
nyams blang go ba'i gdar sha chod par bya :
mtshan dus mun pa dkar gsal med pa 'am :
nam gung dben pa'i gnas su rang nyid 'dug :
lus gnad lta stangs rlung sbyor gding ldan pas :
spros bral ngang nas mnyam par gzhag pa'i tshe :
thig le thig phran gcig snang lu gu rgyud :
sku dang phyag mtshan yig 'bru mchod rten sogs :
nyi ltar gsal 'tsher lhun sdug ngo sprod 'char :
de la dga' dang mi dga'i rtog dpyod sogs :
gang yang mi bsam de nyid ngang la blta :
bltas pas spyan dang mngon par shes pa dang :
sku dang ye shes 'od gsal gnyug ma'i don :
chos nyid zad pa'i mtha' la gting phyin te :
rdzogs chen bya bral 'bras bu ye shes lam :
rtsol sgrub spang blang med par thob par 'gyur :
rtags tshad drod rtags sku gdung 'bar ba yi :
rgyud dang klong gsal nyi ma'i rgyud la sogs :
bshad pa'i don bzhin goms 'dris ldan par mdzod :
'di ni rdzogs chen gsang ba'i don rnams kun :
snying po gcig dril rgyun gyi nyams len du :
nyung ngur bsdus te pad+mas yi ger bkod :
mnga' bdag yab sras gdong dmar bod kyi mi :
rje dpon yin phyir 'jig rten g.yeng ba che :
nyams len mang na nyams su len dka' bas :
yang snying 'di la rgyun gyi nyams len mdzod :
ma 'ongs drag spyod rtsub 'gyur bskal pa'i dus :
nged kyi sras mchog lha sras dam 'dzin 'di :
srid mtha'i skye ba sbas pa'i brtul zhugs 'dzin :
'di dang 'phrad nas 'gro ba'i don byed shog :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
bka' srung dur khrod kyi bdag mo dang :
gza' rA hu la :
pe har skyes bu gsum la gtad do :
sa ma ya :






bdag 'dra rig 'dzin gar gyi dbang phyug rtsal gyis shog ser ngos nas dag par phab pa'i yi ge pa ni d+he ba'i ming can gyis bgyis pa'o //


thugs dam zab pa skor bdun gyi rdzogs chen yang zab nyin mtshan rnal 'byor gyi zhal gdams zur du bkod pa bzhugs so :
rang nyid rdo rje sems dpar gsal ba yi :
rtsa gsum 'dab ma stong ldan tshul bzhin bsgom :
bum can rlung bzung mig btsum rkang pa gnyis :
rdo rje skyil krung lag gnyis rgyab tu bsnol :
rkang mtheb gnyis bzung ltag rtsa drag tu 'then :
'khrul 'khor byed tshe rtsa 'dab dbyings thig dang :
lu gu rgyud dang 'ja' tshon zhi khro sku gzugs sogs :
mer mer 'khrig 'khrig khengs bsam ma byung bar :
bsgoms la dmigs gtad 'byongs tshe mig gnyis po :
ri rab khang khyim gang byung thad dkar 'bigs :
snang srid 'ja' dang 'od kyi zhing du 'char :
nam mkha'i dbyings su kun bzang rigs lnga'i zhing :
lhag med 'grub pa'i zab gnad 'di lta bu :
gzhan du i 'dug rtog dpyod mdzod :
bdag 'dra gar gyi dbang phyug rtsal gyis shog ser ngos nas dag par phab pa'o //


o rgyan pad+ma'i thugs bcud mnga' bdag yab sras kyi thugs dam rgyun gyi nyams len las :
gza' rA hu la'i sgrub thabs gnam lcags thog mda' zhes bya ba bzhugs so :
na mo badzra pA Ni hU~M:
gsang bdag rdo rje gtum po dang :
rta mchog dpal la phyag 'tshal lo :
bdag 'dra pad+ma 'byung gnas kyis :
zab gter yang zab snying gi mchog :
rje rgyal mnga' bdag yab sras kyi :
thugs dam rgyun khyer nyams len rnams :
mi 'chal bsrung bar bya ba yi :
bka' srung drag po rA hu la'i :
sgrub thabs zab mo 'di nyid bkod :
dur khrod shing gcig brag nag gam :
dben zhing 'jigs pa'i sa phyogs su :
nyi shu gnyis sam nyer dgu la :
sgrub pa'i thabs 'di brtsam par bya :
dmar gtor ra khrag sha yis brgyan :
dar nag gur phub lcags snod dam :
b+han+d+ha bse phor snod du bsham :
sngon 'gro skyabs 'gro sems bskyed dang :
yi dam lha yi bsnyen pa bya :
dang po chos nyid stong pa'i ngang :
bdag bskyed pad+ma gu ru 'am :
rdo rje gro lod nyid la bya :
mdun du khrag mtsho 'khyil ba'i dbus :
dgra bgegs bsgyel ba'i gdan steng du :
raM yig yongs su gyur pa las :
'jigs byed gdug byed rA hu la :
sku mdog dmar skya mig stong ldan :
dbu dgu zhal gdangs mche ba gtsigs :
ral pa dmar ser gyen du brdzes :
ral pa'i gseb nas bya rog gdong :
keM keM k+SheM gyi sgra sgrog cing :
phyag g.yas chu srin rgyal mtshan bsnams :
g.yon pas rwa yi mda' gzhu 'dzin :
sku smad sbrul du 'khyil zhing brjid :
thod phreng sbrul sogs dur khrod chas :
rab 'jigs me dpung klong dbus na :
sde brgyad snang srid lha 'drer bcas :
'jigs pa'i dbus na bzhugs par bsam :
gnas gsum yi ge'i 'od 'phro zhing :
'bod sngags bzlas brjod bgyis pa yis :
lho nub rgyu ba'i sa phyogs su :
gza' mchog 'khor bcas spyan 'dren la :
gnyis med bstims te rang nyid kyis :
gang bcol phrin las bsgrub par bsam :
hri shag ru rag raM:
nA ge tsit+ta traM:
ma ma yo za g+h+raM:
ha he ke sha la dzaHdza :
'bod sngags zab mo 'di nyid ni :
bdun gsum nyi shu rtsa gcig bzla :
zhag grangs nyi shu rtsa gcig bya :
skabs su mdun gyi gtor ma de :
dgra bo'i sha khrag byin brlabs te :
'bod sngags sham la ba liM ta :
btags la nyi shu rtsa gcig bzla :
gza' bdud 'khor dang bcas pa yis :
dgra bgegs sha khrag tshe srog rnams :
hab sgra tir tir zos par bsam :
nyams sam rmi lam snang ba ru :
ban de zhang blon che btsun gzugs :
rang la 'dud pa'i tshul gyis 'byung :
de nas bdud rtsi sbyin pa yis :
dam bsre dam bzhag rgyas par bya :
las sbyor gsad pa'i man ngag ni :
bdag nyid rdo rje gro lod ni :
gnas bsgyur rang nyid rA hu la :
rab 'jigs stong gsum khengs pa yi :
lag gnyis me 'bar tsha zhing bsreg :
brdabs pa'i bar du dgra bgegs dang :
dmigs bya 'khor dang bcas pa rnams :
bya spu me yis bsreg pa bzhin :
thal ba rdul du brlag par bsam :
drag sngags bsad pa'i thog mda' 'di :
'bum phrag gcig bzlas 'grub par 'gyur :
rA hu la ya ma nA ga d+he wa yak+Sha d+ha sha g+h+ri wa che ge mo mA ra ya rbad sod :
nr-i tri sarba duSh+TAn sha truM mA ra ya rbad sod sod :
bya khras byi'u ded pa dang :
mkhar bsgyel mtshon cha thogs pa dang :
me 'bar nags me bsregs pa sogs :
rmi lam byung na 'grub pa yin :
bstod bskul las bcol thal mo brdab :
gtor ma dgra phyogs zor du 'phang :
de ltar byas pas dgra bo ni :
myur du brlag par gdon mi za :
rjes spyod dmigs med rgya yis gdab :
yang zab gza' yi sgrub pa 'di :
mnga' bdag yab sras thugs dam gyi :
rgyun gyi nyams len srung ma 'di :
bdag 'dra pad+ma thod phreng gis :
ma 'ongs bstan pa'i btsas su bzhag :
gsung gi sras dang 'phrad par shog :
sa ma ya :
rgya rgya rgya :
gter rgya :
sbas rgya :
zab rgya :
kh-i thi /maM:
kha tham :
rgya rgya rgya :
bdag 'dra gar gyi dbang phyug rtsal gyis shog ser ngos nas dag par phab pa'o //
bkra shis dpal 'bar 'dzam gling rgyan du shog
/shub+haM//

//
