@#//
rdzogs pa chen po yang ti sangs rgyas mnyam sbyor gyi rig pa'i rtsal dbang dang /
spyi ti dang thun mong ba'i rig pa'i rtsal dbang rgyas par bskur ba'i yi ge ye shes sgo 'byed ces bya ba bzhugs so //
na mo gu ru sa man+ta b+ha dra ya /
kun khyab 'gyur med nam mkha'i ngo bo nyid //
ye shes nyi zla bye bas gnas lugs kyi //
snang ba rab gsal bla ma gdod ma'i mgon //
sgo gsum dwangs ma'i thig ler rtag bzhugs gsol //
gu ru yab sras yi dam DA ki mar //
rang 'dod med pa'i bgyi bar gsol 'debs kyis //
gnang ba'i skabs stsol 'bri 'chad nyams len la //
gegs med grub gnyis 'dod pa 'jo bar mdzod //
smin byed bdud rtsi'i thig le ni //
snod bcud rab mthar son pa'i bcud //
yongs su grags kyang ches dkon pa //
skal bzang snying gi dpyid du shar //
yang ti rdzogs pa chen po sangs rgyas mnyam sbyor gyi smin byed khrid dang sbrel te rgyas par bskur ba'i rim pa la /
thog mar gtong thun dang sngon 'gro
song nas /
bla ma'i don khrid kyi sngon du gsang 'dus gtor dbang gnad kyi shog gcig ma /
ngo sprod kyi sngon du bla ma gsang ba 'dus pa'i dbang chen /
rtsal sbyong gi sngon rjes gang rigs su gsungs na'ang sngon du 'brel chags pas skabs der zlum po bzhi dbang gis chos sgo dbye nas /
yang ti'i them yod kyi chos sde rig pa'i rtsal dbang bogs 'byin dang bcas pa'i steng nas yang ti rang gi rtsal dbang mdor bsdus su bskur ba dang /
spyi ti'i chos sde dbang nges par 'byed pa ka dag gi sgron me'i steng nas yang ti dang spyi ti thun mong gi rtsal dbang rgyas par bskur bar gsungs pa las /
'dir skabs su babs pa phyi ma gsum po chabs cig tu skur ba'i tshul la gsum /
bca' gzhi dbang rdzas 'god tshul /
dkyil 'khor sgrub cing mchod pa /
bka' rab 'byams kyi rig pa'i rtsal dbang bskur ba dngos so //
dang po ni dben pa'i gnas su bla ma yi dam mkha' 'gro'i rten bkram pa'i spyan sngar rdul tshon ras bris gang yang rung ba'i dkyil 'khor dbus mthing ga zlum po /
de rgyab pad+ma 'dab brgyad mdzes tshon /
gru chad ljang gu /
khyams dang sgo bzhi phyogs mdog dkar ser dmar ljang /
gru bzhi sgo bzhi rta babs dkyil 'khor spyi ltar la 'khor lo gdugs ri dwags /
ka ba brgyad la nyi zla dang /
gdugs kyi tog nor bu 'bar bas brgyan pa /
rdo rje'i ra ba phyi nang gnyis kyi bar du khor yug mthing nag
/rdor ra phyi ma'i rgyab me ri /
de rgyab shing lo pa tras bskor ba /
lte dbus su bum mthing steng gser rdor mtshan pa /
'dab ma brgyad kyi shar du nyi zla /
lhor bya khyung /
nub tu rgya mtsho /
byang du rlung /
shar sgor sprin /
lho sgor 'ja'/
nub sgor smig rgyu /
byang du na bun rnams bris pa bkod pa'i dkyil 'khor gyi lte bar bum pa sngon po kha rgyan rdo rje dang bcas /
'dab brgyad shar gyi steng du me long /
lhor mi ro /
nub tu snod gang yang rung bar chu tshwa 'o ma /
byang du 'ja' tshon /
shar lhor spos dang mar me /
lho nub dar sna dang dngul dkar me long /
nub byang du pi waM dang thod pa dza gad kyis bkang ba /
byang shar du mngar gsum gyi lde gu dang chos 'byung mthing kha /
shar sgor nyi ma /
lho sgor shel gong /
nub sgor rlung gi 'khor lo /
byang sgor chu gtsang rnams dngos dang ri mor bris pa dgod /
de'i steng 'phrul stegs sam rgyab phyogs su zlum po bzhi dbang gi chas bum thod me long gu ru'i sku 'bag rnams dang bla ma'i gtor ma bsham /
dkyil 'khor mdun ngos rin po che'i snod du dpal gyi gtor chen rgyan ldan la ri rab gling bzhi 'dod yon bkod pa sna tshogs kyi tsakli gzug pa'i g.yas g.yon
thod snod la sman raka gis gtams pa dang /
chu gnyis nyer spyod g.yas skor /
gzhan yang dbang rdzas dbu rgyan /
rdo rje /
dril bu /
tshogs kyi yo byad /
sngon gtor dang srung ma'i gtor 'bul sogs ci bde bar bsham mo //
gnyis pa dkyil 'khor sgrub cing mchod pa ni /
gzhung dngos kyi dgongs pa ltar na rtsal dbang rgyas pa'i 'jug pa sngon du song nas dpon slob gnyis kas nang chig chod don gyi lha tshogs la ka dag gi bsnyen pa bya ba'i phrin las thun bzhi'am drug tu bcad de zhag gcig gam bdun du nyams su blangs /
de nas dbang gi dngos gzhi rdzogs par bya bar gsungs shing /
de lta na kun bzang don gyi phrin las chen mo'i bsnyen sgrub la 'jug pa ni rtsal dbang rtsa ba le'u gsum pa dang dbang gzhung gnyis ka'i dgongs par snang yang /
brgyud pa phyi ma'i phyag bzhes mgyogs dbang gtso bor mdzad pa ltar na /
skabs 'dir bla ma gsang 'dus kyi phrin las rgyas bsdus gang yang rung ba dang 'brel ba'i bzlas pa /
bka' srung gtor 'bul /
tshogs mchod kyi bar du btang nas /
las bum du rdo rje sems dpa' bskyed bzlas bya /
gnas lugs don gyi dkyil 'khor rang gsal gdab pa nyid don gyi dkyil 'khor chen por zhugs pa yin pas bdag 'jug dang rig pa'i me tog dor ba sogs kyi spros pa 'dir mi dgos so //
gsum pa bka' rab 'byams kyi rig pa'i rtsal dbang bskur ba dngos la gsum /
sgo 'byed bla ma'i byin rlabs /
yang ti rang lugs kyi rtsal dbang bsdus pa /
yang ti spyi ti thun mong ba'i rtsal dbang rgyas par bskur ba'o //
dang po ni /
khrus dang sngon gtor gtang ba nas brtsam zlum po bzhi dbang gi dam tshig bsgo ba'i bar rdzogs par bskur ro ///
/
!
gnyis pa yang ti rang lugs kyi rtsal dbang bsdus pa ni /
gong gi 'phros de ma thag par /
des byin rlabs bla ma'i dbang gis chos sgo dbye ba sngon du song nas /
dngos gzhi rdzogs pa chen po yang ti sangs rgyas mnyam sbyor gyi rig pa'i rtsal dbang bskur ba'i thog mar lo rgyus cung zad brjod na /
spyir rtsal dbang gi ngo bo rang byung ye shes gzhan gyi dbang du ma gyur pa /
nges tshig 'khor 'das kyi chos thams cad la dbang sgyur ba /
dbye ba thun mong dang khyad par gyi rtsal dbang /
mthun pa'i dpe rgyal bu la blon pos rgyal sar dbang bskur pas rang dbang thob nas gzhan dbang bsgyur pa lta bu ste /
de la a ti skor gsum gzhan las khyad par du gyur pa'i rtsal dbang skabs su babs pa 'di ni gangs can gyi ljongs su nyi zla lta bur grags pa'i gter kha gong 'og gnyis las gter kha 'og ma'i chos sde chen po bco brgyad kyi gtso bo /
bod yul sa 'og kun gyi gter gcig ma thugs gter chen po lnga las kyang yang gter gyis khyad par du byas pa /
lho brag gnam skas can nas gter ston grub thob thams cad kyi phyi mo 7gu ru rin po che chos kyi dbang phyug gis spyan drangs pa ste /
de la'ang spyir /
thugs gter gcig la gter tshan rnam bzhir sbas :
thugs gter yang gter gnyan gter them yig med :
ces dang /
de'i rgyu mtshan yang /
thams cad thugs dam yin phyir thugs gter dang :
a ti'i yang bcud yin phyir yang gter dang :
bla med brjod pa dka' phyir them med skor :
zhes gsungs pa'i thugs gter gyi chos sde bzhi las kyang gter snod khro chu'i klu bdud kyi dbu'i nang nas byon pa mnyam sbyor thugs kyi yang gter /
sgrub thabs thugs kyi yang gter /
'gro 'dul phrin las thugs kyi yang gter te khyad par 'phags pa'i gdams skor gsum yod pa las /
ji skad du /
rim gyis byang chub thob thabs ches mang gi :
cig car byang chub thob chos 'di na mchis :
de gang zhe na sangs rgyas mnyam sbyor skor :
mthar thug yin no snying gi dkyil du chongs :
zhes bka' rtsis su gdams pa'i sangs rgyas mnyam sbyor la'ang a ti /
spyi ti /
yang ti gsum du bzhugs par grags pa las /
da lta dngos su bzhugs pa yang ti rdzogs pa chen po sangs rgyas mnyam sbyor gyi chos sde chen po'i smin byed kyi rim pa bgyi ba skabs su babs pa yin /
de la'ang rgyas bsdus gnyis las /
thog mar yang ti thun mong ma yin pa'i sangs rgyas dgongs pa 'dus pa bka' rab 'byams rig pa'i rtsal dbang bskur ba la /
gzhung las bstan pa'i sbyor ba'i chos rnams grub pa'i dbang du byas nas /
dngos gzhi'i thog mar bla ma la sangs rgyas kyi 'du shes bskyed de /
gzhi snying po'i don rtogs pa'i phyir du gser gyi maN+Dal lan bdun du 'bul ba zhu /
zhes mtshams sbyar la gser gyi me tog dngos sam der mos pas so bdun ma lta bu'i rgyas pa tshar gcig sngon du 'gro ba'i sngags sam tshigs bcad slar lan bdun du phul /
de nas sku lnga ye shes lnga rtogs pa'i phyir du rin po che lnga'i maN+Dal lan bdun du phul mdzod /
gong ma ltar 'bul /
slar yang nyon mongs pa dug lnga dang bral ba'i phyir du sman gyi maN+Dal lan bdun 'bul mdzod /
gong ltar 'bul /
mthar thug 'bras bu sangs rgyas 'thob pa'i phyir du 'bru sna lnga'i maN+Dal lan bdun 'bul mdzod /
gong ltar 'bul /
de nas bla ma'i dbu gtsug nas yar la brgyud pa'i bla ma rnams tho brtsegs su bzhugs pa la rtsa gsum rab 'byams rgya mtshos sprin gtibs pa ltar bskor te bzhugs par mos la /
thal mo sbyar te mi phyed dad pa'i gdung shugs drags pos gsol ba 'di ltar du thobs shig
/ces brda sbyar la shes na slob ma rnams lhan cig pas 'don cing /
mi shes na bla ma'i rjes su zlos te /
oM AHhU~M ma hA gu ru kun tu bzang po na mo hU~M:
oM AHhU~M ma hA gu ru rdo rje sems dpa' na mo hU~M:
oM AHhU~M ma hA gu ru dga' rab rdo rje na mo hU~M:
oM AHhU~M ma hA gu ru shrI siM ha na mo hU~M:
oM AHhU~M ma hA gu ru pad+ma 'byung gnas na mo hU~M:
oM AHhU~M ma hA gu ru chos kyi dbang phyug na mo hU~M:
thog mtha' des 'gres te /
myang ston dbon po /
mi bskyod rdo rje /
dbang phyug rdo rje /
ye shes rdo rje /
sangs rgyas dpal ba /
yon tan bzang po /
chos sku 'od zer /
dpal 'byor dbang phyug
/chos kyi dbang po /
karma gu ru /
karma dbang 'byor /
blo mchog rdo rje /
legs bshad rgya mtsho /
pad+ma rang shar /
gsang bdag rdo rje /
ye shes lhun grub /
pad+ma tshe dbang /
bstan 'dzin shes rab /
nam mkha'i rdo rje /
thub bstan rgyal mtshan /
rdo rje gzi brjid /
oM AHhU~M ma hA gu ru rtsa ba'i bla ma na mo hU~M:
ma hA gu ru d+he wa DA ki nI sarba sid+d+hi hU~M A:
bo d+hi tsit+ta dz+nyA na a b+hi Shiny+tsa hU~M:
kye kye kye :
bla ma dam pa rje btsun pa rnams kyis bdag smin par mdzad du gsol :
mchog thun mong gi dngos grub thams cad bstsal du gsol :
zhes gsol ba drag tu gdab bo //
rtsal dbang dngos la bzhi /
lus kyi 'dug tshul /
stobs bsdu ba /
stobs skyed pa /
ngang bskyang ba'o //
dang po 'dug tshul khyed rang rnams lus gnad rnam snang gi chos bdun dang ldan pas sgo gsum gyi bya ba gzhan spongs la /
gnyis pa stobs bsdu ba'i dmigs pa 'di bzhin du mdzod cig
/khyed rang rnams skad cig gis yi dam gyi lha dbang chen rta mgrin gyi skur lam ste gsal thobs /
a a a :
zhes brjod pas khyed rang rnams kyi snying dbus 'od kyi thig le stong pa'i nang du a yig dkar po /
de las shin tu phra zhing 'tsher ba'i 'od phra mo byung ba a yig tu gyur /
a las a rim gyis spros pas nam mkha'i khams gang /
phyogs dus kyi bla ma rgyal ba zhi khro rnams kyi sku gsung thugs la mchod pa'i sprin tshad med par gyur te mnyes nas thams cad 'od du zhu ste khyed rang rnams la thim /
'khor 'das snod bcud thams cad a yig gi rnam par zhu ste rim gyis 'dus nas thim pas snang srid 'khor 'das thams cad la dbang sgyur par mos la a'i don ngo sprad pa 'di la gsan par zhu /
a 
rdzogs pa'i sangs rgyas a las byung :
a ni yig 'bru kun gyi mchog :
a ni 'khor 'das kun las rgyal :
a ni thams cad skyed pa'i yum :
a ni kun byed sprul pa'i yab :
a ni a ti yo ga'i rgyud :
a ni spyi ti yo ga'i rgyud :
a ni yang ti yang dag mtshan :
khong nas 'byung ba skye med a :
brjod pa kun gyi phyi mo a :
skye ba med pa'i rang byung a :
gcig shes kun tu grol byed a :
chos kun ma lus yongs rdzogs a :
cang med cir snang rang byung a :
'khor 'das lam gsum dbang sgyur a :

gsum pa stobs bskyed pa ni /
lus yi dam du gsal ba de'ang 'od du zhu nas snying gar thim /
snying gi thig le stong gsal de nyid kyang rdzing gi chu la rde'u bor ba'i ri mo ltar dbus nas mthar wa la la yal te nam mkha'i mtha' mnyam du ngang dwangs su gyur par mos shig
/bzhi pa ngang bskyang ba ni /
de'i nyams had de sa le 'dzin med du gnas pa'i ngang las rnam rtog ched du mi spro /
ched du mi bsdu /
rang bab lhug par ci gnas su mnyam par zhog cig
/ces brda sprad la mnyam par 'jog tu bcug
/de ltar mtshon byed brda'i dbang bskur nas /
des mtshon pa'i don ngo sprad pa ni /
kye rigs kyi bu nyon cig :
rtsal dbang skur ba'i gnas ni :
rang lus phung po khams dang skye mched du bcas pa ye shes kyi 'char sgo gnyis dang ldan pa 'di yin :
dbang gi dkyil 'khor ni :
snying dwangs ma lnga'i dbus na rang rig pa byang chub kyi sems :
dang po rgyus ma bskyed :
bar du rkyen gyis mi shigs :
mthar gar yang mi 'gro :
rgyun chad med par rang la gnas shing rang byung rang gsal 'di dkyil 'khor rang byung rang gsal yin :
rang rig byang chub kyi sems sangs rgyas kyi dgongs pa mthong bar 'dod pa de gdong g.yogs bkrol ba yin no :
rig pa rang gsal rang byung du ngo shes pa ni mig phye ba yin no :
rig pa rang la rang yid ches shing nyams su myong ba de dkyil 'khor mthong ba yin no :
rang rig mig la gtad :
mig bar snang la gtad pas dbyings kyi nang du lu gu rgyud mthong ba ni brda sgo phye ba yin no :
sems dang chos nyid rang byung gi ye shes dbyer med du mthong ba ni lha ngo mthong ba yin no :
dug lnga spang du med :
ye shes sgrub tu med :
rnam rtog ces mi ngan :
ye shes mi bzang :
de ltar gnyis snang du spong len med par rol pas dngos grub thob pa yin no :
de ltar rig pa'i rtsal gyi dbang ma 'thob na :
gang zag de la rdul tshon gyi dkyil 'khor mang po bstan nas :
bum khrus kyi shwa la skur :
cod pan gyi sbubs su gzhug :
tshogs 'khor gyi 'dam du bcug kyang :
rig pa rtsal gyi dbang ma thob na :
sangs rgyas la snga 'dris gang gis kyang nyer ma song la :
gzhan smin cing grol bar yang mi nus so :
de ci'i phyir zhe na :
rgyud las :
bdag ma smin par gzhan mi grol :
ces so :
de ltar rtsal dbang mchog thob nas :
bogs rnams dbang gis 'byin par byed :
ces gsungs so :
de'ang slob dpon gang gis bskur na :
slob dpon sangs rgyas kyi cha la btags :
slob ma sems can gyi cha la btags :
sangs rgyas kyang rig pa byang chub kyi sems su sangs rgyas la :
sems can yang rig pa byang chub kyi sems rtogs na sangs rgya bas :
rang gi rig pas rang gsal bar ngo shes tsa na :
bde sdug sna tshogs byung yang kho rang las byung :
zhi yang kho rang sa ru zhi :
snang srid g.yo 'gul thams cad rig pa'i rtsal du ngo shes :
rang rig pas rang la dbang thob tsa na :
kun kyang bdag gi dbang du ma gyur med :
sangs rgyas la re ba med de rig pa rang sangs :
ye nas gnas pa'i don rang shes :
ma khyab pa med de mthar rgyas :
'khor ba la dogs pa med de rig pa rang dag :
'khor ba rig pa'i rtsal du grol :
bzang ngan rtog tshogs rig pa'i rtsal :
rang du dag cing rang du grol ba de nyid :
nangs rtogs na nangs sangs rgyas la :
nub rtogs na nub sangs rgyas pa yin no :
de ltar rtogs shing khong du chud na :
rig pa rtsal gyi dbang rang dbang rang gis thob pa yin la :
de tsa na cir snang cir srid cir grags ci dran thams cad rang rig pa'i ngo bo'i rtsal du shar bas :
rig pa rtsal gyi dbang thob pa yin no :
de tsa na rang bzhin bdag nyid chen por lhun gyis grub pa'i :
dbang chen rab 'byams thob pa yin no :
rang rig pa'i ngang du kun la dbang bsgyur :
rang bzhin ni kun gyi rang bzhin rang rig yin :
bdag nyid chen po ni bdag las gzhan pa'am bdag nyid dbang du ma gyur pa skra'i rtse mo tsam yang mi 'dug pas :
kun tu bzang por bdag nyid sangs rgyas pa yin pas na :
dbang chen rab 'byams thob pa yin no :
zhes brjod do //
!
//gsum pa yang ti spyi ti thun mong gi rtsal dbang rgyas par bskur ba ni /
des yang ti thun mong ma yin pa'i dbang mdor bsdus te bskur ba grub nas /
yang ti dang spyi ti thun mong ba'i rtsal dbang chen mo dgu rtse'i dbang nges par 'byed pa ka dag sgron ma ltar bskur ba la gsum /
sngon 'gro /
dngos gzhi /
mjug gi bya ba'o //
dang po la'ang gsum gsum dgu ru bstan te /
sgo gsum 'jig rten gyi bya ba las ldog ste snod ngan gyi dri ma bsal ba /
theg pa thun mong gi lam la rim par zhugs nas log pa'i dri ma bsal ba /
rgyu'i theg pa chen po'i lam rdzogs par bstan nas dman pa'i dri ma bsal ba ste snod ngan dri ma bsal ba'i chos gsum /
spyir phyi nang gi theg pa'i spros pa bcad pa /
bye brag kri ya nas rdzogs chen man chad kyi spros pa bcad pa /
khyad par a ti sems klong gi smin grol rdzogs pas spros pa'i 'ching ba bcad pas snod du rung ba'i dbang du byas te bla med kyi don la sbyar ba la'ang gsum /
dang po snod rung gi slob ma la 'khor gsum yongs su dag par byas te chos 'das kyi don bstan pa'i zhu ba 'bul ba ni sngon du song grub /
gnyis pa snod dang ldan nam dri ba ni 'di la gsan 'tshal /
kye :
skal ldan rnal 'byor khyod nyon dang :
theg pa'i rgyal po spyi ti yang ti 'di :
tha mal 'khrul snang 'dzin pa'i spyod yul min :
rtag chad log par lta ba'i spyod yul min :
theg dman rang don sgrub pa'i spyod yul min :
sa lam rim par bgrod pa'i spyod yul min :
blos btags grub mtha' 'dzin pa'i spyod yul min :
gnyis 'dzin blang dor spyod pa'i spyod yul min :
yid gzugs dmigs pa sgom pa'i spyod yul min :
bsnyen sgrub gzung 'dzin spyod pa'i spyod yul min :
nan brtags tshig la 'chel ba'i spyod yul min :
smyon spyod bab col spyod pa'i spyod yul min :
sku gsum 'bras bu 'dod pa'i spyod yul min :
shes rab snying rje thod rgal blo ldan pa'i :
chig chod snod dang ldan na bstan par bya :
zhes dris pas skyon de dag las ldog pa'i yon tan gyi snod mchog dang ldan par grub nas /
gsum pa don la dgongs pa'i sbyor ba la bdun te /
mthun rkyen rdzas dang yo byad gsag pa /
phyogs ris spangs pa'i dben gnas su 'gro ba /
mkha' klong yangs pa'i mchod khang gzung ba /
'gyur med don gyi dkyil 'khor bzhengs pa /
ma bskyed yongs rdzogs kyi lha tshogs dgod pa /
rgya chad med pa'i tshogs mchod bshams pa /
phyogs med yongs rdzogs kyi tshogs mchod gsag pa /
de re re la'ang phyi nang gsang ba gsum gsum du dbye ba rnams legs par tshogs nas //

//spyi don gnyis pa dngos gzhi la gnyis /
'gyur med dbyings kyi dkyil 'khor du 'jug pa'i cho ga dang /
rtsol bral rang gnas kyi rang ngo sprod pa'o //
dang po la bcu bzhi ru gsungs pa'i thog mar skyabs su 'gro ba la /
khyed rang rnams skye med kyi don ma rtogs na cis kyang dgos pa med snyam pa rgyud la bsten mdzod /
kye nyon cig skal ldan rigs kyi bu :
rang sems ye nas ka dag sangs rgyas te :
blos btags gnyis 'dzin mtha' stong dam pa'i chos :
bdag 'dzin rang dag rang grol dge 'dun te :
dgu rtse'i bla med 'di la 'jug 'dod na :
mchog gi skyabs 'gro rtag tu shes par gyis :
rang gi sems nyid ka dag gi ngo bo sangs rgyas /
gnyis chos kyi spros pa bral ba dam chos /
bdag 'dzin rang sar grol ba dge 'dun te /
don dam pa'i dkon mchog gsum po ma btsal rang la rdzogs pa la shes bzhin gyi blos 'dud pa'i mos pas 'di'i rjes zlos /
a hoHdeng sang dus nas skal ldan bdag :
mchog gi skyabs 'gro bla med dkon mchog gsum :
ma btsal rang la rdzogs pa 'dir 'dud pas :
dpa' bo chen po'i thugs rjes gzung du gsol :
zhes lan gsum gyis khas blang /
de ltar nam yang 'bral med du shes pa ni skyabs su 'gro ba'i bslab bya'o //
sems bskyed pa ni /
brtags snang zhen gsum gyi chos las ma grol na /
rang gzhan thams cad sdug bsngal las ma 'das par 'dug ang snyam pa rgyud la bsten cig
/kye nyon cig skal ldan rigs kyi bu :
skye med mtshon 'das ma go sems can rnams :
dngos po med la dngos po mtshan mar bzung :
phyogs med don la kun brtags grub mthar zhen :
gnyis med chos la blang dor mtshan mar spyod :
bdag tu 'dzin pas 'khor bar kun mnar pas :
ming med mtha' stong don 'di rtogs par gyis :
tshig rjes su don dran pas sems bskyed par dam bca' ba 'di'i rjes zlos /
a ho :
deng nas gzung ste 'khor ba ma stongs bar :
thod rgal bla med don las ma g.yos kyang :
phyogs 'dzin mtshan mar bcings pa'i 'gro ba rnams :
bla med chos 'das don la 'god par bya'o :
lan gsum /
'bras bu la smon zhing lam gyi bslab pa la 'jug pa dang /
de thams cad rang byung mtha' bral gyi lta bas zin par byed pa'i bslab pa la brtson par bya dgos so //
gnyis pa don byang chub chen po'i chus sems kyi dri ma bkru ba ni /
brda'i bum pa'i chus bkru ba yin te /
e ma skal ldan rnal 'byor pa :
sems nyid ka dag rnal ma zang ka la :
sems kyi snang tshul gzung 'dzin brtags pa yis :
med las dngos por snang ba'i 'khrul par shar :
sku gsum rang gnas lhun grub chu rgyun gyis :
rnam rtog gnyis 'dzin rang sar dag par gyis :
d+harma kA ya a ho su kha shud+d+ha a a :
lan gsum /
sems nyid ka dag gi ngo bo glo bur 'khrul pa'i dri mas bsgribs pa la sku gsum rang gnas lhun grub kyi chus bkrus pas gnyis rtog rang sar dag pa'i don yin no //
gsum pa phyogs 'dzin blos byas kyi sdig pa bshags pa ni /
khyed rang rnams de snga phan chad phyogs 'dzin blos brtags kyi grub mtha' la zhugs te /
rtsol sgrub kyi mtshan ma la spyod pa de re ma legs /
da ni re 'gyod na snyam du soms shig
/nyon cig theg chen skal ldan rigs kyi bu :
sems nyid nges pa don gyi gnas lugs ni :
phyogs med kun grol blo las 'das pa la :
dman pa'i byis pa mthar 'dzin lam la bkod :
gnyis 'dzin sdig pas sangs rgyas rgyang du 'phangs :
de yi nyes pa dus 'dir bshags par bya :
ma rig 'khrul pa'i blo rtog gi nyes pa snying thag pa nas 'gyod pas bshags par mos la 'di'i rjes zlos /
a ho bskal par lam la zhugs nas 'bad btsal yang :
chos 'das bla med dgongs pa ma mthong bas :
blos brtags lta ba yid gzung sgom pa dang :
ched byas spyod pa yid smon 'bras bu yis :
yang dag don las gol ba'i nyes pa rnams :
rab tu gnong 'gyod gting yangs klong du bshags :
lan gsum /
deng phyin chad sdom pa phyogs med kun grol chen po las mi 'da' bar bya dgos so //
bzhi pa chags med zhen med kyi yon dbul ba ni /
khyed rang rnams kyis rang dang gzhan gyis bsdus pa'i lus dang longs spyod thams cad dngos dang yid kyis bla ma la phul bar mos pas 'di'i rjes zlos /
kye ma dpal ldan 'gro ba'i mgon :
thog med dus nas da lta'i bar :
'dzin pa'i phur pa ngos med 'dod pa dang :
dug dang 'dra ba'i chags sdang gzung 'dzin gyis :
da lta'i bar du 'khor ba'i 'dam du mnar :
nga bdag dbang gis gnyis 'dzin ma lus pa :
dus 'dir chags pa med par 'bul lags kyis :
kun 'byung sems nyid nor bu bdag la stsol :
ces dbul lo //
lnga pa sa chig chod kyis dkyil 'khor du 'jug par gsol ba gdab pa ni /
phyag dang bskor ba grangs med par byas par mos la 'di'i rjes zlos /
e ma dpal ldan 'gro ba'i gtso :
ye nas bde gshegs snying po la :
nyon mongs ma rig las dbang gis :
rang gi de nyid ngo ma shes :
bskal par btsal yang de ma rnyed :
lhan cig gnas kyang zhal ma mjal :
nyon mongs dug lnga'i dbang gyur nas :
khams gsum 'khor bar 'khyams pa 'di :
thog ma'i sangs rgyas rnams dang sprod :
chos nyid ma bu ngo sprod phyir :
mi 'gyur chig chod dkyil 'khor ston :
'khor ba'i 'dam nas 'don du gsol :
bla ma khyed kyis byin gyis rlobs :
ka dag 'od kyi grong mchog tu :
skyabs med bdag ni gzhug par 'tshal :
lan gsum /
drug pa yang dag don la 'jug pa'i bar chad 'dri ba ni 'di la gsan pas khyab ste /
e ma skal ldan de skad zhu ba legs :
ya thog bla med don gyi dkyil 'khor 'dir :
'jug pa'i gang zag rab tu dka' ba yin :
rtag chad gzung 'dzin spyod pas 'di mi mthong :
theg dman byis pa'i blo yis 'di mi mthong :
yul sems gnyis su lta bas 'di mi mthong :
bden pa gnyis su lta bas 'di mi mthong :
lta spyod zung 'brel spyod pas 'di mi mthong :
skye 'gag gnyis su lta bas 'di mi mthong :
thabs dang shes rab lta bas 'di mi mthong :
dbyings dang ye shes lta bas 'di mi mthong :
thams cad chos skur 'dod pas 'di mi mthong :
gzhan lta rgyab kyis phyogs pas 'di mi mthong :
rang lta mngon par zhen pas 'di mi mthong :
dgag sgrub blang dor can gyis 'di mi mthong :
'gyur med dkyil 'khor chen por 'jug 'dod na :
gzung 'dzin sgrog khrol sems kyi dri ma sol :
zhe 'dod rtsis gdab blang dor ma byed par :
chags zhen g.yo rtsol bral bas 'jug par gyis :
theg brgyad blang dor du lta ba dang /
dgu pa bsgrub stsol zhe 'dod dang bcas pa'i blo can yang rtse'i dkyil 'khor 'dir 'jug pa'i bar chad du gyur pas /
zhe 'dod blang dor gyi yid byed dang bral bas 'gyur med dkyil 'khor chen por 'jug dgos par shes par gyis shig
/bdun pa sgrog med rnam grol gyi lam du 'khrid pa ni /
ma rig pas ldongs par mtshon pa'i dar ras nag pos gdong 'ching ba dang /
rin chen me tog chun po phyag tu thogs par zhu /
zhes mig dar me tog sbyin cing /
dar lam dkar pos yol ba'i nang du drangs la /
dri med ka dag gi brdar dar dkar po'i lam la 'jus te dkyil 'khor du zhugs par mos shig
/kye ma 'khor ba'i sems can khyod :
ma rig srid pa'i dri ma yis :
yang dag lam stor log par 'khyams :
sgrog med rnam grol lam bstan gyis :
nges don yang dag bla ma yi :
sku gsung thugs kyi rjes su shog :
:brgyad pa rtog tshogs phung po'i bgegs bskrad par bya ba yin te /
hU~M:
gnas lugs yang dag dgongs pa la :
bar du gcod pa'i bdud dang bgegs :
'dre gdon rtog tshogs phyi yi bgegs :
phung po ngar 'dzin nang gi bgegs :
bdag lta'i 'gong po gsang ba'i bgegs :
rang dag rang sar klong du dengs :
zhes lan gsum brjod la gu gul gyis bdug
/de ltar gzung 'dzin rtog tshogs kyi rtsa ba ngar 'dzin dang bcas pa ka dag gi klong du rang sang du dengs pa ni bgegs bskrad pa'i don to //
dgu pa snying po ka dag don gyi lha gsal gdab pa ni /
gzhi gnas lugs rnam dag chen po'i gzhal yas su /
yang dag don gyi lha lnga /
rang rig ye shes kyi lha mo bzhi /
ma bskyed bdud 'dul gyi sgo bzhi'i don gsal gdab pa ni slob dpon gyis bgyi bar gda' ste /
a 
kun gzhi mkha' dbyings klong dkyil du :
zhes pa nas /
ma hA su kha a a :
zhes pa'i bar 'og nas 'byung ba ltar brjod la don gsal gdab /
bcu pa blo dman gyi rang rgyud sbyong ba ni /
theg pa'i rim pa rnams kyi so so'i mtshan nyid dang /
gong 'og gi khyad par shes pas 'og ma la mngon zhen dgrol bar gyis shig
/kye ma nyon dang skal ldan rigs kyi bu :
gnas lugs gzhi yi ngang la gnyis med de :
nga bdag ma rig dbang gis 'khrul par snang :
rang rgyud bcings pa'i 'gro ba drang ba'i phyir :
blo yi rim sbyar theg pa'i rim pa gsungs :
dad dang brtson pas lam der legs zhugs kyang :
kun brtags grub mthar dngos 'dzin ma log pas :
grol 'dod chos kyis rang rgyud slar la bcings :
der 'dzin gnyis 'dzin mdud pa 'grol ba'i phyir :
nga bden rang 'dod zhen pa med par gyis :
lan gsum /
bcu gcig pa rin chen gyi yon dbul ba ni /
snang tshul rdzas kyi rin chen lnga'i bum pa /
rang snang don gyi rin chen lnga'i bum pa /
gnyis med rang grol sku'i bum pa ste /
thig le nyag gcig tu rtogs par byas la bla ma la dbul bar mos pas 'di'i rjes zlos /
ho 
phyi nang gsang ba don gyi rat+na lnga :
gnyis med thig le gcig tu rab rtogs pas :
ming med mtha' stong gting yangs ngang du 'bul :
don gyi lha ngo bstan phyir bzhes su gsol :
zhes 'bul lo //
bcu gnyis pa 'gyur med kyi dkyil 'khor bstan par zhu ba 'di'i rjes zlos /
kye ho dpal ldan snying po'i bdag :
'khor bar mnar pa'i sems can rnams :
ma rig ldongs pa'i mig phyes la :
'gyur med don gyi dkyil 'khor dang :
ma bskyed don gyi lha tshogs rnams :
skal ldan bdag la dus 'dir ston :
lan gsum /
bcu gsum pa mig dbye zhing don gyi dkyil 'khor bstan pa ni /
ye shes kyi 'char sgo dbye ba'i brdar gdong g.yogs bsal bar mos shig
/kye 
khyod ni skal ldan rigs kyi bu :
thog ma med pa'i dus nyid nas :
gnad don ma shes don ma mthong :
ma rig mun pas mig long pa :
deng 'dir shes rab 'od gsal gyis :
ma rig ldongs pa'i mig dbye yis :
mi 'gyur lha tshogs blta bar gyis :
rang rig ye shes 'od gsal bstan :
thog ma'i sangs rgyas ngo sprad do :
zhes mig dar bsal la /
dri med ye shes kyi mthong ba thob pa la yang dag don gyi dkyil 'khor brda sprad pa ni 'di la gsan par zhu /
kye 
skal ldan bu khyod tshur nyon cig :
sems nyid gnas lugs gcig gi rang ngo la :
don gyi dkyil 'khor rdzogs par ngas bstan gyis :
bu khyod rang gis rang la cer re ltos :
ma d+hal byil byil chos rnams mnyam pa'i brda :
'gyur med thig le 'gag med ye shes mtshon :
dbus kyi zlum po thig le spros med de :
tshogs brgyad skyon med rang shar pad+ma brgyad :
bla med ye shes lnga ldan phyogs bzhi dbus :
tshad med grwa bzhi gtan tshigs bzhi sgo bzhi :
rigs bzhi'i rtags su zur bzhi pa :
dkar ser sngo nag ljang dang kha dog lnga :
mi g.yo rgya chad med dang phyogs lhung med :
brtan dang 'gyur ba med pa lnga yi rtags :
ma 'gags rol pa'i 'dod yon lha mo lnga :
chos dang chig chod dbyer med drwa phyed par :
sgo rgyan chig chod rang gsal rang snang ste :
rta babs rim dgu ma spang rdzogs pa'i rtags :
mtha' bzhi'i spros pa gcod pa'i 'khor lo bzhi :
dgu rtse'i chos 'khor bskor phyir gdugs kyis spras :
'gyur med ka ba mkha' gsal nyi zlas mtshan :
bla ma dgos 'dod kun 'byung rin chen tog :
mtshan ma zil gyis gnon pa rdo rje'i rwa :
blos brtags mtshan ma sreg pas me ri 'o :
yang dag don gyi dkyil 'khor lha tshogs ngo sprod pa'ang 'di lta ste /
dbus su gzugs phung dag pa bum pa chig chod nam mkha'i rang bzhin gyi steng du gser gyi rdo rje gti mug rnam dag chos sku skye ba med pa /
shar du rnam shes dag pa nyi zla'i steng du zhe sdang rnam dag me long ye shes rang byung longs spyod rdzogs sku /
lho ru tshor ba dag pa mkha' lding gi steng du nga rgyal rnam dag bam ro yid la mi byed pa sprul sku /
nub tu 'du shes dag pa rgya mtsho'i steng du 'dod chags rnam dag chu tshwa 'o ma dbyer med ngo bo nyid sku /
byang du 'du byed dag pa rlung gi steng du phrag dog rnam dag 'ja' tshon bya ba mthar phyin mngon par byang chub pa'i sku /
mtshams bzhir dran rig 'gyu byed rang dag pad+ma'i steng du dri dang reg bya sgra dang ro'i tshor ba rnam par dag par mtshon pa dri zhim gyi spos sogs gsal rig bde stong gi lha mo chen mo bzhi /
sgo bzhir skye rga na 'chi sgyu ma'i 'khrul 'khor bzhi por mtshon pa'i gdan sprin dang 'ja' chen po smig rgyu na bun gyi steng zhen chags 'khrul 'dzin gyi bdud bzhi choms pa'i sgo srung skye med mkha' gsal la sogs pa bzhi ste /
mdor na sems nyid 'gyur ba med pa'i gtso la /
rig rtsal 'gag pa med pa'i 'khor gyis bskor ba ma bris yongs rdzogs kyi rten dang ma bskyed yongs rdzogs kyi brten par bcas pa'i rang ngo mngon sum du mthong bar mos shig
/bcu bzhi pa rig pa'i me tog dor zhing gsang mtshan gdags pa ni /
khyed rang rnams kyi rig pa'i ngo bo a'i rnam par snying ga nas phyung la don gyi lha dgu gang la babs pa de lha dgu gang dang 'brel pa der babs par gyur cig snyam du mig dang rig pa dus gcig la gtad de 'di'i rjes zlos /
hU~M:
gnas lugs 'gyur med don gyi dkyil 'khor 'dir :
ma bskyed yongs rdzogs don gyi lha tshogs la :
snang tshul 'gag med rig pa'i me tog 'bul :
gnyis med blang dor med par bab gyur cig :
ces rig pa rgyang gis 'phen pa dang mnyam du me tog dor /
dbus su babs na /
mkha' klong yangs pa sogs gang la babs pa de'i rigs dang mthun pa'i gsang mtshan spyi ltar gdags la /
deng phyin chad ming de'i don kho na ltar shes par byas la /
tha mal gyi ming la 'dzin pa bor ba gces so //
de dag gis 'gyur med dbyings kyi dkyil 'khor du 'jug pa'i cho ga legs par grub pa yin no ///
/gnyis pa rtsol bral rang gnas kyi rang ngo sprod pa dngos la bzhi ste /
ka dag rnal ma'i lha la 'gag med kyi bsnyen pa bya ba /
cha mthun khyad 'phags kyi brda dbang gis ma rig pa'i mun khang gtibs pa /
rig pa spyi blug gi dbang gis chos sku gcer mthong du ngo sprad pa /
ma btsal ye rdzogs kyi dbang gis bskur thob mtha' grol du la bzla ba'o //
dang po la gnyis te /
phyi 'gag med rtsal snang gi lha la mchod bstod bya ba ni gong du legs par bgyis pas khyab /
nang gcig chod don gyi lha tshogs la ka dag tu bsnyen pa bya ba ni /
sngags 'og ma ba dang ma 'dres la yongs su rdzogs par bstan pa'i phyir sgo bstun pa ste /
de'ang ming tsam cha mthun pa las don gyi khyad par 'phags pa'i phrin las rgyas bsdus gnyis yod pa las /
skabs 'dir snying po bsdus pa sa bcad dgu pa'i phrin las kyi gzhung bsrang ba la dpon slob gnyis kas nyams su blang bar gsungs pas /
rdo rje'i tshig don la rjes su rtog ste shes pa ma yengs par phrin las la 'jug pa zhu /
de la dang po yang dag don gyi lha tshogs gnas lugs kyi dkyil 'khor du rang gsal gdab pa ni /
a 
kun gzhi mkha' dbyings klong dkyil du :
ma bris rang gsal dkyil 'khor 'dir :
sems nyid 'gyur med gtso mchog la :
rig rtsal 'gag med 'khor gyis bskor :
ma bskyed yongs rdzogs lha tshogs ni :
dbus phyogs nam mkha'i gdan steng na :
gti mug rnam dag blo las 'das :
bsam med skye med chos sku bzhugs :
shar phyogs nyi zla'i gdan steng na :
zhe sdang rnam dag skye 'gag med :
rang byung longs spyod rdzogs sku bzhugs :
lho phyogs khyung gi gdan steng na :
nga rgyal rnam dag dran pa med :
yid la mi byed sprul sku bzhugs :
nub phyogs rgya mtsho'i gdan steng na :
'dod chags rnam dag sku gsung thugs :
dbyer med ngo bo nyid sku bzhugs :
byang phyogs rlung gi gdan steng na :
phrag dog rnam dag sku bzhi rdzogs :
mngon par byang chub sku bzhugs so :
bskyed nas bzhugs pa ma yin te :
rtsol sgrub las 'das rang sar bzhugs :
rigs lnga'i cha mthun khyad par 'phags :
mtshams bzhir ma bskyed lha mo bzhugs :
shar lhor pad+ma'i gdan steng na :
'khrul yid byang chub sems su rig :
dri yi rtag zhen rnam dag pa :
lha mo chen mo rig lcam bzhugs :
lho nub pad+ma'i gdan steng na :
rig pa 'dzin med gsal la dwangs :
reg bya'i rang bzhin rnam dag pa'i :
lha mo chen mo gsal lcam bzhugs :
nub byang pad+ma'i gdan steng na :
dran pa yid la byar med pa'i :
sgra yi rang bzhin rnam dag pa :
lha mo chen mo bde lcam bzhugs :
byang shar pad+ma'i gdan steng na :
yid la 'gyu byed rang dwangs pa :
ro yi tshor ba kun sangs pa :
gnyis med lha mo stong lcam bzhugs :
lha mo cha mthun khyad par 'phags :
ma bskyed sgo ba'i gnas tshul ni :
shar sgo sprin gyi gdan steng na :
skye ba'i cho 'phrul rtsad bcad pa :
sgo srung skye med mkha' gsal bzhugs :
phung por zhen pa'i bdud rnams btul :
lho sgor 'ja' tshon gdan steng na :
na ba'i duHkha rtsad bcad pa :
sgo srung ngang dwangs chen po bzhugs :
nyon mongs dug lnga'i bdud rnams btul :
nub phyogs smig rgyu'i gdan steng na :
rgas pa'i duHkha rtsad bcad pa :
sgo srung rang sangs chen po bzhugs :
lha yi bu yi bdud rnams btul :
byang sgor na bun gdan steng na :
'chi ba'i duHkha rtsad bcad pa :
sgo srung chos nyid gting gsal bzhugs :
'chi bdag bdud rnams kun bcom nas :
skye 'chi med pa'i ngang la gnas :
ye nas sgo srung rnam bzhi yis :
bdud rnams bcom nas mtha' brgyad bral :
chags 'dzin zhen pa'i mtsho nas thon :
gzung 'dzin gnyis kyi sgrog rnams khrol :
dgag sgrub spang len 'dam nas thar :
d+harma d+hA tu ma hA su kha a a :
zhes don gyi lha dgu gsal btab la /
sgo ba bzhis bdud bzhi gang byung yengs med du bsrung ngo //
gnyis pa rtog med don gyi rang mtshams gcad pa ni /
hU~M:
mtshams ni rang sems ngang la gcad :
mi rtog ye shes mtshams rgyal gyis :
rang rtog bgegs kyi rgyal po bsal :
bya ba med pa'i las rgyal 'dis :
gzung 'dzin nga bdag bgegs rnams bskrad :
khro rgyal ngang dwangs 'gyur med kyis :
'khrul rtog rtag zhen bdud rnams bskrad :
dbyer med ye gsal ye shes kyis :
phyogs ris bgegs bsal mnyam nyid klong :
ma 'dres kun rdzogs ye shes kyis :
rtsis gdab bgegs bsal rtsis med gnas :
don grub rang gsal ye shes kyis :
mtshan rtog 'dod pa'i bgegs bsal nas :
'gyur med mthar phyin dgongs par gnas :
saM myag a ru sarba mA ra u tsa ta ya phaT:
ces sgo ba'i rgyab rten du spyod lam thams cad mtshams gcod du rtogs par bya'o //
gsum pa rtsal snang rol pa'i spyan 'dren gdab pa ni /
hU~M hU~M hU~M:
snying po don dam chos sku yang :
mi dmigs dbyings nas gshegs su gsol :
'od gsal rnam dag klong yangs nas :
skye 'gag med pa'i longs sku yang :
'og min gnas nas gshegs su gsol :
snang srid mkha' klong brdal ba nas :
kun khyab dran med sprul sku yang :
'gro ba'i don phyir gshegs su gsol :
rang byung ka dag kun gzhi nas :
sems kyi rtags snang sna tshogs rnams :
skye med bstan phyir bzhugs su gsol :
ma hA sa me a nut+ta ra a b+hi mu khe ma ta a :
zhes 'gro 'ong gnyis med blo 'das su rtogs par bya'o //
bzhi pa rtogs pa don gyi phyag chen du 'bul ba /
oM oM oM:
ka dag snying po'i lha tshogs la :
rnam rtog gzung 'dzin kun phyag nas :
don dam 'gyur ba med par 'tshal :
gnyis med mtha' stong klong du bzhes :
an ta bi mug ta ut+ta ra tiSh+Tha ya na mo :
zhes mtha' stong gi klong du bstim mo //
lnga pa mnyam nyid phyogs bral du bzhugs su gsol ba /
a a a :
mkha' klong yangs pa'i gzhal yas su :
mnyam nyid zang ka'i gdan khri la :
ka dag snying po'i lha tshogs rnams :
mtshon med rang sar brtan par bzhugs :
satwa sa mA d+hi :
bi mug ta :
tiSh+Tha hU~M:
zhes g.yo rtsol bsam brjod las grol bar lhan gyis bzhag go
/drug pa 'dzin med gzhi bzhengs kyi rang mchod 'bul ba /
ho ho ho :
ye gnas don gyi lha tshogs la :
snang srid gzhi bzhengs mchod pa ni :
rang snang yul gyi bye brag kun :
dgag sgrub med par mchod par 'bul :
'dzin pa sems kyi dran rtog rnams :
dngos po med par mchod par 'bul :
phyi nang gnyis snang ma lus pa :
dbye bsal med par mchod par 'bul :
yul du snang ba dkar dmar rnams :
sor bzhag chen por mchod par 'bul :
sems las byung ba'i rang rtsal rnams :
rtsis gdab med par mchod par 'bul :
gzung 'dzin gnyis kyis bcings pa rnams :
spros thag chod par mchod par 'bul :
phyi rol rtag chad zhen snang kun :
rang grol chen por mchod par 'bul :
nang na gsal ba'i sems 'dzin 'di :
mthong snang med par mchod par 'bul :
snang srid 'khor 'das ma lus pa :
chags 'dzin med par mchod par 'bul :
rgya nas 'degs kyis bzhes su gsol :
'dzin pa sems kyi dran pa rnams :
ngang yangs chen por mchod par 'bul :
dmigs med dbyings su bzhes su gsol :
ma hA pU tsa me tsi ta a sa ma sa d+harma d+hA tu bi shud+d+ha a na d+hi pra mu ti ta e ma ho :
swasti mAM nir yA ta yA mi :
zhes rang la rang gis dbul lo //
bdun pa bdud rtsi rnam dag gi sman mchod 'bul ba /
hU~M:
rang byung ngo bo skye 'jig med :
gzhi la gdod nas 'khrul snang dag :
rtsa ba byang sems rnam shes brgyad :
theg pa brgyad khri bzhi stong rnams :
mnyam nyid klong sbyar nyon mongs sman :
rtsa ba thig le 'bum phrag rtsal :
yangs pa rol pa bcud snying po :
dug lnga'i bdud la ye shes rtsi :
re med rang gnas 'chi ba med :
ra ni nga bdag sa chos nyid :
yA na theg brgyad thams cad rdzogs :
'dus pa'i snying po spyi ti yin :
thog mtha' gnyis kyi gdams ngag gis :
'gro ba'i 'khrul gcod dbyings su grol :
dug lnga'i don rtogs rtag zhen sel :
bdud ni rnam rtog zhen med rtsi :
rin chen 'od gsal shes pa'i mchog :
ces che ba rtogs par byas la :
de nas mchod pa :
hU~M:
rang byung gdod nas rnam par dag :
rtsa brgyad stong la sbyar ba'i sman :
rtsa ba 'bum phrag yangs pa'i bcud :
'chi med bdud rtsi ra sa yAn :
thams cad 'dus pa'i snying po ste :
'gro drug sems can kun sgrol ba'i :
dug lnga sel ba'i bdud rtsi mchog :
yongs rdzogs snying po'i lha tshogs la :
dmigs med dbyings su mchod par 'bul :
skye med bde chen dngos grub stsol :
a dza ta b+ha shi ta shud+d+hi ma hA a mr-ita sid+d+hi hri sti sta ho :
zhes gnyis med rnam dag chen por mchod do //
brgyad pa yon tan gzhi rdzogs kyi bstod pa bya ba ni /
e ma ho :
ka dag chos dbyings gzhal yas na :
thig le gcig pur bzhugs pa'i lha :
lha rnams kun gyi gtso bo mchog :
byang chub sems la phyag 'tshal bstod :
'gyur med kun khyab mkha' 'dra'i sku :
ma rig mun sel nyi zla'i spyan :
'dod pa kun bral yid bzhin thugs :
longs spyod rdzogs pa'i sku la bstod :
dngos po med pa kun khyab pas :
spros pa mtha' dag gcod par byed :
thugs rjes kun khyab 'gro ba'i mgon :
gnyis med sprul pa'i sku la bstod :
sku gsum dbyer med mtha' las grol :
mtha' yas bsam 'das chos rnams kun :
chos nyid ngang du sdud mdzad pa :
ngo bo nyid kyi sku la bstod :
byis pa rnams kyis rnam brtags pa'i :
rtsol sgrub bya ba'i las rnams kun :
byar med spros bral lhun grub pa :
mngon par byang chub sku la bstod :
chags 'dzin spros pa kun chod nas :
byams pa chen pos kun la khyab :
dri yi tshogs kun rang sar sel :
rig lcam sku la phyag 'tshal bstod :
dgag sgrub spang len kun bral nas :
snying rje chen pos 'gro ba 'dren :
reg bya yul la dbye ba med :
gsal lcam sku la phyag 'tshal bstod :
phyi nang gnyis med gcig chod dang :
dga' ba'i las rnams yongs su rdzogs :
sgra yi rang bzhin spros mtha' grol :
bde lcam sku la phyag 'tshal bstod :
gnyis 'dzin mtha' brgyad kun dang bral :
ro yi rtag zhen rnam par dag :
mnyam nyid btang snyoms yongs su rdzogs :
stong lcam sku la phyag 'tshal bstod :
rgyu rkyen skye 'gag spros dang bral :
mkha' gsal rang dwangs ngo bo nyid :
'khor ba'i rtog tshogs rang grol ba :
shar sgo srung la phyag 'tshal bstod :
chos rnams mnyam nyid ngang du rdzogs :
tshor rig 'gyu ba ma lus pa :
rang byung ngang la dwangs pa nyid :
lho sgo srung la phyag 'tshal bstod :
'khrul pa'i snang ba ma lus kun :
rang las byung nas rang du dag :
ma bsal rang sar sangs pa nyid :
nub sgo srung la phyag 'tshal bstod :
rtag dang zhen pa'i mtshan ma rnams :
rang grol grol ba rang sar dag :
gsal la dwangs pa ngo bo nyid :
byang sgo srung la phyag 'tshal bstod :
kA ya wA ka ma no bi dzu she ta i ti :
d+harma kA ya :
saM b+ho kA ya :
nirma kA ya :
a na di a ti :
sa man ta sarba ma hA:
a dza ta b+hi shi ta shud+d+ha :
mu d+ha ka tra a ho :
zhes che ba yon tan ma btsal ye nas gzhi rdzogs su rtogs par bya'o //
dgu pa yongs grol chos 'das kyi gtor chen dbul ba ni /
dang po gtor ma bsham zhing byin brlab pa ni /
a ho snod kyi 'jig rten rin chen snod :
bcud kyi 'jig rten gtor ma'i rdzas :
skye 'gro gzugs sogs gtor ma'i rgyan :
rang las byung ba'i bdud rtsi lnga :
dug lnga ka dag ye shes lnga :
dug gsum ka dag sku gsung thugs :
rnam shes rnam lnga gtor ma'i rgyan :
dbang po yul lnga gtor ma'i rten :
rang dag rgyal ba'i dgongs pa'i bcud :
oM AHhU~M gsum gyis byin gyis brlabs :
phyi nang snod bcud ma lus pa :
mnyam nyid bdud rtsi'i rgya mtshor gyur :
skye 'gag med par byin gyis brlabs :
zhes pa'i don gyis brlabs la dbul ba ni /
e ma ho :
snang srid bsdus pa'i chos rnams kun :
skye med dbyings su mchod par 'bul :
skye shi rtsad gcod byin gyis rlobs :
bla med dkon mchog gsum po la :
sems kyi rtag snang mchod par 'bul :
bsam brjod med par bzhes su gsol :
rtag snang grol bar byin gyis rlobs :
dus gsum bde gshegs bsam 'das la :
snang srid rgyas 'debs mchod par 'bul :
skye ba med par bzhes su gsol :
'gyur ba med par byin gyis rlobs :
bla ma yi dam mkha' 'gro la :
nyon mongs brgyad khri gtor mar 'bul :
rang sar dwangs par bzhes su gsol :
duHkha rnam dag byin gyis rlobs :
bka' srung chos skyong mkha' 'gro la :
sems kyi dran rtog gtor mar 'bul :
'gyur med klong du bzhes su gsol :
skye ba med par byin gyis rlobs :
snying po don gyi lha tshogs la :
byung tshor thams cad gtor mar 'bul :
spros thag chod par bzhes su gsol :
rtsis gdab med par byin gyis rlobs :
sku lnga rigs lnga yab yum la :
phyi nang gnyis gzung gtor mar 'bul :
dbye bsal med par bzhes su gsol :
bkol ba med par byin gyis rlobs :
bde lcam la sogs lha mo la :
yid rig dran sems gtor mar 'bul :
rig 'gyur sems pa med par bzhes :
g.yo ba med par byin gyis rlobs :
shar gyi sgo srung mkha' gsal la :
gzung 'dzin zhen chags gtor mar 'bul :
dbye ba med par bzhes su gsol :
shugs grol chen por byin gyis rlobs :
lho yi sgo srung ngang dwangs la :
yul sems gnyis med mchod par 'bul :
'gag pa med par bzhes su gsol :
gnyis su med par byin gyis rlobs :
nub kyi sgo srung rang sangs la :
ma rig gnyis 'dzin gtor mar 'bul :
gsal ba chen po'i klong du bzhes :
ye shes rang shar byin gyis rlobs :
byang gi sgo srung gting gsal la :
lta sgom spyod 'bras gtor mar 'bul :
zhe 'dod med par bzhes su gsol :
ka dag chen por byin gyis rlobs :
ming 'dogs thams cad gtor mar 'bul :
rtag snang med par byin gyis rlobs :
bya btsal thams cad gtor mar 'bul :
byar med chen por bzhes su gsol :
bzang ngan thams cad gtor mar 'bul :
spong len med par byin gyis rlobs :
gzhi dang rtsal snang gtor mar 'bul :
ma bu dbyer med byin gyis rlobs :
sarba d+harma sarba swa da tan :
sarba a sa ya g+ha te b+h+yo :
sarba kle sha :
d+ha sarba an ta :
d+harma kA ya :
b+hin du ma hA ud d+ha ra ma hA pU tsa bi ma la Ta te :
nir+YA ta yA mi swA hA:
zhes gtong bya gtong byed rtsis gdab mtha' stong du dbul lo //
dngos su bshams pa'i gtor chen kyang gtang /
de lta bu'i phrin las kyi rim pa 'dis ni gnyis snang gi mtshan ma sna tshogs su mnga' ba zhes bya ba 'gyur te /
tshogs bsam gyis mi khyab pa rdzogs shing /
bla med ka dag gi don mthong ba la the tshom med do ///
/gnyis pa cha mthun khyad 'phags kyi brda dbang gis ma rig pa'i mun khang gtibs pa la'ang /
thun mong spyi'i dbang gi rnam par gzhag pa phyi nang gsang ba gsum de kho na nyid bzhi'am /
dbang chen bco brgyad sogs 'dod tshul mang yang /
phal cher bum gsang sher ye tshig dbang bzhir 'dus par bzhed cing spros pa'i mtshan ma la brten nas bskur pas sgo gsum gyi dri ma dag cing 'bras bu sku gsum thob pa'i nus pa mthu can du byed pa ste blo dman drang ba'i don du bstan pa'o //
'dir khyad par gong na med pa'i dbang bskur ba la /
ngo bo sems nyid ye nas skye ba med pa /
nges tshig snying po ka dag mtha' stong gi don de ma btsal ye rdzogs su rang dbang rang gis thob pa /
skur thabs bskur bya skur byed kyi rtsis gdab med par bskur ba /
'jug tshul gnas lugs las g.yo rtsol med pa'i tshul du 'jug pa /
dbye ba yang dag don gyi dbang gcig ngo sprod pa'i tshul rnam pa bzhi ste /
dang po bum pa'i dbang shes med mtha' stong du ngo sprad pa /
gsang ba'i dbang mtshon byed brjod bstan med par ngo sprad pa /
shes rab ye shes kyi dbang kun 'byung rang grol ming med gting yangs su ngo sprad pa /
tshig dbang rin po che zhe 'dod blos brtags kyi rgya chad med par ngo sprad pa'o //
dang po bum dbang la'ang nang gses su dbye bas brgyad de /
dang po bum pas thig le 'gag med phyogs bral du ngo sprad pa'i don shes par gyis shig
/bum pa spyi bor bzhag la /
hU~M:
chos dbyings rnam dag bum pa 'di :
mgor bzhag ye shes dbang bskur pas :
snang srid ma bkag chos sku ru :
phyogs ris bral bar rtogs par gyis :
gnyis pa dbu rgyan gyis rang gnas bla med kyi rigs lnga ngo sprad pa'i don shes par gyis shig
/dbu rgyan mgor bskon la /
hU~M:
rgyal ba rigs lngas dbang bskur pas :
ye shes rnam lngar rang gsal dwangs :
bla med rigs lnga rtogs par gyis :
gsum pa rdo rjes ma bcos 'gyur med kyi rang ngo sprad pa'i don shes par gyis shig
/rdo rje gtad la /
hU~M:
ye shes rdo rje 'di gtad pas :
ma nor ma bcos byar med pa'i :
mi 'gyur brtan pa'i rdo rje yis :
'khor 'das chos kun rgyas thobs shig :
bzhi pa dril bus grags stong rang dwangs su ngo sprad pa'i don shes par gyis shig
/dril bu gtad la /
hU~M:
stong nyid dril bu 'di byin pas :
dngos med ye stong rang bzhin las :
'gag pa med pa'i rang sgra yin :
chos rnams rang sar dwangs par gyis :
lnga pa bdud rtsis skye med rnam dag tu rang ngo sprad pa'i don shes par gyis shig
/bdud rtsi lcer byin la /
hU~M:
snying po gdod nas rgyu rkyen bral :
rang byung rnam grol rang dag pa'i :
kun bzang gsung gi bdud rtsi 'dis :
skye shi rtsa ba dag par gyis :
drug pa gtor mas 'dzin med yongs grol du gtan la dbab pa'i don shes par gyis shig
/gtor ma lag tu gtad la /
snang srid snod bcud ma lus pa :
'dzin med rgyas 'debs rol pa yis :
yongs grol don gyi gtor chen 'dis :
'khor 'das chos 'das klong du 'bul :
bdun pa brda dbang gis dpe don ngo sprad de 'khor 'das kyi spros pa rang thog tu gcod pa ni /
snang srid kha sbyor gyi rgyud kyi le'u so brgyad pa nas gsungs pa'i don 'di bzhin sems rnam par mi g.yengs shing /
bying rmugs med par rtse gcig tu gsan pa zhu /
snying po don gyi gnas lugs de :
mtshon pa'i yul du ma gyur kyang :
re zhig dpe yi sgo nas mtshon :
de la rgya mtsho dang bang mdzod sa gzhi gsum ni mnyam pa nyid dang thams cad 'byung ba dang kun gyi gzhir gyur pas rgyu rgyud kun gzhi mtshon pa'i dper shes par bya'o //
chu dang 'khyag pa til 'bru gsum ni rlan dang chu dang snum gyis khyab pas gnas lugs kun la khyab pa'i dper shes par bya'o //
tho yor thag pa smig rgyu gsum ni mi dang sbrul dang chur de ma yin pa la der 'dzin pas 'khrul pa mtshon pa'i dper shes par bya'o //
nyi zer ni ngo bo dang 'brel ba'i rtsal snang ma 'gags par 'char bar mtshon pa'i dper shes par bya'o //
phug ron shel gong ga pur gsum ni mdog ma nges pa dang ci shar 'gyur ba dang sman dug ma nges pas ngo bo gcig la sna tshogs su shar ba snang tshul mtshon pa'i dper shes par bya'o //
tsan+dan gla rtsi sgog pa gsum ni dri rang byung du gnas pas snying po las yan lag shugs 'byung gnas med mtshon pa'i dper shes par bya'o //
ral gri spu gri gzong dang gsum ni gcod rno 'bigs pas zab myur yangs pa'i dper shes par bya'o //
byis pa mdzub mo 'o ma gsum ni rim gyis bskyed cing sngar mi shes pa mtshon la bcud bsring bas gdams ngag mtshon pa'i dper shes par bya'o //
nam langs mig dang nyi ma gsum ni ma mthong ba mthong bas rtogs pa mtshon pa'i dper shes par bya'o //
sprin dang ling tog mun pa gsum ni rang bzhin gyis dag kyang snang tshul bsgribs pas sgrib g.yogs mtshon pa'i dper shes par bya'o //
lam nor bya mig stod 'dzer gsum ni don mi 'grub cing mas kyis 'gebs la grangs mi chod pas lam 'og ma'i gol sa mtshon pa'i dper shes par bya'o //
tsher ma mdung rtse mdel rtse gsum ni thams cad 'bigs shing gcod pas skyes sbyangs kyi rig pa mtshon pa'i dper shes par bya'o //
bya rgod nam mkha' khyung dang gsum ni mtho zhing kun khyab rtsol ba med pas lta ba mtshon pa'i dper shes par bya'o //
me long 'ja' tshon sgron me gsum ni gsal la ma 'dres ma mthong bas sgom pa'i dper shes par bya'o //
bung ba glang chen smyon pa gsum ni chags med nyam nga gza' gtad med pas spyod pa mtshon pa'i dper shes par bya'o //
seng chen gnam thog rbab rgod gsum ni rtsal rdzogs thogs med bgrod rtsol med pas phrin las mtshon pa'i dper shes par bya'o //
na bun chu bur gting brdol gsum ni shugs las 'byung ba'i nyams mtshon pa'i dper shes par bya'o //
lha khang gi sku gzugs /
bum nang gi mar me /
me long gzugs brnyan gsum ni ma 'dres gsal la rtog pa med pas sems nyid nang gsal mtshon pa'i dper shes par bya'o //
stag lpags gzig lpags rma bya'i mdongs gsum ni ma 'dres sna tshogs su gsal bas sems nyid phyir gsal mtshon pa'i dper shes par bya'o //
shel gong gzi bkra chu gtsang gsum ni phyi nang zang thal kha gting med pas yul sems dbyer med mtshon pa'i dper shes par bya'o //
sol nag dar nag bal nag gsum ni kha dog gzhan du mi 'gyur bas chos nyid 'gyur med mtshon pa'i dper shes par bya'o //
rlung dang sprin dang khu rlangs gsum ni ngos gzung med la dbyings su dwangs pas rang byung rang dwangs kyi nyams len mtshon pa'i dper shes par bya'o //
lo tog me tog zil pa gsum ni mi brtan mi rtag mi gnas pas 'dus byas mi rtag mtshon pa'i dper shes par bya'o //
chu dang rnyogs ma 'dres pa dang chu rlabs chu la thim pa dang 'ja' tshon mkha' la yal ba gsum ni snying po'i chos nyid dang dbyer med pa'i rtsal snang dbyings su thim par mtshon pa'i dper shes par bya'o //
dug la sngags kyis thebs pa dang yur chu rgya mtshor 'dres pa dang lan tshwa chu la thim pa gsum ni chos nyid ma bu 'phrad pas 'khrul pa phyir mi ldog pa mtshon pa'i dper shes par bya'o //
pad+ma rma bya dung dkar gsum ni skyon gyis ma gos shing dug sman du 'gyur ba dang dri ma med pas rang sems ka dag gi dam tshig mtshon pa'i dper shes par bya'o //
zla ba 'od dang skar chen gsum ni rang bzhin dag cing gsal bas glo bur bsal gzhag med pa'i ye shes mtshon pa'i dper shes par bya'o //
mi rgyud chu rgyun gzhu rgyud gsum ni ye shes de nyid gdod nas rgyun chad med pa mtshon pa'i dper shes par bya'o //
glog dang skar mda' mda' 'phang pa gsum ni /
myur la gsal lam ste gang 'dod du 'gro bas bar do'i snang ba mtshon pa'i dper shes par bya'o //
gser dang ri bo nor bu gsum ni mi 'gyur brtan la dgos 'dod 'byung bas mthar thug 'bras bu mtshon pa'i dper shes par bya'o //
brgyad pa dbang thob pa'i tshad ni /
shes med mtha' stong du grol ba ste /
snang srid kha sbyor las /
bum pa'i dbang yang sems la rdzogs :
bum ni snying po 'od kyi bum :
pa ni chos sku ma 'gags pa :
dbang ni skye med don la dbang :
bskur ba gnyis su med par bskur :
thob ni snying po chos sku thob :
ces gsungs pa ltar rtogs pa'o ///
/gnyis pa gsang ba'i dbang mtshon byed brjod bstan med par ngo sprad pa la gnyis las /
dang po mtshon brjod bstan du med par ngo sprad pa'i don shes par gyis shig
/e ma ho :
rtag chad snang bral thabs yin te :
rang bzhin sngon med shes rab yum :
gnyis su med par rab sbyar bas :
dbye bsal med par rtogs par gyis :
gnyis pa thob pa'i tshad ni /
de nyid las /
gsang ba blo yi yul ma gyur :
smra bsam brjod las 'das pa yin :
dbang ni brjod med don la dbang :
bskur ba mtshon du med par bskur :
thob ni brjod du med par thob :
ces gsungs pa ltar rtogs pa'o ///
/gsum pa shes rab ye shes kyi dbang kun 'byung rang grol ming med gting yangs su ngo sprad pa la'ang gnyis las /
dang po ming med gting yangs su ngo sprad pa'i don shes par gyis shig
/e ma ho :
yul la ma phye chos kyi dbyings :
sems kyi ma bsam chos kyi sku :
chos sku chos dbyings brjod med klong :
rang grol ming med rtogs par gyis :
gnyis pa thob pa'i tshad ni /
don rtogs pas te /
shes ni gzhi ma'i don la shes :
rab ni ma bu rang ngo sprad :
ye ni thog ma med pa ste :
shes ni kun byung rang grol shes :
dbang ni chos kyi sku la dbang :
bskur ni dmigs dang bral bar bskur :
thob ni chos nyid 'gyur med thob :
ces gsungs pa ltar rtogs pa'o ///
/bzhi pa tshig dbang rin po che zhe 'dod blos brtags kyi rgya chad med par ngo sprad pa la'ang gnyis las /
dang po thig le 'gag med phyogs bral rang ngo sprad pa'i don shes par gyis shig
/kye ma 
sems nyid ngang dwangs rin chen de :
rnam rtog mtshan ma'i tshogs las byung :
chig chod rang gsal 'gag med la :
phyogs bral rang dbang thob par gyis :
gnyis pa thob pa'i tshad ni /
de nyid las /
rin ni sems nyid rin po che :
che ni che ba lnga yis dpags :
tshig ni brjod du med pa'i tshig :
dbang ni 'od gsal chos kyi dbang :
bskur ni 'gyur med dbyings su bskur :
thob ni sangs rgyas lnga rnams thob :
ces gsungs pa ltar rtogs par bya'o ///
/gsum pa rig pa spyi blug gi dbang gis chos sku gcer mthong du ngo sprad pa la gnyis te /
dpe rtags don dang gsum gyis ngo sprad pa dang thob pa'i tshad /
de gzhan las khyad par du 'phags pa bstan pa'o //
dang po la bzhi las /
dang po dpe nam mkha'i mtshan nyid bstan pa ni /
khyed rang rnams sgo gsum gyi gnad drang por /
lta stangs mig nas mtho gang dpags pa'i nam mkha' la gtod cig
/e ma ho skal ldan rigs kyi bu :
sems nyid dpe ni nam mkha' ste :
mtha' dbus dngos med phyogs dang bral :
tha snyad kun las grol bar gnas :
gnyis pa rtags sems kyis sems nyid mtshon pa /
e ma ho skal ldan rigs kyi bu :
rtags ni rang sems 'gag med de :
sna tshogs cir yang rdzogs pa la :
ma spang ma bsgrub mthong yul 'das :
gsum pa don chos nyid cig chod du grol ba ni /
e ma ho :
don ni chig chod skye ba med :
dngos med brjod med dmigs pa med :
snying po gsal dag klong du zhog :
ces pa'i don la g.yo 'gul dang bral bar ci gnas su mnyam par 'jog pa zhu /
bzhi pa dbang thob pa'i tshad la'ang bzhi las /
dang po snang srid rang dwangs su rtogs pa ni /
snang srid kha sbyor las /
snang zhing srid pas bsdus pa rnams :
dgag sgrub med par dbang bskur pas :
ngang dwangs chos nyid gsal dag thob :
ces gsungs so //
gnyis pa gnyis snang rang dwangs su chod pa ni /
gzung 'dzin gnyis snang bden gnyis rnams :
'khrul snang rtsad bcad dbang bskur pas :
rang sangs chen por rang dbang thob :
ces so //
gsum pa ma bu dbyer med du thim pa ni /
snang srid rnam dag mkha' klong du :
gcer spyod chig chod rol pa'i rgyan :
chos can chos nyid ma dang 'phrad :
ma bu dbyer med rang dbang thob :
ces so //
bzhi pa 'gyur med rgyas 'debs su grol ba ni /
sangs rgyas rang gi sems la dbang :
snang srid rgyas 'debs 'khrul rtsad bcad :
rang dbang rang thob brjod med klong :
'gyur med ngang gnas dbang gi rgyal :
zhes gsungs so //
gnyis pa de dag gzhan las khyad par du 'phags pa'i don gyi dbang ste /
byang chub sems kyi dbang bskur 'di :
rtsol ba'i theg pa gzhan dag las :
ma byung 'byung ba ga la srid :
spyi ti'i dbang bskur gzhan las 'phags :
zhes 'byung ngo ///
/bzhi pa ma btsal ye rdzogs kyi dbang gis bskur thob mtha' grol du la bzla ba la gsum las /
dang po bskur thob kyis mtshon pa mtha' bzhi rgya grol du la bzla ba ni /
lta ba la shan gyi rgyud las /
dbang bzhi bskur pas dri bzhi rnam par dag :
lhan cig skyes dang kun tu brtags pa dang :
bsam brjod rtog tshogs zhen pa'i mtha' las grol :
'bras bu blo dngos mu mtha' rang grol nas :
grol dang ma grol nyid kyang mtha' stong ste :
bskur thob rang sar dag pa ngo mtshar che :
zhes gsungs pa ltar la bzla ba'o //
gnyis pa dkyil 'khor gyis mtshon pa 'khor ba dong sprugs su la bzla ba ni /
nyi zla snying po las /
chos nyid gting mtha' yangs pa'i dkyil 'khor na :
rang byung 'od gsal chen po'i lha tshogs bzhugs :
chos can snang srid 'khor ba'i sems can la :
rig pa mu mtha' yongs grol dbang bskur pas :
dngos grub 'bras bu snying po chos sku thob :
ces gsungs pa ltar la bzla ba'o //
gsum pa dbang gi rgyal po 'di'i nang du dbang thams cad yongs rdzogs su la bzla ba ni /
da la rnams kyi rtse rgyal gang yin ltos :
'jug sgo rgyal po gang 'dug shes par gyis :
dbang rnams kun gyi rtse rgyal spyi phud ltos :
spyod pa dam tshig gar 'dus shes par gyis :
lung rnams kun gyi spyi rje gang yin ltos :
dbang bskur sna tshogs gar 'dus shes par gyis :
zhes gsungs pa ltar shes par bya'o //
!
//spyi don gsum pa mjug gi bya ba ni /
de lta bu'i dbang thob nas mtshan ma'i dkyil 'khor du 'jug mi dgos par spros pa bcad do //
de skad du spros gcod rtsa ba'i rgyud las /
kun gyi spyi bsdus sems nyid dbang :
dbang sems gnyis su med par 'brel :
gnyis med gcig tu 'dres tsa na :
dbang ni chos sku skye 'jig med :
bskur ni 'pho 'gyur med par bskur :
thob ni 'gyur med snying po thob :
ces pa dang :
de sogs dbang gi sde tshan rnams :
yid la byar med spros pa chod :
ces gsungs so :
gzhan yang rgyud las :
rang rig rtsal dbang thob pa'i tshe :
chos rnams sems la rdzogs pa'i phyir :
rab 'byams bka' yi dbang thob bo :
sangs rgyas rje btsun dam pa ni :
rang rig rtsal dbang thob pas te :
rgyal thabs spyi blug dbang thob bo :
thams cad chos nyid rol par shes :
rig pa'i rtsal dbang thob pa 'o :
ces gsungs pas smin byed thams cad kyi gong na med pa dbang bskur thams cad kyi spyi phud /
rdzogs chen yang ti sangs rgyas mnyam sbyor gyi rig pa'i rtsal dbang chen mo brgyud pa'i phyag bzhes bzhin legs par phul grub pa yin pas /
mnyam nyid nges pa'i don la blang dor bsrung mtshams las 'das kyang /
spang thob med pa'i 'bras bu mngon du ma gyur gyi bar du drang don gnang bkag gi mtshams phyed pas /
khyad par gyi dam tshig chen po las nyams 'das kyi dri mas ma gos par bsrung bar bgyi'o snyam pas 'di'i rjes zlos /
gtso bos ji ltar sogs gsum /
de ltar dbang rdzogs pa dang /
bla ma nyid la bzhed pa med kyang /
bdag rnam par dag par bya ba'i phyir dbang yon dbul dgos te /
snying po'i rgyud las /
bu dang chung ma nor gyi dbyig :
rab tu gces dang yid 'thad dbul :
ces gsungs pas /
de yang bu ni /
gces 'dzin blos gtang ba'i phyir rang gi bu dbul /
de'i yon tan ni rang gi rgyud la sangs rgyas kyi rigs 'dzin 'byung /
sems can la brtse ba'i sgo nas gzhan gyi bu snod ldan bla ma la dbul /
yon tan ni /
mi mchog phul bas don mchog 'grub :
ces gsungs so //
chung ma gang zhe na /
chags sred 'dzin blos gtang phyir rang gi chung ma dbul /
yon tan ni /
chos nyid bde ba chen po'i dngos grub 'byung :
zhes gsungs /
tshogs gnyis yongs su rdzogs par bya ba'i phyir /
gzhan gyi chung ma dang bu mo rang gi yid dang 'thad pa gser g.yus brgyan /
dar zab kyis spras te bla ma'i las rgyar dbul /
yon tan ni /
gsum rig gtsang ma dag pa ste :
chos nyid bde ba chen po 'grub :
ces gsungs so //
rab tu gces dang zhes pas /
de ma yin pa'i rang gi grogs dang /
'khor nor la sogs pa yid la 'thad pa thams cad nor gyis blus te bla ma la dbul lo //
de yang dus tshod mnyam pas 'grub :
ces pas /
dbang tshar ba dang yon dbul ba dus mnyam du bya ba gces par gsungs pas /
dbang bskur rdzogs par thob pa'i gtang rag gi yon du dmigs te zhing khams 'bul ba zhu /
zhes gtang rag maN+Dal 'bul du gzhug
/lus longs spyod 'bul ba dang /
dge bsngo spyi ltar byas /
tshogs la rol te slob ma rnams gyes so //
slob dpon gyis lhag ma gtang ba nas bkra shis kyi bar bla ma'i phrin las rgyas bsdus gang la brten pa'i gzhung ltar mthar chags su gtang bar bya'o //
dbang gi rgyal po rgyal thabs spyi blugs kyis //
rang rig rtsal la rang dbang mchog thob nas //
lta ba'i rgyal po blo bral rdzogs pa che //
rtogs grol dus mnyam srid zhi yongs sgrol shog
/'di bgyis rtog 'khrul nongs pa'i rnyogs ma kun //
spyan ldan thugs rje'i nor bus legs bgrungs nas //
glo bur nyes pa'i dag byed snga 'gyur gyi //
rgya mtsho ji srid 'khor zhing 'bab gyur cig
/ces pa 'di'ang rtsa ba'i gter gzhung la kun bzang bla ma chos thams cad kyi dbang phyug mchog gi zhal lung dri ma dang bral bas spras te /
rang 'dra'i dus zhabs kyi smin byed mkhan po'i bklag chog tu theg dgu'i yang rtse la mos pa lam du byed pa'i dzo ki pad+ma gar dbang phrin las 'gro 'dul rtsal gyis dpal spungs yang khrod kun bzang bde chen 'od gsal gling du sbyar pa dge legs 'phel ///
/
