@#//
tshe sgrub gsang ba 'dus pa'i nang sgrub 'don sgom phyag len bltas chog tu bsdebs pa dngos grub ljon shing zhes bya ba bzhugs so //
mtshan gyi yi ge yid la shar tsam gyis //
ring por 'tsho dang mchog grub bdud rtsi'i bcud //
gcig char stsol mdzad bla ma tshe dpag med //
rtag tu tshangs pa'i yul sar mchod par bgyi //
grags pa tsam min byin rlabs mngon sum rgyun //
snyigs dus 'dir yang gzhan las ches 'phags pa //
lho gter tshe sgrub gsang ba 'dus pa yi //
nang sgrub chog sgrig rang gzhan don du bsdeb //
mtshan nyid ldan pa'i sgrub pa po 'di nyid kyi nang sgrub la 'jug par 'dod pas bar chad med cing sgrub pa mthar phyin pa'i ched du /
sAts+tsha btab cing lam 'phrang bcos pa /
srog slu zhing tshe thar gtong ba /
skong bshags chab gtor sbyin gtong sogs dge ba'i dpung bskyed ci 'grub sngon du 'gro bas /
sbyor ba'i khyad par lnga po phyi sgrub las byang du bshad pa bzhin la /
dkyil 'khor rdul tshon bzhengs na ba'i rnam lnga dri bzang sbyar bas chag chag dang thig gdab la gter gzhung rdo rje'i tshig 'di brjod do /
hU~M:
skye ba med pa'i cho 'phrul ni :
mi 'gyur rtag pa'i g.yung drung gsal :
gsang ba yum gyi mkha' klong nas :
bcu drug lon pa'i thig le 'dzin :
yid 'ong 'khril ldem lha mo'i gzugs :
gsang ba rdo rje'i thig thob cig :
b+h+rU~M dz+nyA na tsakra man+Da la hU~M b+h+rU~M:
ras bris yin na chag chag gdab la bting /
thig gdab mi dgos /
de'ang dkyil 'khor spyi las byang phyi sgrub dang 'dra ba las pad+ma 'dab bzhi rim pa gnyis /
de rgyab 'dab lnga bcas phyogs tshon /
de rgyab tshe lha mgron thabs kyi pad+ma 'dab brgyad mdzes tshon bya /
gnyis ka ma 'byor na tshom bu grangs de mtshungs bkod kyang rung /
bum pa bca' skabs gu gul gyis bdug cing hU~M bzhi'i sngags kyis bgegs bskrad /
rigs bzang gi khye'u bu mo bkra shis pas rgyun 'bab kyi chu blangs pa dang /
bum rdzas nyer lnga /
a mr-ita sbyar ba'i mar gyi ril bu grangs med blugs pa rnams khyad par ro //
bsham bkod gzhan las byang ltar bya'o //
dngos gzhi phrin las kyi gzhung bsrang ba la gsum /
bsnyen pa /
sgrub pa /
las sbyor ro //
gsum ka'ang bsnyen pa dang de'i dmigs gnad tha dad du dbye ba tsam las /
las byang gis khog dbub /
sger chos 'dir bstan rnams sbyar dgos pa la khyad par med /
de'ang grangs bsnyen byed na so so'i gsham gsal ltar dang /
dus bsnyen byed na gsum ka'ang zhag grangs bdun bdun yin pas bdun gsum nyer gcig la 'grub par bya'o //
sgrub pa po bdun yod na mi grangs brtsi ba'i zhag gcig la bdun brtsis te zhag gsum la bsnyen sgrub las gsum grub par byas kyang rung ba chags med rin po ches gsungs pas 'byor pa dman pa'i bsnyen rgyun 'dod pa sogs la 'di nyid stabs bde bar snang ngo //
de la dang po bsnyen pa ni /
brgyud 'debs nas brtsam 'don bya'i khog las byang gsar bsgrigs kyi dkyus ltar la /
mtshams gcod kyi /
nga yi bka' las 'da' ma byed :
ces pa'i mtshams su /
hU~M:
steng yang rdo rje'i bla re la :
'og kyang rdo rje'i sa gzhi ste :
phyogs mtshams rdo rje'i gur du gyur :
hU~M:
steng yang 'khor lo'i bla re la :
'og kyang 'khor lo'i sa gzhi ste :
phyogs mtshams 'khor lo'i gur du gyur :
hU~M:
steng yang dbyug to'i bla re la :
'og kyang dbyug to'i sa gzhi ste :
phyogs mtshams dbyug to'i gur du gyur :
hU~M:
steng yang ral gri'i bla re la :
'og kyang ral gri'i sa gzhi steng :
phyogs mtshams ral gri'i gur du gyur :
hU~M:
steng yang rgya gram bla re la :
'og kyang rgya gram sa gzhi ste :
phyogs mtshams rgya gram gur du gyur :
hU~M:
steng yang phur pa'i bla re la :
'og kyang phur pa'i sa gzhi ste :
phyogs mtshams phur pa'i gur du gyur :
hU~M:
steng yang me yi bla re la :
'og kyang me yi sa gzhi ste :
phyogs mtshams me yi gur du gyur :
thams cad bsnol mar 'khor ba'i phyir :
bar mtshams med par bsdams pa la :
ye shes me dpung 'u ru ru :
khro chung mang po skar ltar rgyug :
rlung ltar 'khrug cing 'bar bar bsgom :
bgegs rnams rgya mtsho che 'gram du :
lcags ri nag po'i phyir bskrad do :
oM hrIHbadzra kro d+ha ha ya grI wa badzra tsakra tIg+na karma kI la ya dz+wa la raM raM rak+Sha rak+Sha hU~M phaT:
de nas brda sgo phyag dam bca' bcas spro na /
hU~M:
gsang 'dus tshe yi rang byung ye shes lha :
'khor 'das thams cad dkyil 'khor gcig gi ngang :
ma rig rang gsang thabs kyis sgo bcad pa :
rang rig gsal stong dag pa'i sgo phyes shig :
b+h+rU~M dz+nyA na pra we sha ya phaT:
hU~M:
'khor 'das thams cad rang byung ye shes lha :
kun khyab rang byung ye shes don ma rtogs :
rang gsal mtha' dbus med kyang mu bzhir gol :
don dam snying po'i rang bzhin mjal phyag 'tshal :
gu ru A yu a ti pU ho :
hU~M:
tshe yi rang rtsal rgyu drug 'khor bar sbyangs :
thog med dus nas rang sems yi dam lha :
dus 'dir rang byung snying po'i don rtogs pas :
srog gi phyir yang mi gtang sa ma ya :
tsit+ta badzra sa ma ya dza :
'di gsum ma brjod kyang chog
/de nas byin 'beb /
mchod brlab /
bshags pa /
badzra sa ma ya shud+d+he a :
zhes pa'i mtshams su bdag bskyed ni /
b+h+rU~M badzra rak+Sha rak+Sha hU~M:
b+h+rU~M las ye shes kyi gzhal yas khang sgo gru rta babs chos 'khor rnams yongs su rdzogs pa :
phyi gsal nang gsal ye shes kyi rang snang las grub pa'i gzhal yas khang chen por gyur pa'i steng thams cad rdo rje'i bla re :
'og thams cad rdo rje'i sa gzhi :
phyogs mtshams thams cad rdo rje'i gur du gyur :
de lta bu'i gzhal yas khang gi nang du pad+ma nyi zla'i steng du hrIHdmar po de las 'od zer phar 'phros :
rgyal ba rnams la mnyes pa'i mchod pa 'bul :
sems can gyi sgrib pa sbyangs :
tshur 'dus yongs su gyur pa las bdag nyid tshe dpag med sku mdog dmar po zhal gcig phyag gnyis mnyam bzhag gi steng na 'chi med tshe'i bum pa 'dzin pa :
'od dang 'od zer du 'phro bar gyur :
de nas mdun rten gyi dkyil 'khor bskyed pa ni /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM:
oM ma hA shUn+ya tA dz+nyA na badzra swa b+hA wa At+ma ko\u0f85 haM:
zhes brjod pas /
mdun gyi dkyil 'khor bum pa dang bcas pa mi dmigs pa las :
gzhal yas khang chen po gru bzhi sgo bzhi rta babs bzhi :
gdugs tog chos 'khor rnams yongs su rdzogs pa :
phyi gsal nang gsal 'od du 'bar ba :
ye shes kyi rang snang las grub pa'i dbus su rma bya brgyad dang pad+ma dang nyi ma zla ba'i dal gyi steng du :
rang byung lhun gyis grub pa'i yi ge hrIHdmar po 'od 'bar ba las 'od zer phar 'phros :
sems can gyi sgrib pa sbyangs :
rgyal ba rnams la mnyes pa'i mchod pa 'bul :
khyad par du 'khor 'das kyi tshe dang bsod nams dpal dang dwangs bcud thams cad tshur bsdus :
hrIHla thim :
yongs su gyur pa las tshe dpag med sku mdog dmar po zhal gcig phyag gnyis mnyam gzhag na tshe'i bum pa 'chi med bdud rtsis gang ba 'dzin pa :
rin po che'i rgyan du mas brgyan pa :
mdun na tshe'i lha mo gos dkar mo zhal gcig phyag gnyis sku mdog dmar ser :
phyag g.yas pad+ma'i phreng ba yab kyi mgul nas 'khyud pa :
g.yon tshe bum yab kyi snyan g.yas thad du 'dzin pa :
dbu skra grol ba :
gcer bu la rin po che dang pad+ma'i phreng ba dang rgyan drug gis spras pa :
'dzum pa'i mdangs dang ldan pa :
zhabs gnyis yab kyi sked la 'khril ba'o :
de'i shar du mi bskyod pa tshe dpag med yab yum   mA ma kI   sku mdog sngon po phyag na tshe'i bum pa 'dzin pa :
lhor rin chen 'byung ldan tshe dpag med yab yum   spyan ma   sku mdog ser po phyag na tshe'i bum pa 'dzin pa :
nub tu rnam par snang mdzad tshe dpag med yab yum   dbyings phyug ma  sku mdog dkar po phyag na tshe'i bum pa 'dzin pa :
byang du don yod grub pa tshe dpag med yab yum   sgrol ma   sku mdog ljang gu phyag na tshe'i bum pa 'dzin pa :
de'i phyi rim shar du lA se dkar mo g.yas mda' dar dang g.yon tshe'i bum pa 'dzin pa :
lhor mA le sngon mo g.yas mda' dar dang g.yon tshe'i bum pa 'dzin pa :
nub tu gIrtI dmar mo g.yas mda' dar dang g.yon tshe'i bum pa 'dzin pa :
byang du nIrtI ljang mo g.yas mda' dar dang g.yon tshe'i bum pa 'dzin pa :
de dag rnams kyang lha mo'i phyed skyil du bzhugs pa'o :
de'i phyi rim shar du dkar mo mgyogs ma tshe'i bum pa 'dzin pa :
lhor sngon mo mgyogs ma tshe'i bum pa 'dzin pa :
nub tu dmar mo mgyogs ma tshe'i bum pa 'dzin pa :
byang du ljang mo mgyogs ma tshe'i bum pa 'dzin pa kun kyang pad+ma'i skyil krung du bzhugs pa'o :
de'i phyi rim gyi shar du sgo ma lcags kyu ma dkar mo lcags kyu dang bse'i gwa'u 'dzin pa :
lhor sgo ma zhags pa ma ser mo rin po che dang zhags pa 'dzin pa :
nub tu sgo ma lcags sgrog ma dmar mo lcags sgrog dang ban+d+ha 'dzin pa :
byang du sgo ma dril bu ma ljang mo rgya gram dang g.yu'i gwa'u 'dzin pa :
sgo ma rnams brkyang bskum gar thabs su bzhugs pa'o :
kun kyang rin po che'i rgyan du mas spras pa dar rnam pa lnga'i stod g.yogs dang dmar po'i sham thabs can :
'od zer dpag tu med pa 'phro bar gyur :
de dag gi spyi bor oM dkar po :
mgrin par AHdmar po :
thugs kar hU~M mthing ga :
oM AHhU~M brjod pas rgyal ba thams cad kyis sku gsung thugs kyi byin gyis brlabs :
ye shes lnga'i dbang bskur bar gyur :
de nas lha thams cad kyi thugs kar zla ba'i dkyil 'khor gyi lte ba la hrIHdmar po'i mtha' la rtsa ba'i sngags kyis bskor bar gyur :
sngags las 'od zer 'phros te bde ba can nas rang rang gi ye shes pa spyan drangs te :
dam tshig pa rang la thim :
gnyis su med par gyur te 'od zer gyis stong gsum gang bar gyur :
oM A yuHsarba ta thA ga ta dz+nyA na mu dra sa ma ya dza dza :
de nas spyan 'dren pa ni /
hU~M:
nub phyogs bde chen dag pa'i zhing :
zhes sogs spyan 'dren nas bstod pa'i bar mthar chags su gtang /
skabs 'dir mdun bskyed gtso bo'i phyag gi bum pa dang bshams pa'i bum pa gnyis dbyer med du bsgom par bzhed pas bum bskyed zur du med do //
de nas /
hU~M:
bcom ldan mgon po tshe dpag med :
sogs kyis tshe bskul la /
bzlas pa'i dmigs pa ni /
bdag nyid tshe dpag med kyi thugs kar me tog pad+ma dmar po'i steng du /
gser gyi rdo rje rgya gram gdan thabs su yod pa'i lte ba'i steng du 'og nyi ma steng zla ba gnyis kyi gwa'u kha sbyor kha cung zad bye ba /
de'i nang du pad+ma dang zla ba'i gdan gyi dbus su thugs srog hrIHdmar po bye ru'i mdog can langs te gnas pa /
hrIHyig ba tshag ngos rgyab sgal tshigs ngos na bstan pa g.yo 'gul med pa khrong nge gnas pa /
hrIHde'i nang stong pa zangs kyi sbu gu lta bu'i /
ha'i khog pa'i nang du rang gi bla srog gi ngo bo nr-iHljang gu bkrag mdangs skar chen shar ba tsam yod pa /
de'i g.yas su srog mi 'gyur ba'i yi ge a dkar po /
g.yon du srog brtan par byed pa'i yi ge hU~M mthing ga gsum gsal bar gyur /
hrIHyig gi mthar bzla bya'i sngags phreng gyen langs yig ngo phyir bstan tu gnas pa /
bzlas pa byas pas sngags phreng bye ru'i phreng ba'am mgal me'i 'khor lo ltar g.yas su dmar kyi li li 'khor ba /
mdun bskyed gtso 'khor thams cad kyi thugs kar zla ba'i steng du hrIHla   mdun bskyed la a nr-iHhU~M gsum mi dgos so //
sngags phreng g.yas su 'khor bar gyur /
rang gi thugs ka nas hrIHdmar po zhig 'phros /
mdun bskyed dkyil 'khor gtso bo'i phyag gi bum pa'i dbus su zla ba'i gdan la 'khod pa la sngags kyi phreng bas g.yas su kyi li li 'khor bar gyur /
zhes pa de yan chad ni bsnyen sgrub las sbyor gsum kar 'don sgom byed tshul khyad par med la /
mi 'dra ba'i khyad par bsnyen pa'i dus su /
bdag gi thugs ka nas 'od zer kha dog lnga ldan dmar po shas che ba 'phros gzungs thag la brgyud nas song ste dkyil 'khor lha thams cad la 'od de phog pas thugs rgyud bskul /   thugs rgyud bskul zer ba ni sngon tshe zad pa'i tshe bsring ba'i dam bca' dang smon lam de dran pa'o //
dkyil 'khor gyi lha thams cad kyi thugs ka nas 'od zer kha dog sna tshogs dmar po shas che ba steng 'og phyogs bcur nam mkhas gar khyab tu 'phros /
'khor ba'i sems can thams cad dang /
mya ngan las 'das pa nyan rang byang sems rdzogs pa'i sangs rgyas te 'khor 'das thams cad kyi tshe dang bsod nams bkrag mdangs dpal dang gzi brjid thams cad 'od dang 'od zer gyi rnam par tshur bsdus nas /
la la rang la thim /
la la mdun bskyed kyi phyag gi bum par sib sib rug rug thim par gyur par bsgoms la sngags bzla /
gzhung du nr-iH'khyams pa zhes bya ba rang gi bla dang srog 'khyams pa yin te /
yang rang gi thugs ka'i 'od zer gzungs thag la brgyud nas song /
dkyil 'khor gyi lha tshogs la phog pas thugs rgyud bskul /
dkyil 'khor gyi lha thams cad kyi thugs ka'i sngags 'khor bzhin pa las /
'od zer steng 'og phyogs bcur 'phros pas /
rang gi bla srog 'khyams pa /
gdon chen gyis phrogs pa /
gdon phran gyis brkus pa /
byad ma lha srung gis bkug pa thams cad /
'od dang 'od zer gyi tshul du 'ab se 'ub se bsdus /
bdag la sib sib thim /
mdun bskyed tshe dpag med kyi phyag gi bum par rug rug blugs par mos la sngags bzla /
yang rang gi thugs ka'i 'od zer gzungs thag la 'khril te song ba las /
dkyil 'khor gyi lha tshogs thams cad la phog pas /
sngags drag tu 'khor bas thugs rgyud bskul nas /
mdun bskyed lha thams cad kyi thugs ka nas 'od zer phyogs bcur nam mkha' khyab par 'phros pas /
nam mkha' nyi zla sa chu me rlung 'khor 'das snod kyi 'jig rten bcud kyi sems can thams cad kyi tshe bsod nams bcud thams cad /
'od kha dog sna tshogs dang /
zer bkrag mdangs chen po sprin med pa'i nyi ma ltar 'ab se 'ub se bsdus te /
rang la sib sib thim pa dang /
mdun bskyed kyi bum pa'i nang du rug rug song pas tshe'i bdud rtsir gyur par mos la /
oM AHhU~M badzra gu ru pad+ma A yuHsid+d+hi hU~M hrI:
dngos grub kun 'byung zhes bya ba'i 'bru bcu bzhi pa 'di mi tshig gis bar ma chod cing dmigs pa'i 'phro 'du ma yengs par bzla /
grangs kyi bsnyen pa 'bum tsho gsum mo //
thun mthar las byang ltar tshe 'gugs /
hU~M:
shar gyi phyogs nas tshe 'gugs ma :
sogs nas /
thugs dam bskul ba'i mjug
'chi med tshe yi dngos grub stsol :
ces pa'i bar song nas /
gsol ba gdab pa ni /
kye :
rje btsun o rgyan rin po che :
rgyal ba'i dbang po tshe dpag med :
'gro ba kun gyi gnyen gcig po :
mgon med bdag la thugs rjes zungs :
bdag la re sa gzhan na med :
skyid sdug re ltos khyed shes pas :
'chi med tshe yi dngos grub stsol :
'byung ba phyi yi bcud sdus la :
rnal 'byor nang gi lus la stims :
rdo rje tshe yi dbang thob shog :
ces dbyangs dang bcas lan gsum bya /
dbang blang ba ni /
mdun bskyed phyag gi bum pa'i nang nas gzungs thag la brgyud de 'chi med tshe'i bcud 'od zer du nar byung ste /
bdag gi gnas gsum dang khyad par du snying ga'i nr-iHla thim pas bkrag mdangs gzi brjid dang ldan par gyur /
de nas tshe 'dzug pa /
hU~M:
dam tshig chen po'i dus la bab :sogs nas /
rgyas gdab dang rdo rje'i tshig gi smon lam lan gsum bcas brjod de thun mtshams kyi bya ba la 'jug
/slar thun bzung ba ni /
byin 'beb nas smon lam bar de bzhin du bskyar la thun gsum mam bzhir bya /
thun rjes ma'i skabs rgyas gdab grub mtshams bka' srung gtor 'bul /
tshogs skong sogs mtha' rgyas su bya zhing zhag grangs gang byed la des 'gre'o //
gnyis pa sgrub pa ni /
bzlas dmigs /
g.yas su kyi li li 'khor bar gyur /
zhes pa'i mtshams su /
rang gi thugs ka nas 'od zer gzungs thag la brgyud nas song /
dkyil 'khor gyi lha tshogs la phog pas thugs dam gyi rgyud bskul /
mdun bskyed dkyil 'khor dbus kyi tshe dpag med yab yum sbyor ba mdzad pa'i sbyor mtshams nas 'od zer kha dog sna tshogs 'jig rten gyi khams thams cad du 'phros pas /
stong gsum gyi 'jig rten gyi khams thams cad kyi /
steng lha'i tshe'i dngos grub thams cad aHdkar po /
bar mi'i tshe'i dngos grub thams cad nr-iHljang gu
/'og klu dang lha srin sde brgyad thams cad kyi tshe'i dngos grub thams cad hU~M sngon po'i gzugs kyi rnam par gyur te /
steng 'og nam mkha' bar snang thams cad yi ge de gsum gyis me re re gang bar gyur /
mdun bskyed kyi thugs srog hrIHdang phyag gi bum pa'i dbus kyi hrIHsngags phreng dang bcas pa las /
'od zer kha dog sna tshogs lcags kyu'i dbyibs su tshe 'gugs pa dang sdud pa'i pho nya'i tshul du 'phros pas /
yig 'bru gsum gyis gang ba thams cad 'ub hril bdag la thim zhing /
khyad par du mdun bskyed kyi phyag gi bum pa dang bshams pa'i bum pa dbyer med pa rgya khyon dpag tu med pa'i nang du yang bsdus pas yig 'bru gsum po zhu nas bdud rtsir gyur pas chil gyis gang bar gyur par mos la sngags bzla /
yang rang gi thugs ka'i 'od zer gyis mdun bskyed bskul bas sbyor mtshams dang phyag gi bum pa'i dbus kyi hrIHsngags phreng las 'od zer dpag tu med pa 'phros pas /
phyi sa chu me rlung nam mkha'i bcud thams cad 'od zer kha dog sna lnga'i tshul du bsdus nas bdag dang bum pa'i nang gi bdud rtsi la sib sib thim par gyur te /
sngags bzla /
yang rang gi 'od kyis mdun bskyed bskul bas /
thugs srog hrIHdang bum pa la sogs las 'od zer phyogs bcur 'phros pas /
nang rgyal ba rigs lnga yab yum rnams kyi sku gsung thugs yon tan phrin las kyi tshe'i dngos grub kyi ngo bo 'od zer kha dog lnga 'ub 'ub hril hril bsdus nas /
bdag dang mdun gyi bum pa'i bdud rtsi la 'dus shing thim par gyur /
sngags bzla /
yang rang gi thugs srog 'od kyis mdun bskyed bskul /
de'i 'od zer gyis gsang ba phyogs bcu dus gsum gyi rgyal ba rgyal sras thams cad kyi sku gsung thugs kyi rang bzhin 'chi med tshe'i dngos grub thams cad 'od zer bdud rtsi'i rnam par 'dus shing bum par thim /
bdag la'ang rgyun chad med par thim par gyur /
ces mos la /
oM AHhU~M swA hA:
b+h+rU~M nr-iHdzaHsid+d+hi pha la hU~M A:
yid bzhin nor bu zhes bya ba'i 'bru bcu bzhi pa 'di bzla /
grangs tshad bye ba gcig go
/thun mthar tshe 'gugs /
gsol gdab /
dbang len sogs dang /
thun rjes ma'i bya ba bsnyen pa'i skabs su smos pa ltar ro //
gsum pa las sbyor ni /
bzlas dmigs /
g.yas su kyi li li 'khor bar gyur /
zhes pa'i 'phros su /
rang gi thugs ka nas 'od zer 'phros mdun gyi gtso bo la phog
/gtso bo'i thugs ka nas 'od zer 'phros /
'khor tshe'i lha mo rnams la phog
/lha mo rnams kyi thugs ka nas 'od zer rang rang gi mdog can phyogs thams cad du 'phros pas /
phyogs bcu dus gsum gyi rgyal ba rgyal sras /
tshe'i bdag po tshe la dbang ba dpag tu med pa'i byin rlabs tshe'i dngos grub dang /
'byung ba bzhi'i bcud dang /
nam mkha' dang nyi zla'i bcud dang 'gro ba snod bcud 'jig rten gyi khams thams cad a nr-iHhU~M gsum gyi rnam par rings par rings par 'ub 'ub bsdus nas /
lha mo rang rang gi phyag gi bum par mer mer chil chil khengs shing bdud rtsi zhu zhing khol /
de thams cad gtso bo'i phyag gi bum par sib sib rug rug blugs te bdud rtsis bum pa gang ba de /
gtso bo'i phyag gnyis brkyangs te bdag gi mgo la bzhag nas dbang bskur zhing /
lha tshogs thams cad kyis 'chi med tshe'i sngags kyi rang sgra di ri ri gsungs pas bdud rtsi tshangs bug nas zhugs /
lus thams cad dkar ltem me gang /
bcud kyi dwangs ma snying dbus kyi a nr-iHhU~M gsum la thim pas /
bkrag mdangs 'od du 'bar bar gyur /
ces mos la /
oM tshe b+h+rU~M:
g.yu b+h+rU~M:
g.yu tshe b+h+rU~M:
A yur+dz+nyA na g.yu tshe b+h+rU~M:
tshe las la sbyar ba'i snying po yig 'bru bco lnga pa grangs ni bye ba gcig go
/thun mthar tshe 'gugs nas gsol 'debs bar du gtang /
dbang blang ba'i dmigs pa gong gi ting nge 'dzin gyis 'thus pas mi dgos shing tshe 'dzug pa man chad dang /
thun rjes ma'i bya ba sogs kyang sngar bzhin no //
'di nyid sgrub pa'i skabs su gal che ba'i spang blang dang /
rtags kyi rim pa'ang gter gzhung las /
'di'i dus su smra ba bcad de gzhan gyi zas grib can mi za :
'thab rtsod la sogs 'khon la gzab :
sdig can grib can la sogs dang gdong mi sprad dam du bya'o :
de'i dus su rtags kyi rim pa phyi nang gsang gsum du 'byung ste :
lus bde :
shes pa gsal :
bsnyen sgrub la spro :
rmis ltas su gangs ri la 'dzegs pa :
mchod rten dang sAts+tsha mang po mthong ba dang :
mkhar spe'u 'dzin pa'am :
brtsig pa dang :
chu bo brgal ba dang :
chang 'o ma bdud rtsi 'thung ba :
nyi zla shar ba :
lo thog legs pa :
'bru la longs spyod byed pa :
go cha gyon pa :
btsan sa zin pa :
zhal mjal lung ston :
bum chu khol ba :
'od zer 'phro ba :
rlangs pa 'byung ba :
dri bzang thul ba la sogs pa dpag med 'byung ste :
nges par tshe 'grub pa'i rtags so :
yang ngan pa'i rtags gong gi des bzlog pa'o :
ngan pa rtog pa za ba rnams tshe sgrub ma byas pa la byung na tshe sgrub la 'bad cing :
tshe sgrub byas dus kyang rtags ngan pa dang 'dres mar byung na spog chog byas te :
tshe sgrub bskyar la bya ste :
chag sgo yod par shes par bya'o :
bzang por gyur na the tshom med par bzlog go :
zhes gsungs pa ltar ro //
de ltar grangs dus gang rung thems nas sgrub pa grol ba'i tho rangs su /
las byang gzhung bsrangs la /
bstod pa yan grub pa dang /
tshogs byin brlab nas bsgral bstab bar bya /
de nas /
rang gi thugs ka nas 'od zer 'phros /
mdun bskyed kyi lha tshogs la phog pas /
thugs ka'i hrIHdang sbyor mtshams nas 'od zer sna tshogs phyogs thams cad du 'phros pas /
'khor 'das kyi tshe dang bsod nams khyad par du 'byung ba lnga'i bcud thams cad 'ub 'ub hril hril bsdus nas /
tshe chang dang tshe nas tshe ril rnams la sib sib thim par bsgom zhing /
oM tshe b+h+rU~M:
g.yu b+h+rU~M:
g.yu tshe b+h+rU~M:
A yur+dz+nyA na g.yu tshe b+h+rU~M:
zhes mi gcig yin na brgya bzlas /
mang na spyi las stong 'gro bar bya'o //
de nas gong gi bsnyen sgrub las gsum gyi sngags rnams 'dzab dbyangs kyi tshul du bya zhing mi gcig yin na brgya re /
mang na spyi kha nas stong 'gro bar bya ba ni dngos grub len khar bsnyen sgrub kha gso ba'i don no //
de grub nas dkyil 'khor la maN+Dal rgyas par phul /
dbang gi don du gong gsal gsol 'debs de dbyangs dang bcas lan gsum byas la tshe 'gugs pa ni /
tshe gtor bum pa o rgyan tshe dpag med dngos su gsal ba mdun bskyed gtso bo dang dbyer med pa la /
mdun bskyed tshe'i dkyil 'khor gyi lha tshogs thams cad phyag g.yas tshe'i mda' dar g.yab shing /
dpal dang bsod nams bkrag mdangs gzi brjid thams cad bsdus nas bdag la thim zhing /
g.yon pa thams cad tshe'i bum par tshe bcud bsdus shing /
bdag la dbang bskur ba'i phyir /
gtso bo'i bum par rug rug blugs par gyur /
mda' dar g.yab la /
hU~M:
shar gyi phyogs nas tshe 'gugs ma :zhes pa nas /
A yu she dz+nyA na dzaHdza :
zhes pa'i bar btang /
mdun bskyed dkyil 'khor gyi gtso bos phyag gi bum pas bdag nyid la dbang bskur bstsal bar gyur /
rdor dril dang bcas bum pa bzung nas /
kye :
rje btsun o rgyan mgon po tshe dpag med :
ces sogs las byang gi mjug nas 'byung ba ltar /
skye 'chi med pa tshe yi dbang thob shog :
ces pa'i bar dbyangs dang bcas brjod /
mdun gyi gtso bos phyag gi bum pa dang dbyer med pa'i bum pas dbang bskur zhing mdor na nam mkha' thams cad rgyal ba tshe dpag tu med pa'i lha tshogs kyis gang ba /
kun kyang 'chi med sngags kyi rang sgra di ri ri /
lha mo rnams kyis bkra shis pa'i tshigs su bcad pa 'u ru ru dbang bskur bas bdag gi spyi bo nas mar 'chi med tshe'i bdud rtsi dkar na ra ra babs /
lus spyi bo nas gsang gnas yan chad 'chi med bdud rtsis dkar ltems kyis gang bar bsgoms la sngags lnga po brjod cing bum pa mgo'i phyogs lngar bzhag
/bum chu btung /
de nas /
tshe gtor mdun bskyed kyi gtso bo dang dbyer med pa rang gi spyi bor byon /
de'i dpral ba mgrin pa thugs ka lte ba bzhi nas /
'od zer dkar dmar mthing ljang bzhi'i thig le oM AHhU~M hrIHsa mtshan pa rang gi gnas bzhir thim pas /
dbang bzhi thob par gyur /
hU~M:
mi 'gyur rdo rje tshe yi rten :
g.yang zhag 'khyil pa'i dam rdzas ni :
tshe dpag med pa'i sku gsung thugs :
yon tan phrin las rdzogs pa'i dpal :
tshe dang dpal gyi 'phro 'dur gsal :
skal ldan bu la dbang bskur bas :
lus ngag sku gsung thugs su smin :
'chi med tshe yi dbang thob shog :
oM b+h+rU~M badzra A yu she kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes brjod la rang gi gnas bzhir gtugs /
tshe chang tshe ril myang la /
hU~M:
rtsa khams dag pa lus kyi dkyil 'khor na :
dam rdzas tshe yi bdud rtsi 'dis :
'byung ba phyi yi bcud rnams sdus :
rnal 'byor nang gi lus la bstims :
skye shi med pa'i tshe thob nas :
'gyur ba med pa'i don rtogs shog :
tshe mda' tshe nas lag tu 'dzin la /
hU~M:
mda' ni skyes pa pho yi rten :
gser ni rin chen snying po'i bcud :
'gyur ba med pa'i bla rten mdzod :
g.yu ni za ma mo yi rten :
bal ni longs spyod g.yang gi rgyu :
shwa ni byis pa chung gi rten :
dung ni bkra shis dge ba'i rdzas :
tshe ni mi 'gyur lus la bstim :
pho yi bla rten pho la gtad :
mo yi bla rten mo la gtad :
byis pa'i bla rten chung la gtad :
nyin mo bkra shis mtshan bkra shis :
nyin mtshan rtag tu bkra shis shog :
snying po nyi zla gsal gyur cig :
de nas tshe sba zhing bstim pa ni /
de ltar dbang bskur pas lus 'chi med bdud rtsis dkar ltems kyis gang ba'i dwangs ma'i dwangs ma bcud kyi yang bcud thams cad rang gi snying ga'i dbus na /
rdo rje rgya gram gyi lte ba'i steng na /
nyi zla'i gwa'u kha sbyor gyi nang du /
srog mi 'gyur ba'i rten a nr-iHhU~M gsum gnas pa la /
bcud thams cad sib kyis yig 'bru gsum la thim pas /
bkrag mdangs su 'bar /
'od zer ba spu'i bu ga nas 'jig rten gyi khams thams cad du 'phros /
'khor 'das gnyis kyi tshe dpal bkrag mdangs gzi brjid thams cad rdo khab len gyis lcags blangs pa ltar /
'ubs se 'dus nas gnas gsum dang ba spu'i bu ga nas sib sib 'dus /
snying dbus kyi a nr-iHhU~M gsum la thim /
srog rtsa thams cad gang /
slar yang lha dang drang srong rig 'dzin klu dbang 'khor los sgyur ba'i rgyal po /
'jig rten gyi khams na tshe dang bsod nams la dbang ba'i tshe bsod dpal 'byor bcud thams cad 'dus shing snying dbus a nr-iHhU~M gi yi ge 'bru gsum la thim /
bdag bkrag mdangs 'od du 'bar /
bcu drug lon pa'i gzhon sha dang ldan par gyur /
rten 'brel mi bslu bas de ltar 'gyur nges snyam pa'i dpa' gding bskyed do //
de ltar sgom zhing /
hU~M:
nam mkha'i dbyings nas tshe 'gugs ma :sogs nas /
tshe 'di bcol lo srog 'di sdoms :
bar brjod la rgyas gdab pa ni /
snying ga'i nyi zla'i gwa'u kha bsgrigs :
'og gi rdo rje rgya gram gyi rwa bzhi gyen du langs te bsnol mar rgyas btab :
rwa bzhi'i rtse mo la rta mgrin gyi sngags kyis bcings pa la :
de'i steng du tshe dpag med dkar po tshon gang ba gcig dbang rtags su bzhugs par gyur :
hU~M tra tra shag sogs brgya rtsa brjod la /
hU~M:
snying po brtan pa mi nub ste :sogs nas /
oM:
sku yi sku ste'i mjug bar las byang dkyus ltar gtang ba las skabs 'dir stong tshigs mchod bstod mi dgos so //
de nas tshogs la rol zhing lhag ma gtang /
sgrub pa'i skabs su lhag ma btson 'dzin gyi phyag srol ltar byas na skabs 'dir phyi rol lho nub gom pa bdun cu'i sar bskyal te spung ngo //
de nas bka' srung gtor ma gso bran byas la gtang rag gi tshul du gsol mchod rgyas par byas la chad mdo dang sbrags te thog khar 'bul /
chad mdo man chad las byang dkyus bzhin la /
dngos grub len chog sngar song bas bskyar mi dgos shing /
gtang rag mchod bstod ni byin rlabs bcas 'bul tshig sogs rgyas par bya /
mdun dkyil ras bris yin na de nyid dang /
rdul tshon yin na sku gsung thugs rten rnams la bstim zhing brtan bzhugs bya ba las tshe chog gi mjug tu gshegs gsol rten 'brel slad du mi byed par gsungs /
rgyun spyod /
smon lam /
bkra shis sogs mtha' rgyas su bya'o //
rang don yin na gtor ma tshe ril sogs gzhan la mi sbyin /
mang pos sgrub na nang skor tsam la bkye /
gzhan don yin na bum chu tshe gtor sogs tshe ril gyi ru rtsi bya ba legs gsungs /
nang sgrub 'di phal cher spros med kyi tshul yin pas sgrub chen gyi khog dbub mi dgos kyang bsnyen rgyun byed pa'i skabs sogs cung zad spro bar 'dod na thog mar phyi mtshams bcad pa'i skabs rgyal chen tho 'dzug tsam dang /
dngos gzhi'i skabs mchod 'bul kha skong res mos 'os 'tsham sbyar /
thun mtshams snga dgongs su thugs gsang ltar nyu le bskrad cing /
pad gling rdor phreng gi byin 'beb 'od kyi drwa ba kha bsgyur cung zad bcas sbyar srol snang ba dang /
rjes gzhan don dbang bskur bya dgos na dngos grub blangs zin pa'i rjes thog tu don dbang nor bu lugs rgyun gyi lag len ltar bskur na 'tsham zhing legs so //
rang don dpa' bo rkyang sgrub lta bur spros bcas de rigs mi lcogs na gal mi che bas dngos bstan 'di dang dmigs bzlas la nan tan tu 'bad do //
gzhung las /
rjes kyang lo re bzhin du bdun nam bcu bzhi nyer gcig re dam bca' bya zhing :
gang zhig bsnyen pa de nyid zhag re la :
tho rangs nas nyi shar bar la brgya rtsa re yi dam bya'o :
mdor na rang don gzhan don gdul bya phrin las gang bsgrub kyang :
rnal 'byor pa tshe ring na ci bsam 'grub pas :
tshe sgrub la nan tan bya'o :
zhes pad+ma rgyal po nga yi tha tshig go :
zhes bslab bya'i zhal gdams dang /
'di ltar gzhung bzhin sus bsgrubs pa :
tshe mthar phyin par ma gyur na :
tshe bdag pad+mas ma shes kyis :
tshul bzhin nyams su sus blangs pa :
tshe la dbang thob the tshom med :
ces phan yon yang mdor dril te rdo rje'i tshig tu gdams par mdzad pa ni skal ldan gyi skyes bu rnams mi bslu ba'i tha tshig gi nges pa'o //
zab mor grags pa mang yang dus tshod 'di'i //
gang zag phal la ti se'i lo rgyus bzhin //
gang 'di nyams len mkhan la don gnyer gyi //
'bras bu brgyud mar thob pa da dung snang //
skye dgu kun la 'tsho ba 'ba' zhig gces /
khyad par bstan 'dzin skyes bu zhabs brtan na //
bde legs kun gyi rtsa ba tshugs pa'i phyir //
bdag gis 'bad pa 'di yang de phyir bsngo //
ring 'tsho'i rtsa ba rdo rje ltar brtan cing //
yon tan kho lag zhing khams rgya mtshor khyab //
dge legs rin chen snye ma g.yur za bas //
'phral yun phan bde rgyas pa'i bkra shis shog
/'di'i gzhung dang chags med zhabs kyi gsung zin kha gsal zhing byin rlabs che bas yig cha gzhan la cher ltos mi dgos kyang /
lag len mthar chags su bstar ba'i skabs mkhas blun gyi dbye bas dbri bsnan mang du 'phel ba'i phyir /
gzhung mthun bsgrigs chags shig byung na legs par dgongs te /
'jig rten gsum gyi 'dren pa rgyal mchog thams cad mkhyen pa dang thub bstan yongs su rdzogs pa'i bdag nyid 'jam mgon bla ma zung gi zhal snga nas gser gyi me tog bcas rjes su gnang ba ltar /
gzhung zin de dag bklag chog phyogs bsgrigs su bgyis shing mi gsal ba kha bskangs pa tsam las rang bzo'i bcos bslad med par /
pad+ma'i rjes 'jug pad+ma gar gyi dbang phyug rtsal gyis dpal spungs yang khrod 'chi med zil dngar rgyun 'babs dang 'brel ba'i bsti gnas su 'byor drug rgyas pa'i dus tshes phun sum tshogs par sbyar ba'i dge bas /
khyab bdag bla ma zung gis gtsor byas bstan 'dzin gyi skyes bu kun gsang gsum rdo rje ltar brtan cing /
bdag gzhan thams cad tshe dang chos mthun gyi dpal 'byor yar zla bzhin du rgyas par gyur cig
/dge legs 'phel //

//
