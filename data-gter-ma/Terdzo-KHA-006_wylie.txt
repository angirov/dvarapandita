@#//
las 'phro gter brgyud kyi rnam bshad nyung gsal ngo mtshar rgya mtsho zhes bya ba bzhugs so //
na mo gu ru shrI ma hA su kha pad+ma saM b+ha be /
gsang sngags rnying ma la bka' gter dag snang gi babs so chen po gsum du grags pa las /
da lta'i dus su byin rlabs kyi tshan kha lhag par rno zhing /
phrin las gdal che ba las 'phro gter gyi brgyud tshul la rtog dpyod spro ba'i sa bon tsam zhig brjod par bya'o //
de la gter chos kyi brgyud pa khungs btsun zhing dbang gi chu bo ma nub pa'i tshul ni /
kun bzang rdo rje sems dpa' nas slob dpon chen po'i bar du dgongs brda snyan brgyud bar ma chad par byung tshul dang /
gter ston nas chos bdag la ji ltar brgyud pa sogs ni shes sla la /
slob dpon chen pos gter ston la brgyud lugs ni /
bka' brgyad gsang rdzogs dang rang shar gyi dbang chu'i babs lugs lo rgyus gnyis mgrin gcig tu 'di ltar gsungs te /
de ltar dbang gi chu bo bye brag ma lus par o rgyan pad+ma bdag la babs shing :
o rgyan bdag gis ni bal yul yang le shod du zhi ba rdo rje dbyings kyi dbang sgo bi ma mi tra la phye nas bskur ro :
bod kyi sgrub gnas brgyad du bka' brgyad bye brag gi dbang las can brgyad la so sor bskur ro :
bsam yas dbu rtser rje 'bangs nyer lnga la bde gshegs 'dus pa'i dbang mo che bskur ro :
de rjes rje 'bangs grogs gsum la sogs pa snying gi bu dgu la gsang ba yongs rdzogs thams cad kyi dbang yongs su rdzogs par bskur ba'i dus na da lta dbang gi chu bo bar chad med par babs pa'i tshul bshad pa yin la :
phyi ma'i dus na yang dbang gi chu bo bar chad med par 'byung ba'i lung bstan nas :
nga yi thugs sras byang chub sems dpa'i gter ston ni da lta dus 'dir dbang gi chu bo chen po babs pa'i las can khyed rnams kyis bka' babs spyod de :
de'i tshe las can gyi bu khyed rnams nga yi gter chos 'di rnams dang 'phrad pa'i tshe :
da lta o rgyan nga yis dbang chen yongs su rdzogs par bskur ba'i bag chags sad par 'gyur ro :
nga yi gter 'di dang rje 'bangs grogs gsum gyi brnog chos la sogs pa rnams kyi gter sgo yang 'byed par 'gyur gyi :
dbang gi chu bo babs so la phyi rabs rnams the tshom med par sgrubs shig :
ces rgyas par bka' bstsal to //
de'ang sngon rje 'bangs rnams la gu ru rin po ches chos de dang de'i dbang bskur cing /
de'i nang nas me tog gtso bo la phog pa'i skal ba yang rab kha cig    'di ni dgongs 'dus chen mo dang bka' brgyad rnam gsum lta bu 'ga' zhig gi dbang du btang bar zad pas /
gtso phal gyi rnam dbye shes par bya'o /
mchan /
la gtad rgya mdzad de nyid kyi rgyal tshab tu mnga' gsol nas /
dus mtha'i 'gro ba 'dul bar byin gyis brlabs /
de lta bu'i dbang dang gtad rgya de'i rgyun da lta'i bar du thob la ma nyams par yod pa ni gter ston de la dbang khrid bka' lung gi brgyud pa thun min mnga' tshul yin /
brgyud pa de lta bu mnga' ba'i dbang gis mkha' 'gro'i phyag nas gsang sngags kyi chos sgrom dus babs bzhin du rnyed pa yin gyi /
chu ngogs su stes dbang gis byi ru rnyed pa lta bu gtan min pas /
gter yig ma rnyed gong nas brgyud pa'i bka' babs su bzhugs pa yin gyi /
shog ser rnyed pa na gzod brgyud pa brnyes zhes mi bya'o //
brgyud pa de ltar mnga' ba smos ci dgos te /
gter ston rnams skye ba len pa'ang /
dri med kun dga'i gter lung du /
gter ston lang ma ling ma 'ong :
gter ston sha mong rdol ltar 'ong :
de yang 'bras med ma yin te :
o rgyan nga yi brjed tho yin :
zhes gsungs pa ltar slob dpon rin po ches bod 'bangs thugs rjes skyong ba'i bka' mi 'gyur ba'i dan rtags dang /
bod 'bangs rnams kyis gu ru rin po che mi brjed pa'i dran thor slob dpon nyid kyi smon lam gyi stobs las byung ba kho nar nges pas /
de dag la skye bo phal pa'i tshe tshad dang skye 'chi lta bu med do //
'di la zhib cha cung zad dgos so //
brgyud tshul cung zad phye na /
chos de dang de'i sgo nas don gnyis spyod pa la rtsal thon pa'i bka' babs ni snying gi bu dgu lta bu yin la /
de dag dus mthar chos 'dis 'gro don sgrub pa'i ched du 'di dang 'di ltar 'byung zhes sa rtags dus rtags dang bcas te lung bstan pa bka' babs lung bstan /1
de dag la ma 'ongs phyi ma'i dus der yang da lta 'di ltar thob pa'i dbang dang gdams ngag rnams dus tshod gang dang gang la ji ltar 'tshams pa de bzhin du khyod kyi snying la gsal bar sad par gyur cig ces gu rus dgongs pa gtad pa'i smon lam gyis dbang bskur zhing rje 'bangs so sos kyang de dang gcig tu btab nas thebs pa smon lam dbang bskur /2
dus der dpe brgyud yol med du rnyed cing chos de skal ldan gyi phreng ba la 'phel ba dang brgyud 'dzin rgyas pa /
skal med la gsang sgo mi ral pa /
chos byin che ba sogs su bya ched ma mo mkha' 'gro la gtad pa mkha' 'gro gtad rgya ste /3
gter gyi sgos chos kyi brgyud pa gsum yod la /
bka' gter thun mong gi brgyud pa gsum yang gcig tu 'dres pas brgyud pa drug ldan du grags so //
skabs 'di'i bka' babs lung bstan ni /
phyi dus kyi skye ba de bka' babs kyi skyes bur lung bstan pa'i sgo nas gsang sngags kyi babs sor 'gyur ba'i rten 'brel mthu chen bsgrig pa ste /
dper na dbang bskur dus slob ma la lung bstan sbyin pa des b+hur b+hu ba sogs kyi sngags don bzhin ma 'ongs par sa gsum na sangs rgyas su rnam par grags pa'i nus pa 'jog pa dang 'dra bas lung bstan gzhan dang mi 'dra'o //
sgos brgyud gsum po'i bshad tshul yang na /
mtshon bya don gyi man ngag skal ldan mchog gi snying la smon lam dbang bskur gyis rgyas btab /
mtshon byed brda'i dpe brgyud mkha' 'gro dam can mngon shes mnga' ba rnams la gnyer gtad mdzad /
chos de sgom sgrub dang 'chad spel gyi 'phro skyong ba'i brgyud 'dzin chos bdag gam bka' babs kyi skyes bu lung bstan pa ste gsum po rim bzhin /
gter rnyed pa'i sngon gyi rgyu dang da ltar gyi rkyen dang rnyed pa don ldan du 'gyur ba'i sgo rnams la sbyar na rung ngam gter bdag gling pa sogs kyi legs bshad la brten nas dpyad par bya'o //
de dag gi gtso bo ni smon lam dbang bskur brgyud pa yin te /
de'ang gter yig shog ser ni rjes dran gyi mtshan ma tsam du bzhag gi
/gu ru'i thugs nas dag pa'i 'khor gyi thugs la brgyud pa'i thugs brgyud kho na gtad rgya'i don po yin la /
de'i tshul yang /
las rlung gi gzhan dbang la brten pa'i sems la chos kyi tshig don rgyas btab kyang rten gzhi 'pho 'gyur can yin pas dus ngan snyigs mar skye 'chi mang po'i 'phrang brgyud pa na bri gang mi 'byung ba shin tu dka' bas /
chos kyi dngos grub de dag 'od gsal gnyug ma'i rig pa'am sems mi shigs pa'i thig le'i dbyings su bsres nas cis kyang mi 'phrog par brtan par mdzad pa ste /
'di ni rdo rje slob dpon gyi gsung rdo rje'i ye shes dgongs pa gtad pa'i stobs kyis slob ma'i snying la mngon sum du 'phos te dpon slob thugs rgyud gcig tu song ba lta bu'i rtogs pa don brgyud kyi khyad par thun mong ma yin pa'o //
de lta bu'i gtad rgya mtshan nyid tshang ba la /
byed pa po'i rten mchog gi dngos grub brnyes pa dang /
bya ba'i yul rdzogs rim gyi rtogs pa las su rung ba yan chad cig dgos par mngon zhing /
phyis gter chos gtan la pheb pa'i rkyen shog ser gyis byed dgos pa ni gtad rgya de shog ser gyi steng nas thob pa'i rgyu mtshan gyis yin te /
sngon shog ser chos de'i mtshan mar bzung ba'i dbang gis /
slar shog ser de la brten nas chos de'i dran pa gso ba lta bu yin par sems shing /
der ma zad 'od gsal gyi khams la bzhag pa'i chos kyi dngos grub gting nas skul ba la dngos grub de'i lde mig tu sngon smon lam btab pa'i phyag rgya khyad par can las byung ba'i lhan skyes kyi dga' ba phul du byung ba yang dgos pas gter ston thams cad pho nya mo'i grogs dang ldan par 'byung ba'i rgyu mtshan sna gcig de yin no //
mkha' 'gro snying thig ma bu dang rig 'dzin 'jigs med gling pa'i bzhed pa gung bsgrig na 'di ltar yang 'chad nus par mngon te /
gter thon pa'i sku tshe der gu ru rin po che'i 'od gsal gyi dgongs pa thod rgal du snying la babs pa dgongs brgyud /
brda'i gter yig rnyed cing gu ru las phyi ma'i dus su slob ma la brda dbang 'di ltar bskur cig ces gnang ba thob pa'i bag chags sad pa brda brgyud /
shog ser gyi brda khrol ba snyan brgyud thob pa yin no //
phyi ma 'di snyan brgyud du 'jog pa'i rgyu mtshan ni /
snyan khung brgyud pa'i don po ni rim brgyud kyi byin rlabs mnga' ba'i bla ma las chos kyi tshig don brda phrad pa yin la /
shog ser la ngag dang sgra med kyang de las tshig don yongs rdzogs brda phrod pa la ni snga ma dang mtshungs par ma zad 'di nyid ches lhag pa dang /
byin rlabs kyi brgyud pa thun min yang bla ma las thob pa bzhin shog ser las kyang thob pa yin te /
de ma thob na 'chad 'gyur gyi 'phrul yig sogs las tshig don brda phrad lugs med cing /
ka dpe med pa'i brda yig shes par yang mi nus pa'i phyir ro //
de ltar dgongs brgyud thob stobs kyis slob ma la dgongs pa gtad pas don brgyud kyi ye shes 'pho nus pa dang /
brda brgyud kyis brda'i gnad la byan tshud pas rdzas sngags phyag rgya'i brda thabs kyis slob ma la dbang bskur nus pa dang /
snyan brgyud rnyed pa'i mthus gdams khrid zhal shes phyag bzhes dang bcas pa gu ru'i dgongs pa bzhin 'khrul pa med par ston nus pa yin te /
rdo rje slob dpon phal dang thun mong ma yin pa'i khyad chos chen po'o //
de lta bu'i brgyud pa gsum tshe 'dir 'bad med du mngon du gyur pa ni /
gter ston gyis sngon brgyud gsum brnyes pa'i las 'phro dang slob dpon chen pos 'byung 'gyur gyi dus la dgongs pa'i byin rlabs gnyis nang 'dzom pa las byung ba ste /
sngon brgyud gsum brnyes tshul ni /
slob dpon chen po la brgyud pa gsum 'dus par ma zad /
rje 'bangs rnams kyis kyang /
slob dpon dang thugs yid 'dres pa'i dgongs brgyud dang /
dbang rdzogs shing brda yig gi byin rlabs thob pa'i brda brgyud dang /
gtad rgya'i sngon du gdams khrid rgyas par gsan pa'i snyan brgyud rnams tshang bar brnyes so //
brgyud pa phyi ma gsum gyi bka' babs lung bstan brgyud pa'i dod du mkha' 'gro snying thig las thugs rje byin rlabs brgyud pa zhes gsungs te /
de ni gu ru'i thugs rje rgyud la zhugs pas snyigs ma'i dus su gter chos kyis 'gro don spyod pa'i mthu thob cing /
brgyud 'dzin gzhan phan 'byung bar byin gyis rlob nus pa ste /
sngar bshad pa'i bka' babs lung bstan brgyud pa dang yang gnad mthun no //
mkha' 'gro gtad rgya gong bzhin /
smon lam dbang bskur yang gu ru dus gsum sangs rgyas kyis skal ldan gang yin de la dgongs nas ma 'ongs las 'phro can dang phrad par shog
/ces smon lam btab pa ste snga ma bzhin no //
gter la nor dang sku rten dam rdzas kyi gter sogs mang du yod kyang /
'dir gtso bo chos gter 'chad pa yin la /
de la'ang 'phags pa da ltar gyi sangs rgyas mngon sum du bzhugs pa'i ting nge 'dzin gyi mdo las /
bzang skyong la sogs pa rgyal sras chen po du mas mdo de sangs rgyas dngos las blangs te /
slar bris shing sgrom du bcug ste mchod rten dang ri brag sogs la brten pa'i lha dang klu'i lag tu bzhag nas rang nyid dag pa'i gnas su 'gro zhing /
yang phyi ma'i dus su 'dir 'ong ste mdo sde rgyas par byed tshul gsungs pa sogs 'di dang phyogs mtshungs kyang /
bsod nams thams cad bsdus pa'i ting nge 'dzin gyi mdo dang /
chos yang dag par sdud pa sogs las chos 'dod cing bsam pa dag pa'i rgyal sras rnams kyis sa shing rdo ba sogs las chos kyi gter rnyed par gsungs pa mtha' dag gtad rgya sngon song can du 'chad pa'i shes byed dka' 'am snyam mod /
ji skad bshad pa 'di ni gsung rdo rje pad+ma saM b+ha bas gdul bya nye ba'i 'dul dbang la gzigs te yul dus 'dir rdo rje theg pa'i chos gter gyi phrin las mdzad pa'i tshul gyi dbang du byas pas bye brag gis spyi la khyab par mi bzung ngo //
gter yig ni /
yi ger mkhas pa'i mchog legs byin nyi ma /
rkyen pa'i mchog ldan ma rtse mang /
dag pa'i rab a tsar ye shes dbyangs sogs mis bris pa dang /
mi min mkha' 'gros bris pa dang /
gu ru rin po che nyid kyis phyag bris mdzad pa'ang yod de /
yi ge'i gzugs kyang /
gu ru'i phyag bris phra la legs pa dang /
a tsar ye shes sbom rags bde ba dang /
gsal dag mnyen lcug bai ro'i phyag bris sogs gzhan dang gzhan du bshad /
de'ang dkyus ma'i rgyun spyod la ldan rtse sogs phyag bris mgyogs bul spyi 'gro lta bu las med kyang gter yig 'bri dus /
de dag rnal 'byor pa chen po yin pas nang gi rnal 'byor gyi nyer len dang /
gu ru'i byin rlabs kyi rkyen las dgongs pa'i rtsal 'bar te se gol tsam re'i yun la bla ma dgongs 'dus yongs rdzogs lta bu brgya tshar sogs rdzu 'phrul gyis 'bri nus pa yod cing /
de lta bu'i yi ge pa mi dang mi min mtha' yas shing /
gu ru rin po ches rgyud sgrub thabs man ngag lag len dang bcas pa skad cig rer yang tshad med pa gsungs pas gter yig zad mi shes par 'byung ba yin gsung /
shin tu zab gnyan dang /
mi yul na de'i gter khar grangs mang gi gdul bya med pa dang /
gter srung mkha' 'gro rnams kyis shin tu dkon pa'i 'du shes kyis lhag par mchod cing bkur ba nyid don che ba yin na /
gu ru rin po ches 'di la dpe gcig kho na las 'bri bar mi gnang zhes bkas bcad pas mkha' 'gro'i gnas na'ang gcig po de las mi bzhugs pa yod gsung /
gter dpe gang yang gu ru nyid kyis rab gnas mdzad de mthong grol gyi che ba can du byin gyis brlabs pa 'ba' zhig yin zhing /
jo mo mtsho rgyal 'khrungs tshe sbrags mdar bla mtsho rang rdol ba ltar gter ston gyi las smon stobs su gyur pa la brten nas gangs brag mtsho gsum la sogs pa de dang der shog ser rang grub tu skye ba'ang yod par gsungs te rten 'brel gyi mthu bsam gyis mi khyab pa'o //
gter gnas so sor sbas pa'i tshul ni /
gu rus rnga yab gling du bzhud kar bod mtha' dbus kyi gzhi bdag rnams dbang du bsdus nas so sor khyod kyi gnas su chos 'di snyed cig sbed /
de la gter ston gzhan dang gzhan gyi dbang skal dang /
dus gzhan dang gzhan la phan par bsngags pa'i rnam grangs mi 'dra ba 'di ltar yod pas ma 'chol bar gyis zhes gnyer byang gtad /
de kho na bzhin du sangs rgyas gnyis pa srin yul du byon rjes /
phal cher phrin las kyi gnyer 'dzin chen mo bde chen mtsho rgyal gyis gter zhabs bsdams pa yin la /
de'ang sna rtse tsam du zad kyi zhib par dpag mi thub ste /
re zhig gter ston rnams kyis 'dab gter sbed tshul yang gcig tu ma nges par 'chad par 'gyur ba bzhin no //
de ltar sbas nas ji srid 'don dus la ma babs bar du sus ci tsam btsal yang gter gnas kyi gting ring por song nas bzhugs pas mi rnyed la /
dus la babs tshe gter sgo dang nye ba'i phyogs su rang 'ong ba dang /
de'ang gter 'byin gyi rten 'brel ci tsam 'grigs pa de tsam du rnyed sla ba dang /
gter gnas la 'pho 'chug byung tshe gnas gzhan du 'pho zhing bzhugs pa dang /
mang po zhig 'don pa'i dus tshod yol na ga pur ltar rang yal du 'gro ba yin te /
'di la gter smon lam can gyi 'gro ldog can du grags zhes rje thams cad mkhyen pa'i gsung sgros las 'byung ste /
cho 'phrul 'di lta bu gter srung gi mthu la'ang srid mod kyi /
de dang sbyar na gsung rgyun 'dir mi 'grigs pas gu ru'i smon lam gyi mthu kho na las gzhan la mi ltos so //
phyogs 'dir nam mkha' las blang zer ba'i gter chos kyi mtshan gzhi mi snang yang /
spyir nam mkha' la sbas pa'i gter yang yod par bshad /
de ni gang sbed kyi gter yig de gu ru'i rdzu 'phrul gyis nam mkha' la bzhag ste rgyas btab pas 'byung bzhi'i gnod pas mi brdzi ba dang /
mi dang bgegs rigs sogs kyis bltar med pas mtshar du ci yod /
gang la gnyer gtad mdzad pa'i gter srung de ma gtogs dpa' bo mkha' 'gro phal gyis kyang mi mthong ba yin gsungs /
gter du sbas so cog slar 'don pa'i ched yin par yang ma nges te /
bstan pa'i btsas dang /
yul gyi bcud dang /
chos rgyal gyi gdung rgyud skyob pa'i bla gter du dgongs pa 'ga' zhig 'don du mi rung bar gsungs pa'i phyir ro //
srung ma la chos bka' de spyir srung ba dang /
gter gtong len gyi gnyer byang 'dzin pa gnyis kyi /
phyi ma la gter kha mang po la srung ma gcig bskos pa dang /
gter kha gcig srung ma mang po la bcol ba ci rigs yod cing /
gter srung gi nang du bzhugs pa'i sngags srung ral gcig ma dang /
'dod khams dbang mo sogs lta ci smos /
rgyal btsan the'u rang sogs gter srung du bskos pa rnams kyang /
so so'i rigs kyi nang nas bzang shos dang /
gu ru rin po che dang smon lam gyis 'brel zhing /
dkon mchog gsum gyi phrin las sgrub pa la spro ba brtan pa dang /
gsang sngags kyi dkyil 'khor du dbang thob cing /
dam tshig srog ltar btsa' ba /
lhag par chos de la rtogs pa'i rtsal thon nas gtad rgya rdzogs pa /
las dang rig sngags dang rnal 'byor las byung ba'i mthu rtsal bsam gyis mi khyab pas tshar gcod rjes 'dzin sogs las rab 'byams la dbang bsgyur pa'i dpa' bo dang rnal 'byor ma'i rigs kho nar gnas te /
bod 'dir chos byed kyi skye bo sogs la 'tshe ba'i 'byung po rnams de dag gi 'khor yin pas dpon gter srung du bskos na 'khor bka' 'og nas mi ldang ba la sogs pa'i dgos dbang sna tshogs ltar bzhag go
/gter chos kyi rnam grangs ni /
shar gter smin pa 'bras bu'i skor /
lho gter 'dril ba sdong po'i skor /
nub gter gsal ba me tog gi skor /
byang gter gyes pa yal ga'i skor /
dbus gter zug pa rtsa ba'i skor sogs /
phyogs tsam zhig thang yig rnams dang /
dgongs 'dus lung bstan chen mo sogs su 'byung bas mtshon no //
che long zhig brjod na /
gter byon mdo sde dang /
gsang sngags phyi pa'i skor 'ga' zhig kyang yod mod kyi /
shas cher rnal 'byor bla med lugs mang ste /
'chad 'gyur ltar de'i sngags brgyud kyi byin rlabs gso ba'i dgos dbang gis so //
de'ang bod la lhag par dgongs pa'i man ngag
/blo dman gyis kyang nyams 'og tu 'dzud sla bar bsdebs pa rtsal du bton nas sbas te /
rtsa ba bla ma yi dam mkha' 'gro'i gdams pa /
yan lag las tshogs rab 'byams phyogs gtogs dang bcas pa /
snying po bla rdzogs thugs gsum rnams so //
dang po la'ang spyi bsdus dang /
so sor phye ba'i skor gnyis /
dang po ni /
rtsa gsum bka' 'dus /
spyi spungs /
gnas bsgyur /
gtso bsdus /
gcig dril gyi sgrub lugs sogs dang /
gnyis pa las /
bla ma'i skor la sgrub lugs kyi sgo nas /
phyi gsol 'debs dang /
nang sgrub thabs la brten pa sogs dang /
bsgrub bya'i sgo nas gu ru zhi ba dang /
drag po /
de re re la'ang lha gcig
/'khor mang /
rtsa ba dang yan lag gi lha'i sgos sgrub kyi rnam grangs spros pa sogs mtha' yas pa /
yi dam la spyir bde dgyes sogs kyi chos gter yang bzhugs par bshad kyang /
grags che ba zhi khro dang bka' brgyad /
dang po la /
rang rkya ba dang /
gzhung gzhan la brten pa /
gnyis pa la /
bka' so so ba dang /
spyi dril /
de dag gi rgyud lung man ngag
/man ngag la'ang /
sgom khog
/lha khrid /
gnad yig
/zhus lan la sogs pa dang /
sgrub gzhung rgyas 'bring bsdus pa snying po'i skor bzhi sogs bgrang dga' bar bzhugs te /
lhag par yang /
tshe sgrub dang /
thugs rje chen po /
phur gshin skor rnams mang bar snang la /
rta mgrin yang rtsa ba gsum ga'i skor na bzhugs pas mang shos su snang ngo //
mkha' 'gro la /
mang shos phag khros seng gsum /
gzhan yang gsang ye /
sgrol ma /
mtsho rgyal sogs /
de rnams kyi rdzogs rim rang lus dang gzhan lus la brten pa dang /
khyad par rdzogs chen gyi gdams skor /
pad+ma'i dang /
bi ma la'i dang /
bai ro'i snying tig dang /
slob dpon rnam gsum gyi snying thig gcig tu dril ba sogs rang rkyang dang /
gzhung gzhan la sbyar ba rgyas bsdus sna tshogs grangs med pa /
chos srung la /
mgon po ma ning gtsor gyur /
phyag bzhi /
gri gug
/stag zhon sogs nas dregs pa phra mo'i bar gyi sgrub skor zad mi shes pa yod kyang /
'di rnams ni bka' brgyad kyi 'jig rten pa'i sde gsum du 'du bas logs su ma bgrang yang rung /
mdor na grags pa dang ma grags pa'i ming can ming med kyi gter khas sa chen po 'di til gyi gang bu bzhin du gtams te /
phal cher zhig dam rdzas sku tshab phyag mtshan /
ma 'ongs lung bstan sogs dang bcas pa'o //
gnyis pa yan lag skor la /
grub chen brgyad sogs sgrub pa'i rdzas dang man ngag gi gter yang bzhugs mod /
gtso bor gdul bya la ltos te las bzhi'i skor mang ste /
sman dang mkhyud dpyad /
bcud len /
'khor lo /
rno mthong /
mdos gto /
nor sgrub /
lo tog phan byed /
srung ba sna tshogs /
sngags 'bum /
las phran phyogs bsdus /
sna tshogs rdzu 'phrul skor sogs tshad med pa dang /
de las kyang nag phyogs kyi stobs 'phel ba'i dus ngan gyi yang mthar bstan dang bstan 'dzin srung ba'i lag char dgongs nas /
drag sngags ches mang bar 'byon te /
bod phung byed kyi dam sri mi chen du brdzus pa 'ga' zhig drag po'i gter kha thon ma thag tu rgud pa'i lo rgyus kyang yod do //
gter chos kyi rigs thams cad kyi nang na mang shos ni bla rdzogs thugs gsum ste /
de gsum ma tshang na gter chen min zhes grags pa ltar gter chen thams cad la gsum ka tshang bar bzhugs shing /
gter phran la yang gsum po'i gang rung re med pa cher mi snang ba'i phyir ro //
de dag gi ngos 'dzin la /
gu ru zhi drag
/thugs sgrub yi dam /
rdzogs rim skor ci rigs zhes 'dren pa'ang snang mod kyi /
bla ma gsang 'dus dang dgongs 'dus sogs bla sgrub /
chos rgyal bka' 'bum dang yang snying 'dus pa sogs thugs rje chen po'i chos skor /
mkha' 'gro snying thig dang dgongs pa zang thal sogs rdzogs chen skor rnams la byed par snga ma rnams la grags /
yab rje kun mkhyen bla ma'ang 'di ltar bzhed do //
de la gu ru nyid kyi sgrub lugs mang du bstan pa'i rgyu mtshan ni /
spyir sngags kyi lha dang /
so skye las dang po pa'i bar gyi brda sbyor mkhan lta bur byon pa'i sangs rgyas kyi sprul sku rig 'dzin slob dpon gyi rnam pa can rnams sgrub thag shin tu nye la /
khyad par du /
bod kyi bla ma'i skal ba gu ru nyid /
lha skal jo bo thugs rje chen por 'dug
/ces gsungs pa ltar /
o rgyan sangs rgyas gnyis pa ni sngon gyi smon lam bzhin du lha btsan po khri srong lde'u btsan gyis gangs ljongs mtha' dag skyob pa'i mgon du gsol ba btab nas spyan drangs pa yin la /
khri srong lde'u btsan ni bod yul spyi la dbang ba'i rgyal po yin pas /
des gsol ba btab na bod 'bangs mgo nag yongs su ma zad /
dud 'gro rngog chags yan chad kyis gsol ba btab par don gyis 'gyur te /
khyu mchog gar song du ba lang khyu 'gro ba bzhin no //
thog ma'i rten 'brel de'i dbang gis da lta'ang bod 'bangs la byin rlabs gzhan las myur zhing /
bka' drin gyi dbang du byas na /
bod 'dre srin gyi yul mtha' dbus thams cad kyi sa btul nas dam pa'i chos kyi 'byung gnas dang 'phags pa'i yul khams su byin gyis brlabs pa dang /
sa'i cha phal cher gu ru nyid kyis sgrub gnas su mdzad de rdo rje'i gnas chen rnams dang yon tan mtshungs par byin gyis brlabs pa'i dan rtags su rdza mo hU~M 'dra dang /
brag bzhir zhabs rjes /
mtsho bzhir phyag rjes sogs bzhag pa da lta'ang mjal du yod pa dang /
mi yul na mi bzhugs pa'i sngags kyi rgyud sde mang po yang mkha' 'gro'i gnas nas rdzu 'phrul gyis spyan drangs shing /
dpal gyi bsam yas sogs su gsang sngags kyi chos 'khor 'byams klas pa bskor te rje 'bangs nyer lnga sogs mchog gi dngos grub la sbyar nas grub thob kyi brgyud pa 'byung ba'i gzhi btsugs pa dang /
brtan mar grags pa bde mchog gi snying po'i rnal 'byor ma bzhi dang sgo mtshams ma brgyad gzugs gzhan du bsgyur ba'i rnal 'byor ma bcu gnyis bod kyi yul bdag mor bskos pa'i sgo nas gsang sngags kyi bstan pa mi nub pa'i rten      'brel bsgrigs shing mu stegs rgyu ba'i lam bcad pa dang /
mtha' dmag nang 'khrugs nad yams mu ge sogs dus kyi rgud pa sna tshogs rim par 'byung ba la skyob byed kyi gter ston dang rdzas gter chos gter /
thad kar gang 'tshams kyi lung bstan zhib mo dang bcas pa so so'i dus tshod mi yol bar 'byung ba'i phrin las phyi mtha'i bar du rgyun mi 'chad pa dang /
dpal sprul rdo rje 'chang gi bka' las /
phyogs 'dir mi nag pho mo rnams kyang theg pa chen po gsang sngags la gus shing /
gsang sngags kyi dbang zhig e thob re 'dun che ba dang /
dbang bskur gzugs brnyan tsam zhig thob kyang de la brtsi 'jog chen po byed pa sogs o rgyan rin po ches pho byung thams cad dpa' bo dang /
mo byung dpa' mo'i rigs su byin gyis brlabs pa'i phyag rjes yin gyi /
yul gzhan na de 'dra med /
gsang sngags rdo rje theg pa la g.yam rgyug tsam gyi mos gus lan cig skyes pa'i phan yon kyang lam gzhan la yun ring du sbyangs pas sleb mi sleb kyi tshod yin zhes gsungs pa dang /
da dung yang sngon bod yul du byon pa'i sku de nyid dngos kyis 'dzam gling 'di'i nye 'khor rig pa 'dzin pa'i zhing khyad par can na bzhugs shing /
der ma zad tshes bcu nam byung dang lhag par dbang chen sprel zla'i tshes bcur gangs can mtha' dbus thams cad du rdzu 'phrul gyis byon nas bod 'bangs sdug bsngal las skyob par zhal gyis bzhes pa yin pas de la brten nas bsgrub na mchog thun mong gi dngos grub gang yang bde myur du 'grub pa la dgongs pa 'di go ba gal che'o //
de bzhin du thugs rje chen po'i gdams skor lhag par mang ba'i rgyu mtshan yang gong du lung drangs pas shes te /
cung zad bshad na /
jo bo rje dang grub thob dngos grub kyi gter yig sogs las gsungs pa ltar zhing 'di'i ston pa shAkya'i rgyal pos bod kyi yul 'di 'phags mchog 'jig rten dbang phyug la gdul zhing du bkas gtad cing /
de kho na bzhin du bod mi'i rigs rgyud kyi thog ma thugs rje chen po'i sprul pa 'phags pa sprel sgom la thug pa dang /
zang zing gi longs spyod dang po 'phags pas po Ta la nas 'bru sna bdun bod du gtor ba las byung ba dang /
chos kyi longs spyod mdo sde za ma tog nas dbu brnyes pa dang /
sngon gyi chos rgyal phal cher rje btsun spyan ras gzigs kyi rnam 'phrul du bka' gdams glegs bam rin po cher gsungs pa dang /
rgya dkar nag gi rten gtso jo shag rnam gnyis bod yul gyi lte bar gdan 'dzoms pa dang /
ra sa'i gtsug lag khang gi rmang thing ba sogs srong btsan dang rang byung 'phags pa'i drin las byung ba dang /
bod yi ge med pa la thon mis yi ge dang brda dag gi srol phyes pa dang /
dge bcu'i khrims srol thog mar btod pa dang /
'phrul snang dang mtha' 'dul yang 'dul ru gnon gyi lha khang mang pos sa bzung zhing byin gyis brlabs pa dang /
bod yul dbus su mtha' bzhi'i bzo sna dang nor sna 'du ba sogs kyang spyan ras gzigs srong btsan sgam po'i mdzad pa'i cha shas yin pa dang /
ljongs 'di'i khyim pa chos mi shes shing chos la ye ma goms pa rnams kyang tshe phyi ma la blo kha phyogs pa'am bza' zla shi ba mthong ba sogs kyi tshe byis pa nyam nga dus a ma 'bod pa'i dod la dam chos yi ge drug ma rang dran du 'ong zhing brgya stong khri 'bum sogs        'don nus pa dang /
de dag gis ma Ni'i sgra tsam 'bad nas bton pa des kyang tshe 'dir sdig rngams chung du 'gro ba dang /
gnod pa nyung zhing tshe ring ba dang /
long ba mig phye ba dang /
gdon bgegs can bgegs las thar ba dang /
mi rgyud bkra shis pa dang /
rmi lam du 'phags pa'i sprul pa mthong ba dang /
'chi ka'i rnam shes yig drug gi sgrar 'pho ba theb pa sogs mtha' yas pa yod na tshul bzhin bsgrubs pa rnams kyis dngos grub thob pa lta ci smos pa dang /
tha na bod kyi byis pa rang gi ma ming dag por mi thon pas kyang rig sngags yi ge drug ma gtsang sing gis thon pa sogs du ma zhig gis bod kyi 'gro ba la sangs rgyas byang sems gzhan las rje btsun spyan ras gzigs nyid las smon gyi 'brel ba che bar shes nus pas de la dgongs so //
de ltar bod yul phan bde'i srog rtsa 'phags mchog thugs rje'i gter dang /
chos mchog yi ge drug ma la thug kyang bod gsar ngas can gyi rgyal khams yin pas yun cung zad re song nas brjed cing ci mi snyam par 'jog pa la dgongs te thugs rje'i sgrub skor gyi gter kha gsar pas dran gso dang bskul lcag rgyun mi 'chad par 'byung ba'ang gu ru'i bka' drin gyi dam par shes dgos shing /
shes nas dgongs pa sgrub pa la brtson dgos so //
mi'i rten can gyi rig 'dzin slob dpon mchog gi rnam par mdzad tshe gu ru pad+ma dang /
de nyid yi dam lha'i rnam par bstan tshe 'gro 'dul thugs rje chen po zhes mtshan btags pa'i khyad par tsam las don du tha mi dad par yang gter gzhung tshad thub mang po las gsungs te 'dir ma drangs la /
ngo bo dbyer med kyang sgrub lugs gnyis su phye ba la'ang rgyu mtshan chen po yod de /
gong du zur tsam song ba las spros te shes par bya'o //
rdzogs rim gyi gdams pa'i nang nas rdzogs chen phyogs kho na rtsal du bton nas ston par mdzad pa ni /
rdzogs rim gzhan ni sems lam byed dang sbrel ba la ltos pas brtson 'grus mchog ma gtogs pas ye shes rnyed dka' zhing /
dus kyi dbang gis mchog 'grub pa'i nus pa sngon dus bzhin mi 'byung ba sogs yin la /
theg mchog rgyal po 'dir ni ye shes nyag gcig lam du byed pas de las bzlog pa ste /
'di'i gnad kyang klong snying bka' brgyad kyi sgrub gzhung las /
log rtog dngos por zhen pa'i sems can rnams :
rgyu 'bras theg pa gzhan gyis gdul dka' bas :
rang byung ye shes rtogs pa'i phrin las mdzod :
ces pa'i tshig zur rnams la zhib tu dpyod shes na 'thon te shin tu gsang ba'i rdo rje'i gnas 'di ni ches rgyas par bsnyad du yod mod kyi /
de tsam las skabs su ma babs pas spros pa bskyungs so //
ji skad bshad pa de'i phyir gu ru'i gter brgyud 'dzin pa yin na ni nyams len gyi mthil bla rdzogs thugs gsum la byed dgos te /
'di yang mnga' bdag nyang dang /
chos dbang sogs kyi lo rgyus dang 'brel bar bshad du yod mod /
re zhig de tsam mo //
gtad rgya sad byed kyi gtso bo brda yig ni /
klong chen 'od gsal gyi dgongs pa'i rum du sngon sbas pa'i chos rnams gsal bar sad byed kyi brda thabs su bkod pa'i yig gzugs zhes sgra bshad bya ste /
gtad rgya mngon du 'byin byed kyi brda'am mtshan ma la 'chad 'gyur ltar gzhan yang mang mod kyi dper na yig gzugs bklag par 'gro ba ni sku gzugs mchod rten sogs la med pa'i khyad chos yin pa ltar /
rgyud lung man ngag gi chos rnams rang dang mthun pa'i brda'i sgo nas gsal bar mtshon pa'i brda dngos ni gter yig tu zad pas gtso bo yin zhing /
brda gzhan ni de'i 'khor ro //
gter yig gi dbye ba ni /
yig rigs kyi sgo nas dang /
ngo sprod kyi sgo nas dang /
gter shog la 'god tshul gyi sgo nas dbye ba ste gsum /
dang po la /
mkha' 'gro'i yi ge yin min gnyis kyi /
dang po ni /
thang yig
/spungs yig
/bshur yig
/ldem yig
/sbas yig
/mkhar brtsegs /
thig le'i yi ge
/'khyil chen /
'khyil chung sogs rdo rje'i gnas yul gyi dpa' bo mkha' 'gro rnams la grags pa'i thun min gyi ye ge ste /
gnas yul re re na yang yig rigs kyi khyad par mi 'dra ba mang du yod pas /
gter ston gcig gi gter kha nas byon pa'i yig rigs tsam gyis mkha' 'gro'i yig rigs thams cad rdzogs par bzung na ni ru bzhi'i chu las gzhan du gling bzhi na chu med ces 'dzin pa dang 'dra'o //
de las gzhan pa'i yi ge ni lany+tsa /
wartu /
bod yig rdzab gshur sogs te /
bod yig kyang tsheg med /
'phur med /
rgyan med dam 'dogs med du bris pa sogs dkyus dang mthun mi mthun sna tshogs yod do //
gnyis pa la ni /
lde mig can /
rkyen las nges /
gnyis la mi ltos zhes gsum las /
dang po ni /
yig rigs de dang bod yig thad ka thad kar rwa sprad pa'i ka dpe gter ma bzhugs pa /
gnyis pa ni /
ka dpe med la brtan g.yo'i yul rkyen nges med la brten nas rdol thabs su shes pa /
gsum pa ni /
ka dpe dang rkyen gzhan gnyis char la mi ltos par yig ngo rang shes pa ste /
'di la mthong bas nges zhes gter dpe thug phrad du shes pa dang /
'dris pas nges zhes yang yang gzigs nas gdod shes pa gnyis yod /
'di dag ni mkha' 'gro'i ye ge kho na'i dbye ba'o //
gnyis pa la /
snang tsam /
rten tsam /
mthar chags te gsum /
dang po ni /
brda yig cig bkod tsam las /
don de'i mdor bstan rgyas bshad sa bcad sogs gang yang ma bris pa ste /
yig 'bru re zung lta bus chog gi ming ngam tshig tu grub mi dgos so //
gnyis pa la /
dngos dang /
rjes dran skul byed gnyis /
dang po ni brda yig tu 'khod tshod ngo rkyang la /
gzhung de'i lo rgyus sam /
mtshan nam /
khog dbub kyi sna rtse lta bu ci rigs re yod la /
gzhung rgyas par ma bris pa zhig ste /
de gnyis ni n+ya gro d+ha'i ljon shing chen po'i sa bon la yungs kar gyi bzhi nam tsam gyis chog pa ltar chos de'i sa bon nam spro gzhi lta bu'i brda ris nyung ngur bsdus pa'o //
gnyis pa la'ang tshul gnyis te /
gcig ni brda yig gi tshig zin la dan rtags lta bu'i ngag 'brel med cig las gzhan med kyang /
de sngon byung gi phyogs mtshon cig yin pas rkyen des sngon gyi gnas dus ston 'khor chos rnams gsal bar dran nas dran rgyu'i chos de yi ger 'beb nus pa ste /
dper na shog ser la /
khu byug thog mar sleb pa'i dus tshod la brag dmar mtsho mo mgul du gu ru dang rje 'bangs rnams dar gyi lding gur phub nas bzhugs pa'i mdun phyogs su nyin re bzhin ngang ngur khu byug sogs bya dang byi'u mang po tshogs nas rtse zhing shin tu skyid nyams che ba byung /
zhes bris pa mthong nas de dus gu ru rin po ches bdag cag rje 'bangs rnams la chos 'di zhes bya ba gnang ba yin snyam du chos sde de yongs rdzogs shar ba lta bu'o //
gcig ni brda ris na dngos su thebs pa la sngon byung gi skor ci yang med par babs babs bris pa 'dra ba zhig yod kyang /
de'i rkyen gyis chos de sngon ji ltar 'chad mdzad pa dran nas snga ma ltar 'beb nus pa yin gsungs so //
gsum pa ni /
dbu nas zhabs su thug pa'i gter gzhung tshang bar kyu ru lugs su bris pa'o //
snang rten mthar chags gang yang gong smos ltar yig rigs gcig tu ma nges shing ming ngam tshig tu longs par bris pa rnams skad rigs kyang /
legs sbyar dang bod skad mkha' 'gro'i brda skad sogs sna tshogs yod de /
brda skad ni gter ston ma gtogs gzhan la mi 'chad pa dam tshig yin gsungs /
mkha' 'gro'i yi ge rnams la 'phrul yig sgyu ma can yin min gnyis su 'gyur te /
mdo byang las yig ngo shes la gtad rgya ma sad pa dang /
yig ngo ma shes kyang gtad rgya sad pa sogs mu bzhi bshad pa'ang 'di'i sgo nas shes par bya'o //
de'ang bshad na /
spyir gter yig ni dang por brda shog la ji ltar bris pa de las yig rigs dang rgyas bsdus sogs cung zad kyang gzhan du mi 'gyur la /
de 'dra'i brda las chos 'beb tshul ni /
rig pa brda yig la gtad de /
sngon gu ru dus gsum sangs rgyas kyis gang zhig gtad rgya mdzad pa'i chos kyi tshig don de nyid rig klong nas shar bar yang yang bsams pas ji ltar bsams pa bzhin du 'char ba ste 'di las zhib tsam gter gsar mdo byang na gsal lo //
de'i khog nas 'phrul yig tu 'gyur tshul ni 'di ltar yin te /
brda ris la gter ston gyis dgongs pa gtad pa'i rig ngor skad cig skad cig la yig rigs gzhan dang gzhan du mig 'phrul ltar 'gyur 'gro ba dang /
yang brda yig la brten nas rig pa'i rtsal mched de /
gter gzhung de'i tshig don rigs mthun la mi gcig pa sna tshogs shig 'gyur ldog gi rnam par shar nas dkyus kyi tshig don dngos gang yin mi nges pa ste /
de'ang yig rigs 'gyur la tshig don gcig las mi 'gyur ba dang /
yig rigs mi 'gyur la tshig don nges med mang por 'gyur ba dang /
gnyis ka 'gyur ba ste gsum yod la /
de las phyi ma ni lhag par yang bal ba dza ltar 'dzings pas gtan la 'beb shin tu dka' ba yin no //
nam zhig chos bdag gam /
gnas sam /
dus gnad lta bu'i rkyen dang /
khyad par du sngon gu ru'i drung du dbang dang dam tshig gis rgyud sbyangs shing rim gnyis kyi lam bsgoms pa /
phyi ma'i dus su gter 'byin gyi skyes bu'i gsang grogs su ji ltar 'tshams pa'i skye ba bzung ste /
ye shes dbyings kyi chos gter lhan skyes kyi bde ba'i lcags kyus 'gugs shing dbang du byed par gu ru nyid kyis byin gyis brlabs shing smon lam thebs pa'i rdo rje pho nya mo'i 'phrul thabs sogs la bsten nas brda 'grol gyi nus pa klong du gyur te /
tshig don rgyun gcig la nges pa gtan khel rnyed cing 'char cha gzhan rnams rang yal du 'gro dgos te /
de ltar klong du ma gyur gong yi ger phab na tshig gi sdeb mi 'grigs pas gtsang sha chung zhing /
don 'khrugs la go mi bde ba klong gsal snying po'i gter chos kha cig lta bu dang /
klong gyur rnyed rjes phab na tshig brjid la sdeb sgros gtsang ba /
don gsal zhing ma 'khrugs pa rgod ldem pa'i le'u bdun ma 'dra ba 'ong ba yin zhes dang /
klong gyur ma thob gong dang thob rjes kyi 'char cha gnyis nyams dang rtogs pa gnyis kyi lag rjes ltar mi 'dra /
des na na bun dang nam mkha' ltar 'gyur mi 'gyur gyi khyad che zhes kun mkhyen rdo rje 'chang many+dzu'i zhabs gsungs gsung /
de 'dra la dgongs nas rje blo gros mtha' yas kyis kyang /
gter yig byad bzhin gter ston me long /
tshig don gzugs brnyan dang 'dra /
byad bzhin gcig yin kyang me long gi khyad kyis gzugs brnyan gsal mog dang /
legs nyes mang po 'ong ba yin gsungs skad /
de ltar dang po'i 'char tshul rnams so na mi gnas pa dang /
phyis su shar ba la yid brtan 'cha' ba'i rgyu mtshan ni /
dper na gtsub shing las me 'byung ba'i snga ltas su du ba 'ong ba de me min /
me 'bar la nye ba'i dbang gis byung bas grog mkhar gyi skya rdzas sogs dang mi 'dra /
de dus tsha reg gi me yod kyang dmar 'bar ba'i me las stobs chung /
de bzhin du shog ser gyi mthus chos de'i bag chags gting g.yo ba'i mtshan mar 'gyur ba can gyi 'char sgo de dag byung ba yin yang /
de dag phal cher sngon gtad rgya mdzad pa'i chos de dngos nyid min /
'on kyang gtad rgya'i mthu las byung ba'i snang ba thun min yin pas nyams chos rang dga' ba dang lha 'dre'i cho 'phrul las shar ba sogs dang gnam sa ltar khyad che /
de dus gtad rgya'i bag chags sad kyang rdzogs par ma sad la /
gtan khel byung tshe bag chags de rdzogs par sad pas sngon ji ltar thob pa'i chos de'i tshig don yongs rdzogs rjen la thon pa yin no //
de ltar na 'phrul yig sgyu ma can yin min ni phyi'i yig rigs kho nas mi phye yi /
nang gter ston gyi bag chags sad tshul la ltos nas phar bzhag dgos pas shog ser gcig sbed 'don bskyar mar byed pa'i yang gter skabs lta bur gter ston snga ma la 'phrul yig tu song yang phyi ma la ma song ba sogs yod du rung gsung /
bod yig mthar chags rnams las bu dper 'beb pa ni gter ston las gzhan pas kyang nus /
mkha' 'gro'i yi ge mthar chags kyang de'i ka dpe yod na gzhan gyis 'beb thub /
snang tsam rten tsam gnyis ni gter ston min pas mi khrol /
gter ston yang chos de gang gi dbang skal yin pa de kho nas khrol bar zad kyang /
dmigs bsal ni de dang gtad rgya'i pha phog thun mong du thob pa /
tshe 'dir gter ston du gyur pa /
rtsa ba'i gter ston gyis dgongs pa gtad pas byin gyis brlabs shing gnang ba thob pa rnams 'dzom na gzhan gyis kyang khrol ba yod /
gtad rgya yang chos de nyid kyi steng nas thob pa dgos kyi /
gang rung yod pas mi chog
/de'ang dper mtshon na /
bla ma dgongs 'dus chen mo gtad yul gyi gtso bo mu rum btsan yin yang /
de dang lhan cig rje 'bangs gzhan mang pos kyang dgongs 'dus gtad rgya dang bcas pa thob tshul lung bstan bka' rgya ma ltar /
de las bai ro'i rnam 'phrul ba yo chos kyi blo gros lta bu la gtad rgya yod kyang sku tshe de la gter ston du ma gyur pas de ltar byar mi btub /
nam snying skye brgyud long po byang chub gling pa lta bus btub pa yin /
gong 'og tu yang yang bshad pa ltar ye shes 'pho ba'i gtad rgyu kho na gter brgyud kyi srog rtsa yin pas /
chos de dus tshod der gter ston gcig gi dbang skal dang /
mang po'i thun mong gi dbang skal yang ci rigs yod de gu ru rin po ches smon lam gtad rgya mdzad tshul sna tshogs shig yod pa'i phyir ro //
bdud 'joms skye ba'i dbang skal mnga' bdag skye ba'i yang gter du 'byung ba sogs kyang rdo rje bdud 'joms dang mnga' bdag btsan po gnyis la chos de'i gtad rgya mdzad tshul mtshungs pa sogs kyis yin la /
kun mkhyen bla ma rdo rje 'chang gis dus gsum gter ston rgya mtsho'i chos mdzod kyi bka' babs brnyes pa'i rgyu mtshan gyi zur gcig kyang gu ru rin po che'i gter chos la chos rgyal khri srong lde'u btsan gtad rgya mdzad yul gyi gtso bor mi bzhugs pa gcig kyang med pa 'di yin par mngon no //
spyir gu ru'i dngos slob yin mnyam la'ang gdams ngag sna re'i gtad rgya tsam thob pa dang /
mang po'i gtad rgya thob pa sogs sna tshogs yod cing /
sngon gtad rgya'i rnam grangs mang po thob pa yin yang /
phyis yul grogs bla ma dus gnad sogs rten 'brel gyi khyad par las de rnams sku tshe gcig la sad par ma nges shing /
sad kyang 'chad spel mdzad par ma nges te /
gter chen gter phran gyi khyad par dang /
skye brgyud gcig kyang sku tshe la lar gter chos mang po dang /
la lar nyung ngu tsam 'thon pa'i khyad par mang po 'ong ba rgyu mtshan de'i phyir ro //
des na lo chen bai ro la gtad rgya thob pa'i chos gang yin thams cad gter bdag gling pa'i dbang skal yin mi dgos te /
bai ro'i skye brgyud gang yin gter bdag gling pa yin mi dgos pa'i phyir te /
gter bdag gling pa ni gter ston gcig yin la /
bai ro'i skye brgyud la gter ston mang po yod pa'i phyir ro /
khyab bdag kun mkhyen bla ma many+dzu g+ho ShA'i zhabs ni rang gter dang gzhan gter gyi pad+ma'i chos bka' gang yang dgongs pa nam gtad du thogs pa med par klog byang ba bzhin du 'don thub pa zhig rtag tu bzhugs cing /
gter ston rkyang pa'i skye ba bcu gsum bzhes pa'i smon lam gyi khyad par las dbang 'byor brnyes tshul thun mong ma yin pa zhig tu zad kyi /
spyir btang la ni bu dper ma phab bar du thugs thog nas klog tu yod cing /
phab zin rim bzhin nub 'gro ba zhig yin la /
gal te gter gzhung de'i phyed tsam phab mtshams su bu dpe me lta bus brlag shor na slar yang dbu nas brtsam 'char ba dang /
phab tshar nas gter ston rang yang bris dpe la ma brten par klog tu med par gsungs /
de'ang sngon 'dris pa'i chos brjed pa slar dran na yi ger bkod pa dang gzhan la bshad pa sogs kyis byang cha cher 'gro ba kho na yin yang /
gter gyi gtad rgya ni gu ru'i rdzu 'phrul gyis chos de snying la sbas pa dang /
de'i tshul yang sngar smos pa bzhin ye shes pa phab nas snying dbus kyi thig ler brtan par byas pa dang phyogs 'dra zhig yin pas gzhung blo la blang ba dang mi 'dra'o //
des na slob dpon chen pos chos 'di dus tshod der gsal bar thon par gyur cig ces dgongs pa'i sngon smon dang /
gter yig rnyed pa'i 'phral rkyen sogs kyis snying la bzhugs pa'i gsung rdo rje'i ye shes bskul ba las /
lha bslang ba na 'phar g.yo 'byung ba'i tshul du tshig don yongs rdzogs sngon bzhin 'char ba yin zhing /
bu dper thebs tshe res gcig la sngon smon gyi don dang gter yig gi dgos pa bsgrubs zin pas gnas skabs der lha brtan par bzhugs pa na 'phar g.yo zhi ba'i tshul du slar yang nang gi gzhom med nA da'i dbyings su thim zhing gab nas mi mngon par song ba yin gyi /
chang phyir zag pas sing po ro nus dang bral ba lta bur ni mi blta'o //
brda yig gi 'khor du gyur pa'i brda ni /
dang po gtad rgya thob dus brda'am mtshan mar bzung ba min yang /
da lta brda yig gi steng nas chos de sad pa dang gtan la phebs pa'i grogs su rig 'dzin dpa' bo mkha' 'gro'i byin rlabs kyi rkyen las 'phral la byung ba'i brda ste /
de la'ang pra phab pa'i snang ba ltar gter ston rang kho na'i thugs snang la shar ba dang /
rang gzhan thun mong du mthong ba'i dngos snang kha cig gter gyi brda 'grol du song ba gnyis /
de dag re re la'ang sems can dang sems can ma yin pa'i gzugs dang /
zin pa dang ma zin pa dang lung ston pa dang mi ston pa'i sgra'i tshul dang /
bza' btung sogs yo byad gzhan gyi tshul sna tshogs yod de smos kyis mi ldang ngo //
gter 'don lugs ni /
kha byang yod med kyi gter sna tshogs yod kyang /
yod pa rnams la sngon du gter sgrub byas pa la ltos mi ltos dang /
ltos na ji ltar bya ba'i tshul /
gter gnas gar yod /
dus gnad nges pa yod med /
smon lam gcig pa'i grogs dang 'khor gang dgos /
gsang gter dang khrom gter gang byed /
gter bdag mthun rdzas kyis mchod cing dam bsgrag bka' bsgo byed tshul /
rdzi dug sogs srung thabs /
gter rtags dang gter sgo ngos 'dzin lugs /
gter sgo nas ci tsam gzhal ba na gter sgrom bzhugs pa /
rang gi dbang skal yin min gyi rnam dbye /
gter tshab gang gzhug dang gter khung gi sgo bsdam tshul /
sgrom zhal nam 'byed sogs kha byang nas ji ltar 'byung ba ltar dang /
kha byang med na gter ston nyid kyi dgongs pa'i gsal snang 'khrul med kyi gdeng tshad can dpang por bzhag ste /
gzu lum rang bzo'am tho co rtsing spyod kyi chas cung zad kyang ma sbags par lag len la thebs pa dgos te /
gter ston gyi bya ba rnams bla ma bde ba chen po dngos kyi bkas bcad pas /
sna re tsam yang nus pa dang yon tan chen po can 'ba' zhig yin zhing /
gal te 'das na de'i tshod kyi nyes dmigs 'byung ba'i phyir te /
phung 'tsheng nus pa rin chen sa yi gter :
zhes bya ba yin no //
gter sgrom kha cig gter gnas nyid las gzhan du mi thon pa dang /
kha cig gter ston phyogs gzhan na bzhugs dus gter srung gis der 'bul ba'i tshul sogs kyi khyad par 'byung ba ni /
mang po zhig gu ru rin po ches gter srung la bkas gtad lugs kyi dbang gis yin te /
chos de sbas 'don gnyis ka gnas gcig po der mdzad na /
der gsang sngags kyi bshad sgrub dar ba sogs mi dang mi min gyi 'gro don 'byung ba dang /
de mthu rtsal drag po'i gnas yin pas der bton na chos de'i brgyud 'dzin la bar chad nyung ba'am /
yang na 'dod 'byung rgyas pa'i gnas yin pas chos brgyud dang dngos grub 'phel ba lta bu'i dgos dbang ngam /
gter 'byed kyi ched du gter ston nyid kyis 'o brgyal cher mdzad na sngon gyi dam tshig gso zhing dpa' bo mkha' 'gro rnams dgyes pas chos bkra shis shing byin rlabs che la phrin las mtha' rgyas su 'byung ba'i rten 'brel sogs la dgongs te /
'di gter ston dngos nyid gter gnas su ma 'ong bar du ma sbyin zhes bka' bstsal pa zhig dang /
dgos dbang dmigs bsal med cing gtad rgya ma thob gong du chos de'i phyir dka' ba mang po spyad de 'gro don dus las mi yol bar smon lam phul byung btab pa la sogs pa sngon gyi rgyu'i dbang gis tshe 'dir gdon mi za bar chos de rnyed par 'gyur ba 'ga' zhig rgyu'i stobs yod kyang rkyen gyi stobs la ltos pas /
'di dus tshod 'di la skal ldan gang na yod kyang de'i lag tu sprod ces pa'i bka' lung dang po nas yod pa'am /
de 'dra med kyang dus tshod der gter ston dang gter gnas 'dzol ba tsam ma gtogs chos de thon pa'i rten 'brel gyi gnad thams cad ches phun sum tshogs par 'grigs pas 'phral nyid du de ltar bka' bsgos pa yang yod chog gsungs te /
phyogs mthong tsam las mtha' dag brjod mi nus so //
gter chos 'ga' zhig gsang gter dang /
la la khrom gter du 'byin pa'i rgyu mtshan dang /
sgra 'od me tog gi char sogs rtags mtshan cho 'phrul yod med ni /
tshogs kyi 'khor lo'i 'du ba khyad par can gyis mkha' 'gro mnyes pa'i rten 'brel sogs las khrom gter la bar chad med cing /
'don lugs de byas pas yul khams su nad mug 'khrugs rtsod zhi ba'am /
dam sri 'gong po'i stobs gzhom pa dang /
sems can mang po gter gyi chos la yid ches shing /
gu ru rin po che rjes su dran nas gdung shugs cher 'bar te /
ji skad du /
yul chen re la gter chen re :
yul phran re la gter phran re :
de yang o rgyan brjed tho yin :
zhes bka' bstsal pa'i lung don 'grub pa dang /
des rten 'brel mgo legs pas chos brgyud bkra shis pa lta bu'i dgos pa thams cad dam ci rigs yod na khrom gter byed la /
'don dus thun mong du ma bsgrags na phyis sgrom zhal phyed pa dang brda don khrol ba la tshegs med cing /
gter chos zhal dro ba la sogs pa'i don chen po yod la /
khrom bsgrags byas na de'i ldog phyogs su 'gyur ba'i rgyu mtshan dbang btsan du song ba'am /
phyag rgya'i khyad par 'ga' zhig ma tshogs pa sogs las mngon gter la 'tshub 'gyur che na gsang gter byed do //
de bzhin du rtags mtshan dang shugs 'byung gi rdzu 'phrul mngon tshan che rigs rnams kyang 'jig rten du phan bde skyed pa'i dge mtshan nam sgor 'gyur na ci rigs su 'byung la /
gsang rgya gtso bor byed pa'i skabs su babs na mi 'byung /
nang du gter ston nyid dgongs nyams 'ur ba dang /
bag dro ba /
bde ba 'bar ba sogs ci rigs re ni gter gang 'byin yang mi 'byung ba mi srid ces gsung ste /
phyi'i rtags kyang dkar phyogs kyi lha klu dga' ba'i mtshan mar byung ba dang /
chos des gzhan phan rlab chen 'grub pa'i ltas su shar ba dang /
gter bdag gi khyad par las cho 'phrul mang ba'i rigs kyang yod par mngon pas gcig tu nges bzung byar med dam snyam mo //
shog ser bton nas ma phab gong rkyen dbang gis chud zos pa'ang srid mod /
'on kyang gu ru'i gtad rgya byang chub snying po'i mtha' can du nges shing /
da dung mkha' 'gro'i gnas sogs na chos de'i gter dpe grangs mang bzhugs pas gtan mi rnyed pa min la /
gter dpe gcig las ma bzhag cing gcig po'ang chud zos srid na /
de'ang gtad rgya chud mi za ba'i nus pas nam zhig nges par rnyed par 'gyur te /
rnyed lugs kyang slar gzungs thob pa'i dpa' bo mkha' 'gros gter dpe bris nas sngar shul du 'jog pa'am /
sngar smos pa ltar gter gnas su shog ser rang byon la 'grub pa'am /
yang na dgongs gter las thon par 'gyur bar gsungs te /
phyi ma 'dis gter gyi gtad rgya las dgongs gter rdol ba yin pas dgongs gter dkyus dang mi 'dra bar snang ngo //
spyir ni chos de'i dpe brgyud gcig las ma bzhag pa'am /
bzhag kyang bod lta bu'i yul gcig na dpe gzhan med pa rnams gter nas bton rjes su gter shog slar yang sba dgos par gu ru'i bkas bcad yod de /
de ltar lan gnyis sbas pa de la ldab gter ram 'dab gter dang yang gter zhes grags so //
de sba tshul la thun mong dang khyad par ba gnyis kyi /
dang po ni /
thun khyad gang ltar yang sba yul sa chu gang rung du nges te /
sa la ri brag shing dang gtsug lag khang sogs mang du yod cing /
chu ni g.yu mtsho gtan 'khyil zhes mtsho kho na bshad pa mang la /
spyir btang dmigs bsal 'byed rgyu yod dam snyam mo //
gang du sbed kyang der gter ston dngos nyid byon nas sba dgos te /
'byon lugs la dkyus ma dang /
rang ngam gter srung gi rdzu 'phrul gyis byon pa gnyis yod /
de'ang brag la sbed na brag gi gseng cung zad brkos nas shog ser bcug
/kha hrib tsam bcad la bzhag pas phyir nyin rjes shul tsam yang mi mngon te /
gter srung gis rang gnas su khyer ba'o //
gnyis pa la /
gter srung la shog ser dngos su gtad pa dang /
'byung bzhi gang rung gi sgo nas thod rgal du sba ba ste tshul gnyis /
dang po ni /
mi gcig gis gcig la nor rdzas 'chol ba ltar shog ser gter srung gi lag tu slar sprod pa ni go sla la /
gal te gter yig skal ldan la dngos grub kyi rdzas su ster ba sogs kyi ched du tshur zhu na /
ye shes grub kyang las kyi pho nyar snang //
zhes pa lta bu'i mkha' 'gro chos srung gang rung zhig la gter dpe de ji 'dra ba zhig 'brir bcug pas mig 'byed 'dzum tsam gyi yun la bris tshar 'gro
/de gter srung la gtad nas dngos grub kyi lhag ma bslang na sngar gyi gter dpe tshur sbyin yong ste /
'di ni mkha' 'gro dam can mi dang mi bzhin du 'dris shing las la ci 'dod du khol ba'i gter ston mchog rnams las gzhan gyis mi nus gsungs /
gnyis pa ni /
gter ston lha ldan du bzhugs dus /
byang phyogs mtsho sngon lta bur 'dab gter sbed na /
de ltar thugs dgongs gtad de lha sa nyid kyi cha gang rung zhig tu sa mtshon tsam brus nas gter dpe bcug pas skad cig gnyis pa rang la gter dpe mtsho sngon du sleb par 'gyur te /
sa'i sgo nas chu la sbas pa'o //
de'i 'gres kyis yul gzhan gyi brag gi sgo nas gzhan gyi brag la dang /
brag gi sgo nas gtsug lag khang du dang /
chu'i sgo nas chu gzhan dang gangs brag la rgyas 'debs pa sogs dang /
mon 'brug lta bu'i yul du gter dpe me la btab pas de ma thag mdo khams lta bu'i gter khung du phyin pa dang /
rlung la bskur pas gter shog nam mkha' la 'ur gyis song ma thag mi snang bar gyur te gang 'dod kyi gnas su 'jug pa ngo mtshar ba'i spyod pa ste /
der ma zad shog ser za ma tog tu bcug nas phyogs gcig tu bzhag
/nye 'khor du me zhig sbar /
yud tsam dgongs pa gtad pas shog dud kyi ngad pa chil ler song 'phral za ma tog phye bas gshegs zin pa'i lo rgyus kyang yod pas me'i sgo nas sbed na me la shog ser phyag gis 'debs dgos par ma nges so //
'di dag lung zin gyi gzungs ma dang rtsa ba'i chos bdag ma gtogs gzhan gyis mthong na gtan mi 'grub gsung ngo //
gter ston bar ma dor sku gshegs nas shog ser shul du lus pa gter srung gis slar bsdus pa'i lo rgyus snang ba'ang ldab gter du bzhag dgos pas 'dab gter sba tshul 'di ltar yod ces brjod par zad kyi /
'dab gter yin na nges par 'di bzhin sba dgos zer ba min no //
sbed pa'i gnas ni dang por gang nas bton pa de nyid du bya dgos pa'i nges pa med kyang /
snga phyi'i gter srung ni gzhan du brje mi rung gsung /
da ni gter gyi che ba dang /
chos gter sbed pa'i rgyu mtshan bstan par bya ste /
'di la rat+na'i gter lung las /
shin tu zab pa'i mthar thug snying po rnams :
spyir yang bod rnams gsar ngas che ba dang :
snyigs ma'i 'gro la lhag par snying brtse bas :
mtha' dbus thams cad gter gyis bkang nas bzhag :
las can bu dang 'phrad pa'i smon lam btab :
ces dang /
o dkar brag gi gter byon rdor sems kyi kha byang las /
slob dpon pad+ma 'byung gnas kyis :
gdong dmar bod kyi rgyal khams su :
mdo sngags chos kyi sgron me sbar :
nyon mongs dug lnga'i mun pa bsal :
ma 'ongs skye bo byol nyog pas :
gzu lum ras chod dar ba'i tshe :
zab chos phal gyi nus mthu yal :
bsgrub kyang don med ngal bas na :
brtse chen 'gro la phan bzhed nas :
zab mo'i gdams pa ji snyed pa :
bka' rgyas btab nas gter du sbas :
dus rtags gdul bya 'dzoms pa na :
rim bzhin bton nas don byed par :
smon lam gtad rgya gnyer du gtad :
ces gsal bar gsungs so //
de'i tshul ni /
sngon bod khams sil bur ma zhig pas da lta'i bod 'bangs rnams kyi mi rgyud gong ma thams cad chos rgyal byang chub sems dpa' khri srong lde'u btsan mchod yon la re ltos 'cha' zhing bka' nyan pas 'khrul 'khor brgya gzer bu gcig gi gzhan dbang du song ba lta bur gnas pa'i dus su /
dpal o rgyan chos kyi rgyal po rje 'bangs rig 'dzin gyi tshom bu dang bcas pa bod 'bangs phyi rabs la brtse bas thugs dgongs gcig tu bstun nas gter sbed kyi phrin las mdzad pa ni dus mtha'i bod 'bangs gter chos kyis skyob nus pa'i rgyu mtshan chen po yin la /
'phags pa spyan ras gzigs bod kyi lha skal yin zhing /
de nyid rig 'dzin grub pa'i slob dpon du bstan nas bstan zhabs gter gyis skyong ba'i smon lam btab pa'ang rgyu mtshan che'o //
de'ang gter yig rnams pad+ma 'byung gnas stobs bcu mnga' bas bod khams spyi bye brag la byin rlabs dngos grub mthong chos su 'byung bar gsung rdo rje'i ting nge 'dzin gyis lhag par gnas te /
snod min gyi skye bo'i lag tu ma brgyud cing /
mthong thos kyi spyod yul du ma song bar sngags grub pa'i dpa' bo dang rnal 'byor ma kho na'i phyag na bzhugs pa /
gu ru dang rje 'bangs 'dus pas snyigs ma'i 'gro ba la phan par smon lam btab pa'i stobs dang /
dpa' bo mkha' 'gro de dag nyid kyi byin rlabs kyi stobs kyis gter nas 'thon pa yin la /
de'i rgyu mtshan gyis de dag thon pa tsam gyis nag phyogs kyi mi dang mi min stobs 'bri ba dang /
dkar phyogs gzi byin 'phel ba /
nad mug 'khrugs rtsod sogs dus kyi rgud pa zhi ba /
lha sa bsam yas dang mtha' 'dul yang 'dul gyi gtsug lag khang rnams dmag dang sa g.yo me dgra sogs las srung ba /
gu ru'i bka' brgyud gnas yun sring ba /
bstan 'dzin rnams kyi sku tshe phrin las kyi bar chad sel ba la sogs pa'i yon tan 'phral du 'byung la /
gzhan yang sngon chos de'i tshig don gyi rnam pa can gyi rang byung pad+ma'i gzhom med nA da'i dkyil 'khor snying la dngos su zhugs pa'i gtad rgya thob ste /
de tshun chad sku tshe mang por gu ru yid bzhin nor bu'i rdo rje gsum gyi rnal 'byor gyis gtad rgya'i nus pa gong 'phel du song zhing nam yang snod min la gsang sgo ral ba lta ci nang 'od gsal bsam mi khyab kyi klong sgrom las bsgul bskyod ma myong bar     gnas pa /
snga ma bzhin du dus mthar gsang sngags kyi gdul bya lhag ma'i don byed par gyur cig ces gu ru 'khor bcas kyis smon lam btab pa chud mi za ba'i stobs dang /
rang bzhin rdzogs pa chen po'i yid las 'das pa'i shes rab kyi stobs kyis sad pa ni o rgyan rin po che'i zhal rlangs drod ma yal ba'i chos yin pas bsre slad dang nor 'khrul mi 'byung /
bkra shis /
byin che /
bar chad nyung /
'grub thag nye /
dngos grub myur bar bsngags te /
de'ang gter ston dang rtsa ba'i chos bdag gi ring lta bu ci rigs par sgrub 'bras mthong chos su 'byin pa 'bras bu'i dus dang /
de nas rim gyis nyams len tshad ldan byed pa tsam re mang yod pa sgrub pa'i dus dang /
dbang lung khrid gsum rnal ma'i rgyun tsam yod pa lung gi dus dang /
de'ang nyams pas rtags tsam 'dzin pa'i dus kyi rim par 'gyur zhes bla ma rdo rje 'chang gsungs te /
gter kha gong 'og dang /
byang gter /
mkha' 'gro snying thig sogs kyi lo rgyus na de ltar 'byung ba'i tshul gsal por snang ngo //
'bras bu'i dus kyang spyi mthun gyi dus skal dang rten 'brel gyi khyad par rnams dang 'tshams par 'byung bar zad pas gcig kho na 'dra bar tshad gzung byar med de /
gu ru'i bka' brgyud kho na'i dbang du byas pa'i dus bzhi la'ang /
gu ru rje 'bangs dang bcas pas bod du sngags bstan dang por btsugs pa dang /
gter chos de dang de gsar du thon pa la ltos nas bzhag pa'i dus bzhi 'jog lugs gnyis yod la /
gter rnying rnams ni dang por thon pa na 'bras dus snga ma dang khad nye bas sngags rang bzhin gyis sgrub par sla ba'i steng du gter chos rang gi 'bras dus kyi che ba bsnan pas shin tu mthu che ba yin zhing /
deng sang gi gter chos rnams ni snga ma yol nas 'gyang che bas kho rang la ltos pa'i 'bras dus rkyang par zad de /
de'i phyir sngon dus dang 'dra bar mi 'byung mod /
gter gsar thon pa'i rang dus der ni gter kha gsar rnying gnyis la gsar pa rno nus che ba yin gsung ngo //
de ltar na ring brgyud bka' ma dang /
gter rnying brgyud thag ring po rnams snod min la 'phel bas byin rlabs 'chal ba dang /
dam sel gyis bar chod pa dang /
gzu lum rang bzo'i lhad skyon zhugs pa dang /
brgyud pa la sri sogs bar chad 'jug pa'i srol dod pa dang /
bar skabs su brgyud 'dzin rnams kyis sgrub ma nus shing legs par ma bsgrub pas bsgrubs 'bras thob pa ma byung nas yun ring lon pa dang /
mang po zhig brgyud pa'ang nges 'drongs med pas dngos grub shin tu sgrub par dka' ba'i dus su gter brgyud gsar pa la brten nas gsang sngags sgrub sla bar mdzad cing /
tshul des phyi phyir gsang sngags kyi bstan pa gso ba'i phrin las rgyun mi 'chad par 'byung ba la bsam na dus ngan gyi yang mthar skyes pa'i sngags kyi gdul bya rnams la slob dpon rin po che dang rje 'bangs 'dus pa rnams las bka' drin che ba gzhan med par shes nus la /
'di dag gis gter ston mang po 'byung ba dang /
dus kyi lo tog brje ba ltar snga phyir 'byung ba dang /
phyi mtha'i bar du 'phro mi 'chad par 'byung ba'i rgyu mtshan la yang nges pa rnyed par 'gyur ro //
'di ltar dgongs nas chos gter sbas pa la /
dam chos mi nub pa dang /
gdams ngag mi 'chug pa dang /
byin rlabs mi yal ba dang /
brgyud thag nye ba ste dgos pa chen po bzhi yod ces rig 'dzin 'jigs med gling pas grol thig dbang rnam du gsungs so //
gzhan yang bod 'dir nang 'khrugs chen po dang /
nad yams mang po dang /
yul khams 'pho 'chug
/bstan pa bshig pa'i rgyal blon mthu chen sogs 'jigs pa'i rnam grangs brjod kyis mi lang ba dus gzhan dang gzhan na 'byung bar mkhyen te /
de rnams gang la gang 'tshams kyi lha dang sngags dang las tshogs kyi khyad par sogs phan byed dang 'dul thabs kyi sgo mi 'dra ba'i gter kha mang po nad so so la sman so sor gtong ba'i tshul du de dang de'i dus tshod las mi 'chol bar 'byin pa'i gter ston grub     thob glo bur ba re byon nas mgon med kyi 'gro ba mang po skyob pa'ang dgos pa'i gnad che shos gcig ste /
'di la dgongs nas bdag gi bla ma 'ga' zhig gter chos la las tshogs yod pa gces zhes gsung ngo //
gong du bshad pa rnams bsdu na /
brda khrol nas 'chad spel byas pa'i che ba gnyis su 'gyur te /
bzung bde'o //
chos gter dus su thon na yon tan de ltar 'byung bar ma zad /
legs pa'i rten 'brel ma 'grigs pa dang /
phyin ci log gi rten 'brel ngan pa'i gzhan dbang gis brgya la ma thon du zin kyang /
gter ston gyis chos de la don gnyer dang thugs rtsol chen pos gsol 'debs /
mchod 'bul /
tshogs 'khor /
skong bshags sogs mdzad pas gu ru'i dgongs pa skong mkha' 'gro gter srung mnyes /
gter 'byed kyi dam tshig gso /
de'i mthus 'jig rten du bkra shis 'byung zhing /
nag phyogs kyi gong non pa sogs snga ma dang cha 'dra ba'i byin rlabs yon tan 'byung bas /
gter de ma rnyed na de'i ched du ngal ba byas pa don med yin zhes 'dzin mi rung gsung /
de bzhin du gter byon sku tshab rnams kyang thang yig las /
nga dang ma phrad ma 'ongs sems can rnams :
ma rig mun pa'i sgron me sku 'dras byed :
sogs gsungs pa ltar gu ru rin po che nyid kyi rdzu 'phrul gyis bzhengs pa dang /
bzo bo gzhan gyis byas pa yin yang ye shes mngon sum du bcug ste nyid dang mi gnyis par byin gyis brlabs pas /
de mthong na gu ru'i sku dngos mthong ba dang /
de'i drung du phyag mchod smon lam sogs byas na dngos kyi spyan sngar byas pa dang 'dra ba'i phan yon 'thob pa sha stag ste /
snga phyi brgyud ma'i tshul du 'byung ba ni bod la thugs rje'i gzigs pa phyi mtha'i bar du rgyun mi 'chad par ston pa dang /
de'i sgo nas rjes 'jug spro ba skyed pa'i ched yin te /
snga ma bzhin no //
dgos pa de tsam du yang ma zad /
la la rgyal po'i pho brang dang /
sgrub gnas khyad par can sogs su bzhugs na snying po'i bstan pa mi nub pa'i btsas su 'gyur ba dang /
kha cig sa gnad me btsa' lta bur bzhugs na yul 'khor gyi sa bcud nyams pa gso zhing dus 'khrugs dang 'gong po'i rgyu srang gcod pa sogs kyi ched dang /
gter chos dang lhan cig byon pa phal cher ni /
sku tshab de sgrub rten du bzung ste gter sgrub mdzad na chos de bar chad med par brda 'grol zhing phrin las kyi sgo 'byed pa ste /
mdor na dang por dgongs pa gtad tshul gyi khyad par ltar mdzad pa sna tshogs can du grub pa yin no //
de ltar phyag mtshan dang sku rgyan sogs gter rdzas gzhan la'ang ci rigs su sbyar ro //
res gcig gi gsung sgros la /
gter rdzas phal cher las myong grol bdud rtsi'i rigs rnams mchog tu bsngags te /
snyigs dus kyi mi rnams brtson 'grus chung zhing bsod nams dman pas dngos grub gang yang 'grub dka'/
myong grol gter byon rnams gsung rdo rje pad+mA ka ra sogs rig 'dzin gyi sa mchog brnyes pa'i bla ma rnams kyis rdzas kyi dngos grub rgyud sde chen po nas bshad pa bzhin sngon nas rtags thon du bsgrubs pa yin pas de zos na chang gis bzi /
bong ngas brgyal /
thang phrom gyis mig 'khrul ba ltar nang gi nus pa la mi ltos par rdzas kho rang la nus pa thun mong ma yin pa yod pas rtsa khams rlung sems rang dbang med par byin gyis brlabs te dngos grub kyi skal pa mchog dang ldan par byed pa sngags kyi thabs mkhas pa'i che ba bsam gyis mi khyab pa yin gsung ngo //
gter chos 'ga' zhig spyad kyang sgrub 'bras log cing mi shis pa 'byung ba'i rgyu mtshan ni /
spyir gter rdzun dang /
khyad par smon lam log pa'i bdud blon sogs gter ston lta bur dang /
de'i rgyab rten byed pa'i 'byung po kha cig gter srung lta bur dang /
de dag gi g.yo 'phrul las byung ba gter shog lta bur rdzus pa'i yi ge'ang yod par gsungs te /
de lta bu ni log 'dren gyi phyogs kho na yin pas 'don sgom sogs ji ltar byas pa de ltar kha lo thur du sgyur ba las med cing /
gu ru dus gsum sangs rgyas dngos kyi gter chos 'khrul med yin na ni de nyams su blang ba las 'phral la mi 'dod pa byung yang /
brgyud nas don chen po la sbyor ba'i mtha' mi khegs te /
rgyal ba'i phrin las kyi 'jug tshul bsam gyis mi khyab pa'i phyir ro //
'on kyang gu ru rin po ches ni rjes 'jug la dngos grub 'byung ba'i ched du sbas pa sha stag las /
mi shis pa 'byung bar byin gyis brlabs pa mi srid pas /
chos de'i rang dbang gi phrin las ni bkra shis la byin che ba kho nar nges so //
de lta mod kyi gter ston nyid kyis gter srung mchod pa dang /
gter tshab 'jug pa /
gter sgrub dang /
gsang rgya sogs gu ru'i bka' bzhin byas ma byas dang /
phrin las kyi sgo 'byed gzungs ma'i rten 'brel log ma log
/slob dpon chen pos gter ston la bslab bya'i zhal gdams bzhag pa rnams lag len du khel ma khel /
dang po'i chos bdag gis gsang sngags gzhung bzhin spyad ma spyad sogs thog ma'i rten 'brel legs nyes kyi dbang gis chos zhal dro min sna tshogs su 'gyur ba yin te /
mdor na dam tshig la skyon zhugs ma zhugs kyi lag rjes yin gsung /
'dis ni shis mi shis su ma zad gter sgrub sogs gnad du song phul che chung las gter chos byin rlabs rno rtul dang phrin las rgya che chung du 'gyur ba sogs gzhan yang shes par mngon no //
chos la sdang ba'i bdud blon sogs kyis gong smos ltar log smon 'debs pa'i rgyu mtshan ni /
gu ru'i zab gter gyi gdul bya mchog gi dngos grub 'dod pa rnams kyis ltar snang gi chos de dag yang dag pa'i chos su 'khrul te bsgrub na tshe bsod sogs legs tshogs 'grib cing /
gtan gyi 'dun chus la mi sems pa'i skye bo mig rgyang thung ngu rnams kyis bsgrub na ni 'phral la tshe dang dbang thang dang ngag nus sogs 'dod pa bzhin 'byung ba 'dra yang de dag nyid 'khor ba dang ngan song gi gsos su 'gro ba'i sgo nas gu ru'i phrin las la bar du gcod pa'i ched yin la /
'phral rkyen gzhan la brten pa'i gter rdzun ni /
dus ngan gyi skye bo blo mi brtan cing byed rgyu mang po dran pa /
brtags dpyad med par dran tshad la 'jug pa /
tshab tshub spre'u lta bu'i spyod pa can rnams la the'u rang sogs g.yo 'phrul sna tshogs la dga' ba spre'u lta bu'i gdon rnams rtsed mo'i phyir zhugs nas nyams chos dang rmi lam gyi chos sogs bslu brid kyi sgyu ma mang po ston cing mgo bskor bar byed de /
de dag kyang snga ma dang byed las cha mthun zhing /
gdon gyi byin rlabs min pa'i nyams snang phal pa la sgrub gzhung sogs chos kyi 'dra 'bag ra ri shar ba rnams ni nyams su blang kyang phan gnod cher mi 'byung ste /
de ltar dngos dang zol ma gang yin dbye dka' ba mang bas legs par brtags te /
'khrul med du ngos zin pa gcig gi rjes su 'brang dgos te /
gu ru'i gter gsar tshad ldan dang mjal na don che zhing /
gter rdzun gyis khrid na bslus tshabs che ba'i phyir ro //
'jig rten mi chos la ngan pa dang /
'phral gyi spyod pa mi mdzes pa sogs kyis ni gter ston tshad ldan min par cung zad kyang dpag mi nus te /
gu ru nyid kyi bka' las /
sangs rgyas sbas thabs thams cad nges med 'phyo :
zog po bslu brid mkhan rnams tshul 'chos che :
gser dang bong ba ma snyoms 'gro ba rnams :
zhes 'byung ba ltar /
rdzun gter la yang mi chos mkhas pa dang /
ltar snang gi spyod pa legs pa dang /
bsod nams dbang thang che ba sogs mang po 'byung la /
gter ston tshad ldan yin yang gtam dang spyod pa 'chol ba 'jig rten pas smad pa mang po la 'dzem med du zhugs pa'i sgo nas bstan 'gro'i byur chag bzlog dka' ba du ma mi kha gtam ngan sogs kyi rnam par rang steng du blangs te ro snyom chen po'i brtul zhugs spyod pa dang /
de bzhin du gter ma rnyed pa dang /
'khor bkra mi shis pa dang /
pad+ma las 'brel rtsal dang gter ston sum tshogs kyi lo rgyus ltar gter ston na lugs ngan pas bsnyung ba dang /
'chi rkyen ngan pas grong ba sogs kyang tshul de lta bus 'byung ba dang /
sngon gyi las chud mi za bar ston pa dang /
tshe 'dir gu ru'i bka' las bag tsam 'das pa la'ang nyes dmigs 'di lta bu byung zhes shes pa'i ched du bstan pa sogs yod pa'i phyir ro //
des na gter ston brtags thabs rig 'dzin gong ma'i bzhed srol dang mthun pa ni /
dbon ston skyer sgang bas gu ru rin po che dngos la gtugs nas snye mo pa sangs rgyas dbang chen gyi chos la thugs nges 'khrungs pa lta bu rtsa gsum lhag pa'i lhas dngos su the tshom bsal ba dang /
sangs gling sne gdong ma la tshe chu 'bul du byon tshe /
mkhas pa mang pos dri brtsad kyi sgo nas brtags te yid ches pa lta bu lung rigs kyi srang tshad la phab nas sgro skur spong ba'i tshul yang yod mod kyi /
deng sang snga ma ltar brtags nus pa dkon zhing /
phyi ma mkhas par rlom pa su yin gyis brtags kyang mi 'khrul ba dka' bas gtso bo ni 'di ltar yin te /
sngar bshad pa ltar gu ru rin po ches gtad rgya mdzad stobs kyis bzhag pa'i gsung rdo rje'i ye shes kyi nus pa rnams gang du chud mi za bar gnas pa'i gsang mdzod mthar thug pa ni gter ston gyi sems nyid mi 'gyur ba'i dbyings de yin la /
phyis shog ser gyi rkyen las nus pa de mngon gyur du 'byin pa'i gnad kyang shog ser la yid gtad nas yang yang blta ba tsam zhig gtan min gyi /
'od gsal gnyug ma'i rig cha'am shes rab kyi cha phyir gsal du rjen par phyungs te /
de nyid brda yig la bcug nas lta ba yin la /
rkyen des nus pa de sad pa'i don yang /
dbyings kyi chos gter rig rtsal gyi cha la thon pa'am rig cha de'i rtsal gdams pa de dang de'i tshig don gyi rnam par gsal rdzogs su shar ba la byed pas /
rig pas dbyings la dbang bsgyur ba'i rtogs pa thun min rdzogs chen nas bshad pa 'dra ba med par gu ru'i zab gter la dbang bsgyur zer ba ni 'phags yul ma bgrod par ma ga d+har sleb zhes smra ba dang mtshungs so //
rtogs pa de 'dra thob na ni lha 'dre'i bslu brid kyi gter rdzun sogs 'byung ba'i gnas kyang med de /
gdod nas rnam dag gi rig pa log par 'dren nus mi srid pas so //
de'ang gter ston rnams kyis tshe 'dir man ngag ston pa'i bla ma tshol ba dang khrid yig lta ba sogs ni spyi srol dang bstun par zad kyi /
gnas tshod la ni rgyal dbang pad+ma 'byung gnas la bla ma'i 'du shes lhan skyes su 'byung zhing /
de kho nas byin rlabs rang babs dang /
'od gsal snying po'i rtogs pa rang shar du rnyed pa'i rang bzhin gyi rnal 'byor pa zhig nges par yin te /
las 'phro gter gyi brgyud pa zhes pa'i las 'phro'am lam gyi 'phro sad tshul yang de yin no //
rtogs pa de thob ma thob ni /
gu ru nyid dam paN chen bi ma la lta bu'i bka' brgyud 'khrul med las rdzogs chen gyi lam gnad ji bzhin rnyed pa rnams kyis zhib tu brtags pa na /
bshad pa'i sgros rdzogs chen gyi gzhung che ba rnams bzhin du 'dug mi 'dug ji ltar yang /
snying po'i gnad don de kho na bzhin gdeng bkal nas ston du 'dug na rtsod med kyi gter ston rnams dang spyod yul gcig pa'i ye shes can du mtshon nus la de nas de 'dra ba'i gter ston de tshad ldan du bzung chog pa la'ang nges pa 'thob ste /
'di ni rgyal ba'i yum las phyir mi ldog pa'i byang sems phyir mi ldog pa'i chos brjod pa'i ngag gi rtags las dpog par gsungs pa sogs dang yang phyogs mtshungs so //
shog ser gyi rgyus shes pa yin na gter shog gi dpe dpang tshad ldan yod med brtags pa'i sgo nas shan 'byed pa'ang mkhas grub gong ma'i lo rgyus las 'byung ste /
'dis dgongs gter brtags mi nus par sems so //
de la gter sgrub zhes pa ni /
gter ston gyis rang ngam gzhan gyi dgos pa 'ga'i phyir las sgrub kyi sgrub pa mdzad pa ma gtogs pa'i rang gter la bsnyen sgrub gang mdzad phal cher gter sgrub kyi phyogs su 'gro ba 'dra yang /
gtso bor 'chad spel gyi sngon du gter 'byed dang 'brel ba'i sgrub pa mdzad pa la bya ste /
gter nas gang 'dod kyi chos de bar chad med par thon ched dang /
tshegs med par myur du thon ched dang /
thon rjes su sgrom zhal phyed pa dang brda khrol ba'i ched du sngar nas gtan la phebs zin pa'i rang gzhan gyi gter kha skabs su gang babs la sgrub pa byed pa rnams dang /
brda khrol nas bu dper 'beb par gnang ba nod pa'i ched du chos de nyid la shog ser gyi steng nas sgrub pa byed pa dang /
phabs zin tshe 'chad spel gyi don du byin rlabs kha gso ba'i sgrub pa bu dpe'i steng nas byed pa rnams so //
brda khrol rjes yun ring por gsang rgya bsdam dgos pa'i rgyu mtshan ni /
da dung brda ris las gang bsgyur de la gsal brtan tshad du ma phebs pa'i cha yod med zhib cha dgos pa'i dbang gis yin gsungs pa rgyu mtshan gcig ste /
'di ni 'phrul yig can dang sbyor dgos par gsal lo //
chos de 'chad spel sogs la dus gnad dang /
rten 'brel sgrig phyogs dmigs bsal ba'i lung bstan phyi ma gzhan sgug rgyu yod med brtags pa'i ched kyang yin te /
'chad spel tshar nas de 'dra byung yang chu shor zin pa'i rags ltar 'gyur bas so //
da gzod chos de nyams len byed pa'i rjes 'jug rnams kyis dngos grub kyi rtags tshad dka' ba med par rnyed pa'i rten 'brel sgrig ched dang por gsang rgya ma bshig pa'i dus su gter ston nyid kyis chos de'i sgrub pa mdzad nas drod tshad gtan la dbab pa'i ched kyang yin te /rang gis nyams su ma blangs pa'i chos kyis 'gro don 'byung ba dka' bar gsungs so //
'di'i dus su bla ma yi dam mkha' 'gros dngos su dbang bskur zhing byin gyis brlabs pa sogs ni gter sgrub kyi sgo nas rno la ngar thogs lta bu'i nus rtags rnyed tshul tsam yin gyi /
gter brgyud dngos ni de la 'jog pa ma yin te /
sngar bshad zin to //
gter chos nyan bshad sgom sgrub kyi sgo nas gter ston gyi brgyud srol 'dzin pa'i gtso bo las can chos bdag tu grags pa ni /
chos brgyud 'dzin par gter lung gis bsngags pa rnams te /
de'ang gtso phal gnyis yod /
de gnyis ka yang gu ru rin po che las chos de'i gtad rgya thob par 'dra yang /
thob lugs mi 'dra ste /
snga ma ni sngon gter ston dang lhan cig slob dpon chen po'i spyan sngar gtad rgya lung bstan dngos su thob pa yin zhing /
phyi ma ni de ltar gtad rgya dngos su nod pa lta ci /
de'i tshe yul phyogs der yod pa'i nges pa yang med mod /
'on kyang slob dpon chen pos skal ba'i khyad par bsam gyis mi khyab pa la gzigs te /
phyi ma'i dus der yul che ge mor skyes bu 'di 'dra ba /
ming 'di zhes bya ba zhig 'byung /
de'ang chos 'di'i bdag por gnang ngo zhes lung bstan cing smon lam btab pa tsam zhig gtad rgyar song ba ste /
dgongs pa ma gtad par smon lam lung bstan de ltar mdzad tshul med la /
gtad rgya'i snying po dgongs gtad yin pa'i phyir te /
der ma zad snang srid 'dod dgur sgyur ba'i dbang 'byor gyi mdzad pa mtha' dag dgongs pa'i rtsal las byung ba'i phyir ro //de 'dra'i chos bdag gnyis ni gter chos dang mjal dus sngon gyi bag chags gsal bar sad nus mi nus gcig tu ma nges pa 'dra ste /las kyi tshul bsam gyis mi khyab cing /
mngal sgrib dang sdig grogs sogs rkyen dbang sna tshogs yod pa'i phyir te /
de ltar byung ba'i lo rgyus kyang mang du snang ngo //
sa gter dgongs gter gnyis kyang chos de dang po gtad rgya'i sgo nas snying dbus mi shigs pa'i sgrom bur gter du song tshul /
bar du de nyid na 'phel 'grib med par bzhugs tshul /
mthar dus su babs pa na 'od gsal gyi mkhyen cha'i ngar gzong rnon pos phye ste /
chos nyid gnyug ma'i dran pa'i gter sgo nas thon tshul thams cad khog gcig pa yin yang /
dgongs gter ni nang dgongs pa'i klong mdzod du bzhugs pa nyid kyi steng nas gter du bzhag dgos pas zab mo dgongs pa'i gter zhes bya la /
sa gter ni gtso bor /
nga yis sa steng gter gyis bkang nas yod :
dngos grub 'dod na gter gnas kun nas longs :
zhes gsungs pa ltar phyi rol gyi gnas sna tshogs su sbas pa'i cha nas gter du bzhag pas rgya che ba sa'i gter zhes bya ste /
shog ser dngos gnas pa la brten dgos mi dgos kyi khyad par ro /
dgongs gter zhes pa'i ming zur gnyis so sor phye na /
'od gsal gyi ting nge 'dzin shin tu brtan pa med na dgongs pa zhes pa ma tshang ste /
gter du sbed sa med /
der brda yig bstims nas rgyas btab pa'i gter rgya bsdams pa sngon song med na gter zhes pa ma tshang ste /
phyis 'don rgyu ma mchis pas zur dang po yod kyang /
phyi ma med pa dag snang gi chos sde lta bu dang /
snga phyi gang yang med pa nyams chos rang ga ba lta bu dgongs gter du 'khrul bar mi bya'o //
'ga' zhig la bsnyen sgrub kyi rtags su brda yig gi snang ba 'char ba'ang yod de /
de dag kyang gtad rgya'i mthu las byung ba min pas mi brtan cing brda don 'grol rgyu med do //
dgongs gter 'di'i gtad rgya nod tshul la /
yig gzugs kyi rnam par dang /
sgrar grags pa'i rnam par dang /
snying la bstims nas gtad pa gnyis yod cing /
yig gzugs la'ang snang rten mthar chags gsum dang /
yig rigs kyi rnam grangs sa gter du bshad pa bzhin yod la /
sgrar grags pa la'ang /
yi ge tsam dang /
ming tsam dang /
tshig tu longs pa'i sgra'i rnam pa ci rigs yod de /
'di dag la gtad rgya nyid gter sbed kyi don du 'gro bas snga phyi'i rim pa med do //
de'ang sngon sgra gzugs gnyis po gang gi steng nas gtad rgya mdzad pa dang /
phyis gang gi rnam par dgongs klong nas rdol ba gnyis mtshungs pa kho na las 'chol bar 'byung mi srid pas /
dgongs gter thon dus brda yig gi gzugs snang yod med gcig tu ma nges pa'ang de ltar yin la /
de bzhin du brda yig gi gzugs kyang sngon lcags kyu ring po'i steng nas gtad rgya thob na /
'thon dus kyang yig rigs de kho nas 'byung bar nges pa lta bu gzhan thams cad la'ang shes par bya ste /
sgra brnyan gyi rnam pa la'ang de ltar sbyar ro //
de ltar rgyal dbang mtsho skyes rdo rje dang /
thugs sras rje 'bangs 'dus pas kha ba can gyi yul 'dir bla med gsang ba mchog gi chos gter sbas 'don gyi phrin las mdzad pa bzhin du /
o Ti ya na sogs mkha' 'gro'i gnas dang /
sa 'og gi 'jig rten lta bu'i yul tha dad rnams su'ang phrin las de mdzad par gsungs te /
gter gsar mdo byang dang po'i dbu na brda yig gi grong khyer gsum yod pa'i dang po gnyis kyang de dag gi mdo byang so so'i brda yig rten tsam zhes pa de yin par gsungs so //
spyir gsang sngags gsar ma la yang /
gu ru rin po che'i gter chos thon pa gnyal pa nyi ma shes rab dang /
gnyan lo dar ma grags sogs dang /
slob dpon gzhan gyi gter chos thon pa rje gtsang pa rgya ras dang /
rgyud chen sangs rgyas rgya mtsho sogs byon la /
ras chung rdo rje grags dang /
'gro mgon chos rgyal 'phags pa /
karma pa rang byung rdo rje /
bu ston rin chen grub /
rgyal dbang dge 'dun rgya mtsho /
blo gros rin chen seng ge sogs pad+ma'i gter chos la gsan bzhes mdzad pa'ang mang tsam byung mod kyi /
rnying ma'i nang du gter ston mang po byung ba 'dra ba ma byung zhing /
gter brgyud 'di la brgyud lugs spyi 'gro dang mi 'dra ba'i sgos chos chen po yod pa zhib tu ma brtags par mkhas pa kha cig gis kyang sa chos rdo chos zhes tshig brnyas mdzad cing /
sa 'og tu yun ring sbas nas bton pas byin rlabs je cher 'gro na ha cang thal ba dang /
khungs sa rdo la thug pas brgyud pa 'dren rgyu med pa la sogs pa'i sun 'byin smra ba dang /
rang gi tshe hril po'i blo gtad gter chos la byed pa'i khrod du'ang /
chos 'di rdza brag sogs la sbed mkhan slob dpon pad+ma yin zhing rjes la rnyed mkhan yang bla ma bzang po zhig yin par 'dug pas byin rlabs yod de 'ong snyam pa tsam dang /
gter 'di la gangs brag mtsho gsum sogs kyi lha 'dre'i srung ma gnyan po yod pas mthu che snyam pa dang /
chos 'di ji ltar yin kyang nged tsho'i mi rgyud chos brgyud gong ma'i ring nas bton pa yin zhes pha phor gtsang zhen tsam la rgyab 'chol ba dang /
'ga' zhig gter ston gyis brtsams chos dang gter chos kyi dbye ba tsam yang mi shes par nga bla ma de la mos pas khong gi gsung chos la nyams len byed ces thol byung du brtsams tshad gter chos yin pa lta bur 'dzin pa dang /
'di nyams su len tshad bkra shis la zhal dro ba byung 'dug zer nas phyugs kyi g.yang yig lta bu zhig gi rtsi mthong byed pa dang /
mang po zhig gter ston zer ba de nag chang 'chol nyog tu spyod cing /
cha byad ra ma lug 'chang ba /
yig nyog chal chol mang po byung rgyal du 'bri 'dug mkhan zhig la byed snyam nas /
gter ston las sla ba med /
byas na ngas kyang yong zer ba dang /
gter ston yang dag ltar snang gi khyad par sa brkos pa'i 'og nas dpe sgrom dang rdzas thum sogs rdzun med du rnyed pa yin min rkyang pas 'byed snyam pa sogs rang babs su bzhag na gter chos gtsig po cher 'dzin pa'i dad        mos che che 'dra ba la /
zhib tu brtags tshe smig rgyu'i 'bab chu rtsad bcad pa ltar 'gro ba mang du mthong bas /
brgya la de dag gi nang du dpyod shes kyi gzur gnas don gnyer dang ldan pa 'ga' tsam byung na ji skad brjod pa'i tshul 'dis o rgyan dus gsum mkhyen pa'i gtad rgya smon lam gyi phrin las 'jug tshul la blo kha phyogs nas dang ba'i 'dzum mig cung zad re gtod par 'gyur na ci ma rung snyam nas sngon med gtam gyi sbyor ba 'di lta bu byas          so //
las 'phro gter brgyud kyi rnam zhag nyung gsal du bshad pa ngo mtshar rgya mtsho zhes bya ba 'di ni /
sngar nas 'di 'dra zhig sgrig 'dun yod thog
/rang gi nye gnas pad+ma'i bka' brgyud la gus pa 'jigs med chos kyi blo gros kyis bskul lcag yang yang btab pas rkyen byas te /
rgyal dbang pad+ma 'byung gnas dngos dang rnam dbyer med pa'i ye shes sgyu ma'i sku can yab rje kun mkhyen bla ma rdo rje gzi brjid kyi spyan sngar bka' babs chu bo bdun gyi bshad pa mdo tsam thos shing /
slad nas gter ston rig 'dzin chen po las rab gling pas gter gyi mdo byang chen mo bshad lung gi tshul du gnang zhing /
dogs gcod zhus pa'i bka' lan rnams gzhir bzung /
kha skong du 'os pa 'ga' zhig rang nyid kyis kyang bsnan nas /
'jigs med bstan pa'i nyi mas bris pa ste /
dge bas rgyal bstan snying po o rgyan bla ma'i ring lugs dri mas ma bslad pa phyogs dus thams cad du dar zhing rgyas par gyur cig gu
/lha dang lha min grub pa rig sngags 'chang //
dpag med mkha' 'gro rgya mtsho'i tshogs rnams kyis //
sngon bzhin zab mo'i dgongs gter yongs bzung ste //
skal ldan rnams la rgyun du snang bar shog
/'phrul chen spar gyi ljon shing rgyas pa'i rtser //
legs bshad me tog 'bras mang chags pa 'di //
kun mkhyen bstan pa'i skyed tshal rgyan gyur te //
skal bzang skye bo'i bya tshogs dga' byed shog
/shu b+haM mastu sarba dza ga taM///
/
