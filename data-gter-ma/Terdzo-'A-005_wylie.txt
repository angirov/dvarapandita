@#//
thugs rje chen po ngan song kun skyob kyi las byang ston mtshan zla ba'i dkyil 'khor zhes bya ba bzhugs so //
na mo gu ru lo ka na thA ya /
mi bzad ngan 'gror 'ching byed nyon mongs pa'i //
drwa ba gcod mdzad snying rje'i mtshon chen po //
stobs bcu'i rtsal ldan sus kyang mi bsgrun pa //
mgon po mchog des bdag sogs bskyab tu gsol //
yid bzhin nor ltar ches dkon cing //
rnyed na don chen 'grub pa'i dbyig
/'dren mchog thugs rje'i dbang phyug gis //
skal bzang nyer 'tshor bstsal 'di rmad //
gangs can mgon po spyan ras gzigs dbang gi sgrub thabs mtha' yas pa rnams kyi nang nas khyad par du gyur pa thugs rje chen po ngan song kun skyob kyi phrin las kyi rim par 'jug pa la /
dkyil 'khor gtor mchod sogs skabs su babs pa'i gshom bkod rnams 'du byas te phrin las dngos la gsum /
sngon 'gro
/dngos gzhi /
rjes kyi rim pa'o //
thog mar brgyud pa'i gsol 'debs spro na /
na mo gu ru /
bde chen pad+mo bkod pa'i zhing khams su //
chos sku snang ba mtha' yas la gsol ba 'debs //
gnas mchog ri bo ta la'i gzhal yas su //
longs sku thugs rje chen po la gsol ba 'debs //
rnga yab zangs mdog dpal ri'i pho brang du //
sprul sku pad+ma 'byung gnas la gsol ba 'debs //
snang bzhi mthar phyin zag med 'od klong du //
lo chen bai ro tsa na la gsol\u0f8e
gsang chen chos kun 'byung ba'i bde dbyings su //
mkha' 'gro ye shes mtsho rgyal la gsol\u0f8e
phrin las 'gro 'dul bsam yas zhing khams su //
rgyal sras rdo rje gling pa la gsol\u0f8e
bka' babs bdun ldan dag snang klong yangs su //
pad+ma mdo sngags gling pa la gsol\u0f8e
snang srid rang grol chos sku'i pho brang du //
bka' babs brgyud 'dzin rnams la gsol\u0f8e
ngan song kun skyob thugs rje'i dkyil 'khor du //
rab 'byams rgyal ba'i lha tshogs la gsol\u0f8e
gnas gsum bzhugs pa'i dpa' bo rnal 'byor ma //
bka' gter chos srung rnams la gsol\u0f8e
bdag rgyud smin grol thugs rje'i go 'phang brnyes //
'khor ba dong sprugs gzhan don mthar phyin shog
/'dir phyi rgyud skyong ba la gtor ma gser skyems gtong bar 'dod na spyi mthun bya /
sngon 'gro gzhung gi dngos bstan brgyad las dang po skyabs su 'gro ba ni /
oM ma Ni pad+me hU~M hrI:
rang byung rig pa thugs rje che :
'gyu grol shes pas ngo bo stong :
sku gsum brgyud pa'i bla ma la :
bdag 'dzin bral bar skyabs su mchi :
bdag dang 'gro drug pha ma rnams :
chos sku longs sku sprul sku gsum la skyabs su mchi :
ngo bo rang bzhin thugs rje gsum la skyabs su mchi :
gsal dang dwangs dang ma 'dres gsum la skyabs su\u0f8e
so ma rnal ma ngang dwangs gsum la skyabs\u0f8e
gnyug ma lhun grub ka dag gsum la skyabs\u0f8e
bde stong gsal stong rig stong gsum la skyabs\u0f8e
rang grol thug grol ye grol gsum la skyabs su mchi :
lan gsum /
gnyis pa sems bskyed pa ni /
oM ma Ni pad+me hU~M hrI:
thugs rje chen po'i lha tshogs dgongs :
deng nas 'khor ba ma stongs bar :
rigs drug sdug bsngal bskyab bya'i phyir :
bla med smon par sems bskyed do :
skad cig dang po chos kyi sku :
bcos bslad bral ba'i ngang du ni :
stong gsal 'gag med gsal btab nas :
'khor ba dong sprugs sems bskyed do :
gsum pa tshogs gsag pa ni /
oM ma Ni pad+me hU~M hrI:
thugs rje chen po rig pa zang thal lha :
snang stong dbyer med zhing khams 'dir gshegs shig :
dge sdig 'das pa'i gcer bu zang ka ma :
thugs rje'i lha la 'dzin med gdan 'bul lo :
re dogs bral ba'i so ma ji bzhin pa :
thugs rje'i lha la zhen med phyag 'tshal lo :
dbyings rig dbyer med mthong rgyas 'byongs nas thim :
thugs rje'i lha la shar grol mchod pa 'bul :
dri med lhug pa rtsol bral rgya yan te :
thugs rje'i lha la gnyis 'dzin mthol lo bshags :
lta sgom spyod 'bras blang dor med pa'i sku :
thugs rje'i lha la ngang gis rjes yi rang :
lhun grub sbubs las gzhi snang sgo phye ste :
thugs rje'i lha tshogs chos 'khor bskor du gsol :
sku gsum rjen pa 'pho 'gyur bral ba'i gdangs :
thugs rje'i lha tshogs mya ngan mi 'da' bzhugs :
mkha' klong yangs par rig snang ci 'phros pa :
skye bzhi rigs drug blo 'das chen por bsngo :
ma yengs yongs grol thugs rje'i thugs thob nas :
'khor ba'i sems can srid mtsho sgrol bar shog :
bzhi pa bka' bsgo ba la /
tshar dang po bgegs gtor gtang dgos na spyi mthun 'dir sbyar la /
oM ma Ni pad+me hU~M hrI:
yang dag don la log lta ba'i :
sgrub la bar gcod byed pa'i bgegs :
gnas 'dir ma 'dug gzhan du dengs :
da lta dkyil 'khor zhal mthong ba'i :
skal pa sdig can khyod la med :
gal te nga yi bka' 'das na :
rta mgrin drag po thugs khros nas :
drag po'i mtshon cha sna tshogs kyis :
lus ngag rdul phran bzhin du rlog :
de bas rang gi gnas su dengs :
oM badzra kro d+ha ha ya grI wa hu lu hu lu hU~M phaT:
oM sum+b+ha ni sogs /
oM ma Ni pad+me hU~M hrIHphaT dza :
lnga pa mtshams gcod pa ni /
oM ma Ni pad+me hU~M hrI:
glo bur mtshan ma'i rtog tshogs rnams :
rig pa khros pa'i khro bos bsgral :
phyi mtshams zhen log drag pos bcad :
'jig rten log sred ming yang med :
nang mtshams spros bral rig thog bcad :
gnyis 'dzin blos byas ming yang med :
gsang mtshams dbyings rig ngang du bcad :
lus ngag rnam g.yeng ming yang med :
ngo bo thugs rje chen po khros :
stong nyid khro rgyal rta mgrin byung :
blun sgom nang bzo yul phyungs shig :
zhi lhag dbyer med rang rig ston :
rang bzhin thugs rje chen po khros :
gsal snang zhing khams dus bzhi rgyas :
yid dpyod mtshan ma yul phyungs shig :
gzhi snang brdal ba'i rang mdangs ston :
thugs rje'i lha tshogs kun khros pas :
stong pa'i lha la gsal mdangs rgyan :
'od zer sne las sprul pa 'phros :
steng 'og nyi zla 'bum phrag gtams :
'khor ba'i sa bon skye bzhi yis :
bskal pa zhig kyang mi thar ba'i :
rdo rje 'khor lo ral gri dang :
rgya gram bum pa me phung gur :
rta mgrin khro bos hU~M hrIHphaT:
rdo rje 'bar bas bar mtshams gang :
rlung yang thar pa'i skabs med cing :
chu yang 'thig pa'i mtshams med do :
grags stong 'bru dgu di ri ri :
brdal ba chen pos mtshams bcad do :
oM ma Ni pad+me hU~M hrIHphaT dza :
hU~M hrIHhU~M hrIHhU~M hrIHhU~M hrIHhU~M hrI:
drug pa byin 'beb ni /
oM ma Ni pad+me hU~M hrI:
rig pa ye shes dkyil 'khor na :
rang byung thugs rje'i lha tshogs bzhugs :
ngo bo spros bral mdangs phyungs la :
dkyil 'khor 'di la byin phob cig :
tsit+ta snying gi dkyil 'khor na :
spros bral lhun grub lha tshogs bzhugs :
sku dang zhing khams mdangs phyungs la :
dkyil 'khor 'di la byin phob cig :
dung khang 'bar ba'i dkyil 'khor na :
rtsol med rang shar lha tshogs bzhugs :
thol shar klong grol mdangs phyungs la :
dkyil 'khor 'di la byin phob cig :
sems nyid rtog bral dkyil 'khor na :
rnal 'byor kun 'dus lha tshogs bzhugs :
'dzin med zhen bral mdangs phyungs la :
dkyil 'khor 'di la byin phob cig :
pad+mo bkod pa'i zhing khams nas :
chos sku spros bral snang mtha' yas :
so ma rgya yan mdangs phyungs la :
dkyil 'khor 'di la byin phob cig :
ri bo ta la'i gzhal yas na :
longs sku thugs rje chen po bzhugs :
mthong rgyas rtsal 'byongs mdangs phyungs la :
dkyil 'khor 'di la byin phob cig :
dur khrod gnas brgyad zangs gling na :
sprul sku 'gro 'dul pad+ma 'byung :
rtog med 'gyu dran mdangs ston la :
dkyil 'khor 'di la byin phob cig :
thugs rje chen po'i lha tshogs rnams :
nam mkha' khengs pa'i sku skyod la :
bar snang khengs pa'i zer ston cig :
sgo gsum smin pa'i dbang skur cig :
sa gzhi khengs pa'i byin phob cig :
oM ma Ni pad+me hU~M hrI:
bdun pa mchod pa byin rlabs ni /
oM AHhU~M swa b+hA wa bi shud+d+ho\u0f85 haM:
rin chen mtshan ldan kun shong yid 'ong snod :
sna tshogs thabs kyi rgyal ba mchod rdzas rnams :
shes rab phyag rgya ting 'dzin lngas bsgyur nas :
dus gsum rgyal ba'i thugs rje gcig bsdus te :
gzugs mdzes sgra snyan dri zhim ro bda' ba :
dpag yas mchod sprin phyi nang byin gyis brlabs :
oM AHhU~M sarba pany+tsa a mr-ita ba liM ta rak+ta pU dza AHhU~M hrIHhA b+h+rU~M trAM:
oM ma Ni pad+me hU~M hrI:
oM puSh+pe AHhU~M:
zhes pa nas /
oM shab+da AHhU~M:
oM pU dza AHhU~M:
brgyad pa dam bca' ba ni /
oM ma Ni pad+me hU~M hrI:
thugs rje chen po'i dkyil 'khor lha :
'gro la phan mdzad thugs rje can :
srid pa gsum gyi gnyen gcig po :
lha yi lha rnams dgongs su gsol :
bde bar gshegs pa kun 'dus pa :
bla ma yi dam mkha' 'gro dang :
sprul pa rgya mtsho'i tshogs dang bcas :
ma lus bdag la mkhyen pas dgongs :
bdag ni rgyal srid longs spyod dang :
rang don ched du mi bsgrub cing :
'gro ba gzhan don 'bad rtsol na :
kun gyi dpal du 'gyur bar bya :
kun mkhyen ye shes spyan ldan pa :
bdag gzhan kun gyi lhag bsam mkhyen :
spyan sngar bdag gis dam bcas la :
rnal 'byor bslu bar mi bgyi 'o :
khe dang dregs pa 'jig rten chos :
g.yo sgyu ngan pa'i lam spangs nas :
kun tu bzang po byang chub sems :
don dam kun rdzob tshul bzung ngo :
sems can thams cad 'dus gyur te :
bdag la gnod kyang phan par sbyar :
shes rab snying rje dang 'brel bas :
yi dam lha dang bla ma dang :
mched lcam theg pa cher gnas pa :
srog gi phyir yang mi gtong bsgrub :
nang sems rmi lam sgyu ma la :
'chi bas 'jigs pa ma mchis te :
skye bo gzhan gyi don 'gyur na :
byang chub sems dpa'i spyod pa ni :
rang dbang du ni skye ba blang :
bdag ni gcig pur zhi bde la :
myur 'gro'i spro ba ma mchis pas :
ji srid 'khor ba ma stongs bar :
bskal pa rgya mtshor mi skyo zhing :
byang chub sems kyi dga' ba bskyed :
shes rab thabs kyis don mdzad tshe :
'gro ba las kyi 'dul skal la :
so so'i blo dang skad bzhin du :
ji ltar 'tsham pa'i skad ston no :
rnal 'byor mchog gi lam zhugs pa'i :
skyes chen rig pa 'dzin pa rnams :
nus pa ji snyed shugs kyis ni :
brtson 'grus 'bad pas bsnyen bkur ro :
gsang ba'i theg pa bla med la :
rab sdang gdug pa'i tshul 'chang ba :
nus mthu drag rtsal ci yod kyis :
myur du sgrol ba drag rtsom mo :
da lta'i dus ngan 'di nyid la :
theg chen bla med thug gi bar :
dus gsum bde bar gshegs rnams kyis :
ji ltar dam bca' de bzung ngo :
khas blangs dam du bcas pa ni :
skad cig tsam yang 'da' re kan :
oM ma Ni pad+me hU~M hrI:
de ni sngon 'gro'i le'u'o //
gnyis pa dngos gzhi la bcu las /
dang po ting 'dzin rnam gsum ni /
oM ma Ni pad+me hU~M hrI:
'khor 'das chos rnams blo 'das che :
de bzhin nyid kyi ting 'dzin las :
tshad med bzhi ldan kun tu snang :
skye 'gro kun la byams pa bsgom :
sa bon spro bsdus 'od zer las :
rgyu yi ting 'dzin hrIHdmar bsam :
gnyis pa gzhal yas khang dang lha bskyed pa ni /
de las 'od 'phros snod sbyangs pas :
gzhal yas gru bzhi sgo rta babs :
rgyal khab ri bo gur 'dra zhing :
mchod rten rtse lnga phyi nas mtshon :
lha khang gzhi ras pad+ma dang :
zla gam nor bu nang nas mdzes :
dbus su pad+ma dkar po'i steng :
rang lus me 'bar thul gyis tshig :
rig pa hU~M du gyur par bsgom :
de las 'od 'phros bcud rnams sbyangs :
sku yi thugs rje chen po ni :
dkar gsal skyil krung rdor dril can :
rin chen rgyan spras 'od zer 'phro :
che chung nam mkha'i khams gang ba :
'od zer dkar po 'phros pa yis :
skye 'gro'i lus sgrib dag par bsgom :
de yi thugs kar zhi dkyil dang :
spyi bor khro dkyil gsal ba ni :
thugs ka'i nang du rin chen sgrom :
gzhal yas sgo dang bcas pa'i dbus :
pad+ma nyi zla dar zab steng :
yi ge hrIHdmar 'phro 'du las :
rang rig gsung gi thugs rje che :
sku mdog dmar po yum dang 'khril :
phyag gnyis mnyam gzhag tshe bum 'dzin :
gsang yes yab 'khyud rked la 'khril :
ngo bo stong pa zang thal le :
rang bzhin gsal ba khra yal le :
thugs rje ma 'gags 'gyu breng nge :
rang bzhin ngang gis gsal bar bsgom :
de yi g.yas su nor bu 'dzin :
zhal gcig phyag gnyis dkar gsal sku :
nor bu pad phreng bsnams pa ni :
phyed skyil tshul du 'dud pa bskyed :
g.yon du gsang sngags 'dzin ma ni :
zhal gcig phyag gnyis sngo ljang mdog :
ut+pal pad phreng bsnams pa ni :
phyed skyil gtso la 'dud pas bzhugs :
de yi mtha' ris zla gam phyir :
pad+ma 'dab bzhi nyi zla'i steng :
shar du badzra thugs rje che :
dkar po rdo rje pad+ma bsnams :
gsang ye mA ma kI dang 'khril :
rin chen rgyan mdzes 'ja' ltar bsgom :
lho ru rat+na thugs rje che :
ser po rin chen pad+ma bsnams :
gsang ye sangs rgyas spyan ma 'khril :
rin chen rgyan mdzes 'ja' ltar bsgom :
nub tu pad+ma thugs rje che :
dmar po pad+ma rdo rje bsnams :
gsang ye gos dkar mo dang 'khril :
rin chen rgyan mdzes 'ja' ltar bsgom :
byang du karma thugs rje che :
ljang gu ral gri pad+ma bsnams :
gsang ye dam tshig sgrol dang 'khril :
rin chen rgyan mdzes 'ja' ltar bsgom :
de yi phyi rim 'ja' tshon lnga :
pad+ma 'dab brgyad nyi zla'i steng :
shar du sa snying sku mdog dkar :
rin chen myu gu dril bu 'dzin :
sems ma lA se ma dang 'khril :
dkar mo me long bsnams pa bskyed :
shar lhor byang sems byams pa dkar :
klu shing dril bu bsnams pa ni :
yum chen mA le mthing ga 'khril :
phreng ba bsnams te bzhugs par bsgom :
lho ru nam snying sku mdog ser :
phyag gnyis ral gri dril bu 'dzin :
yum chen sems ma gIrtI 'khril :
dmar skya pi waM bsnams pa bsgom :
lho nub kun tu bzang po dmar :
rin chen snye ma dril bu 'dzin :
yum chen nIrtI ljang mo 'khril :
zhal zas bsnams te bzhugs par bsgom :
nub tu spyan ras gzigs dmar skya :
pad+ma dril bu bsnams pa la :
yum chen puSh+pe mthing skya 'khril :
me tog bsnams te bzhugs par bsgom :
nub byang 'jam dpal dmar ser te :
ut+pal dril bu bsnams pa la :
yum chen d+hU pe ma dang 'khril :
dud ka bdug spos 'bul bar bsgom :
byang du phyag rdor sku mdog dkar :
rdo rje dril bu bsnams pa la :
yum chen g+han+d+he ma dang 'khril :
ljang gu dung phor bsnams par bskyed :
byang shar sgrib pa rnam sel ni :
dmar po pusti dril bu bsnams :
yum chen A lo dmar mo 'khril :
phyag na mar me bsnams pa bskyed :
de yi phyogs bzhir pad zla'i steng :
rnam rgyal lcags kyu sku mdog dkar :
lcags kyu dril bu shar sgo srung :
gshin rje zhags pa sku mdog ser :
dbyug to zhags pa lho sgo srung :
rta mgrin lcags sgrog sku mdog dmar :
lcags sgrog sdig mdzub nub sgo srung :
bdud rtsi 'khyil pa dril bu ljang :
rgya gram dril bu byang sgo srung :
de rnams dur khrod chas brgyad la :
me ri'i klong na khros tshul bskyed :
de yi phyi rol khor yug tu :
bla ma yi dam mkha' 'gro dang :
chos skyong srung ma sna tshogs pa :
la la 'phur zhing la la 'jo :
cha lugs nges med sna tshogs las :
'od zer dmar po 'phros pa yis :
skye 'gro'i ngag sgrib dag par bsgom :
klad pa dung gi gzhal yas khang :
gru bzhi sgo bzhi dur khrod dbus :
chos 'byung gru gsum thod ra'i steng :
nyi zla pad+ma ro yi steng :
rta mgrin smug nag 'jigs pa'i tshul :
zhal gcig phyag gnyis dor stabs bgrad :
g.yas pa gri gug g.yon thod khrag :
dbu gtsug rta mgo tse re re :
rigs lnga'i sangs rgyas dbu la mdzes :
kha T+wAM ral pa sbrul lngas brgyan :
dur khrod chas brgyad me dpung klong :
yum chen phag nag ngur sgra 'byin :
sangs rgyas yum lngas dbu la brgyan :
gri gug thod khrag 'khril sbyor bskyed :
sku la spyan mig stong gis gtams :
yab kyi sku la dpa' bo stong :
yum gyi sku la mkha' 'gro stong :
kun kyang gar stabs byed par bsgom :
de yi phyi rol rtsibs bzhi ru :
nyi zla pad+ma bam chen steng :
shar du badzra rta mgrin dkar :
rdo rje phag mo yum dang 'khril :
dur khrod chas brgyad me ri'i klong :
rdo rje thod khrag bsnams pa bskyed :
lho ru rat+na rta mgrin ser :
rin chen phag mo yum dang 'khril :
dur khrod chas brgyad me ri'i klong :
rin chen thod khrag bsnams pa bskyed :
nub tu pad+ma rta mgrin dmar :
pad+ma phag mo yum dang 'khril :
dur khrod chas brgyad me ri'i klong :
pad+ma thod khrag bsnams pa bskyed :
byang du karma rta mgrin ljang :
las kyi phag mo yum dang 'khril :
dur khrod chas brgyad me ri'i klong :
rgya gram thod khrag bsnams pa bskyed :
de yi phyi rol khor yug rtsibs :
nyi shu rtsa bzhi'i steng dag tu :
mi ro bam chen me dpung klong :
shar nas rim bzhin gsal bzhugs pa :
srin mo smug nag g.yag gi mgo :
zhal gcig phyag gnyis thod khrag thogs :
tshangs pa dmar ser sbrul gyi mgo :
zhal gcig phyag gnyis pad+ma bsnams :
lha chen dkar ljang gzig gi mgo :
zhal gcig phyag gnyis rdo rje thogs :
gtogs 'dod sngon mo sre mong mgo :
zhal gcig phyag gnyis 'khor lo 'dzin :
dga' ba sngon mo pha waM mgo :
zhal gcig phyag gnyis spu gri thogs :
gzhon nu dmar mo dred kyi mgo :
zhal gcig phyag gnyis mdung thung thogs :
brgya byin dkar mo dom gyi mgo :
zhal gcig phyag gnyis rgyu zhags 'dzin :
zhi ba dmar mo chu srin mgo :
zhal gcig phyag gnyis bum pa thogs :
bdud rtsi dmar mo sdig pa'i mgo :
zhal gcig phyag gnyis pad+ma 'dzin :
zla ba dkar mo khra yi mgo :
zhal gcig phyag gnyis rdo rje thogs :
be con ljang nag wa yi mgo :
zhal gcig phyag gnyis dbyug to phyar :
srin mo dmar nag dred kyi mgo :
zhal gcig phyag gnyis thod khrag thogs :
za ba ljang nag bya rgod mgo :
zhal gcig phyag gnyis be con 'dzin :
dga' ba dmar mo rta yi mgo :
zhal gcig phyag gnyis khog chen thogs :
stobs chen dkar mo khyung gi mgo :
zhal gcig phyag gnyis dbyug to 'dzin :
srin mo dmar nag khyi yi mgo :
zhal gcig phyag gnyis spu gri thogs :
'dod pa dmar mo pu shud mgo :
zhal gcig phyag gnyis mda' gzhu 'gengs :
nor srung ljang gu sha ba'i mgo :
zhal gcig phyag gnyis bum pa 'dzin :
rlung lha sngon mo spyang ki'i mgo :
zhal gcig phyag gnyis ba dan 'dzin :
me mo dmar ser skyin bu'i mgo :
zhal gcig phyag gnyis gseg shang 'dzin :
phag mo dmar mo phag gi mgo :
zhal gcig phyag gnyis mche zhags thogs :
rdo rje dmar mo khwa yi mgo :
zhal gcig phyag gnyis zhing chung 'dzin :
sna chen ljang nag khyung gi mgo :
zhal gcig phyag gnyis thod khrag bsnams :
chu lha sngon mo sbrul gyi mgo :
zhal gcig phyag gnyis sbrul zhags bsnams :
de yi phyi rol rtsibs bzhi la :
chos 'byung mthing nag bam chen steng :
rdo rje dkar mo khu byug mgo :
lcags kyu bsnams nas shar sgo srung :
rdo rje ser mo ra yi mgo :
zhags pa thogs nas lho sgo srung :
rdo rje dmar mo seng ge'i mgo :
lcags sgrog thogs nas nub sgo srung :
rdo rje ljang nag skya ka'i mgo :
dril bu thogs nas byang sgo srung :
kun kyang gcer bu ral pa gsig :
'jigs pa'i cha lugs cir yang ston :
chu yi nang gi zla ba ltar :
rang bzhin bkrag gsal nyams dga' ba :
sgra dang 'od zer du ma 'khrigs :
ma yengs yid yul gsal bar bskyed :
longs spyod rdzogs pa thugs rje can :
'od zer mthing ga rab 'phros pas :
skye 'gro'i yid sgrib dag par bsgom :
de lta'i gtso 'khor rdzogs par gsal :
thugs rje sprul sku'i lha tshogs ni :
spyi bo bde chen 'khor lo'i dbus :
dkar gsal thig le lnga ldan steng :
thugs rje brgya byin pi waM dkar :
thugs kar yi ge oM gyis brgyan :
gtsug tor chos gos ldan pa la :
zhi ba'i tshul dgu ldan pa bskyed :
ltag rtsa ba men rwa 'dra'i dbus :
ljang gsal thig le lnga ldan steng :
thugs rje thags bzang go mtshon ljang :
thugs kar yi ge ma yis brgyan :
gtsug tor chos gos ldan pa la :
zhi ba'i tshul dgu ldan pa bskyed :
snying gar srog pa rtsa yi nang :
dmar gsal thig le lnga ldan steng :
thugs rje shAka thub sku mdog ser :
gseg shang par bu bsnams nas bzhengs :
thugs kar yi ge Ni yis brgyan :
gtsug tor chos gos ldan pa la :
zhi ba'i tshul dgu ldan pa bskyed :
lte ba sprul pa'i 'khor lo ru :
mthing gsal thig le lnga ldan steng :
thugs rje rab brtan pusti bsnams :
mthing ga mdzes tshul bzhengs te bzhugs :
thugs kar yi ge pad kyis brgyan :
gtsug tor chos gos ldan pa la :
zhi ba'i tshul dgu ldan pa bskyed :
gsang gnas bde 'bar 'khor lo na :
ljang gsal thig le lnga ldan steng :
thugs rje kha 'bar rin chen sgrom :
ljang ser mdzes tshul bzhengs te bzhugs :
thugs kar yi ge me yis brgyan :
gtsug tor chos gos ldan pa la :
zhi ba'i tshul dgu ldan pa bskyed :
rkang mthil bzhag sgor 'khyil pa la :
nag gsal thig le lnga ldan steng :
thugs rje chos rgyal sku mdog nag :
me chu bsnams te bzhengs nas bzhugs :
thugs kar yi ge hU~M gis brgyan :
drug ka gtsug tor chos gos ldan :
zhi ba'i tshul dgu ldan par bskyed :
rtsa khams thig le dkar dmar steng :
mkha' 'gro bye ba dung phyur gsal :
ba spu'i bu ga re re la :
dkar gsal thig le'i gdan steng du :
dus gsum sangs rgyas stong rtsa gnyis :
sprul sku'i cha lugs mdzes tshul bzhugs :
lag g.yas  gzhal yas khang gi  shar sgo'i bam chen steng :
rdo rje mkha' 'gro yab yum ni :
dkar mo gri gug thod khrag 'dzin :
rin chen dar dpyang gar stabs bzhugs :
lag g.yon lho sgo'i bam chen steng :
rin chen mkha' 'gro yab yum ni :
ser mo gri gug thod khrag 'dzin :
rin chen dar dpyang gar stabs bzhugs :
rkang g.yon nub sgo'i bam chen steng :
pad+ma mkha' 'gro yab yum ni :
dmar mo gri gug thod khrag 'dzin :
rin chen dar dpyang gar stabs bzhugs :
rkang g.yas byang sgo'i bam chen steng :
karma mkha' 'gro yab yum ni :
ljang gu gri gug thod khrag 'dzin :
rin chen dar dpyang gar stabs bzhugs :
de ltar sprul sku'i lha tshogs las :
'od zer ljang gu 'phros pa yis :
skye 'gro'i sdig sgrib dag par bsgom :
rang nyid lha la lha nyid rang :
thugs rje'i lha tshogs dbyer med la :
rang sems dkyil 'khor ye rdzogs ngang :
spros bral gnyug ma zang thal bsgom :
oM ma Ni pad+me hU~M hrI:
gsum pa gnas gsum byin brlab dang dbang bskur ba ni /
de ltar sku gsum dkyil 'khor lha'i :
spyi bo mgrin pa snying ga ru :
oM AHhU~M gsum srog btsugs te :
sku gsung thugs su byin gyis brlabs :
oM AHhU~M:
oM AHhU~M:
oM AHhU~M:
thugs rje'i lha tshogs thams cad kyi :
dbu la rigs lngas brgyan pa ni :
ye shes lnga ru lhun gyis grub :
phrin las lnga rdzogs dbang bskur ro :
oM hU~M swA AMHhA:
oM ma Ni pad+me hU~M hrI:
bzhi pa spyan 'dren pa ni /
hrI:
'khor 'das kun shong ka dag gnas :
bde chen brdal ba'i pho brang nas :
snang ba mtha' yas skur bzhengs la :
gnas 'dir spyan 'dren gshegs su gsol :
'byung lnga rang dag snod kyi klong :
phyi nang kun yangs pho brang nas :
thugs rje chen po'i lha tshogs rnams :
gnas 'dir spyan 'dren gshegs su gsol :
lhun grub lnga ldan 'od lnga'i klong :
gsal stong rang grol gzhal yas nas :
gsung gi lha tshogs skur bzhengs la :
gnas 'dir spyan 'dren gshegs su gsol :
rig rtsal rol pa thugs rje'i zer :
'bar ba'i dur khrod me klong nas :
rta mgrin 'jigs pa'i khro tshogs kyang :
gnas 'dir spyan 'dren gshegs su gsol :
thugs rje'i mkha' klong sa gzhi'i gnas :
khams gsum 'dul mdzad lha tshogs rnams :
yon tan rtsal gyis sku bzhengs la :
gnas 'dir spyan 'dren gshegs su gsol :
thugs rje dmigs med gdul bya'i phyir :
brtse bas mdzad pa'i phrin las can :
rig 'dzin bla ma sku bzhengs la :
gnas 'dir spyan 'dren gshegs su gsol :
dpa' bo mkha' 'gro chos skyong rnams :
phyogs mtshams kun nas sku bzhengs la :
gnas 'dir spyan 'dren gshegs su gsol :
sku mdog dkar dmar ya la la :
zhal ni 'dzum mdangs mu lu lu :
rin chen prog zhu rongs se rong :
rus pa'i rgyan cha si li li :
phyag gis gar byed lings se ling :
zhabs kyis bro brdung khrigs se khrig :
sku yi bkod pa shigs se shig :
yig bdun sgra dbyangs di ri ri :
nyams dang rtogs pa 'u ru ru :
dri zhim ngad pa chi li li :
chos skyong gtor lan thibs se thib :
gzhal yas 'od du lams se lam :
dngos grub na bun thibs se thib :
gnas 'dir spyan 'dren gshegs su gsol :
oM ma Ni pad+me hU~M hrI:
lnga pa bzhugs gsol ni /
rin chen sna lnga'i gzhal yas khang :
za 'og gur khang pa tra ris :
dar gyi lda ldi rin chen phreng :
rdo rje'i ra ba pad+ma'i gdan :
nyi zla'i gwa 'u 'khor lo'i dbus :
thugs rje chen po'i lha tshogs rnams :
gsal stong ngos bzung med pa la :
mi g.yo brtan par bzhugs su gsol :
oM ma Ni pad+me hU~M hrI:
drug pa phyag 'tshal ba ni /
thugs rje chen po'i dkyil 'khor 'dir :
bdag gzhan tshogs gnyis bsags pa dang :
sgrib gnyis sbyangs te 'bras thob phyir :
spyan ras gzigs la phyag 'tshal lo :
oM ma Ni pad+me hU~M hrI:
bdun pa mchod 'bul ni /
thugs rje chen po'i lha tshogs la :
kha dog dbyibs legs me tog 'bul :
dri zhim ngad ldan bdug spos 'bul :
ma rig mun sel mar me 'bul :
mdangs ldan bsil 'jam dri chab 'bul :
ro bcud stobs ldan zhal zas 'bul :
gsung snyan rol mo sgra dbyangs 'bul :
gus pa'i tshul gyis 'bul lags na :
blang dor med par bzhes su gsol :
oM ma Ni pad+me hU~M hrI:
oM badzra puSh+pe nas shab+da pU dza hU~M:
thugs rje chen po'i lha tshogs la :
bltas pas yid tshims mdzes pa'i gzugs :
thos pas yid 'ong snyan pa'i sgra :
rnam shes tshims 'gyur khyad 'phags dri :
bcud mchog ro zhim brgya ldan zas :
'jam 'khril reg pas nad sel gos :
dran pas 'dod yon rang grol chos :
gus pa'i tshul gyis 'bul lags na :
blang dor med par bzhes su gsol :
oM ma Ni pad+me hU~M hrI:
oM badzra rU pa shab+da g+han+d+he ra sa spar+she d+harma pU dza hU~M:
thugs rje chen po'i lha tshogs la :
bkra shis rdzas rtags rin chen bdun :
sman dang rak+ta gtor ma mchog :
rig ma sbyor sgrol glu dbyangs gar :
mkha' mnyam ngo mtshar mchod pa'i rdzas :
gus pa'i tshul gyis 'bul lags na :
blang dor med par bzhes su gsol :
oM ma Ni pad+me hU~M hrI:
oM ma hA sarba pany+tsa a mr-ita kha raM khA hi :
oM ma hA rak+ta kha raM khA hi :
oM ma hA b+ha liM ta kha raM khA hi :
oM ma hA sarba pU dza ho :
spro na tshigs bcad 'di rnams sngags bcas so sor phral te bya la sngags med pa gsum la phyi ma 'dis bya'o //
brgyad pa bstod pa ni /
hrI:
ye shes rig pa nyid nas bskyed pa'i sku :
rang byung thugs rje chen po spyan ras gzigs :
sku mdog dkar gsal gangs la nyi shar 'dra :
nyon mongs dri ma dag la phyag 'tshal bstod :
dus gsum sangs rgyas 'dus pa'i gsung :
yi ge hrIHyi 'phro 'du las :
snang gsal 'gyur med pad+ma'i mdangs :
ngan song kun skyob rje la bstod :
sku dmar 'gro ba'i don la chags :
thabs shes gnyis med yum dang 'khril :
'khor 'das mnyam pa'i phyag rgya can :
sdug bsngal kun skyob rje la bstod :
phyi nang rkyen sel tshe bum 'dzin :
rin chen rgyan mdzes skyil krung bzhugs :
'dod yon zhen med pad+ma'i gdan :
thugs rje chen po rje la bstod :
gsang ye dmar mo bde stong 'khril :
dug gsum rtsad gcod gri gug 'dzin :
zag med bde bskyed bdud rtsi stob :
bder gshegs yum chen sku la bstod :
nor 'dzin sras gcig g.yas nas 'dud :
snang ba bde chen gsal ba'i sku :
dri med dkar gsal pad phreng 'dzin :
dgos 'byung nor bu bsnams la bstod :
gsang sngags 'dzin ma g.yon nas 'dud :
gsal stong skur ston ljang sngon mdog :
ut+pal pad phreng rtags kyis mtshan :
shes rab stong pa'i mkha' la bstod :
rigs lnga sems dpa' sgo ba bzhi :
rta mgrin rigs lnga yab yum bcas :
dbang mo thub drug sangs rgyas stong :
mkha' 'gro chos skyong rgya mtshor bstod :
phyag byar 'os pa thams cad la :
zhing rdul kun gyi grangs snyed kyi :
lus btud pas ni rnam kun tu :
mchog tu dad pas phyag 'tshal bstod :
dgu pa dzapa? bzla ba ni /
thugs kar pad zlar hrIHmthar sngags phreng bskor :
de las 'od 'phros 'phags mchod 'gro don mdzad :
snang grags rtog gsum lha sngags chos skur bsgyur :
tshur 'dus bdag thim dngos grub mchog thob gyur :
ces pa'i dmigs pa dang bcas te /
oM ma Ni pad+me hU~M hrI:
zhes 'bru bdun ci nus bzla /
oM ma Ni pad+me hU~M hrIHphaT dza :
oM badzra kro ta h+ya grI wa hU~M phaT:
oM ma Ni pad+me hU~M hrI:
zhes pa gsum so sor cung zad re bzla /
stong phrag re'i mtshams su /
ye shes lha tshogs spyan 'dren gshegs :
sogs kyi stong tshigs kyi mchod pa byed par gsungs pa ltar ram mthar mchod bstod bya /
bcu pa dngos grub blang ba ni /
thugs rje chen po'i lha tshogs dgongs :
sgrub mchog rnal 'byor mched lcam la :
'chi med tshe dang 'bral med gzungs :
thun mong dngos grub gnyis med mchog :
skal ldan bu la dbang bskur stsol :
dngos grub ngo bo mi dmigs kyang :
mi dmigs ngang las thugs rje yis :
da lta nyid du bstsal du gsol :
oM ma Ni pad+me hU~M hrI:
kA ya wA ka tsit+ta sid+d+hi pha la hU~M:
zhes pas ting nge 'dzin gyi dbang len pa'i dmigs pa spyi ltar bya'o //
gsum pa rjes kyi rim pa la bcu las /
dang po tshogs 'khor la /
tshogs rdzas bza' bca' btung ba'i rigs ji ltar tshogs pa 'du byas la byin gyis brlab pa ni /
hU~M:
rang nyid thugs rje'i lha tshogs las :
raM yaM khaM gsum phar 'phros pas :
bsregs gtor bkrus pas dri ma dag :
tshogs kyi dngos po dri med gsal :
rang nyid thugs rje'i lha tshogs las :
b+h+rU~M trAM hU~M AHoM 'phros pas :
sbyangs bsgyur spel te 'dod yon bstims :
dngos grub rdzas kyi gong bur gyur :
oM AHhU~M ha hoHhrI:
lan gsum /
oM badzra sa mA dza :
zhes tshogs zhing spyan drangs nas dang po mchod pa ni /
hrI:
rin chen khang bzang gzhal yas 'dir :
sman dris chag chag pad nyi rgyan :
glu gar rol mo tsan dan phreng :
phyi nang mchod pa'i rdzas rnams kyis :
sprin 'khrigs lta bur mkha' bkang ste :
thugs rje chen po'i lha tshogs mchod :
gzugs mdzes lha mo me long ma :
sgra snyan lha mo pi waM ma :
dri zhim lha mo spos phor 'dzin :
ro mchog lha mo zas gzhong thogs :
reg bya'i lha mo mnyen 'jam 'khril :
kun kyang mdzes pa'i spyan zur blta :
rkang pas stabs byed lag gar sgyur :
mang pos nam mkha'i khams bkang nas :
dkyil 'khor lha tshogs rnams la 'bul :
skong ba spro na rtsa gsum spyi skong rdor gling gter byon dang /
'di nyid kyi gzhung nas 'byung ba'i skong ba rgyas pa rnams skabs 'dir sbyar /
gnyis pa bshags pa ni /
hU~M:
thugs rje chen po'i dkyil 'khor 'dir :
'byor tshogs chung bas sku ma skong :
bsnyen sgrub yun thung rtags ma thon :
rtogs pa'i rtsal chung thugs ma rtogs :
tshogs kyi mchod pas bskang zhing bshags :
sa ma ya ho :
yig brgya brjod /
gsum pa bsgral ba ni /
oM sarba b+hUta A kar+Sha ya dza :
dzaHhU~M baM ho :
zhes dgug gzhug byas pa la bsgral ba ni /
hU~M:
snang srid thams cad dur khrod 'bar :
rtsi shing thams cad mda' dang mdung :
bza' btung thams cad sha khrag mtsho :
gzugs snang thams cad rta mchog dpal :
dmar nag 'jigs pa'i phyag gnyis po :
ri rab phur pas bgegs la gzir :
'gying ba'i stabs kyis gar byed pas :
nyon mongs dug lnga dug gsum 'di :
sku gsum sku lngar bsgral bar bya :
log lta gnyis 'dzin dgra bgegs rnams :
lnga phung rdul du brlag par mdzod :
oM ma Ni pad+me hU~M hrIHphaT dza :
oM badzra kro d+ha ha ya grI wa hU~M phaT dza :
mA ra ya sod sod :
bstab pa ni /
hrI:
thugs rje chen po'i lha tshogs zhal phyes shig :
chos skyong bka' srung gter bdag zhal phyes shig :
dug gsum bsgral pa'i sha rus khrag dang dbugs :
sku gsum ye shes lnga ru sbyangs te 'bul :
rnam shes gnas spor thugs kyi sras su skyed :
bsod nams ye shes tshogs gnyis rdzogs pa dang :
za byed chos dbyings bden bzhi'i klong du rol :
oM sarba ta thA ga ta maN+Da la mAM sa rak+ta ba su ta tsit+ta go ro tsa na kiM ni ri ti khA hi :
zhes bstab /
sarba pany+tsa a mr-ita kha raM khA hi :
zhes bdud rtsi gsang nan 'bul /
de nas brda'i 'bul len bcas tshogs rdzas nang gi sreg blugs kyi tshul du longs spyad la lhag ma byin rlabs spyi ltar bya /
hU~M:
mkha' 'gro ging lang dbang phyug ma :
ma bdun sring bzhi 'bar ma brgyad :
pho nya la sogs lhag sdud tshogs :
dpal gyi pham phab 'di gsol la :
bcol pa'i phrin las grub par mdzod :
oM u ts+tshiSh+Ta ba liM ta b+hak+Sha sI swA hA:
gnyis pa che ba bskyed cing bskul pa ni /
hU~M:
snang srid thams cad gzhal yas khang :
gzugs snang thams cad thugs rje che :
ma lus thams cad nga yi bran :
nga las che btsan su yang med :
oM ma Ni pad+me hU~M hrI:
hU~M hU~M hU~M hU~M hU~M:
chos sku thugs kyi dkyil 'khor dang :
longs sku gsung gi dkyil 'khor dang :
sprul sku sku yi dkyil 'khor dang :
yon tan phrin las dkyil 'khor nas :
gzugs sku sgyu ma'i skur bzhengs la :
zhi rgyas dbang dang drag po'i las :
bcol pa'i phrin las grub par mdzod :
gsum pa chad tho'i gtor ma ni /
hU~M:
sngon tshe 'das dus 'khor 'das gong rol la :
'og min bde chen chos dbyings pho brang du :
snang ba mtha' yas thugs chen rta mgrin gyis :
rang snang zhi khro'i dkyil 'khor zhal phyes tshe :
'od sku 'gyur snang bka' sdod thams cad kyis :
rang gzugs spros med shar grol gzugs bstan nas :
stong gsal bdag 'dzin bral bar ma chad dam :
snang rig don gyi gtor ma 'di longs la :
mthong rgyas rtsal 'byongs ma la bu thim mdzod :
de 'og bar gyi bskal pa dbus ma la :
bsil ba tshal dang bum thang gter gnas su :
slob dpon pad+ma man+dA shel dkar bzas :
thugs chen zhi khro'i dkyil 'khor zhal phyes tshe :
gau ri seng ha phra men las mkhan gyis :
rang rang srog snying phul nas dam la btags :
brgyud 'dzin bka' nyan bran du ma chad dam :
sha khrag rgyan gyi gtor ma 'di longs la :
bcol pa'i phrin las gnyan po grub par mdzod :
de 'og bskal pa dus kyi yang tha la :
gar bzhugs rin chen gter gyi pho brang du :
'dus byas phyir bsgyur don gyi rig 'dzin gyis :
'khrul gzhi rtsad gcod dkyil 'khor zhal phyes tshe :
ltar snang yid kyi lha 'dre yongs 'dus nas :
don dam thig le nyag gcig bstan nas kyang :
dug lnga chos nyid dbyings su bsgral nas ni :
gzhan don rtsol med byed par ma chad dam :
de don khas blangs 'khrul snang ma bsgrub par :
'khor ba skye med dbyings su stong pa dang :
rtsol med dngos med bden med grub par mdzod :
bzhi pa brtan ma mchod pa ni /
hU~M:
brtan ma skyong mdzad ma dang sring :
dpal gnas ma dang yang dag shes :
kong btsun khyung lha g.yu bun ma :
me tog zla 'od byang rgyal ma :
gser thang kun bzang shAn+tiM dpal :
klu mo gzi 'bar la sogs pa'i :
brtan ma bcu gnyis gtor ma longs :
mi mthun gnod pa'i rkyen rnams zlog :
oM AHhU~M badzra a mr-ita khA hi :
ma ma hring hriM ba liM ta khA hi :
lnga pa bro brdung ba ni /
hU~M:
thugs rje chen po'i dkyil 'khor 'dir :
sgrub pa'i log lta bsgral ba'i phyir :
rta mgrin khros par skur sprul nas :
mkha' 'gro'i tshogs dang bcas nas ni :
thabs shes gnyis med 'phro 'du las :
khro bo khro mo'i sprin 'phros nas :
glu bro gar gyi thugs dam 'dir :
rgyun chad med par brdung bar bya :
oM laM AHlaM hU~M laM satwaM b+ha ya nan :
drug pa slar yang mchod cing bstod pa mdor bsdus byas nas bshags pa bya ba ni /
oM:
gang yang bdag blo rmongs pa'i mthus :
ma rig bag med sku ma gsal :
gsung ni 'bru tshig grags cha nyams :
thugs kyi dgongs pa'i don ma khrol :
cho ga gong 'og nor ba dang :
tshogs gtor 'byor pa chung ba dang :
bying rmugs g.yeng bas khyer pa rnams :
thugs rje chen po'i lha la bshags :
dbyangs gsal dang yig brgya bzlas /
bdun pa dngos grub blang ba ni /
hrI:
bdag gzhan bla med bsnyen sgrub 'di dag gis :
sdig sgrib nyams chag ma lus kun byang nas :
tshe 'di nyid la rig 'dzin mchog thob cing :
byin rlabs rtsal dbang gzi byin nus mthu ldan :
sku gsung thugs kyi dngos grub bstsal du gsol :
oM ma Ni pad+me hU~M hrI:
kA ya wA ka tsit+ta sid+d+hi pha la ho :
brgyad pa nyer bsdu ni /
rten yod na brtan bzhugs dang med na gshegs gsol spyi ltar byas nas /
thugs rje chen po zhi khro'i dkyil 'khor du :
rnal 'byor sgrub mchog brtson par bcas pa yis :
bla ma yi dam mkha' 'gro bsnyen cing bsgrubs :
dngos grub mchog blangs phrin las rnam bzhi spyad :
snod bcud snying po byang chub sems su brtul :
kun gzhi skye med mya ngan 'das nas kyang :
mi gnas ye shes thugs kyi dkyil 'khor du :
ye shes 'od zer slar bsdu ya la la :
bde chen thig le'i klong du thim par gyur :
zhes mnyam par bzhag
/oM ma Ni pad+me hU~M hrI:
oM AHhU~M:
oM badzra kA wA tsi rak+ShA haM:
zhes pas thun mtshams kyi lhar langs te go bgo
/dgu pa bsngo smon ni /
theg pa chen po'i bsngo smon ji ltar rigs pa dang /
dge ba 'di yis myur du bdag :
spyan ras gzigs dbang 'grub gyur nas :
'gro ba gcig kyang ma lus pa :
de yi sa la 'god par shog :
bcu pa bkra shis ni /
ho :
thugs rje chen po 'gro ba 'dren pa'i dpal :
sku yi dkyil 'khor lha tshogs bkra shis stsol :
tshe dpag med pa dngos grub rgya mtsho'i dpal :
gsung gi dkyil 'khor lha tshogs bkra shis shog :
rta mgrin rgyal po dgra bgegs tshar gcod dpal :
thugs kyi dkyil 'khor lha tshogs bkra shis shog :
thugs rje'i sku drug rigs drug 'dren pa'i dpal :
kun 'dus dkyil 'khor lha tshogs bkra shis shog :
mkha' 'gro ma tshogs dngos grub re skong dpal :
bdag gzhan don gnyis 'grub pa'i bkra shis shog :
sangs rgyas stong rtsa thugs rjes don mdzad dpal :
sangs rgyas bstan pa rgyas pa'i bkra shis shog :
ngan song kun skyob bde gshegs 'dus pa'i dpal :
bsnyen sgrub dgos 'dod 'byung ba'i bkra shis shog :
ces brjod cing me tog sil ma char du bsnyil nas dge legs su bya'o //
'khor mtshor sdug bsngal bye bas gtses pa rnams //
bde chen lam 'dir 'phags pa'i thugs rjes drangs //
sa lam bde blag nyid du mthar phyin te //
rnam thar bsam yas spyan ras gzigs mtshungs shog
/'di nyid kyi las byang nor bu'i phreng ba la mchod bstod skong ba sgo dbye zor las sogs shin tu mang drags pas dkyus su khyer bde ba'i slad du bsdus /
kha 'gengs dgos pa phran tshegs rigs mthun nas blangs te chos 'di'i zhabs tog tu dmigs pa'i lhag blos /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por sbyar ba dge legs 'phel //

//
