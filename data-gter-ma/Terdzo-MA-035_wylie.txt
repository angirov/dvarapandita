@#//
dam chos snying po skor lnga las :
yi dam bka' 'dus snying po'i phrin las bde chen grub pa zhes bya ba bzhugs so //
na mo gu ru de ba saM gra hA ya /
dbyings las ye shes rol pa'i sku
/theg dgu'i lha tshogs sprul par bcas //
spyi bor mchod nas phrin las kyi //
byang bu lung dang mthun par dgod //
sgrub pa po dbang dang dam tshig la gnas pas dur khrod dben pa'i tshogs khang du gtor mchod tshogs kyi yo byad ji ltar 'os pa 'du bya ba ste /
phrin las kyi rim pa la gsum /
sngon 'gro dngos gzhi rjes kyi rim pa'o //
dang po la sems bskyed pa ni /
bdag dang mtha' yas sems can rnams :
don gyi sangs rgyas yin mod kyang :
rtog pa'i dbang gis 'khor ba las :
byang chub mchog tu sems bskyed do :
e ma'o ngo mtshar rmad kyi chos :
rdzogs pa'i sangs rgyas kun gyi gsang :
skye sogs med las thams cad snang :
skye 'gag gnas dmigs 'gro 'ong bral :
srid pa phyi nang snod bcud thams cad ni :
snyigs ma lnga dang skye 'gro ma lus kun :
thams cad sangs rgyas nyid kyi rang bzhin pas :
thabs la mkhas pas 'di ltar brtag cing bsgom :
na mo hU~M:
'bar ba'i mtshams ni /
hU~M:
kun bzang klong nas zhe sdang rdo rje bzhengs :
yab yum sbyor ba'i sems sprin khro bo dang :
mtshon cha me yis bgegs tshogs tshar bcad nas :
bde chen rang mdangs srung ba'i 'khor lor gyur :
hU~M hU~M hU~M:
nyams chag bshags pa ni /
rig 'dzin rgyal ba zhi khro'i tshogs :
nam mkha' gang bar sad par bsam :
hU~M:
ye nas gnyis med chos skur dag pa las :
ma rig dbang gis sgro dang skur btab ste :
bde dang sdug bsngal sna tshogs ngo bor smin :
de ldog don phyir rgyal ba'i dam chos ston :
bdag cag ma rig lus dang ngag sems kyi :
bag med tshul gyis dam las 'gal gyur pas :
rgyal ba 'khor bcas thugs dang ci 'gal ba :
thugs rje che mnga' khyed la bzod par gsol :
dam bca' bzung ba ni /
oM:
kun tu bzang po bla na med pa yi :
byang chub mchog tu bdag ni sems bskyed de :
don dam dang ni kun rdzob byang chub sems :
bla ma lha khyod rtag tu bzung bar bgyi :
byin dbab pa ni /
oM hU~M:
a la la ho :
b+ha ga wAn sa ma ya ho :
sa ma ya satwaM:
hU~M:
dus gsum bde gshegs 'khor dang bcas :
rang bzhin gnas nas sku bskyod de :
sgrub pa'i gnas mchog 'dir gshegs la :
dbang skur byin phobs dngos grub stsol :
hU~M hU~M hU~M hU~M:
zhes byin bsdu /
mchod rdzas brlab pa ni /
yi ge raM yaM khaM gis bsregs gtor bkrus :
dbyings kyi b+han+d+har ye shes lnga yi rdzas :
de dbus che mchog bdag nyid bdud rtsi 'khyil :
mtheb srin rta mgrin yab yum rang 'od kyis :
bdud rtsi bsdus nas thim pas 'od du zhu :
rta mgrin yab yum byang sems de dang 'dres :
gang la phog pas don grub bdud rtsir gyur :
badzra a mr-ita oM AHhU~M hrIHThA:
gtor gzhong yum lnga'i mkha' la gtor ma ni :
ye shes lnga yi 'dod yon 'phro bar gyur :
oM ma hA ba liM ta te dzo ba liM ta ba la ba te gu h+ya sa ma ya hU~M phaT:
pad+ma 'bar ba'i snod du ye shes kyi :
rba klong 'khrugs pas khams gsum rak+ta 'dus :
oM ma hA rak+ta dz+wa la maN+Da la hU~M hrIHThA:
gzhan yang snod rnams dbyings kyi zhing khams su :
mchod rdzas ye shes lha mo'i rol par gyur :
na mas+sa man+ta bud+d+ha nAM ga ga na sa ma ye swA hA:
oM shrI badzra rA ga d+hU pe d+hU:
oM shrI badzra rA ga puSh+pe pU:
oM shrI badzra rA ga A lo ke hrI:
oM shrI badzra rA ga gan+d+he gan :
hU~M:
phyi nang gsang ba'i sems kyi dngos po rnams :
mtshams bcad bshags pa dam bca'i byin rlabs kyis :
lam gyi 'gal rkyen ming yang med par shog :
nus med ma dag dngos po cir snang ba :
byin phab sbyangs spel bsgyur pa'i mthu nus kyis :
lam gyi mthun rkyen lhun gyis 'grub par shog :
na mo hU~M:
gnyis pa dngos gzhi'i ting 'dzin bsgom pa ni /
chos rnams stong nyid ye ji bzhin :
ye shes rang bzhin lhun gyis grub :
gnyis med bde chen byang chub sems :
rang byung sngags kyi rang sgra yis :
snod bcud dkyil 'khor chen por shar :
b+h+rU~M oM AHhU+A+u~M~M swA hA:
hU~M ha he phaT b+h+yo raM hU~M:
nam mkha' thams cad gzhal yas khang :
sgo dgu 'ja' tshon bres pa ltar :
bde gshegs zhi ba'i pho brang dbus :
seng khri pad+ma nyi zla'i steng :
kun tu bzang po nam mkha'i mdog :
g.yas dkar g.yon dmar mnyam gzhag phyag :
byang chub mchog rgya rdor dril 'dzin :
kun tu bzang mo gnyis med 'khril :
rdo rje pad+ma'i skyil krung gis :
'od zer drug phrag drug 'phro 'bar :
mdun du bcom ldan mi bskyod pa :
phyogs bzhir rnam snang rin chen 'byung :
snang ba mtha' yas don yod grub :
mtshams bzhir byang chub sems dpa' brgyad :
rigs kyi cha lugs yum bcas gsal :
khyams la bya byed thub pa drug :
sgo bzhir mthar byed yab yum brgyad :
phung khams skye mched dag pa'i lha :
dpal chen 'bar ba'i pho brang dbus :
'khor 'das rol pa'i khri steng du :
spyi dpal che mchog he ru ka :
mthing nag ston gnam dwangs pa'i mdog :
dbu ni nyi shu rtsa gcig ldan :
g.yas dkar g.yon dmar rta gdong bzhad :
khrag 'thung drug cu rtsa bzhi'i spyan :
bde gshegs sras bcas khro bo'i tshogs :
bzhi bcu rtsa gnyis phyag rgya 'bar :
rnam thar brgyad kyi zhabs brgyad bgrad :
dpal chas dur khrod rgyan rnams rdzogs :
yum chen gnam zhal dbyings phyug ma :
sngo skya dbu dgu stong nyid phyag :
rdo rje dung khrag gnas yul gyi :
zhing skyong ma mo bcu drug bsnams :
phyag rgya lngas brgyan lang tsho 'bar :
dbyings dang ye shes bde chen rol :
mdun du sras mchog he ru ka :
dbus dang phyogs mtshams dpal chen dgu :
cha lugs kun rdzogs yum dang 'khril :
khyams sgor sras mo nyi shu'i tshogs :
gnyis par 'bar ma gsang ba'i yum :
gsum par dbang mo nyi shu brgyad :
bzhi par mkha' 'gro sum cu gnyis :
lnga par ma bdun sring bzhi dang :
drug par rdo rje ging gi tshogs :
bdun par khro bo khro mo dang :
brgyad par mkha' 'gro drug cu bzhi :
dgu par pho nya drug cu 'khod :
shar du yang dag thugs kyi lha :
lho ru 'jam dpal gshin rje'i gshed :
nub tu rta mgrin sprul 'khor bcas :
byang du phur pa phrin las lha :
shar lhor ma mo rbod gtong dang :
lho nub rgyud gsum rig 'dzin tshogs :
nub byang dregs 'dul bka' srung sde :
byang shar stobs ldan dregs par bcas :
phyi khyams theg pa drug gi lha :
'khor ba'i rtog tshogs gnas 'gyur nas :
bde chen ye shes dkyil 'khor 'bar :
hU~M:
phyi nang snod bcud dngos po cir snang ba :
gzhal yas lha ru bsgoms pa'i byin rlabs kyis :
phung khams skye mched rtog pa rnam dag nas :
'og min dkyil 'khor lhun gyis grub par shog :
na mo hU~M:
rgya bcings la /
snang grags rtog tshogs sku gsung thugs :
dbyings la ye shes lnga rdzogs bsam :
oM AHhU~M:
oM AHhU~M swA hA:
rang rig hU~M sngon rtag 'char ba'i :
'od kyis chos dbyings mthar thug khyab :
chos sku gzugs sku'i skur bzhengs gyur :
badzra sa mA dza :yis snyan gsan dbab /
hU~M:
thugs rje'i lcags kyus thugs dam rgyud bskul zhing :
byams pa'i zhags pas gnas nas spyan yang 'dren :
lcags sgrog bka' yi pho nyas gnas bskyod la :
bde gshegs bzhugs shing rnam grol dgyes pa bskyed :
e h+ye hi A na ya badzra :sa spyan drang /
dzaHhU~M baM ho :sa bstim /
tiSh+Tha badzra :sa brtan par bya /
hU~M:
sbyang gzhi sbyangs 'bras dngos po cir snang ba :
ye shes spyan drangs bstims pa'i byin rlabs kyis :
gzhi 'bras gnyis su med pa'i don rtogs nas :
bla med 'bras bu lhun gyis grub par shog :
na mo hU~M:
lha dang lha rol tshul gyis phyag mchod ni /
hU~M:
rdo rje rkang lag mdzes pa'i gar :
rnam mkha'i rdul snyed rab sprul te :
'bar ba'i dkyil 'khor mnyes bya'i phyir :
dkyil 'khor lha la phyag 'tshal lo :
a la la ho :
a ti pU ho :
pra tIts+tsha ho :
phyi nang gsang mchod ni /
hU~M:
'khor ba rgya mtsho'i yo byad rnams :
mchod pa rgya mtsho'i rgyan yin te :
srid pa rgya mtsho mtha' yas kun :
kun bzang mchod sprin mchog tu rol :
oM na maHsarba ta thA ga ta b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA:
'byung ba chen po nam mkha' ni :
'byung ba chen po lnga yi mdzod :
nam mkha' las ni 'dod pa 'byung :
'dod pa'i mchod pa 'byung gyur cig :
oM AHhU~M:
su ra to ma hA rA ga :
pa na peM:
pe nu su ra to :
ti pu pa ra mu :
sarba ta thA ga ta sid+d+hi hu :
sa ma yo ta mu :
sarba ma hA su kha sid+d+hi hU:
oM AHhU~M:
oM A ha ra A ha ra sarba bid+yA d+ha ra pU dzi ti na maHsa man+ta bud+d+ha nAM ga ga na khaM sa ma ye swA hA:
oM shrI badzra rA ga d+hU pe d+hU:
oM shrI badzra rA ga puSh+pe pu :
oM shrI badzra rA ga A lo ke hrI:
oM shrI badzra rA ga gan+d+he gan :
ma hA pany+tsa a mr-ita la kha raM khA hi :
kA ya wA ka tsit+ta oM AHhU~M:
zhes dngos grub blang /
ma hA ba liM ta khA hi :
ma hA rak+ta khA hi :
lha rnams yab yum sbyor bas bde mchod 'bul /
oM sarba ta thA ga ta ma hA a nu rA ga Na badzra swa b+hA wa At+ma ko\u0f85 haM:
byang sems 'od kyis 'khrul rtog 'od gsal ngang du sbyang /
bo d+hi tsit+ta s+pha ra Na phaT:
bstod pa ni /
oM:
thams cad ma lus sku gsung thugs :
sku gsung thugs kyi bdag nyid che :
sku gsung thugs kyis ku+un tu khyab :
sku gsung thugs kyi thig le che ho :
hU~M:
bdag med phyogs bral don dam thugs chud cing :
byams dang snying rjes dgra zun mi mnga' yang :
gdug pa 'dul phyir dus las mi 'da' ba'i :
'jigs byed khro bo'i tshogs la phyag 'tshal bstod :
hU~M:
bde sdug btang snyoms dngos po cir snang ba :
phyag mchod bstod pa phul ba'i byin rlabs kyis :
blang dor 'dzin pa'i rtog pa rnam dag nas :
kun kyang mnyam nyid ngang du rtogs par shog :
na mo hU~M:
'dod gsol ni /
ho :
phyogs dus bde gshegs dkyil 'khor lha rnams dgongs :
phyi nang gsang ba sku gsung thugs rgyud mnyes :
de mthus 'gro kun rdo rje 'chang gral thob :
bdag cag rnams kyi dam tshig nyams chag skong :
dngos grub rnam pa gnyis kyi snod gyur te :
yi ge 'khor lo tshogs chen sa non shog :
a la la ho :
bsnyen pa'i dgongs pa ni /
snang srid dam tshig phyag rgya'i ngang :
lus kyi 'gul bskyod rdo rje'i gar :
smra brjod thams cad sngags kyi tshig :
sems nyid stong gsal zung 'jug pa :
rang rig byang chub sems kyi ngang :
oM gu h+ya dz+nyA na bo d+hi tsit+ta ma hA su kha hU~M hU~M:
lus ngag sems gsum ma bcos pa :
lhug par gnas pa'i ngang nas bzla :
sgrub pa dang 'brel na mdun rten dkyil 'khor dang rten dgu'i go sar dzapa? khang dbye /
dgongs pa'i gzer dang bzlas pa gter gzhung ltar bya zhing mthar las bzhi'i sngags kyang sbyar /
phrin las bsdus pa'i skabs gong gi gu h+ya dz+nyA na bsnyen sgrub chig dril khyad par gyi bzlas pa yin pas de kas 'thus kyang /
khro bo la zur du spro na /
oM ru lu ru lu hU~M b+h+yo hU~M:
zhes bzlas so //
mthar stong tshigs mchod bstod phul la yig brgya bzla /
hU~M:
rlung sems sngags kyi dngos po cir snang yang :
dbyer med rdo rje'i bzlas pa byas pa'i mthus :
rnam gsum so sor 'dzin pa kun dag nas :
bsnyen sgrub rnam bzhi'i 'bras bu myur thob shog :
na mo hU~M:
gsum pa rjes kyi bya ba la dang po tshogs mchod ni /
yo byad rnams la bsang gtor bya /
oM kro d+hI shwa rI sarba dra byaM sho d+ha ni hU~M phaT:
raM yaM khaM:
hU~M:
ye shes me rlung chu 'phros pas :
dngos 'dzin rnam rtog thams cad sbyangs :
tshogs gzhong b+han+d+ha'i snod nang du :
sha lnga bdud rtsi ye shes lnga :
'dod yon mchod sprin 'phro bar gyur :
oM AHhU~M:
oM:
bsod nams ye shes tshogs rdzogs shing :
rang rig mtha' dbus med pa'i dkyil :
ye shes bzhi 'phro 'khor lo'i tshul :
tshogs mchog dkyil 'khor gshegs su gsol :
dzaHhU~M baM ho :
e h+ye hi :
ru lu ru lu hU~M b+h+yo hU~M dzaHdza :
mchod pa ni /
oM:
dgyes pa tshim pa'i longs spyod dag :
ji ltar yid bzhin nor bu ltar :
dpag bsam shing chen 'dod 'jo'i ba :
ma rmos lo tog rgyas pa ltar :
rnal 'byor longs spyod chen po dag :
nam mkha'i khams su gtibs nas kyang :
rdo rje dgyes tshogs kun 'dus nas :
skal ldan rnams kyis rab sprul cing :
rdo rje gar gyis dbang bsgyur nas :
sgeg sogs lha mo'i 'jo tshul dag :
'dud cing bstod pa'i tshul gyi ni :
rol mo'i tshogs kyis dgyes par mdzod :
dzaHhU~M baM ho :
shrI he ru ka ma hA badzra :
i daM d+hU paM puSh+paM dI paM gan+d+haM ba liM ta pra tIts+tsha ho :
shrI maM kha kha khA hi khA hi :
bshags pa ni /
tshe rabs thog ma med pa'i tshun chad nas :
da lta'i lus 'di blang ba yan chad du :
lus kyis sdig byas spyod pa ngan du spyad :
ngag gis tshig 'khyal smra ba ngan du brjod :
sems kyis blo nor log par sems pa sogs :
'dod khro gti mug dbang gis nongs bgyis pa :
bkram pa'i lha tshogs rnams la bzod par gsol :
ye shes lha la rtog pa mi mnga' yang :
de yi 'khor du gtogs pa'i lha srin rnams :
mi yi skyon mthong tsam nas bar chad brtsam :
nongs shing 'gal 'khrul ci bgyis mthol lo bshags :
yig brgya bzla /
tshogs tha mar dgra bgegs bkug bstim byas la /
e yi tshogs kyi dkyil 'khor du :
'bar ba gtum chen rngams pa rnams :
khros pa'i yid kyis bskul byas na :
sangs rgyas bsod nams sku yang 'jig :
bdud rtsi lnga dang zas lnga la :
mtshan ma ming du bcas pa la :
bkug ste rdo rje phur pas bsgral :
rdul du brlags nas tshogs su 'bul :
oM ru lu ru lu hU~M b+h+yo hU~M sarba duSh+TAM mA ra ya hU~M phaT:
sha khrag bdud rtsir spar nas bstab pa ni /
hU~M:
rdo rje 'bar ba'i tshogs mchod 'di :
mchod sprin kun tu rgyas gyur cig :
dug gsum brtsegs pa'i ri bo 'di :
sku gsung thugs kyi klong du stob :
ma hA mAM sa rak+ta kiM ni ri ti kha raM khA hi :
brda dang brda'i 'bul len byas la /
bdag mchod kun mnyes thams cad tshims :
kun la phan pa'i sman yin te :
rnal 'byor bdag nyid chen po yis :
thams cad bza' zhing brgyan par bya :
a la la ho :
bza' dang bca' dang btung dang bgo :
'dod pa'i yon tan lnga ldan pa :
nam mkha'i sprin ltar gtibs spungs nas :
dkyil 'khor la ni dkyil 'khor thim :
a la la ho :
zhes nang gi sreg blugs tshul gyis rol /
rdo rje'i glu dang gar bya zhing spro na rgyud kyang bklag
/lhag ma bsdus la zhal chab bran te /
oM AHhU~M:
lhag ma bdud rtsi'i rgya mtshor gyur :
oM AHhU~M:
zhal chab bdud rtsi'i nus pa bskyed :
oM AHhU~M:
lhag ma'i mgron rnams 'dus par gyur :
oM AHhU~M:
'jig rten 'das dang ma 'das pa'i :
lhag ma'i mgron rnams tshim par rol :
oM AHhU~M:
phung po lha yi rtsal snang las :
ye shes lhag sdud lhun gyis grub :
oM AHhU~M:
phyi nang gnyis med don rtogs nas :
lha 'dre dbyings rig dbyer med gyur :
oM AHhU~M:
hU~M:
'dod yon rnam drug dngos po cir snang yang :
thams cad zhen med ngang du rol pa'i mthus :
bde sdug btang snyoms tshor ba rnam dag nas :
kun kyang ye shes rgyan du rtogs par shog :
na mo hU~M:
zhes lhag ma dor zhing smon lam gdab /
gtor skyong mdor bsdu na /
oM AHhU~M:
hU~M:
brgyud gsum bla ma'i spyan sngar zhal bzhes pa'i :
bka' srung dam can rgya mtsho'i tshogs rnams dang :
bod skyong brtan ma chen mo 'khor bcas kyis :
dam rdzas bka' yi gtor ma 'di bzhes la :
thugs dam bzhin du bcol pa'i phrin las mdzod :
ma hA pany+tsa a mr-ita rak+ta ba liM ta khA hi :
dngos grub gsol ba ni /
hU~M~M:
sems can don phyir nan tan mchog bskyed de :
ye shes thugs rjes bdag la dgongs nas kyang :
mchog dang thun mong dngos grub dam pa rnams :
bdag la bstsal zhing brtan par bzhugs su gsol :
kA ya wA ka tsit+ta tiSh+Tha badzra :
gtang rag mchod bstod dang bzod gsol yang spro na bya chog
/hU~M hU~M hU~M:
snang srid dkyil 'khor rang la thim :
sems dpa' gsum yang hU~M la 'dus :
de yang dbyings ye gnyis med pa'i :
byang chub thig le'i klong du bzhag :
sngags kyi rkyen gyis sad pa las :
dpal chen zhal gcig phyag gnyis pa :
gnas gsum oM AHhU~M gis mtshan :
badzra kA wA tsi rak+Sha haM:
lus rdo rje'i go chas g.yogs par bsam /
badzra ka pA la mA la a b+hi Shiny+tsa trAM trAM:
oM ar+Ya lam+b+ho d+ha ra A b+hi Shiny+tsa hrI:
dbu rgyan cod pan bcings par mos /
oM gu h+ya sa ma ya satwaM:
brtan par bya zhing yig brgya bzlas la /
hU~M:
chu bo bzhi yi dngos po cir snang yang :
bskyed rdzogs rnam gnyis bsgoms pa'i byin rlabs kyis :
sdug bsngal bdud bzhi bcom nas dbang dang ldan :
mi zad rgyan 'khor rnam lnga 'grub par shog :
na mo hU~M:
ces dang gzhan yang ji ltar 'os pa'i bsngo smon shis pa brjod pas mtha' brgyan par bya'o //
bka' 'dus snying po'i dkyil 'khor du //
dbyings ye gnyis med he ru ka'i /
go 'phang thob nas mkha' khyab 'gror //
dngos grub rnam gnyis sbyin nus shog
/ces pa'ang sprul pa'i gter chen nyid kyi bkas rjes su gnang zhing gang de'i sras yum lhan rgyas kyi bzhed pa skong ba'i slad du 'chi med bstan gnyis gling pas shrI de bI ko Ti'i dben khrod du bgyis pa dge legs 'phel ///
/
