@#//
pad+ma'i zhal gdams grol tig dgongs pa rang grol las /
lam rgyas pa'i dbang chen 'dus gsal du bkod pa grub gnyis rab tu rgyas pa zhes bya ba bzhugs so //
lam 'bring po dang bsdus pa'i dbang chog kyang dkyus gcig tu yod do //
na mo badzrAtsar+Ya bai ro tsa nA ya /
phyi ltar byang sems nang ltar sgrub sde brgyad //
gsang ba rig 'dzin yang gsang mtshan brgyad po //
kun 'dus kun bzang rdo rje thod phreng rtsal //
dpal ldan bla ma'i rnam par shar la 'dud //
mgon de'i drin las srid min rnyed dka' ba'i //
smin grol bdud rtsi'i bcud kyis ngoms pa'i blo
/tshul 'di kun la rgyas pa'i rjes song bas /
khyer bder spel gyis rtsa gsum dgyes brtser mdzod //
zab gter rgya mtsho'i yang snying grol thig dgongs pa rang grol gyi lam rgyas pa'i smin dbang ras bris la brten nas dkyus tsam du bskur ba la gsum /
sngon 'gro
/dngos gzhi /
rjes kyi bya ba'o //
dang po la gsum /
bdag gi rnal 'byor dang 'brel ba phyi gtor gtang ba /
sta gon /
dkyil 'khor bzhengs pa'o //
dang po ni /
tshig bdun gsol 'debs /
rgyun bshags yan lag brgyad pa /
tshad med bzhi bsgom pa rnams spyi ltar la /
lam 'bring bsdus gang yang rung ba'i bdag bskyed bzlas pa bcas bya /
dkar gtor bsang sbyang byin brlab /
a kA ro'i sngags kyis bsngos la /
gang dag 'dir gnas sogs kyis las bcol lo //
gnyis pa la gsum /
lha /
bum pa /
slob ma sta gon no //
dang po ni /
dkyil 'khor gyi gzhi la maN+Dal steng dri'i thig le dbus su gcig
/de rgyab brgyad rim gsum du byas pa la 'bru'i tshom bu dgod /
sman raka gtor gsum /
phyi mchod rnams bshams la /
mchod pa byin rlabs ni /
bdag mdun dbang don de nyid gsal ba ltar /
hU~M:
bla ma rtsa gsum snang srid dag pa la :
sogs mthar so so'i sngags lan gsum /
de nas rten dang brten pa bskyed pa ni /
hU~M:
chos rnams skye med 'od gsal nam mkha'i dbyings :
zhes pa nas /
gtso dang 'khor bcas bsam las 'das par bsgom :
de yi phyi rol pad+ma 'dab brgyad la //
'ja' tshon thig le 'od phung 'khyil ba'i klong //
rig 'dzin rnam brgyad ma 'dres 'ja' ltar shar //
kun kyang mnyen zhu phod chen chos gos dang //
rin chen rus brgyan phyag rgya gar gyis rol //
de yi phyi rol pad+ma 'dab brgyad steng //
sprul pa'i gu ru mtshan brgyad gsal 'tsher 'bar //
rig 'dzin dpa' bo DA ki sprin ltar gtibs //
kun gyi gnas bzhir 'bru gsum hrIHdang ma //
de las 'od 'phros ye shes spyan drangs bstim //
zhes gsal btab la /
hU~M|
ye shes lha tshogs spyan 'dren gshegs //
phyi nang gsang ba'i mchod pa 'bul //
sku gsung thugs yon phrin las bstod //
bag med 'gal 'khrul nyams chag bshags //
mchog dang thun mong dngos grub stsol //
oM badzra ar+g+haM nas /
shab+da'i bar dang /
sarba pany+tsa rak+ta ba liM ta khA hi :
zhes spyan 'dren mchod bstod phrug gcig tu byas la /
sgrub sngags hU~M dgu ma dang /
sgrub chen yongs 'dus ni ci nus bzla zhing /
mthar mchod bstod bsdus tsam byas rjes /
rang gi lce hU~M las skyes pa'i rdo rje'i rang bzhin du gyur ces brjod snyan gsan dbab pa ni /
bla ma rig 'dzin dkyil 'khor bcas //
ma lus bdag la dgongs su gsol //
bdag ni che ge rdo rje 'dzin //
sangs rgyas rnams ni mchod pa dang //
sems can rnams la phan don du //
bla ma rig 'dzin kun 'dus kyi //
dkyil 'khor dam pa bzhengs 'tshal bas //
de nyid gnang bar mdzad du gsol //
zhes lan gsum gsol ba btab pas gnang ba byin te /
ye shes kyi dkyil 'khor steng gi nam mkhar btegs par bsam zhing /
rdo rje khu tshur gnyis gshibs pa'i mdzub mo brkyang rtse gtugs nas 'og tu phyogs pa spyi bor gtod pa dang bcas /
oM badzrod tiSh+Tha lhan /
zhes nam mkha'i dbyings su bkod la /
slar yang mchod cing bstod nas tshom bu mchod pa dang bcas re zhig bsdu bar bya'o //
gnyis pa ni /
mtshan nyid dang ldan pa'i bum pa rnam rgyal /
khrus bum /
las bum gsum yungs kar gyis brabs /
gu gul bdug
/rnam bum mgul chings sngon po bum rdzas so lnga'i bcud ldan /
khrus bum dkar /
las bum ljang /
gnyis ka'ang bcud dang ldan zhing de rnams la kha rgyan gzungs rdor spyi ltar byas te /
stegs bu'i dbus su rnam rgyal gyi bum pa'i steng du b+han+d+ha mtshan ldan du bur chang chos sman sbyar ba blug cing dar dmar brgyad ltebs kyi khebs dang bcas bzhag
/de'i steng du me long la sin+d+hu ras chos 'byung bsnol ma'i dbus su pad+ma 'dab bzhi'i lte bar baM/
'dab bzhi la ha ri ni sa bris pa bzhag pa'i steng du man shel o rgyan yab yum gyi tsakli dang bcas pa bsham /
de'i mdun ngos kyi g.yas su khrus bum dang /
g.yon du las bum /
mtha' mchod pas bskor /
sngar ltar mchod pa byin gyis brlabs rjes /
bum pa bsang sbyang /
stong pa'i ngang las rnam rgyal bum pa ni //
b+h+rU~M yig yongs gyur rin chen sna tshogs las //
yongs grub phyi ni bum gzugs nang gzhal yas //
tshad dang mtshan nyid thams cad rdzogs pa yi //
pho brang dbus su rin chen zur brgyad mdzes //
lte dbus pad+ma nyi zla brtsegs pa'i steng :
zhes pa nas /
rig 'dzin dpa' bo DA ki sprin ltar gtibs //
bar la sta gon ltar bya /
de nas /
g.yas kyi khrus bum nang du pad zla'i steng //
rdo rje hU~M mtshan yongs gyur rdo rje sems //
dkar gsal rdo rje dril 'dzin longs sku'i chas //
mtshan dpe'i gzi 'bar sems dpa'i skyil krung bzhugs //
las bum nang du pad nyi rgya gram steng //
hU~M mtshan rgya gram yongs gyur bdud rtsi 'khyil //
ljang gu phyag g.yas sna tshogs rdo rje sdigs //
g.yon pas dril 'dzin khro chas 'dor stabs bzhugs //
lha tshogs kun gyi gnas gsum oM AHhU~M//
gis mtshan de las 'od zer dpag med pa //
'phros pas rang 'dra'i ye shes spyan drangs te //
rang rang dam tshig sems dpar dbyer med bstim //
hU~M/
ye shes lha tshogs sogs gong ltar byas pa'i rjes /
gtso bum la dmigs te gzungs thag la 'jus nas /
hU~M dgu ma dang /
sgrub chen gsang ba yongs rdzogs kyi yang snying brgya rtsa yan gang 'grub /
g.yas kyi khrus bum la dmigs te yig brgya /
g.yon gyi las bum la dmigs te kuN+Da lI ci 'grub bzlas rjes /
gsum ka la dmigs te /
ar+g+haM sogs kyis mchod /
bstod par 'os pas bstod nas 'od zhu ni /
bum pa gsum gyi lha tshogs bde stong chen po'i rnam rol du 'od du zhu nas rang rang gi byed las 'grub pa'i nus can du gyur //
ces brjod cing bsam mo //
gsum pa slob ma sta gon ni /
rdzas bzhi dang skye mched byin rlabs tsakli sogs nye bar bstar /
slob ma rnams la las bum gyi chus khrus bya /
phrin las sngon 'gro ltar bgegs gtor gtang zhing mtshams bcad la srung 'khor bsgom /
pad+ma'i zhal gdams grol thig dgongs pa rang grol gyi lam rgyas pa bla ma rig 'dzin bde gshegs kun 'dus kyi dkyil 'khor du dbang bskur ba la thog mar sngon 'gro sta gon gyi chos rnams zhu ba'i yon du maN+Dal 'bul 'tshal /
zhes 'bul du gzhug
/de'ang ji skad du /
gsang sngags dngos grub don gnyer na //
'jig rten tshe 'di'i zhen pa dor //
pha rol la ni 'dun pa bskyed //
'di 'bras gnyer na phyi ma 'jig
/phyi ma gnyer na 'di 'bras 'grub //
de bas rang gzhan don bya'i phyir //
bsam pa bzang po mchog la sbyor //
ces gsungs pa ltar gang zhig mchog gi dngos grub mi slob pa'i zung 'jug gi 'bras bu don du gnyer ba dag gis 'khor ba'i bde skyid mngon mtho'i go 'phang dang /
nges legs nyan rang gi go 'phang tsam don du gnyer bya ma yin pas /
nam mkhas khyab pa'i pha ma sems can thams cad 'khor ba sdug bsngal gyi rgya mtshor yang nas yang du 'khyams pa la tshad med pa'i snying rje drag pos kun nas bslangs te /
de rnams kyi don du bla na med pa rdzogs pa'i sangs rgyas kyi go 'phang thob par bya /
de'i ched du rdo rje theg pa'i myur lam rmad du byung ba'i dkyil 'khor zab mo 'dir 'jug par bya'o snyam pa'i sems bskyed kyi 'phen pas gzhi bzung nas gsol ba gdab pa 'di'i rjes zlos mdzod /
dga' chen khyod bdag ston pa ste //
slob dpon khyod ni dgongs su gsol //
byang chub chen po'i tshul bstan pa //
mgon po chen po bdag 'tshal lo //
dam tshig de nyid bdag la stsol //
byang chub sems kyang bdag la stsol //
sangs rgyas chos dang dge 'dun te //
skyabs gsum dag kyang bdag la stsol //
thar pa chen po'i grong mchog tu //
mgon pos bdag ni gzhug tu gsol //
lan gsum /
khyed rang rnams thun mong dang khyad par gyi slob pa'i gnas rnams khas blang zhing gzung bar bya ba'i gzhi rten du mdun gyi nam mkhar dkon mchog gsum gsal bar dmigs la rgyun bshags sngon du 'gro ba'i thun mong gi byang sdom 'dzin pa 'di'i rjes zlos mdzod /
dkon mchog gsum la bdag skyabs mchi :sogs lan gsum /
de nas khyad par rdo rje theg pa'i dkon mchog la skyabs su bzung zhing sgo gsum tha mal gyi snang zhen las ldog pa'i nyes spyod sdom pa /
bskyed rdzogs kyi lam zab mo la bslab pa'i dge ba chos sdud /
gzhan don du las bzhi'i phrin las la 'jug pa'i sems can don byed de sngags kyi tshul khrims bye brag pa rnams la slob bo snyam pas 'di'i rjes zlos /
hU~M:
bla ma rtsa gsum skyabs kyi mchog tu 'dzin :
'gro ba'i don du smon 'jug sems bskyed de :
sku gsung thugs dang mnyam sbyor gsang sngags kyi :
dam tshig sdom pa rtag tu bskyang bar bgyi :
zhes gsum brjod /
de ltar thun mong dang thun mong ma yin pa'i sdom pa blangs pa de rnams skyes brtan gong du 'phel zhing tshegs chung ngus dge tshogs rgya chen po bsdus te tshogs gsag pa'i ched du yan lag bcu pa'i don dran pas 'di'i rjes zlos mdzod /
hU~M:
bla ma yi dam DA ki'i lha tshogs rnams :
tshogs gnyis gsag phyir rten gyi mchog tu 'dzin :
dga' mgu rangs pa'i sems kyis gus phyag 'tshal :
dngos su 'byor dang yid sprul mchod pas mchod :
sdig pa'i tshogs dang dam tshig nyams chag bshags :
dge tshogs mdzad pa kun la yi rang ngo :
theg gsum chos kyi 'khor lo bskor bar bskul :
'gro la phan mdzad mya ngan mi 'dar bzhugs :
bdag gzhan dge ba byang chub chen por bsngo :
de ltar nyams blangs dge tshogs la brten nas :
mkha' khyab 'khrul pa'i sems can thams cad la :
byams dang snying rje dga' ba tshad med dang :
btang snyoms la brten mnyam nyid chos kyi sku :
'gro ba kun gyis yang dag gnas thob shog :
ces lan gsum grub rjes /
rgyud dag par bya ba'i phyir dmigs pa 'di bzhin mdzod /
slob dpon kun bzang rdo rje thod phreng rtsal yab yum du gsal ba'i thugs ka'i hU~M yig las 'od zer 'phros /
slob ma rnams kyi lus la phog pas rnam smin sha khrag gi phung po sbyang /
hU~M yig tu gyur pa de yab kyi zhal du zhugs /
sku'i dbyibs brgyud rdo rje'i lam nas phyung /
yum gyi pad+mar babs pas rdo rje thod phreng rtsal du gyur /
slar gtso bo yab yum gyi thugs ka nas 'od zer 'phros /
dbang gi lha rnams spyan drangs yab kyi zhal du zhugs /
rjes su chags pa'i mes thugs kar byang chub kyi sems su zhu ba'i rgyun sku'i dbyibs brgyud rdo rje'i lam nas byung /
yum gyi pad+mar gnas pa'i slob ma'i spyi bo nas byang chub sems kyis mngon par dbang bskur te /
yum gyi pad+ma nas phyir phyung /
rang rang gi gdan la 'khod par bsam pa'i ngang nas dmigs bsal gyi sdom pa 'dzin pa dngos tshogs zhing gi spyan sngar bdag gis sems can thams cad kyi don du rdzogs pa'i sangs rgyas kyi go 'phang thob pa'i phyir sdom pa gsum gyi thob bya'i gnas mtha' dag bsrung snyam pa'i dam bca' brtan pos 'di'i rjes zlos /
rtsa gsum rgyal ba rab 'byams rnams :
sogs nas /
de dag thams cad bdag gis bzung :
lan gsum /
de nas sgo gsum byin gyis brlab pa ni las chu 'thor /
de nas slob ma'i gnas gsum du oM AHhU~M dang /
slar yang mas nas /
hU~M AHoM gsum gyis dri'i thig le byas te /
khyed rang slob ma rnams lhar gsal ba la sku gsung thugs rdo rje'i phyag rgyas bsrungs pas mchod pa'i gnas su gyur cing /
deng nas bzung 'dod yon la sred pas spyad mi dgos par bde stong ye shes 'bar ba'i grogs su nye bar spyod pa mtshon phyir /
oM badzra puSh+pe pra tIts+tsha swA hA/
zhes sogs nyer spyod lngas mchod /
de dag ni sta gon gyi sngon 'gro'i chos yin no //
dngos gzhi la dang po skye mched byin gyis brlab pa ni /
rigs lnga'i sa bon gnas rnams su gtugs pas nyan brjod sems pa bya byed yid chos thams cad rgyal ba'i ye shes kyi rol mor byin gyis brlabs par mos shig
/trAM yig rna bar bskur te /
hU~M/
nyan byed rna ba'i dbang po ni //
rin chen 'byung ldan de bzhin gshegs //
nyan pa sangs rgyas thams cad gsung //
thos pa rang grol mnyam nyid ngang //
trAM trAM trAM trAM trAM/
hrIHyig lce la bskur te /
hU~M/
smra byed lce yi dbang po ni //
snang ba mtha' yas de bzhin gshegs //
brjod pa thams cad sangs rgyas sgra
/brjod pa rang grol sor rtog ngang //
hrIHhrIHhrIHhrIHhrIH
hU~M yig snying gar bskur te /
hU~M/
bsam par byed pa sems kyi rten //
mi bskyod rgyal po de bzhin gshegs //
tsit+ta kun bzang rdo rje 'dzin //
dran pa rang grol chos dbyings ngang //
hU~M hU~M hU~M hU~M hU~M/
hA yig yan lag lngar bskur te /
hU~M/
bya ba byed pa yan lag lnga //
don yod grub pa de bzhin gshegs //
bya spyod spyod pa sangs rgyas mdzad //
'du byed rang grol bya grub ngang //
hA hA hA hA hA/
oM yig snying gar bskur te /
hU~M/
rdo rje rgyal po bde ba che //
bdag nyid khyab bdag kun tu bzang /
kun bzang yangs pa chos kyi dbyings //
'gul bskyod bde ba'i phyag rgya che //
oM oM oM oM oM/
de nas so shing dor ba ni /
'khyil ba'i sngags lan bdun bzlas pas /
slob ma rnams kyi dngos grub kyi ltas brtag pa'i nus pa can du gyur par mos /
maN+Dal pad+ma 'dab brgyad dkar po mu khyud kyis bskor ba'am /
yang na tshom bu dgu pa mdun du bkod /
hU~M las byung ba'i so shing slob ma'i lag gnyis mkha' dbyings kyi rgyas bzung zhing /
rtse mos ljags bzhar /
rtsa bas so drud pas tshe rabs su bsags pa'i sdig sgrib thams cad dag pa dang /
rang gi dngos grub ji ltar thob pa'i mtshan ma gsal bar bstan du gsol snyam pas shar ram byang du kha bltas la 'di'i rjes zlos dang bcas ltos med du 'dor bar zhu /
ho :
bla mas bsgo ba ji bzhin so shing dor //
bla ma rig 'dzin sku gsung thugs mchog gi
/ye shes dngos grub dam pa thob bya'i phyir //
dbus phyogs me ri 'bar bar 'bab par shog
/oM badzra hA sa hA/
de ltar dor ba'i mtshan ma ni /
ji skad du /
phyogs bzhi dbus dang lngar babs na //
rigs lnga gang yin dngos grub thob //
mtshams su phran tshegs steng mkha' spyod //
'og tu rtse bstan sa spyod dang //
rtsa ba rang la bstan pa na //
lan gsum slar la bskyar zhing 'phangs //
g.yas su yo na tshe thar gtang //
g.yon du yo na sbyin pa bkye //
phred bsags mar me brgya rtsa sbar //
kun ngan sgrub la bar chad 'byung //
gsag sbyong dge ba rlabs chen bya //
zhes gsungs pa ltar nges par mdzod cig
/khyor chu sbyin pa ni /
dung zhal gyi chu baM las bdud rtsi'i rgya mtshor bsams la 'bru gsum gyis byin brlabs /
'di 'thungs pas lus kyi nang thams cad ye shes kyi bdud rtsis gang /
rnam rtog bag chags dang bcas pa bkrus pa'i mos pa gyis shig
/oM hrIHbi shud+d+ha sarba d+harma pA paM bi shud+d+ha nI tsAs+ya bi sho d+ha ya sarba bi kalpA na a pA na ya hU~M/
zhes lag pa g.yas su lan gsum sbyin zhing btung ba'i lhag ma dpung pa g.yon gyi phyogs nas rgyab tu dor bas sgo gsum gyi dri ma dag par mos shig
/srung skud bcing ba ni /
srung skud dmar por rdo rje'i mdud pa gsum btab la /
hU~M las skyes pa'i srad bu slob ma'i sgo gsum gyi bar chad srung ba'i mthu ldan du gyur /
las chus bsang /
rtsa sngags kyis byin brlabs /
oM sarba bud+d+ha mai tri rak+Sha rak+Sha sarba swA hA/
zhes pa'i sngags kyis spyi ltar bcings la /
srung ba'i smon lam gsol ba 'di'i rjes zlos /
hoH
bla mas gnang ba'i srung skud lnga ldan gyis //
bsrungs pas bdag nyid khro rgyal skur gyur nas //
stong phrag brgyad cu'i bgegs rigs thams cad kyang //
rdul phran bzhin du btul zhing brlag par shog
/slar yang rdo rje dang bcas pa'i dri'i chus mdud pa la rgya gram du reg cing /
oM badzra rak+Sha rak+Sha swA hA/
zhes brjod pas lus rdo rje'i go chas bzhu blugs su g.yogs pa la rdo rje rgya gram gyi mdo 'dzin res mtshan par gyur /
ku sha sbyin pa ni /
bsang chu 'thor /
oM badzra tIk+Sh+Na d+hIH
oM badzra rak+Sha haM/
ku sha mi dmigs pa'i ngang las che ba hU~M dang /
chung ba d+hIHlas byung ba'i ku sha'i chun po sngo ljang rtsa rtse ma nyams pa rmi lam mi 'khrugs pa'i nus pa can du gyur /
hU~M d+hIH
lan bdun bzla /
phon che ba stan gyi don du lag g.yon dang /
chung ba sngas kyi don du g.yas par zungs shig
/oM badzra tIk+Sh+Na baM/
zhes brjod /
slob mas /
oM badzra tIk+Sh+Na sid+d+hi hU~M/
zhes blang du gzhug
/ltas kyi dmod bor ba 'di'i rjes zlos /
hoH
bla mas gnang ba'i rtswa mchog nyal sngas kyis //
dkyil 'khor lha tshogs bdag gi lus zhugs nas //
bla ma rig 'dzin 'khor dang bcas pa yis //
grub rtags mtshan ma bdag la bstan tu gsol //
zhes brjod /
gsang sngags la spro ba skyed pa'i phyir zab mo'i chos bshad pa ni 'di la gsan pas khyab par gda'/
'jig rten du ni kun mkhyen dag
/u dum+ba ra'i me tog bzhin //
brgya lam na ni res 'ga' zhig
/'byung 'gyur yang ni mi 'byung ngo //
gsang sngags spyod pa'i tshul 'byung ba //
de bas kyang ni dkon pa ste //
gang gis mnyam med sems can don //
mya ngan mi 'da' byed par nus //
bskal pa bye ba du ma ru //
sdig pa byas par gyur pa gang //
de kun dkyil 'khor 'di 'dra ba //
mthong bas byang bar 'gyur lags na //
grags pa mtha' yas sngags spyod pa'i //
tshul la gnas pa smos ci dgos //
skyob pa'i gsang sngags bzlas pa ni //
go 'phang bla na med par 'gyur //
de dag gis sta gon gyi rim pa rnams grub pa lags pas dge ba byang chub tu bsngo bar zhu /
bsod nams 'di yis sogs brjod la slob ma gyes so //
gsum pa dkyil 'khor bzhengs pa ni /
dbus lte 'khor lo rtsibs brgyad mthing nag
/rtsibs mchan dmar /
de rgyab pad+ma 'dab brgyad nyis rim 'dab bzhi phyogs mdog
/mtshams mdzes tshon /
thams cad la 'od lnga'i mu khyud /
de rgyab gser khyams dang khrag khyams /
sgo phan chad spyi dang mthun pa la pad ra'i rgyab 'od lnga'i mu khyud /
de rgyab dur khrod rdor ra me ri dang bcas pa'o //
de dag la lha mtshan rgyas bsdus gang 'grub spyi mthun bris pa'am /
ma 'byor na sta gon skabs ltar tshom bu bkod pa'i dbus su khri'u la rnam bum kha rgyan gzungs rdor sku rten tsakli rnams dang bcas pa bkod pa'i g.yas su lam rgyas pa'i dbang sgrub gtor ma kun bzang rdo rje thod phreng gi tsakli dang bcas pa dang dbu rgyan /
g.yon du gsang dbang gi don du thod pa chang dang mngar gsum chos sman sbyar bas bkang ba dar dmar brgyad ltebs kyis g.yogs pa'i khar /
sher dbang gi me long sin+d+hu ra'i dkyil 'khor can gyi steng du dril bu sher tsaka bzhag pa dang /
dril bu /
rgyab ngos su dbang bzhi pa'i don du shel rdo zur brgyad dang o rgyan yab yum gyi sku 'bag dang bcas pa la dar dmar gyi gur phub pa dang rdo rje /
mdun du rdor dril lhan cig bcing pa dang drag po sgrol dbang gi lcags phur /
shar lhor khrus bum /
byang shar du las bum /
dkyil 'khor gyi mtha' skor du zhi mchod g.yas skor /
mdun du mchod gtor gyi g.yas g.yon du sman raka rnams bsham /
gzhan yang dbang gi dngos gzhi'i chas mig dar thur ma /
cod pan /
dur khros chas /
bgrang phreng /
ling+ga /
phyag shing /
dung dkar /
gdan 'khor /
sgrub gzhung gi pusti rnams dang /
'dzom na ral gri rgyal mtshan la sogs pa'i rgyan rnams kyang bstar zhing /
sngon gtor tshogs kyi yo byad kyis mtshon nyer mkho'i chas rnams mi brel bar gsag go
/gnyis pa dngos gzhi'i bya ba la gsum /
dkyil 'khor sgrub pa /
bdag nyid 'jug pa /
gzhan la dbang bskur ba'o //
dang po ni /
snod bcud stong gsal rdo rje'i gur nang du :
sogs nas bzung bdag mdun dbang don de nyid gsal ba ltar las gzhung bsrangs shing /
de yang sgom don ni /
bdag bskyed zab mo lus dkyil nang a nu yo ga ltar gsal ba la /
mdun bskyed rgya chen phyi dkyil bskyed pa ni lugs 'di'i dgongs pa thun mong ma yin pa'o //
bzlas pa'i skabs thog mar bdag mdun gnyis kar dmigs pa'i 'phro 'du dang bzlas brjod grub pa'i rjes /
bum dmigs ni /
'od zer spro bsdu'i sbyor ba yis :
sgrub rdzas lhar gsal bdud rtsir bsgyur :
slob bu'i sgo gsum sgrib pa sbyong :
zhes gsungs pa ltar byas la /
oM AHhU~M badzra gu ru pad+ma thod phreng rtsal sogs nas /
sarba DA ki nI sa ma ya a hrIHhU~M dzaHkA ya wA ka tsit+ta a b+hi Shiny+tsa oM/
zhes gzungs thag la 'jus nas ci nus bzla /
de'i tshe gsang rdzas thod pa'i dkyil 'khor du'ang o rgyan yab yum mnyam par rol pa'i thugs bde stong chen po'i ros tshims pas thugs rgyud bskul /
slob ma'i sgo gsum gyi dri ma sbyangs /
sbyor mtshams nas byang sems kyi rgyun dpag tu med pa byung
bas b+han+d+ha'i nang khengs par bsam /
de bzhin du khrus bum du rdo rje sems dpa' krong bskyed la dmigs nas yig brgya ci nus dang /
las bum du bdud rtsi 'khyil ba dmigs pa la kuN+DA lI ci mang bzlas rjes /
bum pa gsum ka'i lha la dmigs nas mchod bstod mdor bsdus mthar /
bum pa gsum gyi lha rnams bde stong chen po'i rnam rol du 'od du zhu nas rang rang gi byed las 'grub pa'i nus pa can du gyur /
ces brjod cing dung chos kyi chu oM AHhU~M gis mchod yon phul /
de rjes dkyil 'khor gyi lha la gsol ba gdab pa dang dag pa brjod pa ni /
hU~M:
chos dbyings ma bcos skye ba med pa'i ngang :
sogs brjod /
gtso bum nas las bum la cung zad blug par bya'o //
gnyis pa bdag 'jug blang ba ni /
khrus dang bgegs gtor nas brtsam las gzhung ltar mthar chags su gtang ba las /
tshe gcig grol 'gyur gdams mchog stsol :
ces pa yan chad brjod cing dbang lha skabs 'dir mi bsdu'o //
de nas slob bu 'jug par gnang ba zhu ba ni /
bcom ldan 'das bde bar gshegs pa bla ma rig 'dzin kun 'dus kyi dkyil 'khor chen por bdag gis slob ma rnams 'jug par 'tshal bas thugs rje chen pos gnang bar mdzad du gsol /
zhes brjod pas lha tshogs rnams kyis de de bzhin du gnang ba byin par bsam mo //
gsum pa slob ma rjes su bzung ba'i cho ga la gnyis /
'jug pa dang /
dbang gis smin par bya ba'o //
dang po la'ang gnyis /
phyi 'jug dang /
nang 'jug go
/dang po ni /
sgrub khang gi phyi rol du las kyi rdo rjes slob ma rnams la khrus bya zhing 'khyil pa'i sngags brjod /
sngon chad gnyis su 'dzin pa dang ma rig pa'i ling tog gis ldongs te dkyil 'khor gyi lha tshogs ma mjal ba'i brdar /
badzra tsak+ShuHb+han+d+ha wa ra ma Na ye swA hA:
zhes mig dar dmar po 'ching /
slar yang dkyil 'khor gyi lha dang mjal ba'i tshe lag stong du mjal na mi rung bas skabs der 'bul ba'i phyag rten u dum+ba ra'i me tog gi phreng ba kha dog dmar po re byin par mos mdzod /
hU~M las byung ba'i me tog 'di :
u dum+ba ra man+dA ra :
yongs 'du dang ni mal+li kA:
ka ra bI ra'i me tog phreng :
legs par mnos te bu khyod zungs :
A khaM bI ra hU~M:
zhes gtad /
de nas slob bu rnams lag pa sbrel /
las kyi rdo rjes rdor dril bzung nas gzungs thag la sbrel zhing tshogs khang la bskor ba lan gsum byas te sgo srung la gnang ba zhu ba'i mos pas 'di'i rjes zlos mdzod /
kyai /
sgo ba ging chen dgongs su gsol /
khyod ni khro bo chen po'i tshul //
mtshon cha sna tshogs 'dzin pa'i sku
/bdag ni 'khor ba las sgrol phyir /
khyed kyis gnang zhing gtang du gsol //
sgo bas lan du /
bdag ni las kyi sgo ba ste //
bka' nyan srung sdom las mkhan yin //
gsang sngags dkyil 'khor 'jug pa na //
las dang skal bar ldan nam ci //
zhes pa'i lan btab par mos la rjes zlos //
kyai /
sgo ba ging chen dgongs su gsol //
bdag cag las dang skal pa can //
dam tshig dang ni sdom par ldan //
dkyil 'khor gzhug cing dbang nod 'tshal //
zhes lan btab /
nang nas /
hU~M:
skal ldan las can dam tshig ldan pa'i bu //
ston pa'i bka' sgrub dam la gnas byed na //
dngos grub 'dod pas the tshom log lta spongs //
mos gus spro ba skyed la nang du shog
/b+h+rU~M pra be sha ya phaT:
ces brjod la sgo phye /
de nas bgegs gtor btang /
bka' bsgo mtshams gcod drag tu byas la sgo gdong nas thun brdeg
/gu gul gyis bdug la nang du btang ste srung ba'i 'khor lo bsgom mo //
de nas yol ba'i phyi rol du phyag bcas 'khod /
sems bskyed gsal btab la /
'dir gsang sngags snga 'gyur gyi ring lugs 'dzin pa rnams la bka' gter dag snang gi srol chen gsum du mchis pa'i nang nas nye brgyud gter ma'i nang tshan bskyed rdzogs rdzogs chen gsum ka'i snying khrag gtibs pa lta bu /
bla rdzogs thugs gsum yongs rdzogs dang bcas pa'i cha lag chos skor gcig tu bsdus pa pad+ma'i zhal gdams grol thig dgongs pa rang  grol du grags pa ste /
spyi chings las /
pad+ma 'byung gnas bdag gis kyang :
sngon gyi smon lam 'phro mthud nas :
bod yul sems can don la dgongs :
sa 'og sa steng chos kyis bkang :
da lta'i lo tsA khyod nyid kyang :
skal pa dum bur spyod pa'i dus :
steng khang snying mdzod smug po sogs :
gter sgo bcu bzhir spyod pa'i dus :
rtsa gsum mthong ba rang grol gyi :
bla rdzogs thugs gsum dril ba'i skor :
mchog dang thun mong kun 'grub pa'i :
bskyed rdzogs nyer lnga sbas pa las :
pad+ma thod phreng rtsal nyid la :
rig 'dzin brgyad kyis bskor ba dang :
bla ma dbang gi rgyal po la :
bde gshegs yongs rdzogs brgyad kyis bskor :
thugs sgrub sems nyid ngal bso la :
sems dpa' brgyad kyis bskor ba dang :
gsang ba ye shes DA ki la :
bcu gsum mkha' 'gro'i sprul par bcas :
byang khog lus dang sems mthun pa'i :
sku gsung thugs kyi gnad bsdus skor :
tsit+ta snying dang 'dra ba yi :
bla ma'i rdzogs rim rnam pa gsum :
yi ge med pa'i gnad tig 'di :
lus rgya'i nang gi mgo bo ste :
gces tshad mig la phangs tshad snying :
mdo rgyud kun gyi yang tig yin :
ces sogs zab cing 'dril ba'i mthar thug tu bsngags pa 'di nyid o rgyan gyi slob dpon sangs rgyas gnyis pas rje 'bangs grogs gsum la lkog chos su gdams te gter gnas drug tu rgyas btab pa bzhi bcu kha ral gyi dus la babs pa'i tshe spyan 'dren pa po ni /
mnga' ris paN chen gyi rig 'dzin yongs 'dus las /
mdo sngags bstan pa nyams pa'i tshe :
de tshe bstan gzhug skyong byed pa'i :
'od zer ming de rgyal ba'i sras :
gter gsar 'don zhing gter rnying skyong :
shes rab blo ldan snying rje can :
zhes dang /
chos dbang rin po che'i gnad byang gsal bkod las /
'di nas nub phyogs byang nub tu :
shes rab 'od ces bya ba ni :
rigs gsum sprul pas 'gro ba 'dul :
zhes pa dang mtshungs par sangs rgyas gling pa'i lung bstan bka' rgya ma zhig po gling pa'i bar chad kun sel sogs las bai ro tsa na'i thugs kyi sprul par lung bstan cing /
rang gter las kyang /
'di nyid 'don pa'i skal ldan skyes bu de :
pad+ma bdag dang khyad par yod re kan :
'di la 'brel ba cung zad sus thogs pa :
sdug bsngal snang ba rtsad nas bcad nas ni :
bde chen dag pa'i sa la 'god par byed :
'di la 'brel ba sus thogs pa :
o rgyan mkha' spyod gnas su skye bar nges :
'di nyid sha 'am dri chu ltor song na :
las ngan mtshams med spyad kyang ngan song khegs :
skye ba gcig gis bden pa mthong bar 'gyur :
de phyir skye bdun phal gyis do zla min :
zhes 'brel tshad don ldan du dbugs dbyung zhing 'gran zla dang bral ba'i sprul pa'i skyes mchog 'gro 'dul gling pa'am /
mtshan gzhan thams cad mkhyen pa shes rab 'od zer du grags pa ste /
gnas ni them byang las /
rin chen spungs dang klu bdud nag po'i 'phrang :
khyung 'dra'i brag dang zham pa'i gtsug lag khang :
dpal gyi bsam yas lha sa drug yin no :
zhes gsungs pa ltar dbur stod grogs mda'i ri rin chen spungs pa sogs zab mo'i gter gnas drug nas /
zab chos 'di'i skor sogs gter ston gzhan la ma grags pa'i sku gsung thugs rten rdzas gter gyi rigs ngo mtshar ba mang po spyan drangs pa las /
skabs su babs pa 'di ni /
o rgyan yab yum gyis yongs rdzogs rig 'dzin gyi rtsal dbang chen mo'i skor la gter shog tshan pa gnyis su byas te /
steng khang snying mdzod smug por rgyas btab pa nyid mnga' ris paN chen pad+ma dbang gi rgyal pos bka' brgyad yongs 'dus dang /
rje btsun shes rab 'od zer gyis grol thig rig 'dzin bde gshegs kun 'dus spyan drangs pa 'di gnyis tshig don zhu dag pher zhing /
bstan pa rmad byung ma'i yongs 'dus bka' brgyad dang dbang gi chu bo gcig tu 'dres pa'i ngo mtshar byin rlabs  khyad par du 'phags pa ma zad /
bdag gi bla ma thams cad mkhyen pa 'jam dbyangs mkhyen brtse'i dbang po dang /
gter chen chos kyi rgyal po mchog gyur gling pa so so la rje btsun pra dz+nyA rasmi'i ye shes kyi skus rjes su bzung ste byin rlabs nye brgyud du bstsal /
de las kho bos ched du bka' drin zhus pas smin srol tshang sprugs su thob pa'i nye brgyud gzhan las khyad par du 'phags pa 'di'i bla ma'i skor la lam rgyas 'bring bsdus gsum du bzhugs pa las /
'dir lam rgyas pa rig 'dzin bka' brgyad 'dus pa'i dkyil 'khor du dbang bskur bsgrub pa la sogs mtshams sbyar nas /
'jug pa'i chos rnams zhu ba'i yon du maN+Dal phul /
thal mo me tog dang bcas te gsol ba 'debs pa 'di'i rjes zlos /
rdo rje slob dpon dgongs su gsol :
sogs nas /
'tshal bar bgyi :
lan gsum zhus pa'i lan du /
ho :
bu khyod nga la sogs nas /
dbang bskur sbyin :
zhes dris pa'i lan du khas blang ba 'di'i rjes zlos /
gsang sngags mchog gi sogs nas /
dbang bskur stsol :
'o de ltar yin na 'jug pa la gsol ba gdab pa 'di'i rjes zlos mdzod /
ston pa khyod ni dga' chen te :
sogs nas /
gzhug tu gsol :
de nas dbang gi gzhi rten thun mong dang khyad par gyi sdom pa bzung dgos pa las /
thog mar mdun gyi nam mkhar dus gsum gyi bde bar gshegs pa sras dang bcas pa skyabs gsum kun 'dus kyi ngo bor bzhugs pa la /
yid khyed shes kyi sgo nas skyabs su 'gro zhing /
rgyal sras kyi sdom pa byang chub kyi sems bskyed tshul bzhin du nod par bya'o snyam pas 'di'i rjes zlos mdzod /
dkon mchog gsum la bdag skyabs mchi :
lan gsum gyi rjes /
slob ma'i snying gar rdo rje bzhag la /
oM sarba yo ga tsit+ta ut+pa da ya mi :
sems can thams cad kyi don du rdzogs pa'i sangs rgyas kyi go 'phang thob par bya'o snyam pa de nyid :
kun rdzob byang chub sems kyi ngo bo zla ba'i dkyil 'khor nya gang ba de'i steng du :
don dam byang chub sems kyi rang bzhin rdo rje rtse lnga pa 'od zer lnga kun nas 'phro ba dang bcas pa gcig tu gyur pa :
khyod rang rnams kyi snying gar gsal thob la sngags 'di'i rjes zlos mdzod /
sngags snga ma lan gsum /
de nas rdo rje lag tu gtad cing /
oM su ra ti sa ma ya satwaM ho :
sid+d+hi badzra ya tha su khaM:
zhes brjod /
rdo rje spyi bor bzhag la /
ho :
bla ma yi dam sogs nas /
gces par srungs :
zhes dang /
bdud rtsi byin la /
'di ni dam tshig sogs /
na ra kan :
khyed rnams bla na med pa'i dkyil 'khor chen por zhugs te mchog tu gsang ba'i ye shes bskyed pa la /
de'i srog tu gyur pa'i dam tshig nyams na sdug bsngal mi bzad pa bskyed la /
dam tshig tshul bzhin du bsrungs na dngos grub chen po bde blag tu 'thob par 'gyur bas blang dor la ci nas brtson dgos pa yin no //
zhes gdams /
de nas khyad par gyi sdom pa bzung ba'i sngon 'gro thun mong ma yin pa'i tshogs gsag yan lag bcu pa bgyi ba la /
mdun gyi nam mkhar rgyal ba sras dang bcas pa nyi zer gyi rdul phran bzhin du byon par mos nas sbyang gzhi dang sbyong byed kyi don yid la dran pa'i ngang nas 'di'i rjes zlos mdzod /
hU~M:
rnam dag mnyam pa'i ngang nyid las :
sogs nas /
rdo rje 'chang thob shog :
bar lan gsum /
tshogs zhing de dag dpang por byas te /
phyi don dang sbas don du gyur pa'i rigs lnga'i sdom pa dang dam tshig yan lag gi dam tshig lnga tshan lnga /
de dag thams cad kyi rtsa ba sku gsung thugs kyi dam tshig ste /
mdor na spyi dang khyad par lhag pa'i dam tshig gsum gyi ming gis bsdus pa'i srung mtshams mtha' dag srog la bab kyang mi gtong ngo snyam pas 'di'i rjes zlos /
rtsa gsum rgyal ba rab 'byams rnams :sogs nas /
de dag thams cad bdag gis bzung :
bar lan gsum /
de nas yol ba'i nang du 'jug pa ni /
yol ba bsal la /
'o khyed cag rnams dkyil 'khor dam par 'jug pa'i slad du nged kyi sngags dang phyag rgya'i sgo nas dkyil 'khor chen po'i tshad med rnam bzhi'i sgo phye bar gyur pa las /
gtso bo'i thugs ka nas byung ba'i las kyi rdo rje'i phyag la 'jus te shar sgo nas bzung rim par g.yas skor gyis sgo bzhir 'jug pa'i mos pa mdzod /
e ma ho :
rang byung ye shes phyi nang mchod pa'i tshogs :
ma lus mngon byas rtsa ba gsum la 'bul :
oM badzra ut+pa ta ya :
sa ma ya pra be sha ya hU~M:
zhes phyag rgya bcas sgo dbye /
khyed rang rnams kyis thal mo gnas gsum du sbyor /
sgo bzhi nas phyag lan gsum gsum byas par mos la 'di'i rjes zlos /
oM na ma te hU~M:
oM na mA mi hU~M:
oM na mo na ma hU~M:
zhes lan gsum brjod /
de dag ni dkyil 'khor phyi 'jug gi rim pa yin no //
zhes brjod /
gnyis pa ni /
da ni nang ye shes kyi dkyil 'khor du 'jug pa la dmigs pa 'di bzhin du mdzod /
khyed rang rnams /
dkyil 'khor gyi shar sgo'i stegs bu'i gdan la 'khod pa la :
gtso bo yab yum gyi thugs ka'i sa bon las 'od zer byung :
rang gi rnam smin gyi phung po sbyangs :
rnam par shes pa hU~M mthing gar gyur pa yab kyi zhal nas drangs :
sku'i dbyibs brgyud yum gyi pad+mar babs :
phyir byung nas rang gi gdan la 'khod :
hU~M yongs su gyur pa las skad cig gis kun bzang rdo rje thod phreng rtsal du gsal ba'i spyi boraoM las 'khor lo dkar po oM gyis mtshan pa /
mgrin par AHlas pad+ma dmar po AHsa mtshan pa /
thugs kar hU~M las rdo rje sngon po hU~M gis mtshan pa rnams las 'od zer 'phros /
slob dpon dang gnyis su med pa'i mdun dkyil mkha' khyab kyi 'khor lor rdzogs pa las /
lha tshogs rnams kyi thugs ka nas sku phyag rgya /
gsung yig 'bru /
thugs phyag mtshan gyi rnam par byon nas /
rang nyid dam tshig sems dpar gyur pa la ye shes kyi 'khor lo bye tshan la kha ba babs pa ltar sib sib thim par mos pa dang /
khyed rang gi snying gar zla ba'i dkyil 'khor la gnas pa'i g.yung drung dmar po chi li li 'khor ba la shes pa rtse gcig tu gtod cig ces brda sbyar la 'beb pa'i rdzas bdug
/thod rnga dang dril bu'i sgra myur dal spel ba la sngon bskal mas sna drangs pa'i dbyangs snyan pos /
hU~M:
thugs srog hU~M las 'od zer 'phros :
sogs nas /
A be sha ya a a A:
bar 'beb sngags lan mang du brjod la ye shes pa dbab /
ma phebs na spogs pa'i cho ga ni /
snying ga'i g.yung drung dmar po'i lte bar baM dang /
yan lag bzhir ha ri ni sa las mkha' 'gro sde lnga gsal bas shes pa drag tu bskul zhing /
rdo rje rtse gsum pa'i 'dug stangs dang bcas bar rlung lte bar bskyil la /
slob dpon gyis /
oM badzra li hU~M dza :
ma hA su kha ni hU~M:
d+he ba tad tha hU~M:
zhes drag tu bzlas na nges par pheb par gsungs so //
brtan par bya ba ni /
ye shes pa rnams rdo rje'i chos bdun ldan gyi rnam rol du brtan par gyur cig
/tiSh+Tha badzra sa ma ya hU~M:
zhes brjod cing spyi bor rdo rje rgya gram gyi tshul du 'jog
/de nas mdun du maN+Dal tshom bu lnga pa bkod la /
de nas lhag pa'i lha dang las 'brel gyi rigs brtags pa'i phyir rig pa'i me tog dor ba yin pas /
tshom bu ye shes kyi dkyil 'khor dngos su mos te rigs lnga la bzang ngan gyi dbye bsal ma mchis na'ang /
rang dang las kyi 'brel pa gang la yod pa'i lhag pa'i lha mchog des bdag gi rig pa'i me tog 'di bzhes su gsol snyam pas 'di'i rjes zlos dang lhan cig me tog dor bar zhu /
rig pa'i me tog nam mkhar 'bul :
pra tIts+tsha badzra ho :
zhes dor nas gang la babs pa'i rigs ngos bzung zhing rigs mthun gyi dngos grub thob tshul sogs sta gon ltar 'dir yang brjod do //
slar yang gang la me tog phog pa'i lha der slob ma gtod pa'i phyir du me tog phreng ba slar yang khyed rang gi spyi bor bcings par mos shig
/kun bzang thugs nas spyi bor thim :
pra ti gr-ih+Na i maM satwa ma hA bA la :
zhes spyi bor bcing /
de ltar me tog gi phreng ba mgo la bcings pa'i dbang gis lhag pa'i lhas byang chub bar du rjes su 'dzin pa'i rten 'brel 'grigs pa yin la phreng ba'i dbang gi ngo bo bde stong gi ye shes khyad par can rgyud la skyes pa'i mos pa brtan po mdzod cig
/ces brda sbyar /
dkyil 'khor gyi lha dang rdo rje slob dpon gnyis su med pas rigs dang mthun pa'i gsang mtshan btags te rdo rje ming gi dbang mchog bskur ba dang dus mtshungs par /
nam mkha' gang ba'i rgyal ba sras dang bcas pa rnams kyis kyang mgrin gcig dbyangs gcig tu btags pas /
ma 'ongs pa na de dang de'i mtshan can gyi rdzogs pa'i sangs rgyas su mnga' dbang bsgyur ba'i mos pa mdzod /
ces brjod la rdor dril lag pa g.yas pas slob ma'i mgo thog tu dkrol zhing /
lha dang gnyis med mnyam par bzhag :
mnyam nyid chos sku'i ngang nyid las :
kun bzang thugs mchog rdo rje rtsal :
zhes dbus dang /
de bzhin du /
thugs mchog gi mal du /
shar mi bskyod /
rin chen lho /
bzhad pa nub /
yongs 'dus byang la sogs te rigs mthun par btags rjes /
nam mkha'i lha tshogs thams cad kyang :
sogs nas /
mnyam par sbyor :
bar brjod /
de nas mig dbye ba ni /
gser thur mig sman gyis bskus pa thogs la /
rigs kyi bu mtshon pa brda'i sgo nas mig dbye bas ma rig pa'i ling tog bsal te dag pa ye shes kyi spyan gsar du thob pa'i mos pa mdzod /
ho :
legs 'ong bu khyod sogs nas /
pra be sha ya phaT:
ces mig dar bsal nas /
dkyil 'khor bstan pa ni /
e ma hoH
legs par ltos shig
/mtshon byed dpe yi dkyil 'khor rdul tshon dang rdzas la brten nas rnam dag sprul sku'i dkyil 'khor rang lus las gzhan du med par shes par byos shi /
mtshon bya ye shes kyi dkyil 'khor brda rtags b+hany+dza la brten nas rnam grol longs sku'i dkyil 'khor sgra tshig grags stong la brten nas shes par byos shig
/yin tshul gshis kyi dkyil 'khor dwangs gsal me long la brten nas rnam mkhyen chos sku'i dkyil 'khor mi rtog rang byung gi ye shes su ngo shes par byos shig
/bzhugs tshul don gyi dkyil 'khor shel 'od nang du nub pa ltar nang gsal thim la ma rmugs pa rnam byang rig pa'i ye shes su ngo shes par byos shig
/ho :
sgyu ma lus 'di rang byung yang :
sogs nas /
blta bar byos :
bar brjod /
de dag gis dkyil 'khor du 'jug pa'i chos rnams legs par grub pa yin no //
gnyis pa dbang gis smin par bya ba la gnyis /
dngos dang /
rjes dam tshig bsgrag pa sogs so //
dang po la drug
/bum gsang sher ye bzhi pa sgrol dbang bka' rab 'byams rnams su yod pa las /
dang po ni /
zhugs nas mngon par dbang bskur ba la dang po bum dbang mtha' rten dang bcas pa zhu ba'i yon du maN+Dal phul /
gsol ba 'debs pa 'di'i rjes zlos /
byang chub rdo rjes sangs rgyas la :
sogs lan gsum /
bla ma dang dkyil 'khor gyi gtso bo tha mi dad pa'i thugs ka nas mar me gcig las gnyis mched kyi tshul du dbang rdzas rnams byung /
khyed rang lhar gsal ba la mngon par dbang bskur ba'i mos pa mdzod /
rnam rgyal bum pa'i chu 'thor la /
hU~M:
dbang bskur rdo rje chen po sogs nas /
badzra ka lA sha a b+hi Shiny+tsa hU~M hU~M hU~M:
bar brjod /
de nas bum pa spyi bor bzhag ste /
rten snod kyi 'jig rten phyi bum pa'i rnam pa 'og min bde ba chen po'i zhing khams su rdzogs pa la /
nang rang byung lhun grub gyi gzhal yas khang bkod pa tshad med pa'i dbus su /
brten pa bcud kyi sems can rig 'dzin bde gshegs 'dus pa'i dkyil 'khor gyi 'khor lor rdzogs pa'i sku las zag med ye shes kyi bdud rtsi'i rgyun chi li lir bab pa spyi bor bskur zhing lce thog tu blud pas lus thams cad bde stong gi bdud rtsis gang /
zhe sdang gi 'ching ba dag
/rnam par shes pa'i phung po gnas 'gyur /
me long lta bu'i ye shes mngon du byas pa'i mos pa mdzod /
hU~M:
snod bcud rab 'byams sogs tshig rkang gnyis sngags bcas /
dbu rgyan mgo bor bkod cing /
rigs kyi bu khyod la rin 'byung gi ngo bo dbu rgyan gyis dbang bskur bas nga rgyal gyi 'ching ba dag
/tshor ba'i phung po gnas 'gyur /
mnyam pa nyid kyi ye shes mngon du byas pa'i mos pa mdzod /
hU~M:
rin chen dbu rgyan sogs /
rdo rje rtse lnga pa lag g.yas su gtad cing /
rigs kyi bu khyod la snang mtha'i ngo bo rdo rjes dbang bskur bas 'dod chags kyi 'ching ba dag
/'du shes kyi phung po gnas 'gyur /
so sor rtog pa'i ye shes mngon du byas pa'i mos pa mdzod /
hU~M:
thabs kyi rdo rje sogs /
dril bu lag g.yon du gtad la /
rigs kyi bu khyod la don yod grub pa'i ngo bo shes rab dril bus dbang bskur bas phrag dog gi 'ching ba dag
/'du byed kyi phung po gnas 'gyur /
bya ba grub pa'i ye shes mngon du byas pa'i mos pa mdzod /
hU~M:
shes rab dbyangs kyi sogs /
rdor dril lhan cig slob ma'i mgo thog tu 'khrol zhing /
rigs kyi bu khyod la rnam par snang mdzad kyi ngo bo brda rtags ming gis dbang bskur bas gti mug gi 'ching ba dag
/gzugs kyi phung po gnas 'gyur /
chos kyi dbyings kyi ye shes mngon du byas pa'i mos pa mdzod /
so so'i gsang mtshan dran par byas /
kye /
kun bzang thugs mchog rdo rje rtsal /
badzra nAm a b+hi Shiny+tsa hU~M:
zhes brjod /
de rnams kyis spang bya glo bur ba'i chos ma rig pa'i dri ma dag nas /
thob bya rig pa'i ye shes lnga rang ngo 'phrod cing mngon du gyur pa'i cha nas rig pa'i dbang lnga ste /
skabs 'dir phan pa'i dbang lngar grags pa 'di kho na tsam gyis kyang phyi dkyil du drang don gyi bskyed rim rnams nyan du rung ba yin no //
zhes rtogs pa bskyed /
mtha' rten tu dar dang dur khrod chas rnams gtad la /
hU~M:
rin chen dar dpyang sogs /
sman raka gtor ma lag tu gtad la /
sman raka gtor ma sogs brjod cing cung zad re sbyin /
ye d+harmA sogs rten 'brel snying pos rab tu gnas shing /
snod bcud dag pa rtsa ba gsum :
rang dang gnyis med rtag tu sgoms :
zhes brjod la rol mos byin dbab /
de ltar spros bcas bum pa'i dbang dang mngon du 'brel bar phyi phan pa'i dbang lnga /
skal pa ster byed dam rdzas dngos grub kyi rdzas dbang dang bcas pa sngon du song nas /
nang nus pa 'jug pa khyed rang slob ma rnams kyi sgo gsum la bskur ba skabs su babs pa yin la /
de'i phyir gsol ba gdab pa 'di'i rjes zlos mdzod /
hU~M:
rang byung rtsa gsum sogs /
rang gnas ston :
khyed rang rnams gzhi lus kyi lha kun bzang rdo rje thod phreng rtsal du gsal ba'i spyi mgrin snying ga lte ba gsang gnas /
dpral ba brla g.yas g.yon rnams su lha gnas kyi pad nyi'i gdan re re gsal ba la /
lha dbang rnams rim par bskur ba'i tshe de dang de 'dra ba dpag yas slob dpon dang mdun bskyed tha mi dad pa'i thugs ka nas byung ste gnas so sor thim pa'i mos pa mdzod cig
/ces brda sbyar /
rigs lnga'i tsakli spyi bo sogs gnas so sor gzhung mthun ltar bskur la /
hU~M:
dug lnga dag pa sogs nas /
ye shes chen por rtag tu sgoms :
bar brjod la rol mo bya /
des snang stong phyag rgya'i dkyil 'khor du sku'i byin rlabs 'jug pa zhi khro bka' brgyad kyi lha dbang yongs su rdzogs pa thob pas snang srid 'khor 'das kyi chos thams cad snang stong sgyu 'phrul drwa ba lha'i 'khor lor dag pa yin la /
da grags stong gsung gi byin rlabs ngag gi rang bzhin du 'jug pa'i slad du khyed rang slob ma rnams gzhi lus kyi kun bzang rdo rje thod phreng rtsal yab yum du gsal ba'i /
gnas so so'i rigs lnga zhi khro bka' brgyad rnams kyang rang rang gi yum dang snyoms par zhugs pa'i 'khor lo bzhir pad nyi zla ba'i gdan la lha so so'i sa bon gyi mthar rang sngags kyis bskor bar mos pa las /
slob dpon dang dkyil 'khor gyi bdag po dbyer mi phyed pa'i lha tshogs rnams kyi thugs ka nas sngags phreng lu gu rgyud du byung ba khyed rang rnams kyi mgrin pa'i lam nas zhugs /
'khor lo bzhi'i sngags 'khor la thim pas sngags phreng rnams mgal me'i 'khor lo ltar drag tu 'khor ba'i rkyen gyis bde stong gnyis su med pa'i ye shes rdo rje'i chos sgra chen po /
gsung dbyangs yan lag drug cu'i gdangs su shar bas de bzhin gshegs pa'i gsung gi gsang ba chen po ltar gdul bya'i blo dang 'tsham par du ma nyid du thos pa'i bdag nyid can du gyur pa'i mos pa mdzod /
ces brda sbyar la phreng ba mgrin par 'jog cing /
hU~M:
bde gshegs kun gyi sogs nas /
bzlas pas 'grub :
ces brjod la bsnyen sgrub yongs rdzogs kyi bzlas lung sbyin /
rtogs pa bskyed pa ni /
lus kyi sgrib dag sogs nas /
can du byas so :
gnyis pa gsang dbang ni /
bum dbang gi gtang rag dang gsang dbang zab mo zhu ba'i yon du zhes mtshams sbyar nas maN+Dal 'bul du gzhug
/slar yang gsol ba gdab pa 'di'i rjes zlos mdzod /
hU~M:
bde gshegs bla ma sogs tshig rkang gnyis /
bla ma yab yum dang gnyis su med pa'i nam mkhar bzhugs pa'i lha tshogs rnams bde ba chen po'i ngang du snyoms par zhugs pa'i byang chub kyi sems rjes su chags pa'i mes bzhus pa so so'i mkha' gsang nas thon /
thod pa'i bdud rtsi dang ro gcig tu gyur pa 'di nyid khyed rang slob ma rnams la sbyin pa'i mos pa mdzod /
hU~M:
nam mkhar bzhugs pa'i sogs kyis thod pa'i bdud rtsi mgrin par gtugs shing lcer sbyin /
mgrin pa nas brgyud sogs nas /
rnam bzhi mngon du gyur :
zhes dag pa brjod /
khyed rang rnams lus gnad bsrangs te lhar gsal ba'i stong ra'i dbus su rtsa gsum 'khor lo drug dang bcas pa lam gyis gsal thob cig
/skyon can rlung ni phyi la 'bud :
yon tan rlung ni nang la rngub :
ro rkyang dbu mar yang dag gdab :
ces gsungs pa ltar rlung ro bsal zhing sbyor ba bzhi ldan gyi bum pa can bzung nas /
lte 'og dbu ma'i mar snar gnam zhal ma'i ngo bo a shad dmar po gsal la dwangs pa me'i rang bzhin can de nyid 'khor lo bzhi so sor g.yas skor g.yon skor dang bcas 'bar /
d+hU ti'i yar snar he ru ka'i ngo bo haM yig dang gnyis su med par sbyar bas /
sgron me las zhun mar 'thigs pa bzhin du byang sems dkar dmar gyi ngo bo me dang bdud rtsi gnyis med du 'dzag pas bde drod glo bur du skyed par bsam zhing /
lte bar gnam zhal 'bar ba yis :
'khor lo bzhi btegs slar g.yos te :
spyi bor he ru ka dang sbyor :
'bar 'dzag drod kyi ye shes sgoms :
zhes dmigs pa byar gzhug
/de'i bogs 'don du gzhung las /
g.yas su bskor zhing sogs nas /
longs spyod rdzogs :
zhes gsungs pa'i don rnams kyang rim par lag len du 'debs par byos shig
/de ltar thod pa'i rdzas sogs kyis rtogs pa bskyed /
gsum pa sher dbang ni /
gsang dbang gi gtang rag dang sher dbang zab mo zhu ba'i yon du zhes mtshams sbyar nas maN+Dal 'bul du gzhug
/gsol ba 'debs pa'i rjes zlos /
hU~M:
bde gshegs bla ma sogs /
sin+d+hu ra'i dkyil 'khor sher tsag dril bu dang bcas pa rigs kyi yum lha lcam man+dA ra bar gsal ba'i lag pa g.yas nas bzung ste /
slob ma gu ru bde ba chen por gsal ba'i lag g.yon du sbyin par mos shig
/hU~M:
thod phreng thugs ka sogs /
mchod par gyis :
zhes gtad pa na /
lha mo des kyang slob bu'i rgyud la ye shes bskyed pa'i phyir lus gcer bur byas te /
gur gum la sogs pa'i dri bzang pos byug
/rgyan gyis brgyan /
lang tsho shin tu bdo ba'i rnam 'gyur ston cing bde ba chen po'i dkyil 'khor ngom pa bcas /
lha mo nga ni sogs /
bsten nus sam :
zhes dris pa la /
khyed rang rnams kyis phyag 'tshal zhing me tog 'thor ba dang bcas /
ji ltar gsungs pa'i sogs /
mdzes ldan ma :
zhes lan btab pas /
slob bu la tha mal gyi rnam rtog med par mthong nas dgyes te dngos grub chen po'i 'byung gnas yin par ngo sprad nas rtogs pa bskyed pa ni /
nga yi b+ha ga sogs nas /
don sdoms shig :
ces thar pa bsten par bskul zhing pang du byon nas rtog pa med par 'khyud /
hU~M hU~M hrIHhrIHha ha hU~M:
zhes brjod cing dbu ma'i mar snar bde ba rgyu ba'i rtsa rdo rje dbyings kyi dbang phyug ma btsal ba dang yang dag par bskul /
oM sarba ta thA sogs /
ko\u0f85 haM:
de bzhin gshegs pa thams cad kyi rjes su chags pa'i rdo rje'i rang bzhin gyi bdag nyid nga'o snyam pa'i rjes chags kyi nga rgyal la gnas pas /
yab yum gnyis ka'i lus kyi dbus drang por rtsa gsum dang 'khor lo drug gsal btab cing sbyor ba tha mal du mi gol ba'i phyir lhar 'du shes pa dang /
yab kyi gsang gnas hU~M las rdo rje nor bu'i rtse mor oM/
yum gyi mkha' gnas AHlas pad+ma 'dab ma brgyad pa'i ze'u 'brur hrIHyig gis mtshan pa yi ger 'du shes pa dang /
thabs mchog 'di la brten nas bde chen lhan cig skyes pa'i ye shes mngon du bya'o snyam pa chos kyi 'du shes gsum ldan gyi sgo nas snyoms par zhugs pa'i rjes chags kyi rlung gis gtum mo'i me spar bas spyi bo'i haM yig zhu /
yas babs kyi dga' ba bzhi nyams su myong /
slar yang /
lha mo rdo rje'i lam sogs /
mthar bskyal lo :
zhes pa'i ting nge 'dzin dang /
rlung 'pho ba med pa'i stobs kyis gyen du ldog pas yas brtan gyi dga' bzhi lugs ldog tu rdzogs /
rang bzhin brgyad cu'i rtog tshogs dbyings su dag
/snang mched thob gsum gyi ye shes rim gyis brtan pa'i mthar 'od gsal lhan cig skyes pa'i bde chen gyi ye shes mngon du byas par mos shig
/de ltar yang /
'bud pa gsum dang sogs /
rnam par grol :
zhes gsungs pa yin no //
sher dbang thob nas sogs /
yid la sgoms :
de ltar me long sogs kyis rtogs pa bskyed /
bzhi pa ni /
sher dbang gi gtang rag dang tshig dbang rin po che zhu ba'i yon du zhes mtshams sbyar nas maN+Dal 'bul du gzhug
/gsol 'debs rjes zlos /
hU~M:
bde gshegs bla ma sogs /
de nas lag tu rdor dril gtad /
shel rdo me long thogs la /
gsum pa'i nyams myong sogs /
dran par gyis :
'o|
rigs kyi bu dbang bzhi pa'i ngo bo ni rang gi sems nyid ngos bzung dang bral ba nyid thabs la brten pa'i shes rab kyis ngo sprad nas bskur ba ste /
deng 'dir bskur ma thag pa'i dbang gsum pa'i ye shes dga' bral lhan cig skyes pa'i dpes chos kyi dbyings spang blang las 'das pa'i brdal ba chen po'i ye shes kyi nyams myong dran par byas te /
brda'i ngo sprod stong pa go 'byed pa nam mkha'i dbyings mtha' dbus med pa dang /
de'i rang bzhin gang du'ang mi 'gyur bas rdo rje /
nang gsal thim la ma rmugs pas sems dpa'/
ye shes gsal 'grib med pa'i me long ste /
rang byung rdo rje sems dpa'i me long ma man shel zur brgyad pa 'khor 'das thams cad kyi gzugs brnyan 'char gzhir gyur pa la rtog pas ma gos pa me long /
snang ba dang stong pa gnyis med zung du 'jug pa'i rdor dril rnams kyis mtshon pa brda'i ngo sprod du shes pa'i ngang la /
dus gsum gyi rtog pa gang la'ang ma chags ma zhen par lus rnam snang gi chos bdun dang ldan pa'i ngang nas mig bar snang la rten med du zhog la rang byung lhan cig skyes pa'i ye shes la ltos shig
/hU~M:
bde la sems bzung sogs nas /
don bsgom bya :
shel dang bla ma'i sku 'bag spyi bor bzhag ste /
a ti ho b+her+Ya :
sogs dang /
thod phreng rtsal sngags shal bcas kyis byin brlabs /
sgo gsum klod la sogs /
dag tu bskyang :
zhes gsungs pa'i don la rim gyis nyams len mdzod cig
/de nas rtogs pa bskyed pa ni /
bzhi pa'i dbang thob sogs nas /
chen po 'grub :
de ltar brda yi sogs /
mngon du byas pa'o bar brjod /
lnga pa ni /
de nas mtha' rten drag po sgrol ba'i dbang bskur ba ste /
de'ang mnyam gzhag chos sku'i ngang du rtogs pas bdag sngon du bsgral nas /
rjes thob snying rje'i rtsal gyi thugs rjes gzhan sgrol ba rdo rje theg pa'i sgrol ba'i dgongs pa yin la /
de'ang mi 'byams pa'i phyir du phyi yul snang ba ru drar gsal ba /
mi rdugs pa'i phyir du nang yul phur pa bde gshegs 'dus pa'i ngo bor gsal ba /
mi ldog pa'i phyir du gsang yul rnam rtog lha'i phyag rgyar gsal ba ste thun mong ma yin pa'i yul gsum gsal ba'i ngang las /
phyi dgra gzung 'dzin gyi dgra bo tshad med snying rje'i phur pas sprul sku'i dbyings su gsad /
nang dgra dug gsum gyi ngo bo byang chub sems kyi phur pas longs sku'i dbyings su gsad /
gsang dgra bdag 'dzin gyi rnam rtog rig pa ye shes kyi phur pas chos sku'i dbyings su gsad /
de'i tshe phung po dur khrod du bsgral bas lnga phung dbyings su zhig ste reg bya phung po'i bdud choms /
yum gyi mkha' la bsgral bas chags rtog ye shes su dag ste nyon mongs pa'i bdud choms /
rdor sems mtshan rdzogs kyi sa la bsgral bas snang cha lha skur grol te lha'i bu'i bdud choms /
rnam shes 'og min du bsgral bas skye shi'i khungs stong te 'chi bdag gi bdud choms /
lta ba la phyogs ris med pas the tshom gyi 'phrang las grol ba /
sgom pa la bsal bzhag med pas bying rgod kyi 'phrang las grol ba /
spyod pa la gza' gtad med pas tshul 'chos kyi 'phrang las grol ba ste /
yul gsum gsal ba /
dgra gsum gsad pa /
bdud bzhi sgrol ba /
'phrang gsum bsal ba de lta bu'i gshis lugs mngon du gyur pa de bsgral dbang gi ngo bo yin pas shes par byos la snying rje khros pa'i brtul zhugs chen pos bsgral ba'i las rim gsal 'debs par zhu /
ling+ga hom khung du bzhag pa la rak+tas bran /
e yaM dz+wa la raM/
brub khung yangs shing gting zab pa'i nang du nr-i dang tri las dgra bgegs dam sri dngos su gsal bar gyur /
'gugs gzhug lan gsum mthar /
las phur thogs te /
hU~M:
bde gshegs yongs rdzogs sogs dang drag sngags so lnga pa phur bskor dang bcas slob ma la gtad nas brdeg tu bcug cing tshe khrus kyi dgongs pa'ang spro na bshad /
slob bus ling ro dkyil 'khor la bstab cing tshogs tha ma las 'byung ba'i zhal bstab brjod do /
drug pa ni /
de nas rdo rje rgyal po bka' rab 'byams kyi dbang bskur zhu ba'i don du gsol ba 'debs pa 'di'i rjes zlos /
hU~M:
dus gsum rgyal ba sogs /
khyed rang rnams dkyil 'khor gyi shar sgor seng ge'i khri la gtso bo'i nga rgyal gyis 'khod pa'i steng na rin po che'i gdugs phub /
g.yas g.yon rgyal mtshan dang ba dan bsgreng /
mtha' skor du mchod pa'i yo byad du mas bskor te mnga' gsol bar mos shig
/ces byas la de rnams dngos sam ri mor bris pa bstar /
rdor dril lag tu gtad la /
rdo rje thugs kyi dam tshig gsor ba dang /
dril bu gsung gi dam tshig 'khrol ba dang /
gnyis ka thabs shes kyi tshul du bsnol nas 'khyud rgya byed pa phyag rgya sku'i dam tshig yin no //
zhes brda sprad la de ltar byed du 'jug
/de ltar dam tshig gsum byin pas khyed rang rnams kun tu bzang po rdo rje thod phreng rtsal gyi ngo bor mos pa la /
pang du ye shes kyi rig ma mtsho rgyal bcu drug lon pa'i na tshod can gyis 'khyud de /
bde ba chen po'i ngang du snyoms par zhugs pa las byung ba'i 'dzag med bde stong gi ye shes rgyud la skyes par bsam zhing /
thabs la brten nas rgyu dus kyi yan lag bdun la goms pas /
'bras bu'i dus su sku gsum yan lag bdun ldan kha sbyor longs spyod rdzogs pa'i go 'phang mngon du snang ba'i rten 'brel zab mo sgrig pa ni rdo rje slob dpon gyi dbang yin la /
de'i byed las gnas skabs su gzhan don sgrub pa'i chos kyi rgyal srid chen po la rang dbang du sgyur ba'i rten 'brel du rkang 'og tu gser gyi 'khor lo /
lag g.yon du chos kyi dung dang gaN+Di /
'chad pa'i phyag shing /
rgyud gdams man ngag gi glegs bam rnams sbyin pa yin pas zab chos 'di nyid kyi sgo nas rang gzhan gyi don nam mkha' dang mnyam pa re sgrub par gyis shig
/ces byas la de rnams tshig dang bstun par sbyin /
de nas dbang rdzas rnams phyogs gcig tu byas pa'i dbus su lam rgyas pa'i gtor ma dkyil 'khor yongs rdzogs kyi ngo bor bkod pa la gu ru bde ba chen po yab yum gyi tsakli btsugs pa rnams slob ma'i spyi bor bzhag la /
hU~M:
mnyam med gu ru sogs nas /
a b+hi Shiny+tsa hU~M:
zhes brjod /
bum chu dang gtor ma'i cha shas sogs myang du gzhug
/bum chu'i lhag ma spyi bor 'khyil ba las rigs kyi bdag pos dbur brgyan par bsams la /
dzaHhU~M baM hoHsa dbang lha rnams :
yi ge gsum gyi rnam par thim :
zhes nam mkhar bzhugs pa'i dbang lha rnams thim par bsam zhing /
oM su pra tiSh+Tha badzrA ya swA hA/
zhes me tog 'thor nas brtan par byas /
zhal bsro'i tshul du mchod pa'i bye brag du mas kyang mchod par mos shig
/oM badzra puSh+pe sogs kyis dngos dang yid kyis mchod do //
gnyis pa dam tshig bsgrag bzung sogs ni /
rgyas par spro na rgyud dang man ngag spyi las 'byung ba ltar dbang thob pa'i rjes kyi dam tshig rnams rgyas par bsgrags shing /
gtso bos ji ltar sogs kyis dam tshig khas blang ba dang /
gtang rag maN+Dal /
lus longs spyod 'bul ba sogs bya /
mdor bsdu na rtsa gzhung ltar byas pas 'grub bo /
de rnams kyis rtsa gsum mthong ba rang grol gyi dkyil 'khor chen por dbang bzhi mtha' rten dang bcas pa'i bya ba yongs su rdzogs pa yin pas gtang rag tu lus longs spyod dge ba'i rtsa ba dang bcas pa thams cad kun bzang mchod pa'i sprin chen por sprul te zhing khams rab 'byams rgya mtsho rgyas par bkang nas 'bul ba dang /
dbang gi srog rdo rje theg pa'i dam tshig spyi dang bye brag gi rim pa /
lta ba bskyang zhing sogs nas /
bstan pa med :
ces sogs gzhung las ji skad bshad pa thams cad tshul bzhin bsrung ba'i mos pas 'di'i rjes zlos /
hU~M:
bdag gi lus dang sogs /
tshe gcig grol 'gyur gdams mchog stsol :
ces brjod du gzhug
/'di ltar bla na med pa'i dge ba zab mos mtshon byed du byas te bdag gzhan dus gsum du bsags pa'i dge rtsa mtha' dag gzhan don byang chub chen por yongs su bsngo ba 'di lhan cig tu gnang bar zhu /
bsod nams 'di yis sogs brjod la slob ma rnams rang gnas su btang ngo //
rtsa ba'i gsum pa rjes kyi rim pa la /
las gzhung ltar tshogs byin rlabs nas lhag ma'i bar gtang /
spro zhing nus na rgyud nas gsungs pa'i rdo rje'i glu blang /
gtang rag la mchod pa rnams kha gso /
sman raka bran /
ye shes lha tshogs spyan 'dren gshegs //
sogs dang /
yi ge brgya pas nongs pa bshags /
las gzhung ltar gtor ma'i cha shas sogs la sreg blugs 'grub na 'dir bya /
dbang dkyus ma tsam la ma lcogs na'ang 'gal ba med /
gang ltar de mtshams gter srung la gtor 'bul rgyas par bya zhing chad mdo brtan ma rta bro yan grub pa dang /
dngos grub blang /
ras bris dang rten la brtan bzhugs bya /
rtag chad kyi mtha' bsal ba'i bsdu ldang byas la /
hU~M:
dus gsum mi dmigs sgyu mar snang ba'i chos :
mig 'phrul ji bzhin dge tshogs byang chub tu :
yongs su bsngos pas rtsa gsum dkyil 'khor gyi :
go 'phang mchog la 'gro kun spyod gyur cig :
ces bsngo smon dang shis brjod rgyas par bya'o //
zab chos yo~Xn tana~X 'bum ldan 'dis //
rgya~X mtsho~X'i gos can khyab pa'i phyir //
rgyas bshad snying por dril ba la //
mkhas pa rnams kyang bkyon mi 'tshal //
grol thig dgongs pa rang grol las /
lam rgyas pa bla ma rig 'dzin kun 'dus kyi dbang gi le tshan no //
!
//pad+ma'i zhal gdams grol tig dgongs pa rang grol las /
lam 'bring po'i rtsa ba'i smin byed ye shes rab tu rgyas pa zhes bya ba /
rang byung gdod ma'i sangs rgyas pad+ma saM b+ha ba la phyag 'tshal lo //
rdul bral dwangs pa'i dbyings su dbang po'i gzhu //
rdo rje'i snying por 'khyil ba'i lang tsho ni //
srid dang zhi ba'i ngo mtshar bsdus pa'i dpyid //
sangs rgyas kun las khyad par 'phags der 'dud //
gang gi sgrub thabs rgya mtsho'i bcud //
nor bu'i gsang mdzod gcig nyid du //
dngos grub 'dod rgu'i char 'beb pa //
de yi rtsa ba'i smin byed 'chad //
bsnyen sgrub rnam pa gsum gyi rtsa ba'i dbang bskur lam 'bring po'i smin byed du grags pa nyid bsgrub pa la gsum /
sbyor ba /
dngos gzhi /
dbang bskur ro //
dang po ni /
bsnyen sgrub sngon du song ba'i rdo rje slob dpon gyis /
gnas dus khyad par can gyi skabs su zhi dkyil spyi 'gro
/lte bar pad+ma 'dab brgyad phyag mtshan rdo rjes mtshan pa'am /
maN+Dal tshom bu gcig pa'i steng rkang gsum khar bum pa dang thod pa bcud ldan me long sin+d+hu ra'i thig le can gu ru'i sku 'bag rnams brtsegs mar bsham /
rgyab mdun gang bder bla gtor pad+ma 'dab brgyad ze'u 'bru dang bcas pa'i steng du nor bu bzhi sgrom me ri dang bcas pa'i mthar pad chung brgyad kyis bskor ba rgyan spros can gyi g.yas g.yon du sman raka
/mdun du nyer spyod lnga /
gtor tshogs kyi yo byad /
las bum sogs 'du bya'o //
gnyis pa dngos gzhi'i dang po dbang rten sgrub pa ni /
bla sgrub gdung ba zhi byed kyi phrin las khrigs bsdebs ye shes snying po ltar skyabs sems nas /
bzlas pa gsol gdab kyi bar du btang la bdag mdun dbyer med kyi ting 'dzin gsal gdab cing /
khyad par /
bum pa'i gzhal yas khang du bum bcud gu ru yab yum snyoms par zhugs pa'i bdud rtsi bde ba chen po'i rgyun gyis gang bar mos pa dang /
thod pa dang me long la'ang de bzhin byin brlabs /
las bum du bdud rtsi 'khyil pa bskyed bzlas /
gter srung gtor 'bul rnams kyang byas la /
byin rlabs chu rgyun gcig ma'i dbang len nam /
rig me dor /
de nas dbang la khrus /
bgegs bskrad /
mtshams gcod srung 'khor rnams las byang ltar bya /
sems bskyed gsal btab la /
de la 'dir dus gsum gyi sangs rgyas sras dang bcas pa'i thugs rje phrin las gcig tu 'dus shing /
de dag thams cad las kyang rnam thar dang bka' drin khyad par du 'phags pa gu ru rin po che pad+ma saM b+ha ba nyid kyi thugs kyi thig le mthar thug pa sprul pa'i rje 'bangs grogs gsum la lkog chos su bstsal pa pad+ma'i zhal gdams grol tig dgongs pa rang grol zhes grags pa'i grol ba bzhi ldan gyi zab mos khyad par du 'phags pa /
lo chen bai ro tsa na'i thugs sprul mkhas shing grub pa yongs kyi 'khor los sgyur ba 'gro 'dul shes rab 'od zer gyis dbur stod grogs ri rin chen spungs pa sogs gter gnas drug nas spyan drangs pa bskyed rdzogs rdzogs pa chen po'i gsang tig snying por bsdus pa 'di la /
bla rdzogs thugs gsum yongs rdzogs dang bcas pa'i chos skor so sor bzhugs shing /
byin rlabs bla ma'i skor la'ang lam rgyas 'bring bsdus gsum dbang rten tsit+ta srog gi dwangs ma'i tshul du bzhugs pa las /
skabs 'dir bla sgrub gdung ba zhi byed dang 'brel ba lam 'bring po bsnyen sgrub rnam pa gsum gyi rtsa ba'i dbang bskur nyid bsgrub par bgyi ba la sogs mtshams sbyar nas maN+Dal 'bul du gzhug
/mig dar badzra tsak+ShuHb+han+d+ha ba ra ma NA ya swA hA:
zhes dang /
A khaM bI ra hU~M:
gis me tog sbyin /
bla ma dang dkyil 'khor gyi gtso bo tha mi dad pa'i spyan sngar phyag snyims pa me tog gis brgyan pa'i thal mo sbyor la mi phyed dad gus drag pos gsol ba 'debs pa 'di'i rjes zlos mdzod /
ho :
rdo rje slob dpon dgongs su gsol :
bla ma bde gshegs dkyil 'khor du :
bdag nyid 'jug cing bsnyen sgrub spro :
gus pas dkyil 'khor gzhug tu gsol :
lan gsum /
slob dpon gyis /
e ma skal ldan rigs kyi bu :
bla ma bde gshegs dkyil 'khor du :
sems bskyed dam du mi gnas na :
bstan pas mi mthong de bas khyod :
'dir zhugs sems skyed dam tshig srungs :
bla mas bka' ji ltar bstsal pa bzhin rjes su bsgrub pa'i blos 'di'i rjes zlos /
ho :
bdag cag skal ldan rigs kyi bu :
byang chub snying po mchis bar du :
bka' bsgrub dbang zhu dam bsrung lags :
zhes brjod du gzhug
/thog mar rgyud dag par bya ba'i slad du /
bla ma dang mdun bskyed gnyis su med pa mchog gsum rtsa gsum kun 'dus gu ru rin po che pad+ma 'byung gnas yab yum sku yis zhing khams kun la khyab cing /
zhing khams rab 'byams sku la rdzogs par gsal ba'i spyan sngar yan lag bcu pa'i ting nge 'dzin so sor gsal 'debs bzhin pas 'di'i rjes zlos /
hU~M:
rnam dag mnyam pa'i ngang nyid las :
bla ma rtsa gsum lha tshogs gshegs :
nyi zla pad+ma'i gdan la bzhugs :
phyag 'tshal mchod 'bul sdig pa bshags :
dge la yi rang chos 'khor bskul :
bzhugs gsol 'debs so dge rtsa bsngo :
'gyur med rdo rje'i don rtogs shog :
lan gsum /
slob dpon gyis dkyil 'khor lha la gnang ba zhu ba ni thal mo sbyar la /
ho :
bla ma bde gshegs yongs rdzogs dgongs :
bla ma bde gshegs dkyil 'khor 'dir :
bdag gis slob ma gzhug par bgyi :
sku gsung thugs kyis byin rlabs mdzod :
dbang don rgyud la skye zhing gnas pa'i rten sdom pa gsum legs par bzung dgos pas thog mar de dag gi rten gzhir gyur pa skyabs su 'gro ba'i rjes zlos /
dga' chen khyod bdag ston pa ste :
phyogs bcu'i sangs rgyas byang chub sems :
bla ma yi dam mkha' 'gro dgongs :
rkang gnyis gtso bo phyogs bcu'i sangs rgyas dang :
zhi ba chags bral dam pa'i chos rnams dang :
tshogs mchog 'phags pa'i dge 'dun thams cad la :
bdag gi gus pas nye bar skyabs su mchi :
lan gsum /
theg chen so thar gyi tshul khrims yang dag par len pa'i blos 'di'i rjes zlos /
bla ma kun bzang spyan snga ru :
lus ngag yid kyis gzhan dag la :
gnod pa las bzlog dge ba bsgrub :
dge tshul dge slong byang chub sems :
so so thar pa'i sdom pa la :
bdag ni rgyun du gnas shing bsrung :
lan gsum /
gzhan don byang chub chen po thob 'dod kyi smon pa dang /
de sgrub byed kyi thabs la 'jug pa'i blos 'di'i rjes zlos /
ho :
bla ma kun bzang dgongs su gsol :
'di bzung byang chub ma thob bar :
'gro drug sems can thams cad la :
ma dang bu yi 'du shes kyis :
ma brgal ba rnams bsgral ba dang :
ma grol dgrol dang dbugs dbyung phyir :
smon pa'i byang chub sems bskyed do :
sngon gyi rgyal ba thams cad kyang :
sangs rgyas rigs kyi sdom bzung dang :
sdom pa la ni gnas pa ltar :
'di bzung 'khor ba ma stongs bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug la bslab cing bsgrub :
brtson 'grus dag gis thams cad bsgral :
kun don tshul khrims gsum yang bsrung :
bdag gis sems bskyed sdom pa bzung :
lan gsum /
kun bzang rdo rje sems dpas bcas pa sngags kyi dam tshig spyi dang bye brag pa rnams la bslab pa'i bsam pas 'di'i rjes zlos /
dkon mchog gsum bzung mi gtang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rdo rje rigs kyi sdom pa yin :
rin chen rigs kyi dam tshig tu :
sbyin pa dus ni rtag tu gtang :
rin chen rigs kyi sdom pa yin :
pad+ma rigs kyi dam tshig tu :
theg pa gsum dang chos rnams bshad :
pad+ma rigs kyi sdom pa yin :
las kyi rigs kyi dam tshig tu :
'gro ba'i don la brtson par bya :
las kyi rigs kyi sdom pa yin :
lan gsum /
de dag gis snod rung du legs par bsgrubs nas ye shes pa dbab pa la sgo gsum gyi gnad bcing /
khyad par yid gzhan du mi yengs pa dam tshig yin pas rtse gcig tu dmigs pa 'di ltar sgoms mdzod /
sa phyogs dag pa'i zhing khams 'og min pad+ma 'od kyi gzhal med khang chen por gyur pa'i dbus su pad+ma dang zla ba'i gdan la khyed rang rnams skad cig gis rigs 'dus gu ru pad+ma 'byung gnas dkar la dmar ba'i mdangs can khro 'dzum gzi brjid dang ldan pa /
phyag g.yas gser gyi rdo rje thugs kar 'dzin cing g.yon pas mnyam gzhag thod pa tshe bum dang ldan pa bsnams pa /
gru mo g.yon na kha T+wAM ga dang bcas shing pad zhwa gsang gos phod ka chos gos ber phyam gyis bklubs pa /
zhabs phyed skyil rgyal po rol pa'i stabs kyis bzhugs pa'i pang du yum ye shes mtsho rgyal dkar mo gcer bu rus rgyan can gri thod bsnams pas 'khyud cing /
'ja' zer 'od phung mtha' mi mngon par 'tsher ba'i yab kyi snying mchong gur smug po'i dbus su bla ma he ru ka yab yum rgyan cha lugs yongs su rdzogs pa /
de'i snying khar g.yung drung ris dmar po'i dbus su hU~M dang baM gyis mtshan pa /
yan lag bzhi la ha ri ni sa bzhi 'og tu yaM las rlung g.yos pas g.yung drung g.yon du drag tu 'khor ba la shes pa rtse gcig tu gtod la rlung kha sbyor du 'dzin par zhu /
bla ma dang dkyil 'khor pa'i thugs ka nas 'od zer dpag tu med pa 'phros pas bde gshegs kun 'dus o rgyan rin po che la rtsa gsum mkha' 'gro 'bum gyis bskor ba sngags sgra ti ri ri kha ba babs pa ltar byon /
spyi bo nas snying gi dbus su thim par mos shig
/bu khyod gnas skabs 'di nyid du :
ma yengs yengs na dam tshig nyams :
zhes brjod la bdud rtsi khar bcug la :
rdzas mer bsregs :
rig pa gzengs bstod :
rol mo'i sgra dang bcas te byin 'beb pa ni :
hU~M hU~M hU~M:
bzhengs shig pad+ma 'byung gnas mkha' 'gro'i tshogs :
dgongs shig phyogs bcu'i dus gsum sangs rgyas rnams :
rje btsun chen po pad+ma thod phreng rtsal :
rig 'dzin mkha' 'gro'i gnas nas gshegs su gsol :
zhes brjod rtsa sngags dang bcas pas bstim zhing /
de nas rdo rje spyi bor bzhag ste /
dzaHhU~M baM ho :
tiSh+Tha badzra :
zhes brtan par bya /
sngar byin pa'i me tog de nyid lha dang bla ma dbyer med pa la 'bul ba'i mos pas bla ma'i thugs kar dor bzhin pas 'di'i rjes zlos /
bde gshegs yongs rdzogs dkyil 'khor 'dir :
rang rig snang ba'i me tog 'bul :
sngon nas las 'phro gang yod pa'i :
gang yin pho brang gnas der phob :
puSh+pe pra tIts+tsha pU dza ho :
zhes me tog mgor bzhag la /
deng nas bu khyod rgyal ba'i sras :
bde gshegs yongs rdzogs thugs srog 'dzin :
dbang rtags cod pan pu ru ru :
'khor 'das rang grol dbang thob shog :
puSh+pe sid+d+hi a b+hi Shiny+tsa satwaM:
dzaHhU~M baM ho :sa bstim zhing /
hU~M:
bu khyod rdo rje thod phreng rtsal :
rig 'dzin nga dang dbyer med gyur :
rig pa ye shes mig phyes pas :
rang byung ye shes ngo la ltos :
zhes mig dar sdud do //
he badzra pa sh+ya :
ltos shig bde gshegs dkyil 'khor ltos :
bltas pas mthong ba bde ba che :
rang bzhin med pa chos kyi dbyings :
'du 'bral med pa rtag tu zungs :
sa ma ya i dan te na ra kan :
zhes brjod cing bdud rtsi blud do //
de nas dngos gzhi'i rtsa ba brda'i dbang lnga zhu ba'i yon du maN+Dal phul 'tshal /
gsol ba 'debs pa 'di'i rjes zlos /
kyai :
bla ma rdo rje 'dzin pa gang :
'khor ba mtha' med rgya mtsho ru :
bying ba skyabs med bdag la skyobs :
bdag la re sa gzhan na med :
mchog gi thugs rjes dbang bskur stsol :
ces brjod du gzhug
/bu khyod lus srongs la ma yengs par gyis shig
/ces bsgo
/bum pa thogs la /
'di ltar rig 'dzin 'dus pa rtsa ba'i rgyud kyi dgongs don zlum po bzhi la brten nas dbang bzhi byin rlabs kyi tshul du bskur ba dbang thams cad kyi snying por gyur pa de nyid sgrub par byed pa ste /
'di ltar bum pa la sogs pa'i dbang rdzas lnga po re re bzhin gnas gsum du bzhag nas mthar tshig don ngo sprod de rim pa bzhin dbang bzhi yongs rdzogs de kho na nyid dang bcas pa'i bdag nyid can du bskur ba la rnam pa nyi shus byang chub pa zhes bya ba yin pas /
thog mar bum dbang gi slad du slob dpon gyi thugs ka nas 'od zer 'phros /
dbang gi lha nam mkha' gang bar spyan drangs pa dang lhan cig tu bkra shis pa'i rnam pa du ma dang ldan pas /
rin po che'i bum pa bdud rtsi'i chu rgyun gyis gang ba gnas gsum du bzhag cing tshig don ngo sprad de dbang bskur ba'i mos pa mdzod /
hU~M:
bum pa spros bral zlum po 'di :
phyi nang snod bcud lhun gyis grub :
skye med byang chub sems kyi chus :
rnam rtog ma rig dri ma 'khrud :
chos sku spros bral bde chen chus :
gzung 'dzin 'khor ba'i bag chags 'khrud :
rang byung ye shes sems nyid chus :
dug lnga rnam rtog dbyings su 'khrud :
nyon mongs lnga yi bag chags sbyangs :
bum dbang shes rab ye shes kyi :
dbang bzhi ma lus yongs rdzogs shog :
oM AHhU~M badzra gu ru d+he ba d+hA ki ni sarba sid+d+hi pha la hU~M A:
zhes sngags lan gsum brjod pas bum pa spyi bor bzhag cing khrus bya /
mgrin par bzhag cing bum chu sbyin /
snying gar bzhag cing tshig don ngo sprad de nyams bskyang du gzhug
/de ltar bum pa spyi bor bzhag cing khrus byas pas bum dbang /
mgrin par bzhag ste bum chu blud pa gsang dbang /
snying gar gtad cing tshig don ngo sprad pa ni /
sems nyid spros pa thams cad dang bral ba mtshon pa'i bum pa zlum po skye med rtogs pa don dam mtshon byed chus bkang ste bskur bas dug gsum bag chags dang bcas pa dag par shes pa ni shes rab ye shes kyi dbang /
des bde gsal gyi nyams skyes pa de nyid bskyang zhing mi rtog pa'i ngang du bzhag pa ni dbang bzhi pa tshig gi dbang ste bum pa la brten pa'i dbang bzhi yongs su rdzogs pa yin no //
bdud rtsi'i dbang bskur ba'i slad du /
gu ru pad+ma 'byung gnas yab yum snyoms par zhugs pa'i mkha' gsang nas byung ba'i kun+da byang chub kyi sems lhan cig skyes pa'i ye shes kyi rten tu gyur pa thod pa'i bdud rtsi dang ro gcig tu sbyar te /
gnas gsum du bzhag cing tshig don ngo sprad de dbang bskur ba'i mos pa mdzod /
hU~M:
thod pa zlum po chos nyid dbyings kyi ngang :
'chi med bdud rtsi chang gis rab tu bkang :
sha lnga bdud rtsi rigs lnga ye shes lnga :
nyon mongs bdud 'joms rigs lnga sku lngar bskyed :
gnyis med ngang du chos nyid rol par sbyangs :
ma bcos rang byung bde chen byang chub sems :
chos nyid bdud rtsi rnam rtog bdud las rgyal :
dbang bzhi ye shes rdzogs pa'i dbang thob shog :
ces rtsa sngags lan gsum gong bzhin bya /
de ltar ban+d+ha spyi bor bzhag pas bum dbang /
mgrin par bzhag cing bdud rtsi blud pa gsang dbang /
snying gar gtad nas tshig don ngo sprad pa ni /
sems chos dbyings thig le nyag gcig mtshon pa'i thod pa zlum po'i nang du /
gzhi nyon mongs lnga ngo bo sha lnga ye shes lngar rang rig pa sku lnga'i bdag nyid 'chi med kyi go 'phang brnyes par mtshon pa bdud rtsis bkang ste dbang bskur bas rnam rtog dag par shes pa ni shes rab ye shes /
des bde gsal mi rtog pa'i nyams skyes pa ni tshig gi dbang ste thod pa la brten pa'i dbang bzhi yongs su rdzogs pa yin no //
me long gis dbang bskur ba'i slad du /
snang stong dbyer med chos dbyings yum gyi chu skyes mtshon pa'i me long sin+d+hu ra'i thig le dang bcas pa gnas gsum bzhag cing tshig don ngo sprad de dbang bskur ba'i mos pa mdzod /
hU~M:
me long zlum po chos sku dri ma med :
dag cing gsal la rnyog pa med par dwangs /
gzugs brnyan gsal la ngos bzung 'dzin pa bral :
sems nyid rnam dag gsal la ma 'gag pa :
gzung 'dzin mtshan ma'i dngos po mtha' las 'das :
byang chub sems kyi cho 'phrul ci shar yang :
gsal stong ma 'gag dbyings la gsal 'grib med :
dbang bzhi ye shes rdzogs pa'i dbang thob shog :
ces rtsa sngags brjod la spyi bor bzhag
/me long spyi bor bzhag pas bum dbang /
mgrin par bzhag cing rtsa sngags kyi gnang ba sbyin pa gsang dbang ste sngags 'di'i rjes zlos mdzod /
sngags lan gsum /
snying gar gtad de rig pa gsal la ma 'gag par ngo sprad pa ni /
sems nyid chos sku dri med mtshon byed me long g.ya' dag zlum po la kun rdzob sgyu ma lta bu dang /
rnam kun mchog ldan gyi stong nyid gzugs brnyan cir yang shar bar mtshon pa'i tshom bu sngags bcas kyis brgyan pas dbang bskur bas gsal ba la stong pas rgyas thebs par shes pa shes rab ye shes kyi dbang /
de'i don rjes su rtogs pa bzhi pa tshig gi dbang ste me long la brten pa'i dbang bzhi yongs su rdzogs pa yin no //
gtor mas dbang bskur ba'i slad du /
gtor snod dbyings kyi b+hany+dza yangs par /
gtor ma'i ngo bo rig pa ye shes lnga las gu ru rtsa ba gsum gyi lha tshogs rang shar ba'i rten dang brten par bcas pa gnas gsum du bzhag cing tshig ngo sprad de dbang bskur ba'i mos pa mdzod /
hrI:
gtor snod b+han+d+ha gzhal yas chos kyi dbyings :
gtor ma 'dod yon lnga ldan ye shes lnga :
gu ru'i sku mchog bde chen 'du 'bral med :
rnam dag bdud rtsi bla med mchod pa'i rdzas :
gnyis med dbyings su dam tshig gnyan po bsre :
ma mo mkha' 'gro dbang du sdud pa dang :
phrin las rnam bzhis 'gro ba 'dul slad du :
sprul pa mang po las la 'gyed pa'i phyir :
dbang bzhi ye shes rdzogs pa'i dbang thob shog :
ces spyi bor bzhag la rtsa sngags kyi sham bur /
gu ru d+he ba DA ki nI dzo ki ni kA ya wA ka tsit+ta a b+hi Shiny+tsa oM AHhU~M hrI:
lan gsum brjod la mgrin par bzhag cing gtor zan sbyin /
snying gar gtad la /
de ltar gtor ma spyi bor gzhag pas bum dbang /
mgrin par gtad nas gtor zan myong ba gsang dbang /
snying gar gtad de tshig don ngo sprad pa ni /
dbyings stong pa nyid mtshon pa'i gtor snod du /
rig pa ye shes lnga mtshon pa'i gtor chen rtsa ba gsum gyi rnam pa /
dam rdzas bdud rtsi'i rang bzhin /
'dod yon sna tshogs pa'i sprin phung 'phro ba'i dbang bskur bas /
dbyings rig zung du 'jug pa'i phyag rgya gnyan po'i gzi byin gyis ma mo mkha' 'gro rnams dbang du sdud cing lhan skyes kyi ye shes mtshon par shes pa shes rab ye shes kyi dbang /
de'i don rjes su rtogs pa bzhi pa tshig gi dbang ste gtor ma la brten pa'i dbang bzhi yongs su rdzogs pa yin no //
gu ru'i sku 'bag gi dbang bskur ba'i slad du /
sku gzugs 'di nyid chos dbyings skye ba med pa las rang shar ba'i longs spyod rdzogs sku rtsa gsum kun 'dus o rgyan snang srid zil gnon rtsal gang 'dul sprul pa'i sprin phung mkha' khyab tu 'phro ba'i ye shes kyi sku dngos su gsal ba khyed rang rnams kyi gnas gsum du bzhag cing gdung ba'i glus thugs dam bskul te tshig don ngo sprad nas dbang bskur ba'i mos pa mdzod /
A:
chos sku skye med ngang las ma g.yos kyang :
longs sku gsal la ma 'dres yab yum sku :
sprul sku sna tshogs thabs kyis sems can 'dul :
sku gsum ngang gis mnyam zhing ma 'dres gsal :
sngon tshe pad+ma khyed dang smon lam gcig :
da lta bdag dang slob ma'i stangs zungs shig :
srog gi phyir yang mi gtong bsgrub lags na :
ye shes dbang chen rab 'byams bskur du gsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes lan gsum brjod cing rim par bskur la /
de ltar sku 'bag spyi bor bzhag pas bum dbang /
mgrin par bzhag ste gsang mtshan btags pa gsang dbang ste /
khyed rnams kyi gsang ba'i mtshan ni rigs 'dus gu ru thod phreng rtsal zhes bya ba yin no //
snying gar bzhag ste bla ma dang rang sems dbyer med du ngo sprad pa ni /
sems nyid bsam gyis mi khyab pa'i ye shes stong gsal rang rig 'dus ma byas pa gdod ma nas bla ma sku bzhi'i ngo bor bzhugs pa mtshon par byed pa gu ru'i sku 'bag gis dbang bskur bas /
rang rig gi ngo bo sgrib gnyis kyi 'ching bas ye nas gos ma myong ba mtshon bya don gyi kun bzang pad+ma 'byung gnas dang ro gcig tu bzhugs kyang /
rnam 'gyur glo bur ba'i dri ma sbyang ba'i phyir mtshon byed brda yi bla mas bdag dang slob ma'i rgyud byin gyis brlabs par shes pa shes rab ye shes kyi dbang /
des bde gsal mi rtog pa'i nyams myong skyes pa de nyid skyong zhing ngos bzung dang bral ba'i ka dag gi dgongs pa rtogs pa ni bzhi pa tshig dbang rin po che ste /
sku 'bag la brten pa'i dbang bzhi yongs su rdzogs pa yin no //
de ltar rtsa ba'i dbang lngar rnam pa bzhi bzhir dbye bas rnam pa nyi shus byang chub pa'i dbang zhes bya ba /
bla ma'i dbang chen rab 'byams chig rdzogs su bskur pas dbang bzhi'i mngon par rtogs pa'i byin rlabs thod rgal du thob par gyur pa yin no //
gsum pa rjes rim ni /
de ltar bsnyen sgrub rnam pa gsum gyi rtsa ba'i smin byed legs par grub pa yin pas gu ru'i sku gsung thugs kyi dam tshig khyad par ba spyir grags pa rnams dang /
bye brag mi 'bral ba'i dam tshig rdo rje dril bu kha T+wAM ga thod pa DA ma ru dang phreng ba rus pa'i rgyan drug 'chang zhing /
rtsa sbyang rlung bzung thig le stong gsal gyi don bsgom zhing gsang ba'i phyag rgya la gnad du bsnun pa sogs rim pa gnyis kyi grogs brtul zhugs chen po la slob cing bsgrub par bgyi'o snyam pa'i yid kyis 'di'i rjes zlos /
gtso bos ji ltar sogs dbang gi rjes bsdu rnams spyi ltar grub nas /
dkyil 'khor rjes rim tshogs mchod 'bul ba nas shis pa brjod pa'i bar phrin las ltar bya'o //
rgyal sras blo \u0f35gro~Xs pha mtha~X' ya~Xs //
byang chub spyod zhugs lo tsA che'i //
thugs thig rtsa ba'i smin byed 'di //
bskur thob byed pa'i snying po 'o //
lam 'bring po bsnyen sgrub rnam gsum gyi rtsa ba'i dbang gi le tshan no //
!
//pad+ma'i zhal gdams grol tig dgongs pa rang grol las /
lam bsdus pa'i smin byed rigs bsdus brda dbang lnga pa'i yi ge bde chen rab tu rgyas pa zhes bya ba /
ma hA gu ru bde ba chen po la phyag 'tshal lo //
srid zhi'i dngos kun bde ba chen por sbyor //
pad+ma skye 'chi gnyis spangs la btud nas //
de sgrub yang snying sku gsum rigs 'dus kyi //
smin byed brda yi dbang lnga 'dir gsal bya //
de la gsum /
sbyor ba bsham bkod ni /
maN+Dal tshom bu gcig pa'i steng du many+dzi la bum pa bcud ldan rigs lnga'i dbu rgyan gyis kha brgyan /
de'i steng du thod pa'i bdud rtsi dang me long sin+d+hu ra'i thig le can sku 'bag rnams brtsegs mar bkod /
mdun rgyab gang bder bla gtor dmar zlum spyi mtshungs pad 'dab brgyad kyis bskor ba'i rtser ka pA la bdud rtsis gang bas mtshan pa sogs rgyan spros can gyi g.yas g.yon mdun du sman raka nyer spyod /
las bum /
gtor tshogs kyi yo byad thams cad tshogs par bya'o //
gnyis pa dngos gzhi'i thog mar dbang don sgrub pa'i phrin las bde chen snying po ltar skyabs 'gro nas /
bzlas pa gsol 'debs kyi bar bdag mdun dbyer med du bsgrubs /
dbang rdzas rnams la'ang slob dpon nyid rtogs pa'i na tshod dang bstun pa'i byin rlabs ting nge 'dzin gyis khyab par bya /
las bum 'khyil pa'i bskyed bzlas lta bus byin brlabs /
gter srung la gtor ma 'bul zhing bdag nyid 'jug pa'i tshul ji ltar rigs pa byas la /
dbang bskur ba'i thog mar slob ma la khrus dang /
bgegs bskrad srung 'khor las byang ltar bya /
sems bskyed gsal btab nas /
'dir gdod ma'i mgon po kun bzang 'od mi 'gyur ba nyid rdo rje slob dpon gyi rnam par bzhengs pa bde ba chen po pad+ma saM b+ha ba'i thugs bcud /
grol thig dgongs pa rang grol gyi chos sde'i snying po lam zab bla ma'i sgrub thabs rim gnyis thams cad kyi yang bcud yi ge med pa'i chos sde /
sku gsum rigs 'dus pad+ma gu ru'i phrin las dang 'brel ba'i smin byed zab mo rigs bsdus brda dbang lnga pa bsgrub par bgyi ba la sogs kyis mtshams sbyar nas maN+Dal 'bul du gzhug
/rang snang ye shes kyi dkyil 'khor la mthong ba sgrib pa'i brdar gdong g.yogs 'ching bar zhu /
oM badzra tsak+ShuHb+han+d+ha ba ra ma NA ya swA hA/
zhes mig dar sbyin /
thal mo me tog dang bcas te 'di'i rjes zlos mdzod /
skye rga 'chi ba na dgra yi :
srid pa'i rgya mtsho 'jigs rung ba :
mi bzad sdug bsngal chen po las :
bdag kyang yongs su bsgral bar mdzod :
lan gsum /
sku gsum rigs 'dus gu ru bde ba chen po dkon mchog rtsa gsum rgya mtsho'i spyi dpal chen por bzhugs pa'i spyan sngar /
theg chen byang chub mchog gi bsam sbyor dang ldan pas skyabs su 'gro zhing sems bskyed pa 'di'i rjes zlos /
bdag dang khams gsum ma lus pa :
re ltos skyabs gyur gzhan na med :
sku gsum dbyer med gu ru rjer :
gus pas phyag 'tshal skyabs su mchi :
sems can sangs rgyas thob bya'i phyir :
smon 'jug sems ni bskyed par bgyi :
las dang nyon mongs las grol zhing :
rig 'dzin bla ma'i dbang thob shog :
lan gsum /
tshogs gsag yan lag bcu pa'i rjes zlos /
ho :
rnam dag mnyam pa'i ngang nyid las :
bla ma ye shes lha tshogs gshegs :
nyi zla pad+ma'i gdan la bzhugs :
phyag 'tshal mchod 'bul sdig pa bshags :
dge la yi rang chos 'khor bskul :
bzhugs gsol 'debs so dge rtsa bsngo :
yang dag sku gsum 'chang thob shog :
lan gsum /
dbang gi gzhi 'god pa ye shes pa dbab par bgyi ba yin pas sgo gsum gyi gnad gcig tu dril la dmigs pa 'di ltar du sgoms shig
/las bum chus bsang /
swa b+hA bas sbyang /
stong gsal gyi rang mdangs sna tshogs pad+ma nyi zla'i gdan la khyed rang rnams kyi sems nyid hrIHdkar po yongs su gyur pa las /
sku gsum rigs 'dus pad+ma 'byung gnas sku mdog dkar dmar bzhad pa'i mdangs ldan /
phyag gnyis mnyam par gzhag pa'i steng na /
mtshan dang ldan pa'i ka pA la bdud rtsis gang ba bsnams pa /
zhabs rdo rje skyil mo krung gis bzhugs pa /
sku la phod chen mthing ga dang /
dar dmar ser gyi chos gos kyi steng na ber gsol zhing /
dbu la pad zhwa lhubs chen gyis mdzes pa /
snyan rgyan mgur chu phyag gi gdu bu sogs rin po che'i rgyan du mas spras pa /
'ja' 'od 'khyil ba'i gur khang gi dbus na bzhugs pa'i thugs mchong gur smug po'i dbus su rigs 'dus he ru ka yab yum snyoms 'jug 'khril ldem rnam 'gyur yongs su rdzogs pa /
gnas gsum du oM AHhU~M gsum gyis mtshan pa las 'od zer phyogs bcur 'phros pas /
kun bzang rgyal ba rigs lnga /
dga' rab /
'jam dpal /
shrI siM ha /
dz+nyA na sU tra /
bi ma la mi tra /
yi dam bde gshegs kun 'dus /
mkha' 'gro chos skyong skyabs gyur re ltos kyi tshogs dang bcas pa rnams /
dwangs ma 'od kyi phung po'i rnam pas spyan drangs /
khyed rang rnams kyi sgo gsum la sib sib thim pa'i mos pa rtse gcig tu mdzod cig
/hU~M hU~M hU~M:
bzhengs shig pad+ma 'byung gnas mkha' 'gro'i tshogs :
dgongs shig phyogs bcu'i dus gsum sangs rgyas rnams :
rje btsun chen po pad+ma thod phreng rtsal :
rig 'dzin mkha' 'gro'i gnas nas gshegs su gsol :
oM AHhU~M pad+ma gu ru badzra sa ma ya :
d+harma kA ya :
saM b+ho kA ya :
nirma kA ya tsit+ta sid+d+hi pha la hU~M:
zhes rtsa sngags brjod /
spos rol bcas byin dbab /
ye shes pa brtan par gyur cig
/rgya gram mgo bor bzhag la /
tiSh+Tha badzra /
mig dar bsal la /
badzra pra be sha ya phaT:
ces brjod /
dngos gzhi'i dbang bskur zhu ba'i slad du gsol ba 'debs pa 'di'i rjes zlos /
byang chub rdo rjes sangs rgyas la :
ji ltar mchog chen bstsal pa ltar :
bdag kyang bskyab pa'i don gyi phyir :
sku gsum rdo rje deng bdag stsol :
lan gsum /
nam mkha' gang bar sad pa'i sangs rgyas sras dang bcas pa slob dpon dang lhan cig pas ye shes rol pa'i bkod pa ngo mtshar ba du ma dang bcas te brda rtags mtshan ma rdzas kyi dbang rnams rim par bskur bas /
blo'i yul du snang ba'i dpe 'di rnams kyis mtshon nas blo 'das dgongs pa rtogs dgos pa yin pas /
thog mar brda bum pa rgyan dang bcas pas mtshon nas /
don snod bcud dag pa rab 'byams lha'i 'khor lor rtogs par gyis shig
/bum pa thogs la /
kye :
dpal chen pad+ma thod phreng rtsal :
nam mkhar bzhugs pa'i lha tshogs rnams :
mgrin gcig dbyangs gcig nyid du yang :
mnyam nyid chos sku'i ngang nyid las :
snod bcud rab 'byams lha yi dbang :
sku lnga ye shes bum dbang bskur :
bum pa spyi bor bzhag la bum chu sbyin /
dbu rgyan mgor bzhag ste /
oM hU~M swA hrIHA:
lAM mAM pAM tAM AM:
ka lA sha a b+hi Shiny+tsa hU~M:
khyed rnams mngon par byang chub pa'i rdo rje'i mtshan gyi sa bon ni /
dpal rdo rje bde ba chen po zhes bya ba'o //
de ltar dbang bskur bas rigs kyi bdag po bla ma rdo rje 'chang gis dbur brgyan par gyur /
gtor ma thogs la /
brda bla ma'i gtor chen gyis mtshon nas don gzugs su snang ba thams cad rigs 'dus gu ru bde ba chen po'i rang bzhin du rtogs par gyis shig
/oM:
gang snang rigs bsdus gu ru'i sku :
bcos slad bral ba'i rig pa dngos :
gzugs snang thams cad rigs bsdus nyid :
gtor ma ye shes dbang thob shog :
oM AHhU~M pad+ma gu ru badzra sa ma ya dza :
d+harma kA ya saM b+ho kA ya nirma kA ya tsit+ta sid+d+hi pha la hU~M:
kA ya a b+hi Shiny+tsa oM oM oM:
thod chang thogs la /
brda thod pa'i bdud rtsis mtshon nas /
don sgra tshig brjod pa thams cad grags stong rdo rje'i rang sgrar rtogs par gyis shig
/hU~M:
sgra tshig brjod pa hU~M gi sgra :
rang bzhin grags stong ngang du ltos :
bzang ngan ris med ye stong yin :
nyams myong bdud rtsi'i dbang thob shog :
rtsa sngags mthar /
wA ka a b+hi Shiny+tsa AHAHA:
me long thogs la /
brda sin+d+hu ra'i me long gis mtshon nas /
don rtog tshogs thams cad blo 'das rig stong zang thal ka dag gi ye shes su rtogs par gyis shig
/hU~M:
'gro 'ong bral ba gu ru'i thugs :
gang shar wal po rjes med yin :
blo 'das zang thal chen po'i ngang :
rdor sems me long dbang thob shog :
rtsa sngags mthar /
tsit+ta a b+hi Shiny+tsa hU~M hU~M hU~M:
thig le snying gar bkod /
sku 'bag thogs la /
brda gu ru'i sku 'bag gis mtshon nas /
don snang stong zung 'jug dbyings rig 'du 'bral med pa'i dgongs pa la gnas par mdzod cig
/ho :
snang srid ye nas ka nas dag :
snang ba'i dus nas skyon dang bral :
stong pa'i dus nas lhun gyis grub :
dbyings rig gnyis su med pa'i don :
sku gsum rigs bsdus dbang thob shog :
rtsa sngags mthar /
sarba sid+d+hi a b+hi Shiny+tsa hrIHhrIHhrI:
mtha' rten bzlas pa'i lung sbyin pa'i slad du /
slob dpon dang dkyil 'khor gyi gtso bo gnyis su med pa sku gsum rigs 'dus pad+ma gu rur gsal ba'i thugs kar 'phags pa thugs rje chen po /
de'i thugs kar sangs rgyas snang ba mtha' yas /
de'i thugs kar pad+ma'i lte bar hrIHyig dkar po /
khyed rang rnams kyang de ltar gsal btab pa'i bla ma'i thugs srog gi mthar sngags kyi phreng bas bskor ba las sngags phreng gnyis pa 'phros /
zhal nas thon /
khyed rang rnams kyi zhal du zhugs /
thugs srog hrIHyig gi mthar g.yas skor du 'khod par mos la sngags 'di'i rjes zlos /
rtsa sngags lan gsum bzlar gzhug
/gsum pa ni /
de ltar gsang ba zab mo don gyi dbang bzhi dpe don rnam pa lnga zung 'brel gyi sgo nas bskur pas /
slob ma dbang rab dam tshig dang ldan pa dag gis brda don khong du chud nas grol byed yi ge las 'das pa zla ba drug bsgoms pas rab de nyid dang /
'bring bar do dang por grol bar 'gyur nges pa o rgyan rin po che'i rdo rje'i tha tshig 'gyur ba med pas bka' nan du gdams pa yin pas spro ba bskyed la dam tshig khas blang 'di'i rjes zlos /
gtso bos ji ltar sogs dbang gi rjes rim spyi 'gre tshogs mchod sogs dkyil 'khor rjes rim phrin las ltar bya'o //
pa~Xd+ma~X'i thugs tig tshig bral gyi //
gdams pa'i smin byed brdar brten nas //
blo 'das ye shes yangs pa'i gara~X//
rang dba~Xng nyid du sgyur byed shog
/lam bsdus pa rigs bsdus brda dbang lnga pa'i le tshan no //
ring dang nye ba'i smin byed bdud rtsi'i klung //
kun 'dus 'dis kyang lus can ji snyed pa //
thar pa'i lus srog 'tsho phyir 'dir 'bad dges //
gu ru'i byin rlabs zhugs pa'i snod rung shog
/brgyud 'dzin rang rkang bzung rnams 'dir mi ltos //
sgro skur bag chags brtas pa'ang som nyi'i gzhi //
'on kyang rang mnyam chos kyis mi phongs pa'i //
sgo mo 'dir zhugs lag len 'khrul med 'gyur //
ces gsal byed dang lag len gyi yig chas mtha' gcig tu phongs pa'ang ma yin rung /
rgyas bsdus kyi skyon dang bral bar skal mnyam 'jug bder mthong nas /
pad+ma'i ring lugs gtso bor gyur pa'i rgyal bstan ris su ma chad pa khong pa'i srog ltar 'chang ba'i blo gros go cha mtha' yas 'chang ba /
'chi med bstan gnyis g.yung drung gling pa rtsal gyis shrI de bI ko Ti gsum pa tsa 'dra rin chen brag gi sgrub gnas su sbyar ba dge legs 'phel //

//
