@#//
gshin rje dmar po'i rlung sgrub las byang bzhugs so //

'bri gung lugs /
ya mA ri na mo /
gshin rje tshe bdag gam shor sang nyi ma khros pa bsnyen pa'i sngags pas gshin rje rlung sgrub kyi las sbyor nyams su len pa'i tshe /
bca' gzhi sman raka gtor mchod mkho ba'i yo byad gzhung ltar bshams nas /
phrin las ngag bsgrigs 'di ltar nyams su blang ste /
nub dang por phyogs skyong dang gzhi bdag dang bgegs la gtor ma sbyin /
mtshams gcod srung 'khor spyi 'gro ltar bya'o //
dngos gzhi rgyun khyer ni /
e /
bdag dang 'gro kun 'di nas byang chub bar //
rtsa brgyud bla ma 'jam dpal gshin rje gshed //
sangs rgyas chos tshogs mkha' 'gro chos skyong la //
rab gus dwangs bas skyabs su nye bar mchi //
lan gsum /
e /
mkha' khyab 'gro rnams 'khor ba las bsgral nas //
yang dag rdzogs pa'i sangs rgyas sar 'god phyir //
bdag gis 'jam dpal gshin rje rab sgrub nas //
don gnyis bsgrub phyir byang chub mchog sems bskyed //
ces lan gsum /
e /
nam mkha'i mtha' dang mnyam pa'i zhing khams na //
sangs rgyas kun 'dus 'jam dpal gshin rje gshed //
dad pa rab kyis gus dang gsol 'debs na //
sngags 'chang bdag la dbang skur byin phob cig
/oM ya mAn+ta ka A we sha ya a a AH
lan gsum /
oM badzra ar+g+haM/
pA d+yaM/
puSh+paM/
d+hU paM/
A lo kaM
/gan+d+haM/
nai bid+yAM/
shab+da AHhU~M/
oM sarba pany+tsa a mr-ita hU~M hrIHThaH
oM ma hA rak+ta dz+wa la maN+Da la hU~M hrI ThaH
oM ma hA ba liM ta te dzo ba liM ta ba la ba te gu h+ya sa ma ye hU~M hrIHThaH
zhes lan gsum gyis mchod pa dang sman raka gtor ma byin gyis brlab /
lha bskyed pa ni /
e /
bdag dang bdag gir 'dzin pa'i gzung 'dzin chos //
gnyis bsdus ngo bo stong pa'i ngang nyid las //
phyi snod drag po e yi gzhal yas khang //
chos dbyings khyab gdal bskal me chu rlung 'khrugs //
dur khrod rab 'bar rngam pa'i gzhal yas khang //
srid gsum yongs bsgral bam ro gcal du bkram //
nang bcud skye 'gro phung khams skye mched bcas //
glo bur bcos min gdod nas yongs grub pa'i //
gshin rje gshed po'i lha tshogs sprin ltar gtibs //
kun kyang gdan gsum tshang ba'i dkyil 'khor rdzogs //
rang rig gsal dang stong pa zung 'jug gsum //
gsal ba'i ngo bo bdag dang gtor ma rten //
skad cig gis rdzogs rdzus skyes gshin rje gshed //
sku mdog dmar po bskal pa'i me ltar 'bar //
rgyan med gcer bu dmar hring 'greng pa'i stabs //
spyan gsum dmar zlum 'khrugs shing sdang mig blta //
mche ba rnam bzhi bsnol mar bsgrad cing gtsigs /
khro gnyer rab g.yo rdzi smin glog ltar 'khyug
/ral pa kham ser phyed ni gyen du brdzes //
de phyed thur du bshal zhing me stag 'phro //
phyag g.yas lcags kyus dgra bgegs gnas nas 'gugs //
phyag g.yon gnam lcags tho chen rab 'bar bas //
dgra bgegs mgo lus don snod chol bur gtong /
khro rngams mi sdug stong gsum zas su za //
srid gsum skom du 'thung zhing snang srid kun //
g.yul du brub pa'i las kun thogs med sgrub //
'khor du ma gshin dregs pa sha za dang //
yi dwags 'dre srin 'byung po bye bas bskor //
kun kyang bdag gi bka' nyan gsung sdod gyur //
ces bsgom /
e e e /
'og min chos dbyings rang bzhin dag pa'i klong //
gru gsum mthing nag drag po'i gzhal yas nas //
'jam dpal gshin rje 'khor dang bcas pa rnams //
drag po'i las sgrub slad du da tshur byon //
ya mA ri sa pa ri wA ra badzra sa mA dzaH
zhes spyan drang /
e /
drag po chos dbyings gshin rje'i zhing khams 'dir //
dur khrod gzhal yas bam chen gdan steng du //
'jam dpal gshin rje king kang khro bo'i rgyal //
dam tshig pa dang gnyis med brtan par bzhugs //
ya mA ri dzaHhU~M baM hoH
sa ma ya tiSh+Tha lhan /
zhes bzhugs su gsol /
e /
ya mAn+ta ka khro rgyal gtso mchog dpal //
gdod nas rang rig gsal stong char rdzogs kyang //
kun rdzob rten 'byung dam ye'i rol par shar //
de ring gnyis mnyam rtogs la gus phyag 'tshal //
ya mA ri na maskar /
zhes phyag 'tshal /
e /
'jam dpal king kang khro rgyal 'khor bcas la //
dmar chen ar+g+haM dbang po lnga'i me tog
/sha chen spos dang zhun chen mar me dang //
mkhris chen dri chab sha rus zhal zas dang //
rdza rnga rkang gling dur khrod rol mor bcas //
dgra bo'i phung khams skye mched 'byung ba'i tshogs //
mchod par 'bul gyis drag por bzhes su gsol //
oM ya mA ri sa pa ri wA ra ma hA sh+ma shA na ar+g+haM/
puSh+pe /
d+hU pe /
dI baM/
gan+d+he /
nai bid+yA/
shab+da pU dza pra tIts+tsha hoH
zhes mchod /
e /
shor sang nyi ma khros pa'i lha tshogs la //
rtsa brgyad yan lag stong sbyar bdud rtsi sman //
rgyu rkyen kun rdzogs dmar chen rak+ta dang //
'bru nag sha rus ba lin che brjid rngam //
sbyor sgrol dug lnga dug gsum mchod par 'bul //
oM ya mA ri sa pa ri wA ra pany+tsa a mr-ita ma hA ba liM mAM sa rak+ta go ro tsa na ba su ta kiM ni ri ti ma hA pU dza kha raM khA hi /
zhes sman raka gtor gsum dbul /
gtor ma la sha zan sman raka bran /
yang zlog gi drag po'i gtor ma byin rlabs kyi sngags rgyas byin brlabs nas /
e many+dzu shrI ya mAn+ta ka ya mA king kang sa pa ri wA ra i maM ma hA ba lin+ta kha kha khA hi khA hi /
zhes gtor ma nyer gcig gam bdun gyis phul la /
hoH
'jam dpal gshin rje gshed po shor sang nyi ma khros pa 'jigs byed king kang dmar nag gi lha tshogs 'khor dang bcas pa rnams la /
sman raka gtor ma dgra bgegs kyi sha khrag rus pa mgo dang don snying phung khams skye mched 'byung ba'i tshogs dang bcas pa zhal du bstab bo bzhes shig rol cig kha raM khA hi /
tshim zhing dgyes nas dam nyams pa'i dgra bo sangs rgyas kyi bstan pa bshigs pa /
dkon mchog gi dbu 'phang smod pa /
ban sngags kyi dkor la 'bags pa /
dben ri gnyan po 'joms pa /
rgyu 'bras bslu med khyad du gsod pa /
mi dge bcu dang mtshams med lnga la spyod pa /
rdo rje slob dpon gyi sku la bsdo ba /
yi dam dang chos skyong srung ma la smod cing brnyas pa /
bsnyen sgrub zab mo'i bar gcod byed pa /
mched la 'khu ba /
dam las ldog pa /
dam tshig can la gnod par byed pa /
khyad par sngags 'chang bdag gis ma lan ma nyes ma yo par /
bdag la do bsdo ba /
phod btsugs pa /
mi nga la lha med zer ba /
lha khyod la mthu med zer ba /
mthu bu lon bzhin du snyag par byed pa'i dgra bgegs dam nyams ming yi ger bris shing gzugs ling+gar bkod pa 'di /
mi tshe ring po la dus ma 'debs /
nam mkha' stong pa la tshad ma btsugs /
skye 'chi gnyis la khungs ma g.yor /
las dang las kyi rnam par smin pa la bsnyad ma 'dogs /
lo dang zla bar ma 'gor /
zhag dang za mar ma 'gyang bar da lta nyid du khug cig sod cig non cig
/drag po mngon spyod kyi phrin las da lta nyid du 'grub par mdzod cig
/ces 'dod don gsol /
e /
bskal pa me ltar 'bar ba'i klong dkyil nas //
drag po chos dbyings gshin rje'i zhing khams na //
gru gsum mthing nag 'bar ba'i gzhal yas na //
dgra bgegs pho mo bsnol ba'i khri steng na //
'jam dpal shor sang nyi ma khros pa'i sku //
king kang dmar nag dus mtha'i me ltar 'bar //
ral pa gyen brdzes lhag ma thur du bshal //
spyan gsum dmar zlum 'khrug cing sdang mig bsgrad //
mche ba rno dbal ngar ldan drag tu gtsigs //
smin ma sma ra ag tshom me ltar 'bar //
phyag g.yas lcags kyus dgra bgegs bla srog 'gugs //
g.yon pa'i tho bas dgra bgegs bla tshe rdung //
zhabs gnyis gar bsgrad dgra bgegs gdan la 'gying //
sku ni mi sdug rab 'jigs srin po'i tshul //
gsung ni gzhom med drag po'i gad rgyangs sgrog
/thugs ni rab zhi snying rjes 'gro kun sgrol //
'khor du ma gshin dregs pa'i 'khor gyis bskor //
gtum rngams khro rgyal khyod la phyag 'tshal bstod //
dam rdzas sman raka gtor mchod 'di bzhes la //
bcol pa'i phrin las myur du 'grub par mdzod //
ces bstod /
oM a kro te ka ya mAn+ta ka many+dzu shrI ha na ha na hU~M phaT/
ces yab rkyang gi bsnyen pa ci 'grub bzla'o /   rang lhar gsal ba'i thugs kar nyi ma'i dbus su hU~M dang e'i mthar bsnyen sngags kyis g.yas su bskor bar bsam la bzla /)
de nas bdun bskyed brub khung la dmigs te /
phaT/
stong pa'i ngang las rang gi thugs ka nas e mthing nag gcig mdun du 'phros pa yongs su gyur pa las dug dang zangs lcags khro chu las grub pa'i khang sgrom nag po zur gsum bang rim gsum dang ldan pa /
phyi na zhe sdang gi me 'bar ba /
nang du gti mug gi mun pa 'thibs pa /
zur gsum du 'dod chags kyi khrag mtsho khol ba /
'og na nga rgyal gyi ri bsnyil zhing phrag dog gi rlung dmar 'tshubs pa /
steng na mtshon cha dang thog ser 'beb pa /
kha khyer la drag po'i rtsang rnams las byed gshin rje sha za srin po'i tshogs mtshon cha sna tshogs thogs nas gsod gcod kyi las la brtson pa /
nang du pho nya dregs pa bya dang gcan gzan mang po rgyu ba ngar sgra sgrog cing sha khrag srog dbugs la hab thob byed pa /
bdud dang gshin rje'i btson khang drag po thar sa med pa'i nang du nr-i las dmigs pa'i dgra bo nyam chung zhing rid pa mdog sngo ba /
mya ngan gyi phyag rgya lag pa g.yon pas rang gi skra 'bal zhing g.yas pas brang rdung ba /
mgon skyob lha srung dang bral ba /
srog dbugs ma chad tsam mig nas mchi ma 'dzag cing 'o dod 'bod pa sdug bsngal sna tshogs kyis non pa gcig tu gyur /
'gugs pa'i dmigs pa ni /
rang gi thugs ka nas rang 'dra'i sprul pa dpag tu med pa spros /
dgra bo'i bla dang rnam shes khams gsum srid pa'i rtse mo man chad na raka dmyal ba yan chad gang du gnas kyang snying ga nas lcags kyus bzung /
rgyab nas tho bas bcom ste khrid nas bdag gi mdun du slebs pa 'khor rnams kyis nam mkha' la 'phyar /
bar snang la g.yug
/sa gzhi la brdabs pas kho'i khong pa'i nang gi tshe bcud nus mthu thams cad yar kha nang nas skyugs te rang nyid la thim /
kho sgye stong ltar gyur cing 'go ba'i lha lnga dang bral ba lus nag skem skem song nas brub khung nang gi ling+ga la thim zhing /
las gshin pho nya rnams kyis hab dir dir rang dbang med par khrid nas pho thams cad g.yas su bskor mo thams cad g.yon du bskor te gcig kyang 'chor ba med par gyur par bsam /
'gug gzhug brgya phrag gam nyer gcig sogs byas rjes king kang gi bla 'gugs dang /
kha khwa mu kha sogs kyis lha dbye bya /
de rjes gong gi 'gugs pa'i dmigs pa dang bcas pas /
many+dzu shrI ya mAn+ta ka ya ma rA tsa dgra bgegs dzaHhU~M baM ho :
dgra bo'i bla sha re ma ti 'grim 'grim 
sha ma ru ti thum thum 
myogs myogs 
yed yed 
sha ma ru ti khug khug 
ling myogs /
ling sha 
ling thum 
tsa mun+t+ri dzaHhU~M baM ho :
zhes brgya phrag tsam bzla /
de rjes brub khung nang du dgra bo dngos su gsal ba'i kho rang gi lhan cig skyes pa'i lha de sbrul dkar po zhig tu gyur nas sna bug g.yas nas thon /
kho rang gi bdud du babs nas spyi bo tshangs pa'i bu ga nas mar 'jib snying rtsa yan drangs /
kho rang gi lhan cig skyes pa'i 'dre de sbrul nag po zhig tu gyur nas sna bug g.yon nas thon /
kho rang gi gshed du babs nas gsang gnas nas 'jib mchin khri man chad drangs /
sbrul dkar nag gnyis 'dzing zhing 'thab ste kho'i snying khrag za bar kha ma mthun nas /
sbrul dkar pos kho'i gzhog g.yas pa dang /
nag pos g.yon du 'khril nas mjug ma gnyis dam por 'chol ba med par mdud /
sbrul gyi mgo gnyis kho'i spyi gtsug tu mdud pa byas nas lus la 'khyud nas klad khung g.yas g.yon gnyis nas kha gdang zhing 'drad /
kho'i spyi gtsug tu rdo rje rgya gram rwa rnam par gdengs pa g.yon du kyi li li 'khor bas klad khrag bcom /
tshangs pa'i gtsug thag bcad mgo 'khor /
mgrin pa'i khrag rtsa bcad khrag tu skyugs /
lte ba'i srid rtsa bcad dran med du brgyal lus sems phral /
snying ga'i srog rtsa bcad tshe'i 'du byed bskums /
klad khrag mgrin khrag lte khrag snying khrag thams cad sbrul gnyis kyis 'jib pas sbrul gnyis je che la song nas stobs dang ldan par gyur par bsam la /
oM ya ma king kang dgra bgegs thum ril nr-i myogs sgribs :
dgra bo wA ka satwam b+ha ya nan :
big nan :
dgra thum de sho de shaM byur brubs :   'di la de sham de sham zer ba'ang 'dug /mchan /
bi sha tsakra ha la ha la :
hal ta hal ta :
hU~M sa ma ya sgribs hring :
dgra bo satwaM b+ha ya rak+sha nan :
hU~M hU~M laM laM hU~M laM thuM laM:
dgra bo mA ra ya rbad nan chings shig :
ces gzhung sngags la 'bad /
gzhung sngags brgya rtsa re song ba dang /
lo dang zla ba la dgra dar ba thams cad mA ra ya rbad nan :
zhes pa nas dgra bgegs sarba sha trUM mA ra ya rbad nan :
zhes pa'i bar dmod mo tshar gsum re brjod cing thal mo brdab /   ling+ga'i mthar bris pa de nyid /
mchan /
slar gzhung sngags la 'bad /
gzhung sngags dang dmod mo bzla zhing thun la sngags /
thun drug gam bzhir gtor ma la sha zan dang sman raka
/zan ling+ga la dmigs pa'i dgug gzhug drag po nyer gcig gam dgu sogs byas pa'i dgug gzhug tha ma'i tshe dgra bo bkug pa gtor ma la bstim /
gtor ma yang zlog ltar drag po'i gtor ma'i byin rlabs kyi sngags rgyas byin gyis brlabs pa gong gi bsnyen sngags kyi mthar /
i daM ba lin+ta pany+tsa a mr-ita ma hA rak+ta go ro tsa na tsit+ta ba su ta kiM ni ri ti pany+tsa skan+d+ha d+hA tu kha kha khA hi khA hi btags pa lan bdun gyis phul nas /
e /
'og min chos kyi dbyings kyi pho brang nas //
rtsa brgyud bla ma yi dam zhi khro dang //
dpa' bo mkha' 'gro chos skyong srung mar bcas //
thugs dam gnad nas bskul lo sa ma ya //
sngags 'chang bdag gi rgyab rten dmag tu sbran //
chos dbyings drag po e yi zhing khams na //
gru gsum mthing nag 'bar ba'i gzhal yas na //
'jam dpal gshin rje shor sang nyi ma khros //
king kang dmar nag 'khor bcas thugs dam bskul //
drag po'i skur bzhengs mngon spyod dus la bab //
'di nas lho phyogs ri rab chen po'i rmang //
rim bdun sa 'og rgya mtsho'i gling bar na //
lcags mkhar bcu bdun mnga' bdag skye 'gro'i gshed //
las kyi gshin rje 'khor bcas thugs dam bskul //
lho phyogs nam mkha' yangs pa'i dkyil yangs na //
bka' dang dam la gnas pa'i srung ma'i tshogs //
snang srid dregs pa'i dmag tshogs thugs dam bskul //
drag po'i phrin las gnyan po'i dus la bab //
sngags 'chang bdag gis ma lan ma nyes par //
dgra dang bgegs kyis rnam par 'tshe ba la //
gzu dang dpang gsol drag po'i mthu dpung skyed //
nyes byas gzugs ling ming du btab pa 'di //
lo zlar ma 'gor zhag dang za mar sgrol //
bla rkun jag pa'i tshogs rnams las la khye //
dgra bo'i bla tshe srog dbugs myur du khug
/lha dang phrol la gsod pa'i gshed dang sprod //
lus sems phrol la sha khrag zhal du gsol //
bsad rtags srog snying dmar po khyer la shog
/dgra bo'i tshe srog lus dbang rlung rta dang //
dpal 'byor phun tshogs mnga' thang thal bar rlogs //
bla sems nus mthu sde dpung rnam par chings //
brgyal rengs smyo 'bog than dang ltas ngan phob //
rtag tu thar sa med pa'i gnas su chug
/mtha' med rgya mtsho'i gting du non la shog
/'chi bdag gshin rje'i kha dang lto bar chug
/drel rta rkang gsum myur mgyogs 'phongs su skyon //
bla 'dzin ru dar gzing pa stag mgo dang //
a ba glang mgo gsod byed lag tu sprod //
chu srin kA la sha yi gre bar chugs //
bye ma la dgu'i pha mthar bskyal nas kyang //
ri rab chen po'i 'og tu non la shog
/nam zhig byang chub mchog sems ma skyes bar //
mnan pa yin gyis ldang du med par gyis //
dam rdzas sha khrag gtor ma 'di bzhes la //
dus la babs kyis bcol pa'i phrin las mdzod //
thugs dam dus 'dir ma g.yel sa ma ya'o //
zhes bskul zhing /
king kang gi bla 'gugs dang /
kha khwa mu kha'i lha dbye bya /
thun mgo rnams su bla 'gugs pa'i dmigs pa gsal bas bla 'gugs sngags sum brgya yan chad bzlas rjes /
slar sbrul dkar nag gi dmigs pa dang bcas gzhung sngags la 'bad /
de ltar bsgrubs pas bla khug pa'i rtags gsal zhing nges par byung rjes ling+ga tshur phyung la lha dbye'i rdzas dud yang zlog nas bshad pa ltar bdug
/slar brub khung nang du bcug la /
gong gi sngags ring zhabs su /
tad+ya thA:
du shan du shan :
rak+sha rak+sha :
dgra bo'i snying rtsa srog rtsa khrag rtsa la 'dus 'dus :
dgra bo'i snying rtsa srog rtsa khrag rtsa la 'jibs 'jibs :
dgra bo'i snying rtsa srog rtsa khrag rtsa la chod chod :
mA ra ya rbad sod :
ces gsad sngags btags la bzla /
thun la yang bsngags /
thun drug tu dgugs 'dren dgu re tsam gyi mthar gtor bsngos bstod bskul bla 'gugs lha dbye rnams byas rjes /
brub khung du thun 'phang zhing /
thun rnams mtshon cha dang thog ser than dang ltas ngan nad dang dug mtshon sna tshogs par dngos su gyur pa'i char ba babs pas dgra bo'i lus thams cad tshal pa tshal pa dum bu dum bur gtubs te /
las byed pho nya sha za yi dwags rnams kyis sha dum bu khrag thigs pa tsam yang ma lus par hab dir dir zos par bsam la gzhung sngags la gsad sngags sbrel ba dgra bo'i lo grangs du 'gro ba'i tshad kyi sngags grangs bzlas pas thun brab /
mjug tu gong gi dmod mo lan gsum re bya zhing thal mo lan bdun bdun brdab /
slar thun mgor 'gugs pa'i dmigs pa dang bcas bla 'gugs sngags brgya phrag re tsam bzla /
de rjes sbrul dkar nag gi dmigs pa dang bcas gzhung sngags la gsad sngags btags shing sngags brgya phrag re song ba dang dmod mo bya zhing thal mo brdab /
thun rgyag dus sbrul dkar nag mi dgos /
mi rgyag dus dmigs pa yang yang gsal gdab pa gal che /
sgrub pa'i ring brub khung steng gi gtor ma bdag bskyed lta bu'i gshin rje la 'khor ma gshin dregs pa'i tshogs kyis bskor /
smad dgra bo'i sha khrag 'dod yon bdud rtsi'i rgya mtshor bsgom pa gal che /
de ltar bsgrubs pas bsad rtags dang mnan bcings dang rgyal kha thob pa'i rtags nges pa brtan po lan 'ga' yar mthong nas /
las la sbyar ba ni ling+ga gzhung ltar byad chas byas pa sogs gang du gnon pa'i sar khyer nas /
dong brus zin pa dang /
rang nyid gshin rje dmar po sngar ltar las /
phyag g.yas dgra satwa dang g.yon lcags kyu thogs pa'i /
g.yas kyi dgra satwa sa gzhi la bsnun pas   sngar sgrub rten gyi gri lcags de gnan pa'i dong nang du brdab pa'i tshul byas la /sa gzhi shags kyis gas pa dum bu gnyis su red pa'i bar na mtha'i rgya mtsho chen po sngo mer re mthong ba'i nang na klu bdud nag po chu srin gyi mgo can kha gnam sa tsam gdangs pa /
mig nyi zla tsam nyin mtshan med par gsal ba /
mche ba gangs ri tsam gtsigs pa /
ljags glog dmar tsam 'khyug pa /
de'i kha nang du 'phangs pas dgra bo mi nor 'khor bcas thams cad de'i kha nang du stim gyis tshud par bsam /
gnan pa dong du bcug
/dbye 'gugs dang gzhung sngags nyer gcig tsam bzla /
de'i tshe 'og gi sa bdag klu gnyan thams cad dga' zhing sa bdag gi phru gu thams cad tsi dir ri ri 'dug pa dgra bo bskal pa ma stongs kyi bar du 'chor ba dang thar sa med pa /
slar klu bdud chu srin de nyid kha 'tham nas nyi zla gzas bzung ba ltar mun pa nag rub kyis song nas thar med du song bar bsam /   sngar sgrub rten gyi g.yag rnga de nyid kyis mnan pa'i steng du brdab cing sngags dang dmod pa brjod /
mchan /
me chu go ldog dang gzir gnan 'dul sbyong gi bro sogs gzhung ltar bya /
slar nang du ldog nas gtor ma la sha zan sman raka bran /
gtor bsngos bsdus pa zhig gtang rag tu phul /
yi ge brgya pas nongs pa bshags /
gtor mar bskyed pa'i lha ye shes pa rang gnas su gshegs /
dam tshig pa rang la bsdu /
gtor ma phyir spags sha zan dang sman raka sbron /
me mar btsugs /
gtor mar dgra bgegs dgug gzhug lan gsum byas la /
tha ma'i mjug tu gtor ma dgra bo'i sha khrag tu dmigs pa gshin rje'i tshogs la dmag lto'i tshul du gong ltar gtor bsngos byas la dbul /
slar gtor ma gshin rje'i dmag tshogs go cha sra zhing mtshon cha sna tshogs bsnams pa /
stong gsum gang ba ku sgra dang bswo sgra 'brug ltar sgrog pa dgra yul du chas la khad par bsam la /
sngar gyi bstod bskul byas nas gtor ma dgra phyogs sam lha 'dre drag po gnas pa'i sa'am thebs phyogs su 'phang ba'i tshe /
gshin rje'i dmag tshogs rnams glog 'gyu ba ltar skad cig la dgra yul du song /
than dang ltas ngan nad mtshon dme 'khrug gi char phab /
dgra bo'i snying nang du pho brang btab /
mnan cing bcings pa'i las byas /
sha zos khrag 'thung dgra bo'i bdun rgyud tshun chad rtsad nas brlag par bsam /
nang du 'ong nas dmigs med kyi rgyas gdab cing /
tshe sgrub dang srung ba'i rim pa la 'bad /
lag len zhib cha mthong brgyud du yang blta bar bya'o /

/rgyud chen pA la pa tra'i 'jings zab las //
ded dpon lha yi zla bas rab 'khyongs pa'i //
shor sang nyi ma khros pa'i rin chen dbang //
sngags 'chang cho~Xs kyi~X gra~Xgs pa~X'i blo gros kyi //
rgyal mtshan rtser bcings de la gsol btab nas //
blo dman sngags pa'i blo dang rab 'tsham pa'i //
rlung sgrub las byang tshig nyung don tshang 'di //
rim gnyis gnad song rang lo zhe dgu par //
lhag pa'i lha dang yang yang mjal ba'i tshe //
dgyes bzhin gnang ba thob nas zin bris su /
sra brtan rdo rje'i gnas su   (rtse ba gzhis ka /)mgyogs par sbyar //
'di dges 'gro kun byang chub sar bgrod shog
/sarba dA mang+ga laM///
/
