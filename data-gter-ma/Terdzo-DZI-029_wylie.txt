@#//
tshe lha rnam gsum la bsten pa'i bla ma'i rnal 'byor 'chi med grub pa'i gseng lam zhes bya ba bzhugs so //
na mo gu ru tri A yurde be b+h+yaH
bla ma tshe lha'i rnal 'byor la //
brten nas 'chi med 'grub 'dod na //
nges 'byung byang chub sems kyi blos //
skyabs sems sngon song 'di ltar bsgom //
oM shUn+ya tA dz+nyA na badzra swa b+hA wa At+ma ko\u0f85 haM/
snod bcud thams cad mi dmigs 'od gsal ngang //
zung 'jug ting nge 'dzin gyi rnam rol las //
phyi snod dag pa'i zhing khams bde ba can //
yid 'phrog ngo mtshar bkod pas mdzes pa'i gzhir //
rang nyid tha mal gsal ba'i spyi bo ru //
phun tshogs mchod sprin rgya mtsho 'khrigs pa'i dbus //
pad dkar zla steng rtsa ba'i bla ma ni //
rnam pa tshe dang ye shes mchog stsol phyir //
bcom ldan 'phags ma yid bzhin 'khor lo'i tshul //
dri med zla ba nor bu'i mtshan dpe la //
rab zhi brgyad gnyis lang tsho'i mtshar sdug can //
zhal gcig phyag gnyis spyan gsum phyag zhabs kyi //
mthil bzhir ye shes spyan res mtshan pa ste //
byang chub yan lag bdun gyi gzigs pas mdzes //
phyag g.yas mchog sbyin rdzogs ldan sprin chen las //
phan dang bde ba'i dngos kun char du 'beb //
g.yon pas dus gsum de bzhin gshegs mtshon pas //
ut+pal bsnams pas srid zhi'i 'jigs pa 'phrog
/dar dkar stod g.yogs dmar po'i sham thabs dang //
nor bu rin chen sna tshogs rgyan gyis spras //
zla bar rgyab rten rdo rje'i skyil krung bzhugs //
de yi spyi bor rigs bdag tshe dpag med //
dkar dmar mdangs can mnyam gzhag tshe bum 'dzin //
mtshan dpe'i dpal 'bar dar dang rin chen brgyan //
zhabs gnyis rdo rje'i skyil krung pad zlar rol //
gtsug tor las skyes 'od kyi phung po'i dbus //
'phags ma rnam par rgyal ma ston zla'i mdog
/dkar ser sngo ba'i zhal gsum phyag brgyad ma //
zhal rer rab tu rgyas pa'i spyan gsum mdzes //
phyag g.yas dang pos sna tshogs rdo rje dang //
gnyis pas pad dkar la gnas 'od dpag med //
gsum pas mda' dang bzhi pas mchog sbyin mdzad //
g.yon gyi dang pos rdo rje'i zhags pa dang //
gnyis pas gzhu dang gsum pas skyabs sbyin rgya //
bzhi pas mnyam gzhag bdud rtsi'i bum pa bsnams //
dar dang rin chen rgyan rdzogs skyil krung bzhugs //
rnam gsum sku yi cha shas thams cad nas //
'od zer phreng ba dpag yas phyogs bcur 'phro //
de dag re re'i rtser yang dag pa'i zhing //
rab 'byams rdul gyi grangs snyed snang ba na //
bla ma yi dam sangs rgyas byang chub sems //
tshe la dbang ba'i rig 'dzin drang srong dang //
chos srung nor lha'i tshogs kun sprin ltar btibs //
kun kyang snang stong sgyu 'phrul drwa ba'i sku'i //
gnas gsum yi ge gsum gyis mtshan pa las //
'od 'phros ye shes sems dpa' spyan drangs thim //
skyabs gnas thams cad 'dus pa'i ngo bor gyur //
de nas spro na yan lag bdun pa rgyas pa gzhan dang bcas phyag 'tshal /
maN+Dal ci nus 'bul /
mdor bsdu na /
gang gi so sor rtog pa'i ye shes ni //
dran pas 'chi med mchog stsol tshe yi lhar //
yongs shar skyabs gnas kun 'dus bla ma la //
mi phyed snying nas gus pas phyag 'tshal lo //
'jig rten 'dren pa'i gtso bo tshe dpag med //
dus min 'chi ba ma lus 'joms pa'i dpal //
mgon med sdug bsngal gyur pa rnams kyi skyabs //
sangs rgyas tshe dpag med la phyag 'tshal lo //
dpal ldan lha mo ston ka'i zla ba'i mdog
/zhal gsum phyag brgyad rab mdzes zhi ma'i sku
/ye shes dpag yas tshe yi mchog stsol ma //
rnam par rgyal ma'i zhabs la phyag 'tshal lo //
bdag gis tshe rabs sngon nas bsgrubs pa'i lha //
dus gsum sangs rgyas kun gyi phrin las ma //
rab dkar zhal gcig phyag gnyis spyan bdun ma //
yum gyur ut+pal bsnams la phyag 'tshal lo //
gzhan yang phyogs bcu'i rgyal ba sras bcas dang //
tshe la dbang ba'i drang srong rig pa 'dzin //
chos srung nor lha rgya mtsho'i tshogs bcas la //
rab tu dang ba'i yid kyis phyag 'tshal lo //
dngos 'byor yid sprul mchod sprin rgya mtshos mchod //
sdig ltung kun bshags dge la rjes yi rang //
chos 'khor bskor bzhin bskal brgyar bzhugs gsol 'debs //
'dis mtshon dge tshogs byang chub snying por bsngo //
lan gsum /
de ltar phyag 'tshal mchod cing gsol btab mthus //
bdag dang mtha' yas sems can thams cad kun //
skye zhing skye bar dal 'byor rten thob cing //
rnam dag bshes dang mjal bar byin gyis rlobs //
tshul gnas thos bsam sgom pa'i pha rol son //
nges 'byung byang chub sems gnyis gting nas 'byongs //
rlabs chen rgyal sras spyod la dbang bsgyur nas //
rang gzhan don gnyis 'grub par byin gyis rlobs /
khyad par nad gdon sdig sgrib nyer 'tshe sogs //
dam chos sgrub pa'i 'gal rkyen kun zhi zhing //
tshe bsod dpal 'byor lung rtogs ye shes dang //
phan bde'i dge mtshan rgyas par byin gyis rlobs //
oM tA re tut+tA re tu re ma ma A yur puN+ye dz+nyA na puSh+TiM ku ru swA hA/
zhes cung zad bzlas mthar /
rtse gcig bsnyen pas gsol ba btab pa'i mthus //
bla ma yid bzhin 'khor lo'i thugs ka nas //
'od 'phros rigs bdag tshe dpag med pa dang //
de yi gtsug tor nor bu'i 'od zer gyis //
'phags ma rnam par rgyal ma'i thugs rgyud bskul //
kun kyang thugs rje'i 'jug pa lhag par g.yos //
dpag yas 'od zer phyogs bcu'i zhing kun khyab //
bdag gi bla tshe chad nyams yar pa dang //
'byung bzhi'i dwangs bcud 'khor 'das thams cad kyi //
tshe bsod dpal 'byor ye shes yon tan kun //
'od zer sna lnga'i rnam par spyan drangs nas //
rigs kyi bdag po'i phyag gi bum par thim //
bdud rtsi'i rgyun lud de dang lhan cig tu //
tshogs zhing kun gyi sku yi cha shas las //
'chi med grub pa'i zil dngar char ltar babs //
rang gi spyi bo tshangs pa'i sgo nas zhugs //
lus kyi nang gang nad gdon sdig sgrib sbyangs //
bla tshe chad nyams yar pa rang sor chud //
tshe bsod dpal 'byor lung rtogs yon tan rgyas //
'chi med gnyug ma'i go 'phang thob par gyur //
oM a mA ra Ni dzI wan+ti ye swA hA/
zhes ci nus dang /
tshe gzungs /
rnam rgyal ma'i gzungs ring thung 'bring po bcas /
sgrol dkar gyi snying po rnams ji ltar rigs pa bzlas mthar /
thun bsdu ba na /
tshogs zhing thams cad 'od zhu rang la thim //
rang gi sgo gsum gnyug ma'i ye shes dang //
skyabs yul rnams kyi gsang gsum dbyer med ngang //
gnas lugs 'od gsal chos sku'i rang zhal blta //
zhes pa'i don la cung zad mnyam par bzhag
/slar yang /
dge ba 'di yis bdag sogs sems can kun //
tshe 'dir tshe ring nad med dam chos ldan //
phyi ma bde ba can gyi zhing skyes nas //
tshe dpag med mgon go 'phang myur thob shog
/ces sogs bsngo smon shis brjod dang bcas te spyod lam la 'jug
/thun mtshams thams cad du'ang rten ring bsrel gyi snying po can la phyag bskor bya ba /
mdo bklag pa /
sAts+tsha gdab pa /
chu gtor sogs dge ba'i bya ba la brtson /
de ltar rtse gcig 'bad pas gnas skabs nad gdon sdig sgrib thams cad zhi ba dang /
tshe dang /
bsod nams dang /
blo gros rgyas pa sogs phan yon dpag tu med cing /
shi 'phos nas kyang dag pa'i zhing khams bde ba can du skyes nas myur du byang chub chen por lung bstan thob par 'gyur ba ni nges pa 'o //
'di yang bla ma'i byin rlabs ni //
bdud rtsis phyes pa'i ut+pal te //
zab don bcud kyis 'gro ba kun //
'chi med grub pa nyid gyur cig
/ces pa'ang 'jam dbyangs mkhyen brtse'i dbang pos so //
mang+ga laM b+ha ba tu ///
/
!
cho ga 'di nyid 'chi med 'phags ma'i snying thig gi yan lag tu bzhed pa ltar gzhan phan rgya cher 'byung slad gter mdzod kyi chos sder spar gsar du bsgrubs te bzhugs su gsol ba'o ///
/
