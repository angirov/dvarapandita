@#//
snyan brgyud phrin las phur pa'i gnad tig gi las byang phrin las rnam par rol pa'i dga' ston mdzes par byed pa'i rgyan bi dza ha raM//
snyan brgyud phur pa'i las byang phrin las rnam rol sgrub mchod sogs kyi skabs cung zad rgyas par spro na /
byin 'beb la /
hU~M/
gdal ba chen po chos dbyings pho brang nas //
rdo rje 'dzin rgyal sangs rgyas 'dus pa'i rje //
byin rlabs 'dod rgu'i char chen 'beb mdzad pa //
phur pa grub pa'i rig 'dzin brgyud par bcas //
rdo rje gzhon nu'i dkyil 'khor lha tshogs kyis //
sku gsung thugs dang yon tan phrin las kyi //
mthu dbang byin rlabs dngos grub stsol ba'i phyir //
dbyings nas 'dir gshegs dkyil 'khor byin phob cig
/de nas rang gzhung gi byin 'beb sngags bcas brjod /
mchod pa byin rlabs las byang gzhung nas 'byung ba ltar gyi rjes /
oM badzra ar+g+haM nas /
shab+da AHhU~M/
sman byin rlabs ni /
raM yaM khaM/
bdag gi thugs ka nas raM yaM khaM 'phros /
ye shes kyi me rlung chur gyur pas mchod rdzas kyi nyes skyon dngos 'dzin bag chags dang bcas pa bsregs gtor bkrus te dag par byas /
slar yang thugs ka nas oM dkar po 'phros bdud rtsi'i steng gi nam mkha' la ye shes kyi 'od zer 'bar bas rdzas rang ga ma'i rtog pa sbyangs /
AHdmar po 'phros ye shes kyi mer 'bar bas bag chags ngan pa'i gnyis rtog bsregs /
hU~M mthing ga 'phros ye shes kyi bdud rtsir zhu bas bdud rtsi ro mchog brgya dang ldan pa rigs lnga yab yum gyi byang sems dkar dmar ro gcig pa'i rang bzhin nam mkha' dang mnyam par bsam la /
oM AHhU~M sarba pany+tsa a mr-ita hU~M hrIHThAH
zhes bdun nam gsum brjod /
yang /
rang gi thugs ka nas ra yig dmar po 'phros /
rak+ta'i steng gi nam mkha' la ye shes kyi 'od zer 'bar bas 'khor ba rgyun gcod kyi rak+ta'i rgya mtsho kha zhag dang bcas pa sha chen gyi lhu dum gyis brgyan pa nam mkha' dang mnyam par bsam la /
oM ma hA rak+ta dz+wa la ni hU~M phaTaH
ces bdun nam gsum /
yang /
rang gi thugs ka nas b+h+rU~M 'phros /
gtor ma'i steng gi nam mkha' la ye shes kyi 'od zer 'bar bas gtor gzhong rin po che'i gzhal yas khang sa gzhi dang mnyam pa'i nang du gtor ma 'dod yon lnga'i phung po nam mkha' dang mnyam par bsam la /
oM kha ta li b+h+rU~M ma hA ba liM ta AH
zhes lan bdun nam gsum gyis byin gyis brlab par bya'o //
mchod phreng cung zad rgyas par spro na /
hU~M/
bla med mchog gi mchod pa ni //
lha rdzas mchod yon zhabs bsil dang /
me tog bdug spos mar me dri //
bshos gtsang sgra snyan sna tshogs pa //
so so'i lha mo'i rol par bcas //
ye shes lnga yi 'od zer 'phro //
yul dang dbang po gnyis med pa //
bde chen longs spyod chen por bzhes //
oM shrI badzra ku mA ra sa pa ri wA ra ar+g+haM nas /
shab+da pU dza hoH
'dod yon lnga sogs kyi mchod pa ni /
hU~M/
gzugs mdzes sgra snyan dri zhim ro bda' dang //
reg bde 'dod yon lnga dang rgyal srid bdun //
bkra shis rtags rdzas mtho ris 'byor pa'i tshogs //
mi zad nam mkha'i mdzod du sbar te mchod //
oM rU pa shab+da g+han+d+he ra sa spar+she sap+ta rat+na aSh+Ta mang+ga laM pra tIts+tsha swA hA/
drag po'i mchod pa ni /
hU~M/
dbang po'i me tog tshil gsur bdug pa'i sprin //
zhun chen sgron me khrag zhag bdud rtsi'i dri //
sha rus zhal zas dur khrod rol mo'i sgra /
'jigs rung gshin rje'i 'dun sa bzhin du mchod //
oM ma hA sh+ma shA na puSh+pe d+hU pe A lo ke gan+d+he nai wid+yA shab+da AHhU~M/
phyag rgya gar mchod ni /
hU~M/
khrag 'thung rgyal po gar la dgyes //
sku mdog zhal ni rnam par 'gyur //
sku yi gar stabs glog 'gyu ba'i //
phyag rgya gar gyi mchod pa 'bul //
oM badzra kI li kI la ya ma hA mu dra pU dza ho /
gsang mchod /
hU~M/
rdo rje phur bu'i lha tshogs la //
yid 'ong lha mo'i mchod pa 'bul //
'khril po'i mchod chen mnyam sbyor ba'i //
bdag nyid mnyes pas mnyes par mchod //
ma hA su kha pU dza hoH
sman mchod ni /
hU~M/
rang byung gdod nas rnam par dag
/rtsa brgyad stong la sbyar ba'i sman //
rtsa ba 'bum phrag yangs pa'i bcud //
rA sA ya na la sogs sman //
rigs lnga dam tshig lnga yi dngos //
ye shes lnga rdzogs grub pa'i rdzas //
rgyud drug sems can kun sgrol ba //
dug lnga sel ba sman gyi mchog
/dpa' bo'i ro dang mnyam sbyar nas //
rgyal ba'i dkyil 'khor yongs la 'bul //
bla med 'phrul gyi dngos grub stsol //
oM ma hA sarba pany+tsa a mr-ita khA hi /
brgyud mchod ni /
gzhi dbyings gdod nas rnam dag kun tu bzang //
gzhi snang ye shes rol pa rdo rje sems //
dbyings rig zung 'jug badzra ku mA rar //
sman mchod 'bul lo mthu dbang dngos grub stsol //
ma hA pany+tsa a mr-ita khA hi /
phur pa'i grub brnyes pra b+ha hasti'i zhabs //
bdud sde tshar gcod shakya seng ge dang //
bka' babs thugs kyi gzungs ma mtsho rgyal rjer //
sman mchod 'bul lo mthu dbang dngos grub stsol //
ma hA pany+tsa a mr-ita khA hi /
snyan brgyud byin thob pad+ma mdo sngags gling //
phur pa'i rig 'dzin pad+ma gar dbang dang //
gdams pa'i bcud 'dzin rtsa brgyud bla ma la //
sman mchod 'bul lo mthu dbang dngos grub stsol //
ma hA pany+tsa a mr-ita khA hi /
rdo rje gzhon nu khro bcu yab yum dang //
sras mchog phra phyag sgo ma dbang phyug ma //
dam can dge bsnyen bstan ma bcu gnyis la //
sman mchod 'bul lo mthu dbang dngos grub stsol //
ma hA pany+tsa a mr-ita khA hi /
bdud rtsi las mtheb srin gyis blangs nas /
oM AHhU~M/
khro bo chen po gshegs su gsol /
khro bo chen po gshegs nas kyang //
rtags dang mtshan ma bstan pa dang //
kI la ya yi dngos grub stsol //
kA ya sid+d+hi oM/
wA ka sid+d+hi AH
tsit+ta sid+d+hi hU~M/
zhes gnas gsum reg cing /
a ho ma hA su kha hoH
zhes bdud rtsi lcer myangs pas sku gsung thugs kyi dngos grub thob par bsam /
rak+ta'i mchod pa tshar gsum ni rang gzhung ltar bya /
gtor mchod ni /
hU~M/
nga ni za byed chen po ste /
khams gsum ma lus bsgral ba dang //
gdul dka' ma lus 'dul ba'i phyir //
sha rus la sogs bza' bar bya /
khyed kyi dam tshig dus la bab //
gtor ma'i mchod pa bzhes su gsol //
oM badzra yak+Sha kro d+ha kha kha khA hi /
ha ha ha /
hi hi hi /
zhes 'dod yon drug gi lha mos mchod cing lhag ma bdud rtsi dang sha khrag tu gyur pa dam can rnams kyis longs spyad par bsam mo //
dug gsum mchod pa ni /
gti mug sha chen spungs se spung //
'dod chags khrag mtsho me re re //
zhe sdang rus gram nyi li li //
dpal chen mkha' 'gro'i tshogs la 'bul //
ma hA mAM sa rak+ta kiM ni ri ti kha raM khA hi /
dug gsum rang gnas su dag par bsam /
sbyor sgrol gyi mchod pa las /
bsgral mchod ni /
hU~M/
rdungs shig rdo rje 'bar ba'i gtun //
bka' las 'da' byed sdig can rnams //
rdo rje me dbal snying bsregs nas //
lus ngag rdul phran bzhin du rlogs //
rdo rje'i tho bas dgra bgegs rdul du brlags shing 'od zer me stag khro bas bsregs par bsam /
sbyor mchod ni /
khro mo 'bar ba'i gtun khung du //
rdo rje tho bas brdungs byas nas //
lha yang rung ste brlag par 'gyur /
kha taM kha taM kha taM/
hU~M hU~M hU~M/
phaT phaT phaT/
badzra yak+Sha kro d+ha kha kha khA hi khA hi /
ha ha hU~M hU~M phaT phaT/
ces brjod pas yum gyi mkha' gru gsum du yab kyi rdo rje gtun shing gi sbyor bas dgra bgegs bsgral cing rtog tshogs dbyings su dag par bsam mo //
de kho na nyid kyi mchod pa ni /
hU~M/
rang rig rgyal po spyod yul bral //
'khor gsum ka dag khyab brdal che //
spang blang med par lhun gyis grub //
'od gsal zang thal ngang du rol //
d+harma d+hA tu dz+nyA na pU dza hoH
bstod pa rgyas par spro na /
rang gzhung gi bstod pa'i mthar /
hU~M/
dpal ldan che ba'i che mchog lha yi lha //
dus gsum bde bar gshegs pa thams cad kyi //
phrin las thams cad rdzogs pa'i dpal chen po //
he ru ka dpal khyod la phyag 'tshal bstod //
gtum chen brjid pa 'gying zhing sgeg pa'i sku
/bdud tshogs sder bcas 'dul ba'i dpa' bo che //
mi sdug srin po khros pa'i cha lugs kyis //
srid gsum gdug pa 'dul mdzad khyod la bstod //
bzhad sgra 'brug stong ldir 'dra'i gad rgyangs can //
drag shul chen pos ri rab thal bar rlog
/'jigs rung rtsal gyis khams gsum gcig tu sgrol //
dpal chen khro bo'i dbang phyug khyod la bstod //
snying rjes sgrol ba'i dam tshig chen po yis //
'gro kun byang chub snying por 'dren mdzad cing //
thugs rje dbyings nas khros pa'i rngams stabs kyis //
'khor ba gtan nas rlog byed khyod la bstod //
gdug can drag pos 'dul bar nyer dgongs nas //
'bar ba'i khro tshul du ma'i gar mdzad kyang //
chos dbyings zhi ba'i ngang las mi g.yo ba //
dpal chen rdo rje gzhon nu khyod la bstod //
gru gsum mthing nag 'bar ba'i dkyil 'khor nas /
khro rgyal 'dus pa'i sras mchog kI la ya //
rigs lnga khro bcu sgo ma rnam pa bzhi //
bgegs 'dul byang chub sems kyi dngos la bstod //
ces spro bar bya'o //
sgrub pa'i skabs dzapa? khang dbye ba ni /
b+h+rU~M bi shwa bi shud+d+he oM badzra kI li sogs 'bru bcu drug pa'i mthar /
phaT dzaH
bdag nyid rtsa ba'i dkyil 'khor las ye shes kyi dkyil 'khor rten dang brten par bcas pa logs su bye nas mdun rten dang dbyer med du bzhugs par gyur /
dzapa? bskul spro na /
hU~M/
gru gsum mthing nag 'bar ba'i dkyil 'khor du //
dbang phyug u ma bsnol ba'i gdan steng na //
bcom ldan dpal chen rdo rje gzhon nu ni //
sku mdog mthing nag 'jigs pa'i skur ston pa //
yab yum thabs dang shes rab gnyis su med //
'khor gyi phra men pho nya'i tshogs la sogs //
yun ring dus nas bsnyen cing bsgrubs pa'i lha //
drag po rang byung dbang dang dngos grub stsol //
oM badzra kI li sogs sgrub sngags brjod la zlas dmigs la 'jug go
/dngos grub blang chog rgyas par 'dod na /
gzhung gi dngos grub blang mthar /
hU~M/
srid pa'i phur bu sgrub pa dang //
dbang dang dngos grub blang ba'i phyir //
ye shes khro bo gshegs su gsol //
ye shes khro bo gshegs nas kyang //
kI la ya yi dngos grub stsol //
rdo rje phur bu'i lha tshogs dgongs //
dang po bsnyen pa'i dbu tshugs nas //
do nub phan chad zhag grangs thems //
bzlas brjod bsnyen pa'i grangs kyang tshang //
'gro ba ma lus sgrol slad du //
kI la ya yi dngos grub stsol //
gsang ba byang sems dngos grub stsol //
dbang bcu yongs rdzogs dngos grub stsol /
khams gsum yongs sgrol dngos grub stsol //
zhi rgyas dbang drag dngos grub stsol //
tshe dbang longs spyod grub rtags rnams //
mthu byin dregs pa'i dngos grub stsol //
drag rtsal dngos grub rgya mtsho'i mdzod //
phrin las yid bzhin dngos grub stsol //
sgrub sngags mthar /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
badzra dz+nyA na a yu She swA hA/
mdun bskyed kyi gnas gsum nas sku gsung thugs kyi dngos grub thams cad 'od zer dang 'bru gsum dkar dmar mthing gsum char bab pa ltar 'phros nas /
rang gi gnas gsum du thim pas dbang dang byin rlabs dngos grub ma lus pa thob par bsam mo //
smon lam dang shis brjod rgyas par mos na 'di yang bya ste /
dge ba 'di dang ma lus dge ba'i mthus //
ma rig mun par 'khyams pa'i 'gro 'di rnams //
brgyud pa gsum ldan bla mas rjes bzung ste //
byang chub sgrub byed dbang bzhis smin par shog
/ma bcos stong nyid spros bral de bzhin nyid //
dmigs med snying rje sgom pa kun tu snang //
zung 'jug 'gag med 'khor 'das kun gyi rgyu //
ting 'dzin gsum gyi nyams len mthar phyin shog
/chos sku lam byed bdag nyid rtsa ba dang //
longs spyod rdzogs sku lam byed khro bo'i tshogs //
sprul sku lam byed sngags kyi dkyil 'khor te //
rgyu 'bras dbyer med lam mchog sgom par shog
/zhe sdang rtsad gcod phyi nang gsang ba'i sman //
gti mug gnas su dag pa ba liM ta //
'dod chags bsgral pa rak+ta'i rgya mtsho ste //
mchod pa gsum gyis rgyal ba mnyes byed shog
/ma dag bden 'dzin 'khrul snang mthug po 'di //
bskyed rim bzlas par bcas pas legs sbyangs te //
dag pa'i ye shes rang bzhin ngo bos stong //
blo 'das zung 'jug mngon du 'gyur bar shog
/mngon spyod las kyis zhing bcu sgrol ba'i tshe //
tha mal snying nang dwangs ma lnga yi dbus //
rnam shes dang po'i dbyangs yig dkar la 'tsher //
kun gzhi'i gnas tshul ji bzhin shes par shog
/las nyon dri ma sbyong byed khrus lung dang //
'chi med chos skur sgyur ba tshe yi lung //
bcu gnyis gnad ldan dgongs pa rnam gsum gyis //
bdag 'dzin dgra bgegs dbyings su sgrol bar shog
/chu bo bzhi 'dus gdams pa nyams len cing //
ye shes byang chub sems sogs phur bu bzhis //
nam mkha' tsan dan lta bu'i gang zag bzhi //
kun bzang rigs bzhi'i sa la 'god par shog
/skye ba kun tu lam mchog 'di nyid la //
the tshom med par gus pas sgrub byed cing //
bar chad bgegs kyi gnod pa mi 'byung bar //
mthun rkyen ma lus 'bad med 'grub par shog
/tshe 'dir 'chi med dpal dang tshul khrims ldan //
byang chub sems gnyis zung 'jug thob pa'i don //
yang dag shes shing sgrub la brtson byas te //
lhag pa'i lha yis rjes su 'dzin par shog
/phyogs ris mu mtha' med pa'i sems can rnams //
yang yang drin gyis bskyangs pa'i mar shes nas //
tshad med snying nas brtse ba'i bsam pa yis //
rtag tu gzhan gyi don la brtson par shog
/shAkya seng ge'i ring lugs mtha' dag dang //
rmad byung rdo rje theg pa'i bstan pa mchog
/khyad par bla med nang rgyud sde gsum rnams //
nyan bshad sgrub pas phyogs bcur rgyas par shog
/rang bzhin rnam dag dbyings kyi bden pa dang //
rig 'dzin yi dam lha yi byin rlabs dang //
chos srung dam can rgya mtsho'i nus mthu yis //
ji ltar smon pa'i gnas rnams 'grub par shog
/las gzhung bsngo smon dang bkra shis brjod rjes /
hU~M/
skye med chos sku'i rang bzhin rnam dag las //
thugs dam dbang gis gzugs kyi skur sprul pa //
bcom ldan dpal chen rdo rje gzhon nu'i sku
/mi 'gyur rtag pa'i don gyi bkra shis shog
/'khor lo rgyas 'debs yum gyi bkra shis shog
/sprul pa'i khro rgyal bcu yi bkra shis shog
/shes rab khro mo bcu yi bkra shis shog
/yang sprul phyag brnyan tshogs kyi bkra shis shog
/sras mchog phur pa'i tshogs kyi bkra shis shog
/ye shes sgo skyong bzhi yi bkra shis shog
/dam can bka' sdod srung ma'i bkra shis shog
/dge legs 'bras bu smin pa'i bkra shis shog
/ces brjod la rol mo'i sgra dang me tog gi char dbab pas dge legs su bya'o //
zhes phur pa'i sgrub mchod sogs kyi skabs spros bcas la dga' ba rnams kyi don du chos kyi blo gros pas rang gis bsgrigs pa'i las byang phrin las rnam par rol pa'i dga' ston gyi mdzes rgyan du rig 'dzin gong ma rnams kyi gsung las bsgrigs pa'i yi ge pa wa gin+d+ra ma tis bgyis pa dge legs 'phel //
sarba dA mang+ga laM///
/
