@#//
thugs rje chen po 'jig rten dbang phyug gi bsnyen yig nyung gsal bzhugs so //
na mo lo ke shwa ra ya /
sangs rgyas kun gyi ye shes ni //
spyan ras gzigs su rnam rol pa //
bla ma mchog dang dbyer med ngor //
btud nas bsnyen yig 'jug bder spel //
'dir thugs rje chen po 'jig rten dbang phyug gi rnal 'byor nyams su len pa la /
bsnyen pa /
sgrub pa /
sgrub chen dngos grub len pa'i tshul dang gsum yin te /
bsnyen pa'i don ni /
gang gi drung du don spyod dgos pa'i skyes bu de /
bsnyen cing 'brel 'dogs pa dang 'dra'o //
de la dang por bsnyen pa ni /
dben zhing yid dang mthun pa'i gnas rang dbang du gyur pa'i sar phyags bdar byas /
stan nang tshangs can gyi 'og tu nas sam 'bras dkar mo'i g.yung drung g.yas skor bri /
rang dang zhal sprod 'ong ba'i phyogs su thang sku lta bu'i sku'i rten rab gnas can bkram /
de'i mdun du stegs bu khebs ldan gyi khar thugs rje chen po'i gtor zlum dar gyi cod pan can bzhag
/g.yas g.yon dma' ba'i sar chos skyong spyi sgos sogs kyi gtor ma sman raka
/mdun du chu gnyis nyer spyod sogs mchod pa rnams ci 'byor ba phyag len bzhin bsham /
mtshams g.yog sman pa 'tsho ba'i yo byad sogs mtshams 'og tu chug dgos pa thams cad spyi dang mthun par 'du byas la /
brgyad dang bco lnga sogs dus bzang gang rung dang 'grigs pa'am /
min na'ang gza' skar tshes grangs bzang po nas mtshams bcad la gsag sbyong ci rigs pas dge ba'i dpung bskyed pa sngon du 'gro bas /
bsnyen pa dngos gzhi tshugs pa'i nyin dang po'i dgong thun la babs pa na /
rang nyid dpa' bo rta mgrin dmar po zhal gcig phyag gnyis pa be con dang sdigs mdzub mdzad pa'i skur skad cig gis gsal btab la /
oM badzra kro d+ha ha ya grI wa hu lu hu lu hU~M phaTaH
ces pa'i bzlas pa brgya rtsa tsam byas rjes gzhi bdag dkar phyogs pa rnams la gtsang gtor bsngos nas 'gal rkyen sel zhing mthun rkyen sgrub pa'i phrin las bcol /
bgegs la dmar gtor byin nas /
hU~M/
yang dag gsang ba'i dkyil 'khor 'dir //
sogs kyis drag sngags thun brab spos rol sogs tsham rngam gyis bskrad /
rgyal chen gyi tho phyogs bzhir mi bde bas sgo drung du tho dkar po brtsigs pa rgyal chen bzhir bskyed /
ye shes pa bcug
/mchod gtor phul /
bar chad bsrung ba'i phrin las gsol bas rang rang gis dpung dang bcas pas srung ba'i las mdzad par mos la brtan bzhugs kyi me tog dor /
de nas nang du zhugs te stan la 'dug nas /
hrIH
dbang gi rta skad rab 'tsher zhing //
sogs las byang ltar gyer ba'i dmigs pa 'khor lo rdo rje me dpung gi rwa bas phyogs thams cad du khyab pas cis kyang mi shigs par bsam pas nang mtshams bcad /
mthar bar du gcad bya gcod byed bcad do ba'i mtshan rtog mi dmigs pa 'khor gsum rtog med kyi ngang la mnyam par 'jog pas mtha' bskyang bas gsang ba'i mtshams bcad /
de nas las byang gi skyabs 'gro nas bzung sngon 'gro rnams tshig shar tsam ma yin pa'i sems rgyud dang gcig 'dres su bsgoms nas /
dngos gzhi /
oM/
stong nyid snying rje dbyer med rang rig hrIH
zhes pa nas /
g.yon pa sdigs mdzub zhabs gnyis dor stabs bzhugs //
zhes pa'i bar gyis dam tshig gi 'khor lo gsal btab la /
spyan 'dren gyi tshig brjod pas mkha' khyab kyi rgyal ba thams cad 'jig rten dbang phyug lha dgu'i ye shes 'khor lo'i rnam par spyan drangs pa dam tshig pa la bstims nas bzhugs su gsol /
phyag mchod bstod pa'i bar las byang gi dkyus bzhin du byas nas rang rig ye nas thugs rje chen por nges pa srog tu bzung ste /
dkyil 'khor pa'i rnam pa spyi dang bye brag gi snang cha rtag brtan ther zug ma yin pa me long gi gzugs brnyan nam chu nang gi zla gzugs bzhin gsal stong du mnyam par bzhag
/lha sku bsgoms pas skyo na bzlas pa la 'jug ste /
phreng ba byin rlabs spyi ltar byas nas /
gtso bo'i thugs kar pad+ma dang zla ba'i gdan gyi steng du hU~M yig dkar po gsal zhing 'bar ba /
de'i mthar bzla bya'i sngags phreng dkar po shin tu phra ba 'od zer 'phro zhing rang sgra sgrog pas bskor bar bsam la /
sngags zlos pa'i tshe hU~M yig sngags phreng dang bcas pa las 'od zer mkha' khyab tu 'phros /
rgyal ba sras dang bcas pa la mnyes pa'i mchod pa phul /
byin rlabs nus mthu 'od zer gyi rnam pas rang la thim par bsam pa ni bdag don byin rlabs bsdu ba'i tshul lo //
yang 'od zer 'phros sems can thams cad la phog pas sdig sgrib sbyangs /
'phags pa'i rdo rje gsum gyi ngo bor sangs rgyas par bsam pa ni gzhan don phrin las sgrub pa'i tshul lo //
de ltar snang grags rig gsum lha sngags chos nyid du shes pas /
hrIH
rang byung rnam dag gzhal yas 'dir //
sogs kyis bskul nas gtso sngags kyi bzlas pa ci nus su byas pa'i thun mjug tu gtso bo'i thugs ka'i 'od kyis 'khor rnams kyi thugs kar bskyed pa'i sa bon rang sngags kyis bskor ba bskul ba'i 'od zer spro bsdu'i gnad kyis /
'khor brgyad po'i sngags kyang brgya'am nyer gcig sogs skabs su ji ltar babs pa re bzla zhing /
gtso 'khor thams cad kyi spyi sngags ni yi ge drug pa nyid kyis bsnyen no //
thun gyi mthar yig brgya dang dbyangs gsal spel tshig can bdun re bzlas rjes mchod bstod bsdus tsam byas la /
dkyil 'khor gyi 'khor lo 'od gsal du bsdus la cung zad mnyam par bzhag
/ldang ba na chu las nya ldang ba'i tshul gyis lhar langs la bsngo smon bya /
de nas srod thun la sngon 'gro skyabs sems dang srung 'khor gsal 'debs tsam byas la /
ting 'dzin gsum bzlas pa'i bar sngar bzhin las /
thun ma bsdus par tshogs gtor byed na /
rang gtso bo'i thugs ka nas gtso bo gnyis pa'i rnam par 'thon nas dkyil 'khor gyi mtha'i dur khrod du 'khod la der tshogs mchod chos skyong gi gtor bsngo sogs byed /
dkyil 'khor bsdus nas gtong na thun mtshams kyi lha nyid kyis gtang bas chog
/gang ltar de nub gtor bsngo dang tshogs mchod rgyas par byed /
sngar dkyil 'khor ma bsdus na de nyid 'od gsal du bcug nas nyal ba'i rnal 'byor bya /
bsdus na thun mtshams kyi lha nyid kyang me long la has btab pa bzhin bsdus nas nyal ba'i rnal 'byor bya /
sang thor thun la ldang dus dpa' bo dang rnal 'byor ma'i DA dril sngags kyi sgras sad par byas la thun mtshams kyi lhar langs te /
thor thun la 'jug go
/nyin gnyis pa nas bzung nyin re bzhin thor thun la sngon 'gro rnams rgyas par bya /
snga thun dgong thun srod thun gsum la sngon 'gro skyabs sems srung 'khor gsal 'debs tsam byas la /
dngos gzhi lha bskyed nas bzung bzlas pa'i mthar thug pa'i bar sngar dang 'dra zhing /
khyad par thor thun gyi rjes su dge sbyor chags med gzhan yod na byed /
snga thun grol rjes zas kyi rnal 'byor dang ldan pas gung tshigs bya /
srod thun gyi mjug tu tshogs mchod 'grub na dang /
ma 'byor na gtor bsngo sogs sngar ltar byas la nyal ba'i rnal 'byor la 'jug go
/tshul de lta bus thun bzhi'i khrigs su bcug ste grangs bsnyen gyi dbang du byas na gtso sngags 'bru 'bum /
'khor rnams la khri gsum stong gis kha bskang ba dang /
spyi sngags yi ge drug pa 'bum phrag drug dang khri drug gis bskang ba rnams so //
dus bsnyen ni zla ba drug
/mtshan ma'i bsnyen pa dngos nyams rmi lam du yi dam lha'i zhal mthong ba ma byung bar de srid du bzlas pa yin la /
bsnyen sgrub chig chod kyi dbang du byed na de tsam grub nas skabs 'dir 'og tu bshad pa'i dngos grub len pa nyid la mtshams sbyar bas kyang dgos pa 'grub bo //
gnyis pa sgrub pa ni /
stegs bu'i khar ras bris kyi dkyil 'khor bkram pa'i steng du bum pa bcud ldan kha rgyan mgul chings sogs chas su bcug pa bkod /
mchod gtor sogs sngar ltar bsham pa'am mthar bdag 'jug len na 'og tu dgos pa'i dbang chas rnams kyang gzhung bzhin bkod /
sngar gyi bsnyen pa thor thun la bsdus na 'di nyid dgong thun dang bsnyen pa snga thun la bsdus na 'di nyid srod thun la 'go 'dzin pa ste /
cho ga'i khrigs sngar dang 'dra ba la /
dngos gzhi'i skabs sgrub gzhi bdag dang ras bris kyi dkyil 'khor gnyis ka'i bsgrub chog
/oM/
stong nyid snying rje dbyer med rang rig hrIH
zhes pa nas /
g.yon pa sdigs mdzub zhabs gnyis dor stabs bzhugs //
zhes pa'i bar gyis dam tshig gi 'khor lo bdag mdun dbyer med du gsal btab la /
spyan 'dren nas bzung bstod pa'i bar sngar gyi bsnyen pa'i skabs bzhin byas nas /
bzlas pa'i tshe dbye gzhi'i dkyil 'khor gsal btab la /
b+h+rU~M bi shwa bi shud+d+he phaT dzaHhU~M b+h+rU~M aM dzriM khaM dzaH
dzaHhU~M baM hoH
phaT dzaH
zhes brjod pas dam tshig gi 'khor lo las ye shes kyi dkyil 'khor rten dang brten par bcas mdun du logs su phye nas me ri 'dabs 'byor gyi tshul du bzhugs par bsam la /
bdag mdun gyi gtso 'khor thams cad kyi thugs kar pad+ma dang zla ba'i gdan la hU~M yig sogs so so'i sa bon rang sngags kyi phreng bas bskor bar bsam la /
sngags zlos pa'i tshe bdag gi thugs ka nas sngags kyi 'od zer mchod pa'i tshul du spros pas ye shes kyi lha rnams dgyes pa bskyed /
thugs dam gyi rgyud bskul /
sku gsung thugs kyi byin rlabs dang dngos grub thams cad 'od dang 'od zer gyi rnam pas bdag la bstsal zhing thim par dmigs pa ste /
dam ye 'phro 'du'i gsal ba gsum dang ldan pa'i ngang nas sngar gyi sngags tshig rnams gtso 'khor gyi 'gros dang sbyar nas bzla zhing /
thun bsdu ba na mchod bstod sngar bzhin byas la /
yig brgyas bshags /
dam ye dbyer med du rtogs pa'i tshul gyis hU~M zhes brjod pas rang bzhin gyi dkyil 'khor ting nge 'dzin gyi dkyil 'khor la dbyer med du bstims nas gsal zhing brtan par bya'o //
rjes kyi bya ba tshogs mchod sogs ni sngar gyi bsnyen pa'i skabs bzhin no //
gang ltar na'ang mtshams ji tsam byed pa de'i phyed cha bsnyen pa dang /
cha gnyis sgrub pa la bya zhing grangs tshad ni gnyis ka bsgril ba snga ma nyid kyis chog go
/gsum pa sgrub chen dngos grub blang ba ni /
bdag 'jug len na sgrub pa grol ba'i rjes 'brel du cho ga ni dbang chog las shes par bya zhing /
mi len na sang grol rgyu'i nyin mchod gtor gsar pa rgya cher bshams shing /
dngos grub kyi rdzas gzhan dag kyang ci 'byor pa bkod /
bzlas pa'i rim par phye ba las /
'phro 'du'i skabs dkyil 'khor gyi lha tshogs rnams las mchog dang thun mong gi dngos grub thams cad 'od dang 'od zer gyi rnam par byung nas rang la thim par bsam zhing /
sngags thams cad kyi mthar /
kA ya wA ka tsit+ta sarba sid+d+hi pha la hU~M zhes btags pa gtso 'khor gyi 'gros sbyar bas bzla zhing thun gyi rjes bsdu sogs sngar dang 'dra /
grol rgyu'i snga thun la slar yang mchod gtor rgya chen bsham /
las byang rgyas par btang ba'i bzlas bsgom bshad ma thag pa ltar byas rjes /
mdun gyi dkyil 'khor la slar yang mchod bstod rgyas par byas nas lha tshogs rnams kyi gnas gsum nas 'od zer dkar dmar mthing gsum 'phros pas /
rang gi gnas gsum du thim par bsam la dngos grub bskul ba'i sham bu btags pa'i sngags cung zad re bzlas rjes /
hrIH
skye med chos dbyings pho brang nas //
thugs rje 'gag med dkyil 'khor lha //
mnyam nyid dbyings nas sku bzhengs la //
sku gsum yongs rdzogs dngos grub stsol //
oM AHhU~M ma hA sid+d+hi hU~M/
zhes dngos grub bskul zhing mthar sgrub rdzas kyi lha rnams 'od du zhu nas rang la thim par bsam zhing bum pa gnas gsum 'jog
/bum chu dang gtor zan lce thog tu myong zhing bdud rtsi'i dwangs mas lus thams cad khyab pas zag med kyi bde ba rgyas par bsam zhing mnyam gzhag bya /
de nas tshogs gtor sogs mjug chog rnams kyang cho ga'i dkyus bzhin rgyas par bya'o //
skabs de dang 'brel chags su kha skong gi sbyin sreg 'grub na mchog dang /
ma 'grub na mtshams grol nas byas kyang 'gal ba med do //
gang ltar na'ang mtshams grol dus mtshams tho rgyal chen bzhir bskyed bstim mchod bstod byas rjes gshegs su gsol /
bag bsang zhing gnas bsrung ba sogs ni gsang ba spyi'i 'gros bzhin shes par bya'o //
'jig rten dbang phyug bsnyen pa'i thabs //
nyung ngu'i tshig gis chen po'i don //
ster ba 'dod 'jo'i ma Ni ka
/rig 'dzin mgul pa'i rgyan du spel //
thugs rje chen po 'jig rten dbang phyug lha dgu'i bsnyen pa'i yi ge nyung ngur dril ba 'di ni /
mkhyen ldan ngag dbang dge legs kyi gsung ngor snyom las pa 'gyur med rdo rjes bkod pa'i yi ge pa ni dge slong blo gsal lo //
sarba mang+ga laM///
/
