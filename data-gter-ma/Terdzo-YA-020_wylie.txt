@#//
thugs rje chen po bde gshegs kun 'dus kyi spros med mchog dbang gi mtshams sbyor ngag 'don ngo mtshar sgron me zhes bya ba bzhugs so //
na mo pad+ma nIrtI shwa ra ya /
gsung gi bdag nyid pad+ma gar dbang lha //
bde gshegs kun 'dus bde chen gsang ba'i lam //
gang de'i smin byed zab mo'i dbang gsum gyi //
gsal byed lhan thabs ngo mtshar sgron me 'god //
bde gshegs kun 'dus gar dbang thugs rje chen po'i zab lam rdo rje gsum gyi rnal 'byor nyams su len pa'i smin byed du spros med mchog dbang rnam gsum skur ba'i tshul la sngon 'gro
/dngos gzhi /
mjug go
/dang po sngon 'gro ni /
skal ldan gyi slob ma dad pa dang ldan zhing blo yangs rgyud dag pa brtul zhugs che ba /
phyi dkyil du bum dbang mtha' rten dang bcas pa legs par thob pa grangs bdun las mi mang ba la /
rtsa khrid dang 'brel na rdzogs rim gyi gong du'am /
gzhan du'ang dus skabs ci rigs par zab dbang gsum bya bar 'dod na /
bla ma dang dkyil 'khor gyi lha tshogs dang mkha' 'gro ma rnams tshogs kyi mchod pa la sogs pas mnyes par byas /
dben pa'i gnas su stegs bu gru bzhi khru gang ba la bdud rtsis chag chag gdab /
tshon gyis chos 'byung gnyis brtsegs 'od skor pad 'dab bzhi dang bcas bris pa'am /
ras bris bkram pas kyang rung la gang ltar yang /
de'i khar many+dzi la thod pa dum bu gcig pa'i nang du chang dang bdud rtsi chos sman blug pa bzhag
/dar dmar bzhi bltab bam brgyad bltab kyis kha bkab pa'i steng du me long la sin+d+hu ra'i ma rdal chos 'byung nyis brtsegs sa bon hrIHlha rnams kyi sngags dang zur drug tu dga' 'khyil dang bcas bris pa bzhag
/de'i khar man shel zur drug pa gcig bkod /
steng nas dar dmar po'i gur phub nas mi mthong bar byed /
mthar phyi nang gi mchod pa dang /
rtsa ba'i mchod gtor bka' srung gter srung gi gtor ma /
sman rak+ta rnams kyang bsham /
rang gi mdun du nang mchod /
rdor dril /
thod rnga /
las bum /
nas ze /
thun snod /
lha tsaka
/sgrub pod sogs dgos pa'i yo byad thams cad ma tshang ba med par 'du bya'o //
gnyis pa dngos gzhi la /
bdag gi rnal 'byor bzlas pa'i bar las byang bzhin las skabs 'dir do li'am khyogs kyi bzlas pa la gtso bor byed cing /
tshogs mchod dang lha chen sman btsun rdor legs rnams kyi gtor 'bul /
slob ma 'jug par gnang ba zhu ba rnams bya /
de nas grangs bdun las mi mang ba'i slob ma rnams la /
ji ltar bltams pa sogs kyis khrus bya /
bgegs gtor btang /
srung 'khor gsal btab nas /
las rdor gyis me tog bkye bsdu bya /
slob dpon gyis chos bshad ci rigs pa sngon du 'gro bas /
ji skad du /
gang zhig rim pa gnyis pa'i lam :
gus pa don du gnyer ba la :
zab mo'i dbang gi smin byed bka':
gzhan du 'byung ba bzhin du bskur :
zhes gsungs pa bzhin sgrub par byed pa la'ang /
rdo rje slob dpon dang /
slob ma'i bgyi 'os gnyis su yod pa las /
slob dpon gyis bdag mdun dbyer med kyi dkyil 'khor sgrub mchod bla ma gong ma'i phyag bzhes las ji ltar 'byung ba bzhin lhag chad med par sngon du song grub /
da khyed rang rnams kyi ngo skal du gyur pa yin pas dkyil 'khor gyi lho phyogs su 'khod par mos te slob dpon gsung rdo rje'i bdag nyid du bzhugs pa la gsang dbang gi don du maN+Dal phul zhes brda' sbyar /
de ltar maN+Dal phul nas bla ma la mi phyed pa'i gdung shugs drag pos gzugs dang lang tshos brgyan pa'i rig ma yid du 'ong ba zhig phul bar mos la gsol ba gdab pa 'di'i rjes zlos mdzod /
e ma ho :
gzugs mdzes lang tsho rnam rgyas pa'i :
gzungs ma 'di ni 'bul lags kyis :
'dod don bde ba dam pa'i mchog :
de ring bdag gis thob par mdzod :
ces lan gsum gyis gsol ba gdab /
sngon chad kun rdzob byang chub sems kyi dkyil 'khor ma mjal ba mtshon pa'i brdar spyan dar 'ching bar mdzod /
oM AHhU~M gis gseng ras dmar po'i mig dar 'ching /
de nas dbang gi gzhi sgrub pa ye shes dbab pa ni /
slob ma lus gnad skyil krung drang por bsrangs te bde gshegs kun 'dus gar dbang thugs rje chen po yum dang bcas pa'i skur bskyed pa'i /
lus kyi nang dar dmar gyi lding gur phub pa lta bu'i lte bar chos 'byung gru gsum dmar po rtsa ba phra ba thur dang gdengs ka che ba gyen du bstan pa'i nang khongs su raM yig dmar po me'i rang bzhin can gsal 'tsher 'od du 'bar bar bsams la /
bla ma'i lte ba nas raM yig dmar po me stag 'phros pa ltar byung /
slob ma'i lte ba'i raM la bstims pas bde ba bzod med du 'bar ba'i mos pa mdzod /
byas la yab yum gyi rtsa sngags mthar dz+nyA na A be sha ya a AH
zhes btags pa bzla bzhin du spos dang rol mor bcas pas byin dbab /
de nas gsung rdo rje'i ngo bo bla ma nyid dkyil 'khor gyi gtso bo yab yum du gsal ba'i sku la zhi khro'i lha tshogs yab yum til gyi gong bu bzhin gang bar bzhugs pa'i yab kyi gsang gnas hU~M las rdo rje nor bu'i bu gar oM/
yum gyi gsang gnas AHlas pad+ma 'dab brgyad dmar po ze'u 'brur hrIHyig gis mtshan par mos te rjes chags kyis snyoms par zhugs pas /
mkha' khyab kyi de bzhin gshegs pa thams cad dang ro mnyam pa'i lus dkyil gyi lha tshogs thams cad kyang 'dod chags chen po'i sbyor ba mdzad pas byang chub sems kyi ngo bor zhu ba /
rdo rje'i rtse mor 'dus nas lhan skyes kyi bde chen nyams su myong bar mdzad pa'i byang sems bdud rtsi dkar dmar ro gcig tu 'dres par mos pa'i dam rdzas 'di nyid lce thog tu bzhag par bya ba yin te /
hU~M:
thabs dang shes rab mnyam sbyar ba'i :
bdud rtsi'i bcud mchog bde ba che :
byang chub sems ni dag pa 'dis :
rtog pa'i dri ma bsal bar bya :
oM bo d+hi tsit+ta sa ma ya a b+hi Shiny+tsa hU~M:
zhes brjod la thod pa'i bdud rtsi nas byin pa /
slob mas a ho ma hA su khaM zhes 'thung du 'jug
/de ltar myangs pa'i bdud rtsi de nyid mgrin pa nas ches cher 'phel bas rtsa thams cad bdud rtsis gang /
dug gsum gyi rtog pa 'gags /
phra ba'i sgo gsum byin gyis brlabs /
rlung kha sbyor du bcings pas 'bar 'dzag gi zhu ba des lhan skyes kyi ye shes gsal stong nam mkha' dang mnyam pa skyes par bsam mo //
de nas kun rdzob byang chub sems kyi dkyil 'khor mjal ba mtshon pa'i brdar mig dar bsal la /
rtogs pa brjod pa ni :
bde dang stong pa dbyer med pa :
de nyid ltos dang ngos bzung bral :
rang bzhin lhan cig skyes pa'i ngang :
thams cad ro mnyam bde ba che :
zhes brjod /
de ltar kun rdzob byang chub sems kyi dkyil 'khor du gsang ba'i dbang thob /
ngag gi sgrib pa dag
/sha lnga bdud rtsi lnga bsten pa dang gtum mo bsgom pa la dbang /
rgyu'i sa dgu pa dang skal ba mnyam zhing /
mthar thug gsung rdo rje longs sku thob pa'i skal pa can du byas pa yin no //
de ltar gsang dbang thob pa'i gtang rag dang /
slar yang dkyil 'khor gyi nub phyogs su gnas pa'i 'dun pas bla ma thugs rdo rje'i bdag nyid du bzhugs pa la sher dbang gi don du ma rdal phul /
de nas bla ma la mi phyed pa'i gdung shugs drag pos snyim pa me tog dang bcas te thal mo sbyar te gsol ba 'debs pa 'di'i rjes zlos mdzod /
kye kye mgon po bde ba che :
gnyis med sbyor ba las byung ba'i :
bde chen ye shes mi g.yo'i mchog :
mngon sum nyams su myong bar mdzod :
ces gsol ba gdab /
gsang ba b+ha ga'i dkyil 'khor ma mjal ba mtshon pa'i brdar mig dar chings /
oM AHhU~M zhes brjod /
de nas dngos gzhi'i don du ye shes dbab pa ni /
slob ma lus gnad drang por bsrangs te gar dbang thugs rje chen po yab yum du gsal ba'i smin mtshams su g.yung drung dmar po g.yon du 'khor ba zhig bsams la /
bla ma'i smin mtshams nas g.yung drung dmar po grangs med pa 'phros /
slob ma'i smin mtshams kyi g.yung drung la thim pas de nyid drag tu 'khor bas bde chen gyi ye shes skyes pa la rtse gcig tu sems bzung zhing /
yab yum gyi rtsa sngags la dz+nyA na A be sha ya a A:
zhes btags pa bzla zhing spos dang rol mor bcas pas byin dbab /
de nas bla ma dang lha gnyis su med pa thugs rdo rje kha sbyor gyi ngo bor bzhugs pas mtshan nyid dang ldan pa'i gzungs mar bskyed pa'i sin+d+hu ra'i maN+Dal lag g.yon du gtad la /
dga' ba'i gnas chen gzungs ma 'di :
sna tshogs sgyu rtsal yid du 'ong :
'di zungs khyod kyis mchod par gyis :
bde chen mchog gi dngos grub thob :
ces brjod /
de nas phyag rgya des lus gcer bur gnas pas pad+ma bstan nas /
bdud rtsi bza' dang btung ba dang :
khrag dang khu ba de bzhin te :
bud med rtag gus b+ha ga'i rdul :
'jib par nus sam rdo rje can :
zhes spro ba dris pa'i lan du 'di nyid rjes zlos mdzod /
lha mo khu khrag sogs za zhing :
bud med rtag gus rigs ldan ma :
ci phyir bdag ni bsten mi spro :
zhes lan btab pa la rnam rtog med par mthong bas dgyes nas /
e ma :
nga yi b+ha ga gsang chen 'di :
bde ba kun dang yang dag ldan :
gang zhig dad pas bsten byed pa :
de la mchog gi dngos grub yod :
oM AHhU~M b+hany+dza mok+Sha haM:ste thar pa brten par gyis zhes pa'i sngags don gyis pang du byon par bsams la /
slob ma thugs rje chen po yab dang /
rig ma gsang ba ye shes yum du gsal ba'i gnyis ka'i lus kyi rtsa 'khor lo lnga la dpa' bo rigs lnga dang /
mkha' 'gro rigs lnga yab la yab dang yum la yum rnams so sor bskyed pa lha'i 'du shes /
yab kyi gsang gnas hU~M las rdo rje nor bu'i bu gar oM/
yum gyi gsang gnas AHlas pad+ma 'dab brgyad 'od zer 'bar ba'i ze'u 'brur hrIHyig gis mtshan par mos pa sngags kyi 'du shes /
thabs 'di la brten nas bde chen gyi ye shes mngon du bya'o snyam pa chos kyi 'du shes /
de ltar 'du shes gsum ldan gyi sgo nas snyoms par zhugs pas rjes chags kyi rlung g.yos gtum mo'i me 'bar bas spyi bo'i haM yig zhu ba'i byang sems rim par babs pas mgrin par dga' ba /
snying gar mchog dga'/
lte bar khyad par gyi dga' ba /
nor bur phyin pas lhan skyes kyi dga' ba rnams nyams su myong bar bsam /
slar yang hU~M zhes rlung gi sbyor bas gyen du drangs pas lte ba la sogs pa'i 'khor lo bzhir mas brtan gyi dga' ba bzhi shar te spyi bor rang bzhin lhan cig skyes pa'i ye shes rang rig 'od gsal bde chen mchog tu mi 'gyur ba'i ngo bor chos thams cad ro mnyam par blta zhing /
de nyid kyi ngang la dar gcig mnyam par zhog mdzod /
de rjes gsang ba b+ha ga'i dkyil 'khor mjal ba mtshon pa'i brdar mig phye la /
rtog pa brjod pa ni :
rmongs pa gang zhig 'dis 'ching 'gyur :
mkhas rnams rnam par grol ba'i thabs :
bde chen 'di las rgyal ba kun :
byang chub snying por mngon 'tshang rgyas :
'di las thabs gzhan gyis grol ba'i :
lam de gang yang yod min no :
zhes brjod /
de ltar b+ha ga'i dkyil 'khor du shes rab ye shes kyi dbang thob /
yid kyi sgrib pa dag
/lam las kyi phyag rgya bsten pa dang /
ye shes kyi phyag rgya bsgom pa la dbang /
rgyu'i sa bcu pa dang skal pa mnyam /
mthar thug thugs rdo rje chos sku thob pa'i skal pa can du byas pa yin no //
de ltar shes rab ye shes kyi dbang thob pa'i gtang rag dang /
slar yang dkyil 'khor gyi byang phyogs su 'khod pa'i 'dun pas bla ma ye shes rdo rje'i bdag nyid du bzhugs pa la dbang bzhi pa'i don du gser gyi ma rdal phul /
de nas mi phyed dad pa'i gdung shugs drag pos gsol ba 'debs pa 'di'i rjes zlos mdzod /
e ma mgon po thugs rje che :
gzung 'dzin gnyis med bde ba che :
yang dag ye shes mchog gi dngos :
bzhi pa'i dbang bskur bdag la stsol :
ces lan gsum gyis gsol ba gdab /
don dam byang chub sems kyi dkyil 'khor ma mjal ba mtshon pa'i brdar mig dar chings /
oM AHhU~M zhes brjod /
slob ma rnams langs nas lus gnad rdo rje rtse gsum pa'i 'dug stangs drang por bsrangs pa'i snying gar rig pa ye shes kyi ngo bo a dkar po 'od zer lnga'i gong bur 'bar ba la /
bla ma'i thugs ka nas a dkar po grangs med pa 'phros nas /
slob ma'i snying ga'i a la sib sib thim par bsams la /
a a a zhes bzla zhing spos dang rol mor bcas pas byin dbab /
de nas lus gnad rnam snang gi chos bdun drang por bsrang /
ngag gnad rlung rang babs su bzhag
/sems gnad sngar 'das rjes mi bcad /
ma 'ongs pa'i sngon mi bsu /
da ltar gyi shes pa skad cig ma de la yang bzo bcos med par sems gang shar gyi ngo bo la lhod kyis glod de rang sor 'jog tu bcug la /
man shel mig la bstan nas /
ho :
rtsa ba bral ba'i sems nyid ni :
gdod nas ma skyes dngos po med :
sgom med bsgom par bya ba'ang med :
thams cad gdod nas dag pa ste :
ye shes chen po'i rol par shar :
de phyir dngos po dngos med gang :
sangs rgyas kun gyi de nyid do :
zhes pas sems kyi ngo bo bstan la /
chos thams cad kyi gnas lugs spros pa dang bral zhing bde gsal mi rtog pa'i ye shes mchog tu mi 'gyur ba'i ngo bo nam mkha' lta bu de'i ngang las g.yo ba med par dar gcig mnyam par 'jog mdzod /
de nas don dam byang chub sems kyi dkyil 'khor mjal ba mtshon pa'i brdar mig phye /
rtogs pa brjod pa ni :
'khor ba mya ngan 'das pa'i chos :
thams cad ro mnyam chos nyid ngang :
spang blang dgag sgrub re dogs bral :
gang shar chos sku'i rol pa 'o :
zhes brjod /
de ltar don dam byang chub sems kyi dkyil 'khor du dbang bzhi pa thob /
sgo gsum gyi sgrib pa byang /
zab mo'i don dbang thob pas chos thams cad la bzang ngan blang dor dang bral ba'i lam rdzogs pa chen po ye shes spyi gzugs bsgom pa la dbang /
rgyu'i sa bcu gcig pa dang skal ba mnyam /
mthar thug ye shes rdo rje ngo bo nyid sku thob pa'i skal pa can du byas pa yin no //
de ltar zab mo'i dbang rnams thob nas dbang srog dam tshig gis 'dzin dgos pas spyi dang khyad par gyi dam tshig rnams srog la bsdos te bsrung ba dang /
rang don du bskyed rdzogs zab mo nyams su len pa dang /
gzhan don du gdul bya'i skal ba dang ji ltar 'tsham pa ston cing /
de las gzhan du tshul 'di smra bar ma byed cig pa'i sgo nas mna' rgyas gdab pa ni /
slob ma'i spyi bor lha tshogs rnams kyi sku dang sgrub pod /
snying gar rdo rje bzhag
/bdud rtsi lce la byin /
bka' srung gi gtor ma lag tu gtad nas /
kyai :
'dir ni dkyil 'khor lha tshogs rnams :
dpang por bzhugs so rigs kyi bu :
khyod kyis gsang chen lam 'dir ni :
bla ma lha la rtag gus shing :
thun mong bslab bya nas brtsam ste :
gsang chen sdom pa bla med bar :
srog gi phyir yang 'dor mi bya :
gal te dam tshig las 'das na :
mi bzad sdug bsngal ma spang bar :
dmyal ba'i me yis bsreg par 'gyur :
de bas brtul zhugs brtan par gyis :
zhes bsgos pa la khas blang ba 'di'i rjes zlos mdzod /
'di bzung byang chub ma thob bar :
khyed spangs skyabs gzhan rmi lam du'ang :
srog 'dor nas ni bsten mi byed :
gzhan yang de bzhin sdom pa kun :
rtag tu gus pas bsrung bar bgyi :
gang zhig 'das na mi bzad pa'i :
sdug bsngal dang bcas mgo bo khos :
badzra sa ma ya na ra kan :
zhes brjod /
de ltar dbang bzhi mtha' rten dang bcas pa thob pa'i gtang rag gi yon du dmigs nas maN+Dal 'bul du gzhug
/slar yang lus longs spyod dge tshogs rgya mtsho dang bcas pa 'khor los bsgyur ba'i rgyal srid kyi 'byor pa ltar sprul nas 'bul na cha shas nas longs spyad du gsol snyam pas 'di'i rjes zlos mdzod /
deng nas brtsam ste bdag bran du //
sogs kyis yon 'bul /
de ltar thob pa'i dge ba sems can gyi don du bsngo bar mdzod /
bsod nams 'di yis sogs brjod par bya'o //
gsum pa mjug chog ni /
lhag ma btang ba /
gtor ma 'bul ba /
gtang rag mchod bstod /
nongs bshags /
nyer bsdu /
lhar ldang ba /
bsngo smon shis brjod rnams mtha' rgyas su bya dgos so //
de ltar bshad ma thag pa ni /
rdzogs rim rdo rje gsum gyi rnal 'byor gyi sngon 'gro mchog dbang gsum rgyas par bskur ba'i phyag len sor bzhag yin zhing /
gzhan du khrid dang ma 'brel ba'i spros bcas bum dbang dang rjes 'brel du gong ma'i dbang gsum rgyas par byed na'ang bdag mdun dbyer med kyi sgrub mchod /
slob ma'i bya ba khrus /
bgegs bskrad /
srung 'khor /
chos bshad rnams gnyis go gcig chod du bya ba las dbang skur thabs 'di nang bzhin byas na dgos don 'grub bo //
yang slob ma thun mong ba rnams la mchog dbang gong ma gsum zor yang ba'i lugs su byas nas spros bcas bum dbang gi mjug tu byed par 'dod na /
lhan thabs snying po'i mdzes rgyan gyi nang bzhin bdag 'jug nyid kyi tshig zur bsgyur nas dbang bzhi'i grangs kha skong bar byas na'ang legs pa'i yan lag tu 'gyur ro //
o~X rgya~Xn dgongs pa'i bcud phyungs gar dbang lha'i //
smin byed zab dbang gsum gyi gsal byed lam //
'di bkod lam 'di'i ba~Xstan pa dar rgyas shing //
gzung 'dzi~Xn 'ching grol rdo~X rje~X gsum 'grub shog
/ces gter gsar thugs rje chen po bde gshegs kun 'dus kyi spros med mchog dbang rnam gsum skur thabs kyi gsal byed lhan thabs bklag chog nag 'gros su bkod pa ngo mtshar sgron me zhes bya ba 'di ni /
mdo khams zhe chen dgon gyi mchog sprul pad+ma gsang sngags bstan 'dzin chos rgyal gyi dgongs pa bskang phyir du rmongs brtul o Di yA na shA sa na d+ha ra badzra gyis bla ma gong ma rnams kyi gsung rgyun bzhin bris pa'o //
sarba dA mang+ga laM//

//
