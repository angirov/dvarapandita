@#//
bla ma'i thugs sgrub bar chad kun sel las /
phyi gsol 'debs kyi tshul du sgrub pa dang rjes su 'brel bar tshogs gnyis spel ba'i cho ga byin rlabs char 'bebs bzhugs so //
na mo gu ru pad+mA ka ra ya //
'chi med rtag pa dam pa'i ye shes ni //
gang 'dul sgyu 'phrul drwa ba'i rnam rol can //
rtsa gsum kun 'dus pad+ma saM b+ha bas //
dngos grub rgya mtsho'i gnas su dbugs 'byin mdzod //
gang de mchod cing bsnyen pa las //
byin rlabs bdud rtsi'i zla snang gis //
tshogs zung chu gter 'phel ba'i thabs //
dad pa'i yid mkhar deng 'dir 'char //
'di la gsum /
sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gnas dben la yid dang rjes su mthun par phyag dar legs par bstar ba'i gung gi char rtsa gsum gyi snang brnyan sogs dkon mchog gi rten dgram pa'i spyan sngar sman raka gtor gsum dang /
chu gnyis sngon 'gro'i nyer spyod /
bye brag tu me tog la sogs pa'i mchod pa rnam pa lnga brgya rtsa sogs gang 'byor /
maN+Dal /
dri bzang gi chu /
tshom bu'i rgyu /
nye logs gang bder sngon gtor dang /
tshogs kyi yo byad /
rol mo'i bye brag sogs 'du bya'o //
gnyis pa la gsum /
'gal rkyen bsal ba /
mthun rkyen sgrub pa /
rgyud sbyong ba'o //
dang po ni /
rang nyid skad cig gis dbang chen rta mchog rol pa'i skur gyur par bsams la sngon gtor /
oM ha ya grI ba hU~M phaT kyis bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis brlab /
b+hU mi pa ti sa pa ri+i wA ra badzra sa mA dzaHsa mgron dgug
/s+d+yA na pa ti k+She tra pA lany+tsa na ma sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Na daM ba liM ta swA hAH
lan gsum gyis gtor ma bsngos te /
gang dag 'dir gnas lha dang klu
/gnod sbyin srin po'am gzhan dag la //
sngags spyod don du sa phyogs 'di //
bdag zhu khyed kyis bstsal du gsol //
b+hU mi pa ti sa pa ri wA ra gats+tshaHsa dkar phyogs pa rnams gshegs su gsol ba dang chabs cig
/nag phyogs pa rnams kyang gtor ma'i lhag mas tshim par bsams la /
oM ha ya grI ba hU~M phaT/
ces dang sum+b+ha sogs brjod pas bskrad /
oM badzra rak+Sha rak+Sha hU~M/
phyogs mtshams steng 'og thams cad rdo rje srung ba'i 'khor los yongs su bskor bar gyur par bsam /
gnyis pa ni /
gnas dang mchod pa'i yo byad rnams la dmigs te /
hU~M hrI:
bdag nyid dbang chen rol pa'i gnas gsum nas :
yig 'bru gsum las raM yaM khaM 'phros pas :
ye shes me yis dngos 'dzin dri ma bsreg :
chos nyid rlung gis bag chags mtshan ma gtor :
byang sems chu yis 'khrul pa'i rtog tshogs bkrus :
snod bcud stong gsal gnyug ma'i dbyings su thim :
raM yaM khaM s+pha ra Na phaT:
d+harmA d+hA tu a :
slar yang rig rtsal phyag rgya'i cho 'phrul che :
b+h+rU~M las gnas khang pad+mo bkod pa'i zhing :
mtshan nyid yongs rdzogs sprul pa'i pho brang dbus :
trAM yig yongs gyur rgyan gyi bye brag dang :
hrIHlas kun bzang mchod pa'i sprin chen po :
rgyun mi 'chad pa nam mkha' mdzod kyi gter :
rtsa gsum lha tshogs dgyes pa skong ba'i rdzas :
zag med bde chen ye shes rol par gyur :
oM hU~M trAM hrIHA:
oM badzra ar+g+haM AHhU~M:
oM badzra pA d+yaM AHhU~M:
oM badzra puSh+pe AHhU~M:
oM badzra d+hU pe AHhU~M:
oM badzra A lo ke AHhU~M:
oM badzra gan+d+he AHhU~M:
oM badzra nai bi d+yA AHhU~M:
oM badzra shab+da AHhU~M:
zhes pas phyi mchod dang /
oM rU pa shab+da gan+d+he rA sa spar+she d+harmA d+hA tu AHhU~M gis nang mchod /
oM AHhU~M sarba pany+tsa a mr-ita kuN+Da lI hU~M hrIHThA:
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
oM AHhU~M ma hA rak+ta dz+wa la maN+Da la hU~M hrIHThA:
zhes pas khyad par gyi mchod pa rnams byin gyis brlab bo //
gsum pa la /
nges 'byung gsal btab skyabs su 'gro
/sems bskyed sgrib sbyong tshogs gsag go
/zhes pa ltar lnga las /
dang po nges 'byung gi blo bcos pa ni /
dal 'byor 'di ni shin tu rnyed par dka'//
skyes bus don grub thob par gyur pa la //
gal te 'di la phan pa ma bsgrubs na //
phyis 'di yang dag 'byor par ga la 'gyur //
srid gsum mi rtag ston ka'i sprin dang 'dra //
'gro ba'i skye 'chi gar la lta dang mtshungs //
'gro ba'i tshe 'gro nam mkha'i glog 'dra ste //
ri gzar 'bab chu bzhin du myur mgyogs 'gro
/dus kyis bsnyen nas rgyal po 'gro 'gyur na //
longs spyod mdza' dang gnyen bshes rjes mi 'brang //
skyes bu dag ni gar gnas gar 'gro yang //
las ni grib ma bzhin du rjes su 'brang //
sred srid ma rig dbang gis skye bo rnams //
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo 'khor ba bzhin //
srid gsum rga dang nad kyi sdug bsngal 'bar //
'di na 'chi med rab 'bar mgon med de //
srid las byung ba 'gro ba rtag tu rmongs //
bum par chud pa'i bung ba 'khor ba bzhin //
de lta'i 'jigs rung srid pa'i sdug bsngal las //
rang gzhan 'gro kun yongs su bsgral ba'i phyir //
bla ma mchog dang dkon mchog rin po cher //
rtse gcig gus pas skyabs su bzung bar bgyi //
zhes skyes bu chen po'i blos mtshams sbyar te /
gnyis pa skyabs su 'gro ba ni /
mdun gyi nam mkhar skyabs yul rnams mngon sum bzhin du gsal ba'i spyan sngar bdag dang sems can thams cad sgo gsum 'jug pa gcig pas skyabs su 'gro bar gyur par mos te /
na mo :
bdag dang mkha' mnyam sems can ma lus kun :
bla ma sangs rgyas chos dang dge 'dun dang :
yi dam dpa' bo mkha' 'gro chos skyong tshogs :
thugs rje che ldan rnams la skyabs su mchi :
zhes ci nus mthar skyabs yul rnams kyi 'od zer gyis bdag gzhan gyi sdig sgrib sbyong bar bsam /
gsum pa sems bskyed pa la gsum /
smon sems bskyed pa /
tshogs gsag pa /
'jug pa byang chub kyi sems la blo sbyong ba'o //
dang po ni /
tshogs zhing rnams dpang po'i tshul du byas te don yid la dran bzhin pas /
ho :
sngon gyi rgyal ba sras dang bcas rnams kyis :
bla med byang chub mchog tu thugs bskyed ltar :
bdag kyang mar gyur mkha' mnyam 'gro kun la :
phan gdags slad du sangs rgyas bsgrub par bgyi :
gnyis pa ni /
rang gzhan sems can thams cad sgo gsum gus pas phyag 'tshal zhing /
mchod pa'i sprin rab 'byams spro ba sogs dmigs 'don zung du chud pas /
oM AHhU~M hrI:
rig 'dzin pad+ma 'byung gnas la sogs pa'i :
phyogs bcu'i skyabs yul rnams la phyag 'tshal lo :
dngos su 'byor dang yid las byung ba yi :
kun bzang mchod sprin nam mkha' gang bas mchod :
so thar byang chub sems dpa'i bslab pa dang :
rig 'dzin sngags kyi dam tshig nyams chag bshags :
'phags dang so so skye bo'i tshogs rnams kyis :
rgyal sras spyod pa spyad la rjes yi rang :
mtha' yas 'gro ba sdug bsngal gyur pa la :
phan pa ji ltar 'tsham pa'i chos 'khor bskor :
bskal pa bye ba bsam yas ji snyed du :
'gro ba'i don phyir mya ngan mi 'da' bzhugs :
bdag gis dus gsum bsags pa'i dge ba rnams :
'gro kun byang chub snying po thob phyir bsngo :
gsum pa ni /
bdag gi bde ba gzhan la gtong ba'i byams pa dang /
gzhan gyi sdug bsngal rang gis blang ba'i snying rje /
de dag dang mi 'bral bar smon pa'i dga' ba /
thams cad mnyam nyid du btang snyoms pa'i blo phyogs ris dang bral bas rgyal sras kyi spyod pa rlabs po che la bslab pa'i 'dun pa dang bcas /
bsod nams 'di yis 'gro kun bde dang ldan :
sdug bsngal kun bral bdag la smin gyur cig :
sdug bsngal med pa'i bde dang mi 'bral zhing :
chos kun mnyam nyid btang snyoms la gnas shog :
ces brjod /
bzhi pa sdig sgrib sbyong ba rdo rje sems dpa'i sgom bzlas la /
thog mar rten gyi stobs lha gsal gdab pa ni /
a :
bdag gi spyi bor pad zla'i steng :
sangs rgyas kun gyi ye shes sku :
rdo rje sems dpa' bde ba che :
dri med ston ka'i zla ba'i mdangs :
phyag gnyis rdo rje dril bu bsnams :
rang 'od snyems ma dgyes par 'khril :
dar dang rin chen rgyan gyis mdzes :
zhabs zung rdo rje'i skyil krung gis :
'ja' zer thig le'i klong na bzhugs :
zhes gsal btab ste /
rnam par sun 'byin pa'i stobs sdig ltung la gnong 'gyod drag po sngon du 'gro bas /
gnyen po kun tu spyod pa'i stobs sngags bzla ba'i dmigs pa yid la bya ba ni /
thugs kar zla ba'i dkyil 'khor dbus :
bde gshegs kun gyi thugs srog hU~M:
yi ge brgya pa'i sngags kyis bskor :
bzlas pas 'od 'phros don gnyis byas :
tshur 'dus bdud rtsi'i chu rgyun bab :
rang gi tshangs pa'i sgo nas zhugs :
sdig sgrib nyams chag kun byang nas :
dag cing dri ma med par gyur :
zhes brjod cing bsams la /
oM badzra satwa sa ma ya :
ma nu pA la ya :
badzra satwa twe no pa :
tiSh+Tha dr-i D+ho me b+ha wa :
su to Sh+yo me b+ha wa :
su po Sh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me :
tsit+taM shre yeHku ru hU~M:
ha ha ha ha hoH
b+ha ga wAn sarba ta thA ga ta badzra ma me muny+tsa :
badzrI b+ha wa ma hA sa ma ya satwa A:
zhes ci nus dang /
oM badzra satwa A:
zhes pa'ang ci rigs par bzlas mthar spro zhing nus na /
ho :
thugs rje chen po bcom ldan rdo rje sems :
zhes sogs smre bshags bya zhing /
mi nus na /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas /
bla ma rdo rje sems dpa' dgyes shing 'dzum pa dang bcas pas rigs kyi bu khyod kyi sdig sgrib nyes ltung thams cad dag pa yin no //
zhes gnang ba byin cing 'od du zhu nas rang la thim pas rang nyid kyang dpal rdo rje sems dpa'i skur gyur par bsam /
lnga pa tshogs gsag pa'i slad du maN+Dal 'bul ba ni /
rin po che'i maN+Dal dri bzang gi chu tshom bu'i rgyu sogs sta gon byas la /
lus kyis tshom bu 'god pa dang bstun nas ngag tu /
oM AHhU~M:
bdag dang mtha' yas sems can gyi :
lus dang longs spyod dge tshogs kun :
gling bzhi ri rab nyi zlar bcas :
lha mi'i longs spyod bsam mi khyab :
kun bzang mchod pa'i sprin phung che :
rgyun mi chad par sprul byas te :
dkon mchog rin chen rtsa ba gsum :
chos srung nor lha rgya mtsho la :
gus pas rtag tu 'bul bar bgyi :
bsod nams tshogs chen rab rdzogs nas :
ye shes snang ba rgyas par shog :
oM gu ru de ba DA ki nI sarba rat+na maN+Da la pU dza me g+ha AHhU~M:
bsdu na /
oM AHhU~M:
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Da la pU dza ho :
zhes brjod cing yid kyis ri rab gling bzhi lha mi'i longs spyod zhing rdul gyi grangs dang mnyam par sprul te phul ba phyi'i maN+Dal /
rang rang gi phung khams skye mched gces par bzung ba'i bdog dgu'i tshogs dang bcas te phul ba nang gi maN+Dal /
de thams cad 'khor gsum mi dmigs pa'i lta ba'i rgyas thebs pa gsang ba'i maN+Dal te /
gsum ka phrugs gcig la mang du 'bul zhing mthar tshogs zhing rnams rang la bstim mo //
gnyis pa dngos gzhi la gsum /
mdun rten tshogs zhing bsgrub pa /
tshogs gsag rgyas par spel ba /
phur tshugs su gsol ba gdab pa'o //
dang po ni /
rang nyid gnyug ma'i lha gang yang rung ba'am /
dpal rdo rje sems dpar gsal bzhin pa'i ngang /
tha mal gyi snang ba thams cad 'od gsal gyi dbyings su thim pa las /
snod rnam par dag pa 'og min pad+mo bkod pa'i zhing khams /
gnas rnam par dag pa thar pa chen po'i gzhal med khang /
bcud rnam par dag pa rig 'dzin bla ma'i lha tshogs kyi phyag rgyar sad pa'i mos 'dun rtse gcig pas 'di ltar gsal gdab par bya ste /
oM swa b+hA ba shud+d+haHsarba d+harmAHswa b+hA ba shud+hA+o\u0f85 haM/
gzung 'dzin 'khrul pa'i snang ba ji snyed kun //
'od gsal stong nyid dbyings su thim pa'i rtsal //
zung 'jug sgyu 'phrul drwa ba'i rnam rol ni //
phyi snod bde chen pad+mo bkod pa'i zhing //
mnan nem btegs 'phar gser gyi sa gzhi la //
bai DUr zhun ma'i re khA cir yang bkra
/rin chen ri bo nor bu brag skyibs dang //
yan lag brgyad ldan bdud rtsi'i chu klung 'bab //
dgos 'dod kun 'byung dpag bsam ljon pa'i shing //
sprul pa'i bya dang ri dwags tshogs kyis brgyan //
me tog char 'beb 'ja' zer thig le'i sprin //
rnam mang mchod pa'i bye brag du ma sogs //
yid 'phrog ngo mtshar bkod pas mdzes pa'i gzhir //
byang chub sems dpa'i nor bu'i gzhal med khang //
yangs shing rgya che 'od zer 'bar ba'i dkyil //
rang mdun nam mkhar mchod sprin rgya mtsho'i dbus :
seng khri pad+ma nyi zla brtsegs pa'i steng :
skyabs gnas kun 'dus o rgyan thod phreng rtsal :
zhal gcig phyag gnyis khro 'dzum gzi 'od 'bar :
pad zhwa gsang phod chos gos za ber gsol :
phyag g.yas rdo rje g.yon pas thod bum bsnams :
gsang ba'i phyag rgya sbas tshul kha T+wAM 'khyud :
zhabs gnyis rol stabs 'ja' tshon 'od lnga'i klong :
rab 'byams rtsa ba gsum gyi sprin phung 'phro :
snang srid dpal ldan bla ma'i ngo bor gyur :
zhes pa tsam mam /
spro zhing nus na /
de ltar du gsal ba'i sku las skyes pa'i 'od kyi phung po'i klong du nyid las mi gzhan pa'i thod phreng rigs lnga dang /
rig 'dzin rtsal 'chang bcu gnyis /
sprul pa'i gu ru mtshan brgyad /
yid bzhin nor bu gu ru bcu gsum /
'gro 'dul gu ru rigs drug
/'phrul mtshan bzhi bcu rtsa lnga /
mtshan gyi bye brag brgya rtsa la sogs pa'i sprul pa dang yang sprul nyi zer gyi rdul ltar spro zhing bsdu ba'i bdag nyid chen po'i dbu'i spyi bo'i gtsug tu pad+ma dang zla ba'i gdan la rig 'dzin shrI siM ha sku mdog dmar smug g.yas sdigs mdzub nam mkhar bsgreng zhing /
g.yon mnyam gzhag gi steng na thod pa bdud rtsis gang ba bsnams pa rnal 'byor spyod pa'i cha lugs can /
g.yas su slob dpon 'jam dpal bshes gnyen /
g.yon du paN chen dz+nyA na su tra /
de'i dbu'i spyi bo'i gtsug tu sprul sku dga' rab rdo rje /
g.yas su mgon po 'od dpag med /
g.yon du 'gro 'dul thugs rje chen po /
de'i dbu'i spyi bo'i gtsug tu longs sku rdo rje sems dpa' dang /
rgyal ba khyab bdag rdo rje 'chang /
chos sku kun bzang yab yum rnams tho brtsegs kyi tshul du bzhugs pa la chos nyid mngon sum dang /
nyams snang gong 'phel dang /
rig pa tshad phebs dang /
chos nyid zad pa'i sa la bzhugs pa'i 'od gsal snying tig gi bla ma brgyud pa rnams dang /
gzhan yang mkhas pa nyi shu rtsa gcig sogs sems klong man ngag phyi nang gsang skor gyi bla ma brgyud pa rnams kyis bskor ba /
g.yas kyi char seng khri pad zla'i steng du chos rgyal lung bstan rdo rje phyag g.yas chos 'chad dang /
g.yon mnyam gzhag gi steng na rgyud lung gi glegs bam bsnams pa 'khor los sgyur ba'i cha byad can gyi dbu gtsug tu dam pa'i rigs can drwa ma lnga /
rgyal sras rigs gsum mgon po /
rigs lnga he ru ka yab yum /
mtha' skor du 'dun pa sems pa dang /
rigs chen 'byed pa dang /
dbugs chen 'byin pa dang /
lung chen thob pa dang /
rtsal chen rdzogs pa'i rnal 'byor gyi sa la bzhugs pa'i lung a nu yo ga'i rig 'dzin bla ma bye ba sa ya'i tshogs kyis bskor ba /
g.yon phyogs kyi char seng khri pad zla'i steng du shing rta chen po sangs rgyas gsang ba g.yas chos 'chad dang /
g.yon mnyam gzhag gi steng na sgyu 'phrul drwa ba'i glegs bam bsnams pa paN+Di ta'i cha byad can gyi dbu gtsug tu slob dpon chen po sgeg pa'i rdo rje /
rig 'dzin slob dpon rnam brgyad sogs rgyud dang /
sgrub sde'i shing rta chen po rnams dang /
mtha' skor du rnam par smin pa dang /
tshe la dbang ba dang /
phyag rgya chen po dang /
lhun gyis grub pa'i sa la bzhugs pa'i bskyed pa ma hA yo ga'i rig 'dzin grub pa bsam gyis mi khyab pas bskor ba /
de dag gi bar mtshams rnams su bya spyod rnal 'byor gyi rgyud las dngos grub brnyes pa rnams dang /
'dzam gling mdzes par byed pa'i rgyan drug
/rmad du byung ba'i slob dpon gnyis sogs sde snod gsum gyi shing rta chen po rnams sprin phung 'thibs pa ltar bzhugs pa /
gtso mchog snang srid zil gnon rtsal gyi sku'i g.yas phyogs su 'od gsal 'pho ba chen po'i sku brnyes pa'i slob dpon bi ma la mi tra /
g.yon du byang chub sems dpa' chen po zhi ba 'tsho /
mtha' skor kun tu mkhyen rab kyi bdag po chos rgyal khri srong lde'u btsan /
dpal he ru ka nam mkha'i snying po /
'jam dpal khrag 'thung sangs rgyas ye shes /
dbang chen sprul pa rgyal ba mchog dbyangs /
gsang sngags chu bo bzhi'i bka' bab ban+de dri med zla shar /
mthu stobs kyi mnga' bdag lang gro lo tsA ba dkon mchog 'byung gnas /
bod khams phur thogs yongs kyi rje btsan sngags pa rdo rje bdud 'joms /
slob dpon nyid dang dgongs pa mnyam pa'i rnam par snang mdzad bai ro tsa na /
sprul pa'i byang chub sems dpa' chen po dpal lha'i sras po ye shes rol pa rtsal mched dang /
rdo rje'i gzungs ma mkhar chen ye shes mtsho rgyal sogs rje 'bangs lo paN grub thob rgya mtsho dus gsum du gshegs shing bzhugs la 'byon par 'gyur ba'i tshogs kyis bskor ba /
de rnams kyi mdun phyogs su bcom ldan 'das dpal rdo rje sems dpa' yab yum la rgyud sde drug dang 'brel ba'i yi dam dkyil 'khor gyi lha tshogs dang /
g.yas su dpal rgyal ba shAkya thub pa la dus gsum gyi sangs rgyas sprul sku'i rnam pa can rnams kyis bskor ba /
rgyab tu lung rtogs kyis bsdus pa'i chos dkon mchog glegs bam brag ri brtsegs pa'i rnam pa /
g.yon du byang chub sems dpa' nye ba'i sras brgyad dang /
gnas brtan bcu drug sogs theg pa che chung gi dge 'dun /
bar mtshams rnams su gnas gsum gyi dpa' bo mkha' 'gro chos skyong nor lha gter bdag gi tshogs dang bcas pa sprin gyi phung po 'thibs pa ltar bzhugs pa de thams cad kyang /
bla ma o rgyan rin po che sku dgyes 'dzum mtshan dpe'i gzi byin gyis snang srid thams cad zil gyis gnon pa /
gsung tshangs pa'i dbyangs kyis chos sgo mtha' yas pa phye ba /
thugs ka dag gting gsal 'dus ma byas pa'i dbyings las ma g.yos bzhin du /
mkhyen brtse nus pa'i yon tan phrin las thams cad lhun gyis grub pa /
srid zhi kun gyi spyi dpal chen por bzhugs pa'i sku gsung thugs yon tan phrin las mi zad pa rgyan gyi 'khor lo'i ye shes kyi rol pa gang 'dul sgyu 'phrul drwa ba'i rnam rol rtsa gsum rgyal ba rab 'byams kyi 'khor lor yongs su gsal bar gyur pa'i spyi bor oM dkar po /
mgrin par AHdmar po /
thugs kar hU~M sngon po rnams kyis mtshan pa las 'od zer 'phros pas rang bzhin gyi gnas dang /
rnga yab dpal ri sprul pa'i zhing nas ma hA gu ru pad+ma thod phreng rtsal 'khor rtsa gsum chos srung rgya mtsho'i tshogs kyis bskor ba mdun gyi nam mkhar badzra sa mA dzaH
zhes brjod cing bsams la /
spos btul zhing snyan pa'i dbyangs dang bcas te /
hU~M hrI:
bzhengs shig pad+ma 'byung gnas mkha' 'gro'i tshogs :   thugs sgrub dgongs pa kun 'dus sogs las gsungs /
dgongs shig phyogs bcu'i dus gsum bde gshegs rnams :
rje btsun chen po pad+ma thod phreng rtsal :
rig 'dzin mkha' 'gro'i gnas nas gshegs su gsol :
dbu skra mdzes pa'i thor tshugs shigs se shig :
rin chen rgyan cha mang po si li li :
dur khrod rus pa'i rgyan cha khro lo lo :
sgra dang rol mo mang po 'u ru ru :
yi dam lha tshogs hU~M sgra di ri ri :
mkha' 'gro sde lngas gar byed shigs se shig :
ging chen dpa' bo'i bro brdung khrabs se khrab :
ma mo mkha' 'gro sprin ltar thibs se thib :
chos skyong sde brgyad las byed khyugs se khyug :
zhub chen ltong gi sgra skad si li li :
g.yas na dpa' bo pho rgyud spungs se spung :
g.yon na mo rgyud mkha' 'gro sha ra ra :
bar snang thams cad dar du lhabs se lhab :
dri zhim spos kyi ngad ldang thu lu lu :
mkha' 'gro gsang ba'i brda skad di ri ri :
ging chen dpa' bo'i bshugs glu kyu ru ru :
hU~M gi snang glu mang po di ri ri :
phaT kyi brda skad drag po sangs se sang :
sgrub pa'i gnas mchog 'di ru byin phob la :
rnal 'byor sgrub mchog bdag la dbang bzhi skur :
bgegs dang log 'dren bar chad thams cad sol :
mchog dang thun mong dngos grub bstsal du gsol :
zhes dang /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes yang yang brjod pas byin dbab /
dzaHhU~M baM hoH
spyan drangs pa'i lha tshogs rnams mdun gyi tshogs zhing rnams dang dbyer med du bzhugs par bsam la mos gus kyi shugs drag tu bskyed do //
gnyis pa tshogs gsag rgyas par spel ba la yan lag bdun las dang po phyag 'tshal ba ni /
mdun gyi nam mkhar tshogs zhing rnams mngon sum du bzhugs pa'i spyan sngar rang gzhan sems can thams cad lus zhing gi rdul snyed du sprul te phyag sogs mchod pa'i las rim la 'jug par gyur pa'i mos pas /
yid 'ong rdzing bu'i nang na gnas pa yi //
'char ka'i pad+ma kha 'bus bye 'dra ba //
lag gnyis spyi bor thal sbyar bstod dbyangs bcas //
lus dpag med par sprul nas gus phyag 'tshal //
bla ma mnyam med sangs rgyas rin po che //
dus gsum bde gshegs sras bcas thams cad kyi //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
kun bzang rigs lnga rigs gsum dga' rab rje //
shrI siM rigs can rnam lnga rgyal po dzaH
sangs rgyas gsang ba rig 'dzin mchog brgyad sogs //
bka' babs bla ma rnams la phyag 'tshal lo //
nyan rang byang sems bya spyod rnal 'byor rgyud //
rnal 'byor che dang a nu a ti sogs //
theg pa rim dgu'i chos tshul rgya mtsho yi //
brgyud pa'i bla ma rnams la phyag 'tshal lo //
dus gsum rgyal ba kun dngos rigs brgya'i bdag
/phrin las rnam bzhi'i 'khor los sgyur ba po //
snang srid dbang du sdud pa'i mthu stobs can //
pad+ma 'byung gnas zhabs la phyag 'tshal lo /
chos sku kun bzang drug pa rdo rje 'chang :
ston pa rdor sems bcom ldan shAkya'i rgyal :
mgon po tshe dpag med dang spyan ras gzigs :
dbyer med pad+ma de la phyag 'tshal lo :
sku yi bdag nyid 'jam dpal gshin rje'i gshed :
gsung gi bdag nyid dbang chen rta skad 'tsher :
thugs kyi bdag nyid yang dag he ru ka :
gu ru yid bzhin nor bu la phyag 'tshal lo :
yon tan zil gnon che mchog he ru ka :
phrin las bdag nyid rdo rje gzhon nu'i sku :
ma mo mkha' 'gro'i gtso bo mngon rdzogs rgyal :
dpal chen thod phreng rtsal la phyag 'tshal lo :
sku yi dbyings su sgyu 'phrul zhi khro'i dngos :
gsung gi gdangs skad yan lag bcu gnyis ldan :
thugs kyi dgongs pa zang thal yongs la khyab :
mkha' 'gro gtso bo rje la phyag 'tshal lo :
sku tshab lung bstan gsung tshab gter du sbas :
thugs kyi dgongs pa las can bu la gtad :
brtse ba'i zhal chems bod 'bangs yongs la bzhag :
drin chen sprul pa'i sku la phyag 'tshal lo :
rigs kun khyab bdag pad+ma thod phreng gi
/gsang gsum mi zad rgyan gyi 'khor lo'i sprin //
gang 'dul mos ngor sgyu 'phrul drwa ba'i tshul //
skyabs gnas rgya mtsho'i tshogs la phyag 'tshal lo //
'ja' lus shing rta'i srol 'byed bi ma la //
gangs can bstan pa'i nyi ma zhi ba 'tsho //
'jam dpal rdo rje khri srong yab sras sogs //
bka' drin che ldan rnams la phyag 'tshal lo //
thugs sras nyer lnga so zur gnubs nyang sogs //
lo paN mkhas grub rim par byon rnams dang //
'gro 'dul sprul pa'i gter ston rgya mtshor bcas //
bka' gter bla ma rnams la phyag 'tshal lo //
ston pa bla med sangs rgyas rin po che //
skyob pa bla med dam chos rin po che //
'dren pa bla med dge 'dun rin po che //
skyabs gnas dkon mchog gsum la phyag 'tshal lo //
mi rtog rdo rje thabs kyi ye shes ni //
dmigs med shes rab yum gyi ngang du rtogs //
thugs rje'i bye brag sna tshogs cir yang ston //
rdo rje sems dpa' che la phyag 'tshal lo //
bya spyod rnal 'byor bskyed rdzogs rdzogs pa che'i //
rgyud sde drug las legs par gsungs pa yi //
dngos grub char 'bebs zhi dang khro bo'i tshul //
yi dam lha tshogs rnams la phyag 'tshal lo //
thabs mkhas thugs rjes shAkya'i rigs su 'khrungs //
gzhan gyis mi thub bdud kyi dpung 'joms pa //
gser gyi lhun po lta bur brjid pa'i sku //
shAkya'i rgyal po'i zhabs la phyag 'tshal lo //
mar me mdzad sogs rgyal ba 'das pa dang //
byang chub chen po da ltar bzhugs pa dang //
byams pa la sogs slad nas 'byon pa yi //
dus gsum sangs rgyas rnams la phyag 'tshal lo //
'gog bden zhi ba dam pa gangs chen mtsho //
lam bden lung gi 'khor lo bdud rtsi'i sprin //
gdul bya'i khams dang mthun par yongs shar ba'i //
rim dgu'i theg pa'i chos la phyag 'tshal lo //
rlabs chen spyod pa'i tshul ni rab bzung nas //
bsdu ba rnam bzhis 'gro don mdzad gyur pa //
rab dga' la sogs sa la bzhugs pa yi //
byang chub sems dpa' rnams la phyag 'tshal lo //
rgyun zhugs phyir 'ong phyir mi 'ong la sogs //
dgra bcom rigs gyur skyes bu zung bzhi dang //
tshogs na spyod dang bse ru lta bu yi //
'phags pa rang rgyal rnams la phyag 'tshal lo //
rdo rje'i rang bzhin gnas mchog dam pa nas //
mngon shes rdzu 'phrul mnga' ba'i thugs rje yis //
sgrub pa po la ma yis bu bzhin skyong //
gnas gsum mkha' 'gro'i tshogs la phyag 'tshal lo //
gang gi 'phrul dang mngon par mkhyen pa'i dpal //
nye bar dgongs nas thub pa'i bka' bzhin du //
bstan pa rin chen bang mdzod legs skyong ba'i //
rdo rje'i chos skyong rnams la phyag 'tshal lo //
gang sngon sbyin pa rgya mtsho'i dge bsags pas //
tshe dang nor dang mthu yi dpal brnyes shing //
sgrub pa po la dbyig gi char 'bebs pa'i //
gnod sbyin nor skyong rnams la phyag 'tshal lo //
phyag byar 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu dad pas phyag 'tshal lo //
oM gu ru sarba ta thA ga ta kA ya wa ka tsit+ta pra Na me Na b+han+d+ha naM ka ro mi /
zhes phyag bya /
gnyis pa mchod pa la /
phyi nang gsang ba khyad par dang //
mthar thug thun mong ting 'dzin no //
zhes pa ltar bdun las /
dang po phyi nyer spyod kyi mchod pa ni /
mchod rdzas rnams /
na mo rat+na tra yA ya /
oM na mo b+ha ga ba te badzra sA ra pra mar+d+ha ne /
ta thA ga ta ya /
ar+ha te samyak+saM bud+d+ha ya /
tad+ya thA/
oM badzre badzre ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma a ba ra Na bi sho d+ha na badzre swA hA/
zhes mchod pa'i sprin gyi sngags brjod pas slar yang rgyas par spel la /
hU~M hrI:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
yan lag brgyad ldan mchod yon mtsho ltar bskyil :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra ar+g+haM pra tIts+tsha swA hA:
de bzhin du /
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
dri med zhabs bsil gad+gA'i rgyun bzhin sbreng :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra pA d+yAM pra tIts+tsha swA hA:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
lha rdzas me tog char gyis nam mkha' bkang :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra puSh+pe pra tIts+tsha swA hA:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
dri zhim spos kyi dud sprin bar snang khyab :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra d+hU pe pra tIts+tsha swA hA:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
snang gsal nyi zla'i tshogs rnams 'od rab 'bar :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra A lo ke pra tIts+tsha swA hA:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
byugs pas bde ba skyed pa bdud rtsi'i chu :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra gan+d+he pra tIts+tsha swA hA:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
ro bcud nus pa phun tshogs zhal zas rigs :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra nai bi d+ya pra tIts+tsha swA hA:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
rol mo glu dbyangs kun bzang dbyings khyab pa :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri wA ra shab+da pra tIts+tsha swA hA:
gnyis pa nang mchod 'dod yon gyi mchod pa ni /
oM:
chos dbyings ye shes ngo bo nyid :
snang stong zung 'jug rdo rje ma :
dpag yas nam mkha'i dbyings khyab pa :
rtsa gsum lha tshogs spyan la thim :
oM rU pa badzrI oM:
hU~M:
me long ye shes ngo bo nyid :
grags stong sgra yi rdo rje ma :
dpag yas nam mkha'i dbyings khyab pa :
rtsa gsum lha tshogs snyan la thim :
oM shab+da badzri hU~M:
trAM:
mnyam nyid ye shes ngo bo nyid :
tshor stong dri yi rdo rje ma :
dpag yas nam mkha'i dbyings khyab pa :
rtsa gsum lha tshogs shangs la thim :
oM gan+d+he badzrI trAM:
hrI:
sor rtog ye shes ngo bo nyid :
myong stong ro yi rdo rje ma :
dpag yas nam mkha'i dbyings khyab pa :
rtsa gsum lha tshogs ljags la thim :
oM rA sa badzri hrI:
A:
bya grub ye shes ngo bo nyid :
gsal stong reg bya'i rdo rje ma :
dpag yas nam mkha'i dbyings khyab pa :
rtsa gsum lha tshogs sku la thim :
oM spar+she badzri A:
a :
'od gsal ye shes ngo bo nyid :
rig stong chos kyi rdo rje ma :
dpag yas nam mkha'i dbyings khyab pa :
rtsa gsum lha tshogs thugs la thim :
oM d+harmA d+hA tu badzri A:
gsum pa gsang ba bde chen gyi mchod pa ni /
bla ma yi dam mkha' 'gro'i tshogs bcas la :
pad can dung can ri dwags glang sna can :
ri mo can sogs mnyen lcug 'khril ldem gyi :
'jo sgeg nyams ldan rin chen phreng bas mdzes :
glu gar sgyur mdzad mdzes pa'i phul phyin ma :
rol mo'i rigs thogs bcu drug phrag du ma :
dga' bzhi skyed phyir rtsa gsum lha la 'bul :
zag med bde chen ngang du bzhes su gsol :
oM AHhU~M badzra gu ru d+he ba DA ki nI badzra lA s+ye mA le gIrti nIrti AHhU~M:
bzhi pa khyad par gyi mchod pa la gsum las /
dang po bdud rtsi'i mchod pa ni /
oM:
rang byung gdod nas rnam par dag pa'i rdzas :
rtsa brgyad yan lag stong sbyar sman gyi mchog :
rdo rje'i dam tshig sha lnga bdud rtsi lnga :
rigs lnga ye shes lnga ldan bde ba che :
kha dog dri ro nus bcud phun sum tshogs :
zegs ma gang la reg pas don 'grub pa'i :
phan nus ldan pa'i phud 'di 'bul bar bgyi :
thugs rjes brtser dgongs dbang dang dngos grub stsol :
oM AHhU~M gu ru d+he ba DA ki nI sarba pany+tsa a mr-ita khA hi :
gnyis pa rak+ta'i mchod pa ni /
dung chen snod du mtshan 'dzin ru tra bkug :
khro bo'i mtshon cha rdo rjes rab bsgral te :
dmar chen rba rlabs phyogs bcu kun tu g.yo :
bde stong chags med rak+ta'i mchod pa 'bul :
oM AHhU~M gu ru d+he ba DA ki nI ma hA rak+ta khA hi :
gsum pa gtor ma'i mchod pa ni /
snang ba snod kyi 'jig rten gtor gzhong du :
srid pa bcud kyi sems can gtor mar sbyar :
dpal gyi gtor ma brjid ldan 'gying ba 'di :
bla ma yi dam mkha' 'gro'i tshogs la 'bul :
oM AHhU~M gu ru d+he ba DA ki nI ma hA ba liM ta khA hi :
lnga pa mthar thug don gyi mchod pa ni /
aH
chos dbyings rtsal las sprul pa'i mchod pa rnams :
gnyis med rol pa chen po'i klong du thim :
ye nas mchod dang mchod yul dmigs gtad bral :
rang byung lhun grub mchod pa chen po 'o :
oM AHhU~M gu ru d+he ba DA ki nI d+harmA d+hA tu At+ma ko\u0f85 haM:
drug pa thun mong maN+Dal gyi mchod pa ni /
rin po che'i maN+Dal byi dor legs par byas la dri bzang po'i brlan dang bcas te sman dang 'bru dang rin po che sogs kyis tshom bu dgod cing /
oM badzra b+hU mi AHhU~M/
gzhi yongs su dag pa dbang chen gser gyi sa gzhi /
oM badzra re khe AHhU~M/
phyi lcags ri khor yug gis bskor ba'i dbus su hU~M/
ri'i rgyal po ri rab /
shar lus 'phags po /
lho 'dzam bu gling /
nub ba lang spyod /
byang sgra mi snyan /
lus dang lus 'phags /
rnga yab dang rnga yab gzhan /
g.yo ldan dang lam mchog 'gro
/sgra mi snyan dang sgra mi snyan gyi zla /
rin po che'i ri bo /
dpag bsam gyi shing /
'dod 'jo'i ba /
ma rmos pa'i lo tog
/'khor lo rin po che /
nor bu rin po che /
btsun mo rin po che /
blon po rin po che /
glang po rin po che /
rta mchog rin po che /
dmag dpon rin po che /
gter chen po'i bum pa /
sgeg pa ma /
phreng ba ma /
glu ma /
gar ma /
me tog ma /
bdug spos ma /
mar me ma /
dri chab ma /
nyi ma /
zla ba /
rin po che'i gdugs /
phyogs las rnam par rgyal ba'i rgyal mtshan /
lha dang mi'i dpal 'byor phun sum tshogs pa ma tshang ba med pa 'di nyid rtsa ba dang brgyud par bcas pa'i dpal ldan bla ma dam pa rnams dang yi dam rgyal ba'i dkyil 'khor gyi lha tshogs sangs rgyas dang byang chub sems dpa' mkha' 'gro chos skyong nor lha gter bdag gi tshogs dang bcas pa rnams la 'bul bar bgyi'o //
thugs rjes 'gro ba'i don du bzhes su gsol //
bzhes nas byin gyis brlab tu gsol //
sa gzhi spos chus byugs shing me tog bkram //
ri rab gling bzhi nyi zlas brgyan pa 'di //
sangs rgyas zhing du dmigs te phul ba yis //
'gro kun rnam dag zhing la spyod par shog
/i daM rat+na maN+Da la kaM nir+Ya tA yA mi /
zhes dang /
oM AHhU~M:
bdag dang mtha' yas sems can gyi :
zhes sogs gong gi sbyor ba'i skabs su smos pa dag lan brgya stong sogs ci nus su 'bul lo //
bdun pa lhag pa ting nge 'dzin gyi mchod pa ni /
gzhan yang mchod pa'i bye brag bsam gyis mi khyab pa nam mkha' gang bar spros te phul bar mos te /
oM/
mchod pa'i phyag rgya chen po ni //
sems kyi yid bzhin sprin tshogs kyis //
phyogs bcu thams cad sangs rgyas zhing //
mnyen 'jam reg na bde ba dang //
sna tshogs rin po che yi gzhi //
mdzes par bres shing spras pa dang //
kun 'byung rin chen phung po 'bar //
dbyibs legs rdzing bu bro mchog bsil //
rin chen khang pa sna tshogs dang //
rgyan dang dpag bsam ljon pa'i tshal //
glu dbyangs tshigs su bcad pa'i sgra
/bla bre rgyal mtshan na bza' gdugs //
do shal dpung rgyan se mo do //
bza' dang btung ba'i mchog rnams dang //
rang la mdzes par brgyan pa yi //
lha dang lha mo rdul snyed kyi //
bro gar la sogs bsam yas kyis //
phyogs bcu nam mkha'i khams bkang nas //
rtsa gsum lha la rgyas par 'bul //
thugs rjes brtser dgongs bzhes su gsol //
zhes dang /
na mo rat+na tra yA ya /
zhes sogs mchod pa'i sprin gyi gzungs kyang brjod do //
gsum pa sdig pa bshags pa sogs yan lag lhag ma rnams ni /
rig 'dzin pad+ma 'byung gnas la sogs pa'i //
phyogs bcu dus bzhi'i rtsa brgyud bla ma dang //
dus gsum bde gshegs rgyal ba 'khor dang bcas //
rdo rje dam can ma lus dgongs su gsol //
dang por byang chub mchog tu sems bskyed de //
sgrub pa'i rig 'dzin byang chub go 'phang du //
sku gsung thugs kyi rdo rje bsgrub pa'i phyir //
yi dam lha dang rdo rje slob dpon dang //
gsang ba'i dam tshig grangs su mnos pa las //
dam bcas bka' las 'da' bar mi bgyi ste //
las dang skal bas dmyal bar skye bar 'gyur //
'dod chags zhe sdang gti mug nga rgyal dang //
phrag dog la sogs shor nas nongs bgyis pa //
rdo rje slob dpon ston pa sgron me la //
snying nas smad cing dam tshig nyams pa dang //
dam tshig gcig pa'i rdo rje spun rnams la //
ngan sems log par lta ba la sogs pa //
sku yi dam tshig nyams pa mthol lo bshags //
yi dam lha yi phyag rgya ma gsal zhing //
sngags kyi bsnyen pa grangs las chad pa dang //
dus drug las kyi mchod pa khyad par du //
bsnyen sgrub skong ba'i cho ga ma bgyis te //
bka' ltar ma lcogs gzhung bzhin rngo ma thogs //
gsung gi dam tshig nyams pa mthol lo bshags //
rdo rje slob dpon byams pa'i bka' drin gyis //
snyan khung brgyud nas sems kyi dkyil du bzhag
/thugs kyi man ngag byin pas dam tshig 'dres //
gsang mtshams 'das nas 'chol bar smras la sogs //
thugs kyi dam tshig nyams pa mthol lo bshags //
chos rnams mnyam pa nyid du ma rtogs te //
yan lag dam tshig nyams pa mthol lo bshags //
le lo snyom las gnyid kyi dbang gyur te //
bsnyen sgrub dam tshig nyams pa mthol lo bshags //
lus ngag yid kyi bsrung bya 'das pa yis //
sku gsung thugs kyi dam tshig nyams pa bshags //
rje btsun bla ma rnams kyi spyan lam du //
yo byad 'byor tshogs chung ba mthol lo bshags //
yi dam lha tshogs rnams kyi spyan lam du //
mngon rtogs spang len bgyis pa mthol lo bshags //
mkha' 'gro sde bzhi rnams kyi spyan lam du /
khas blangs dam bca' nyams pa mthol lo bshags //
chos skyong srung ma rnams kyi spyan lam du //
gtor ma lo zlar 'gyangs pa mthol lo bshags //
dus gsum pha ma rnams kyi spyan lam du //
drin la lan gyis ma lon mthol lo bshags //
mched dang lcam dral rnams kyi spyan lam du //
dam tshig brtse gdung chung ba mthol lo bshags //
'gro drug sems can rnams kyi spyan lam du //
snying rje phan sems chung ba mthol lo bshags //
so sor thar pa rnams kyi sdom pa dang //
byang chub sems dpa' rnams kyi bslab pa dang //
rig pa 'dzin pa sngags kyi dam tshig sogs //
nyams pa thams cad mthol bshags mi 'chab bo //
mi sbed slan chad gcod cing sdom par bgyid //
dus gsum byas bsags sdig sgrib mthol bshags na //
tshangs par mdzad nas sku gsung thugs la sogs //
mchog dang thun mong dngos grub bstsal du gsol //
ces dang yi ge brgya pa brjod /
rdzogs sangs rgyas kun byang chub sems dpa' dang //
'phags gnyis so so skye bo ma lus pa'i //
dus gsum dge ba bgyis dang bgyid bstsal dang //
bgyid par 'gyur ba kun la rjes yi rang //
glo bur nyon mongs dang ldan sems can rnams /
khams de'i rang bzhin dag pa mthong bya'i phyir //
phyi nang gsang ba bla na med pa yi //
chos kyi 'khor lo rmad byung bskor du gsol //
sangs rgyas 'jig rten nyi ma gang du byon //
'gro ba'i gnyen gyur sras dang bcas pa kun //
srid pa'i mun nag 'thib po bsal slad du //
'khor ba ji srid sgron me mdzad par gsol //
yon tan dger 'os rgyal ba'i byang chub mchog
/skye dgu kun gyis thob par bya ba'i phyir //
bsod nams phung po yongs su bsngo bgyis pas //
'gro kun thar pa'i lam du phyin par shog
/yan lag bdun pa grangs gsog na /
oM AHhU~M hrI:
rig 'dzin pad+ma 'byung gnas la sogs pa'i :
phyogs bcu'i skyabs yul rnams la phyag 'tshal lo :
zhes sogs gong gi sbyor ba'i skabs bzhin ci rigs gsog
/zhar byung sdom pa bzung bar spro na /
rgyas par dam bca' nyer brgyad pa sogs bya ba'am /
bsdu na /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtong na :
bdag la byin gyis brlab tu gsol :
zhes lan gsum gyis bzung ngo //
gsum pa phur tshugs su gsol ba gdab pa la gsum /
spyi dang /
bye brag
/khyad par ro //
dang po ni /
o rgyan rin po che nyid kyi rdo rje'i gsung las /
spyir rang la lam ston pa'i bla ma de sangs rgyas thams cad kyi phrin las gcig tu bsdus pa yin :
bye brag tu gsang sngags kyi gdams pa gnang ba'i bla ma de dus gsum gyi sangs rgyas las kyang lhag :
de la mos gus kha tsam min pa med na chos kyi rtsa ba rul 'gro bar 'dug :
khyad par bod yul chos byed kun gyi bla ma ni bdag kho na la thug pa yin te :
nga nyid chos sku'i sangs rgyas thams cad dang dgongs pa dbyer med du bzhugs :
longs sku'i sangs rgyas thams cad spro zhing sdud :
sprul sku'i sangs rgyas thams cad dang ye shes ro gcig pa las tha dad pa'i tshul du bstan nas :
'dzam bu gling spyi dang bye brag gdong dmar bod kyi rgyal khams 'dul ba'i slad ched du sprul pa yin pas na :
da ltar bzhugs pa'i chos rgyal lo paN skyes mchog rnams dang :
ma 'ongs pa na bod khams 'dir sangs rgyas kyi bstan pa nam gnas kyi bar du 'byon par 'gyur ba'i bstan 'dzin gyi skyes bu dam pa rnams kyang :
bdag pad+ma 'byung gnas kyi thugs ye shes chen po'i ngang las :
gang 'dul sgyu 'phrul drwa bar bstan pa tsam yin no :
de bas na kho bo la skyabs gnas thams cad kyi bdag nyid :
rtsa brgyud kyi bla ma kun 'dus su mos pas dus rgyun du ma brjed par gsol ba thob cig dang :
'dod pa'i dngos grub thams cad 'grub par ma gyur na kho bos dus gsum gyi rgyal ba thams cad bslus par 'gyur ro :
zhes gsungs pa ltar /
rang nyid kyi rtsa ba'i bla ma dang o rgyan rin po che dbyer med pa nyid skyabs gnas thams cad 'dus pa'i bdag nyid du nges pas :
mdun gyi nam mkhar bzhugs pa'i bla ma yi dam sangs rgyas byang sems dpa' bo mkha' 'gro chos skyong nor lha gter bdag dang bcas pa'i skyabs yul thams cad kyang bla ma pad+ma thod phreng gi sku gsung thugs yon tan phrin las mi zad pa rgyan gyi 'khor lo'i rnam 'phrul du thag bcad /
nges shes bskyed /
mos gus gdung shugs drag pos /
gsol 'debs le'u bdun pa dang bsam pa lhun grub ma dang bcas pa'i sgo nas gsol ba gdab /
gzhan yang o rgyan rin po che'i gsol 'debs kyi rigs byin rlabs can rnams dang /
yo ga gsum sogs rtsa brgyud kyi bla ma'i gsol 'debs kyang bya /
de tsam mi 'grub na /
gter kha 'di nyid kyi /
e ma ho :
chos sku kun bzang drug pa rdo rje 'chang :
zhes sogs ji ltar nus pa brjod /
gnyis pa bye brag tu phyi gsol 'debs la brten nas sgrub pa dngos ni /
rdo rje'i gsung las /
dam pa'i chos tshul bzhin du byed pa la bar chad kyi rnam pa mtha' yas pa zhig 'byung na'ang :
de sel ba'i thabs ni bla ma la gsol ba 'debs pa kho na yin te :
de las lhag pa'i gdams pa ni dus gsum gyi sangs rgyas kyis kyang ma gsungs mi gsung gsung bar mi 'gyur ro :
bar chad thams cad bsal na dngos grub kyang des thob pa yin :
de la brten nas lam thams cad kyang bgrod pa yin pas :
thog mar phyi nang gsang ba'i bar chad thams cad sel ba'i slad du bla ma la gsol ba 'debs pa nyid gal che'o :
zhes dang /
khyad par bar chad thams cad du sel ba'i don du gsol ba 'di ltar du thob cig :
ces gsungs pa ltar /
oM AHhU~M badzra gu ru pad+ma sid+d+hi hU~M:
chos sku snang ba mtha' yas la gsol ba 'debs :
zhes sogs gsol 'debs rgyas pa brgya rtsa sogs gang 'grub dang /
gsol 'debs thams cad kyi don bsdus /
dus gsum sangs rgyas gu ru rin po che :
dngos grub kun bdag bde ba chen po'i zhabs :
bar chad kun sel bdud 'dul drag po rtsal :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
zhes rdo rje'i tshig rkang drug pa 'di nyid grangs ci mang du gsag go
/gsum pa khyad par ba gsol 'debs kyi bsnyen pa bzla ba ni /
de ltar gsol ba btab pas tshogs zhing rnams kyi gnas gsum nas 'ja' 'od thig le sku dang yig 'bru phyag mtshan gyi rnam pa grangs med pa byung nas rang gi gnas gsum du thim pas dbang dang byin rlabs dngos grub ma lus pa thob par gyur pa'i mos pa dang bcas /
oM AHhU~M badzra gu ru pad+ma sid+d+hi hU~M:
zhes ci nus su bzla /
skabs skabs su gsol 'debs rgyas bsdus ji ltar rigs pa bya /
thun bsdu ba ni /
oM AHhU~M/
dngos su 'byor dang yid kyis rnam sprul pa'i //
kun tu bzang po bla med mchod pa'i sprin //
mkha' dbyings rnam dag rgya cher yongs bkod de //
phyi nang gsang ba'i mchod pa rgya mtshos mchod //
oM AHhU~M gu ru d+he ba DA ki nI sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bi d+yA shab+da sarba pU dza pra tIts+tsha swA hA/
zhes mchod /
skyabs kun 'dus zhal gu ru rin po cher :
gsol ba 'debs so dbang bzhi'i ye shes skyed :
sgrib bzhi dag cing lam bzhi 'byong ba dang :
sku bzhi'i go 'phang thob par byin gyis rlobs :
zhes gsol ba btab pas /
tshogs zhing rnams kyi gnas bzhi nas 'od zer dkar dmar mthing ga dang sna tshogs pa'i mdog can byung /
rang gi gnas bzhir thim pas dbang bzhi thob par bsams la /
bla ma lhar bcas sku yi gnas bzhi nas :
'od zer byung ba bdag gi gnas bzhir thim :
sku gsung thugs dang ye shes rdo rje yis :
byin gyis brlabs nas dbang bzhi thob par gyur :
ces brjod pas zhar byung dbang blang ngo //
gsum pa rjes kyi rim pa la /
tshogs mchod gtang rag dbang bzhi blang //
nyer bsdu bsngo smon shis brjod do //
zhes pa ltar lnga las /
dang po ni /
chos srung spyi bye brag gi gtor ma bsngo bar 'dod na /
skabs 'dir gtor chog rgyas bsdus ji ltar rigs pas btang /
de nas bA la dang ma da na gtso bor gyur pa'i thabs shes kyi tshogs rdzas bshams la bdud rtsis bran nas byin gyis brlab pa ni /
raM yaM khaM/
bdag nyid lhar gsal thugs ka'i sa bon las :
raM yaM khaM 'phros tshogs rdzas dngos 'dzin sbyangs :
'bru gsum 'od kyis ye shes bdud rtsir bsgyur :
'dod yon mchod sprin nam mkha' gang bar gyur :
oM AHhU~M lan gsum /
tshogs zhing spyan 'dren pa ni /
hU~M hU~M hU~M:
bzhengs shig sku gsum rgyal ba rgya mtsho'i tshogs :
'od gsal spros dang bral ba'i ngang nyid las :
bdag cag tshogs gsag sgrib pa sbyong slad du :
ye shes sgyu mar rol bzhin gshegs su gsol :
badzra sa ma ya dza dza :
tshogs phud rim pa gsum du spros la /
oM AHhU~M:
tshogs kyi ngo bo ye shes bdud rtsi'i sprin :
rnam pa 'dod yon lha mos nam mkha' gang :
zag med bde ba chen po'i longs spyod 'dis :
rtsa gsum dkyil 'khor lha tshogs mnyes gyur cig :
sarba ga Na tsakra pU dza ho :
ho :
thog med bsags pa'i sdig sgrib nyes ltung dang :
khyad par rtsa ba yan lag dam tshig las :
'gal zhing nyams par gyur pa thams cad kun :
'dod yon tshogs kyi mchod pas bskang zhing bshags :
sa ma ya shud+d+he a :
hU~M:
dpal chen thugs sprul rdo rje'i ging ka ras :
gzung 'dzin bdud bgegs tshogs rnams bkug cing bstims :
'od gsal dbyings su bsgral pa'i sha khrag rus :
rtsa gsum dkyil 'khor lha tshogs zhal du bstab :
sarba big+hA na sha trUn mA ra ya kha kha khA hi khA hi :
ha ha hi hi hU~M hU~M phaT:
ces rim par phul /
spro na skong bshags rgyas bsdus ji ltar rigs pa'ang gtang /
las kyi rdo rje thabs shes kyi rdzas bsnol mar thogs te /
ho :
tshogs kyi mchod pa rgyan du rol :
ces phul ba /
a la la ho :
zhes pas blangs te /
nang gi sbyin sreg gi tshul du tshim par rol pa'i mthar lhag ma bsdus te /
oM AHhU~M hoHsa brlab /
pheM pheM zhes pas lhag sdud spyan drang /
b+h+yo :
dpal gyi bka' nyan pho nya'i tshogs :
lhag ma'i longs spyod 'di gsol la :
sngon tshe g.yar dam bcas pa bzhin :
bar chad kun sol mthun rkyen spel :
ma ma hrIM hrIM ba liM ta khA hi :
zhes phyi rol du phul /
bla ma rig 'dzin lha tshogs la :
tshogs kyi mchod pa phul ba yis :
bdag dang mkha' mnyam 'gro ba kun :
bde chen ye shes sku 'grub shog :
ces smon lam gdab /
chos skyong gi gtor 'bul yod na skabs 'dir 'bul zhing /
grangs gsog na tshar rjes ma'i smon lam gyi mjug tu 'bul lo /
mchan /
grangs gsog na /
slar yang mchod gtor zhal gso /
mdun gyi nam mkhar tshogs zhing rnams mngon sum du bzhugs pa'i zhes sogs gong gi phyag 'tshal nas bzung 'di yan bskyar /
de'ang gsol 'debs skabs le'u bdun ma sde tshan re re nas res mos su btang /
mjug tu /
phyogs bcu dus bzhi'i sogs smon lam rgyas bsdus ji ltar rigs pa btab la grangs bzung ngo //
gnyis pa btang rag 'bul ba ni /
mchod pa gsar du bsham pa'am zhal gso ba la mchod pa'i sprin gyi sngags brjod pas rgyas par spel /
oM AH
ye shes sku mchog rang bzhin dkyil 'khor ni //
zhes sogs kyi mthar /
gang zhig thog med srid pa'i chu klung du //
ma lus kun rtog gis bsags rnyog pa rnams //
thugs rje che ldan spyan sngar de dag ni //
cho ga bzhin du thams cad bshags par bgyi //
rdzogs sangs rgyas dang byang chub sems dpa' dang //
'phags pa gzhan gyis dge ba gang mdzad pa //
ma lus 'gro ba'i bsod nams rgya mtsho'i tshogs //
de dag kun la rjes su yi rang ngo //
mos dang bsam pa ji bzhin zab pa dang //
rgya che'i chos 'khor chad pa med par bskul //
sprul pa 'gro la sman slad rtag bzhugs gsol //
bsod nams bla med byang chub phyir bsngo 'o //
zhes yan lag bdun pa tshang bar bya /
gsum pa dbang bzhi blang ba la /
ting nge 'dzin gyi dbang bskur cung zad rgyas par blang bar spro na maN+Dal phul /
skyabs kun 'dus zhal gu ru rin po cher :
gsol ba 'debs so dbang bzhi'i ye shes skyed :
sgrib bzhi dag cing lam bzhi 'byong ba dang :
sku bzhi'i go 'phang thob par byin gyis rlobs :
zhes gsol ba btab pas 'khor gyi tshogs zhing rnams dgyes pa chen pos 'od du zhu nas rigs kun khyab bdag bla ma o rgyan rin po che la thim /
bla ma nyid skyabs gnas kun 'dus su bzhugs pa'i thugs ka nas gdan gsum tshang ba'i lha nam mkha' gang bar spros te /
yum rnams kyis rin po che'i bum pa bdud rtsis gang ba thogs nas dbang bskur bar gyur par bsams la /
oM 
til gyi gong bu bzhin gang ba'i :
rgyal bas bum pa bzung nas ni :
sangs rgyas rdo rje'i sku 'grub phyir :
bkra shis bum pa'i dbang bskur ro :
oM sarba ta thA ga ta kA ya a b+hi Shiny+tsa oM:   snying byang gi rab gnas las so //
zhes gsung zhing dbang bskur pas bdud rtsi'i chu rgyun gyis lus kyi nang thams cad gang /
nyon mongs pa lnga'i dri ma sbyangs /
phung po lnga gnas gyur /
ye shes lnga mngon du byas /
dbang rtags su de bzhin gshegs pa rigs lngas dbur brgyan /
dbang gi lha rnams kyang rang nyid la thim /
des bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sprul sku thob pa'i skal ba can du byas so //
bla ma rdo rje 'chang chen po yab yum gyi rnam par bzhengs te snyoms par zhugs pa'i byang chub kyi sems sangs rgyas thams cad 'dus pa'i ngo bo lce thog tu bzhag par gyur pa'i mos pas /
A:
mkha' khyab rgyal ba sras bcas kun :
mnyam sbyor byang chub sems kyi chus :
sangs rgyas rdo rje'i gsung 'grub phyir :
bde chen gsang ba'i dbang bskur ro :
oM sarba ta thA ga ta wA ka a b+hi Shiny+tsa A:
zhes byin pa'i bdud rtsi de nyid oM AHhU~M gis myangs pas gsal stong rnam par mi rtog pa'i ting nge 'dzin rgyud la skyes /
des gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu longs sku thob pa'i skal pa can du byas so //
bla ma'i thugs ka nas rig ma gzugs dang lang tsho rdzogs pa rdo rje btsun mo'i ngo bo can spros te thar pa bsten par bskul bar gyur pa'i mos pas /
hU~M:
dga' ba'i gnas sbyin lha mo ni :
sna tshogs gzugs can yid 'ong mas :
sangs rgyas rdo rje'i thugs 'grub phyir :
shes rab ye shes dbang bskur ro :
oM sarba ta thA ga ta tsit+ta a b+hi Shiny+tsa hU~M:
phyag rgya dang 'du shes gsum ldan gyis mnyam par sbyar pas dga' ba bzhi'i rim pas mtshon byed dpe'i ye shes nyams su myong /
oM sarba ta thA ga ta a nu rA ga Na badzra swa b+hA wa At+ma ko\u0f85 haM/
des shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos sku thob pa'i skal ba can du byas so //
dbang bzhi pa'i slad du /
bla ma rdo rje 'chang chen pos rdo rje'i tshig gis ngo sprod par gyur pa'i mos pas /
a :
bde ba'i rang bzhin stong pa nyid :
zung 'jug dgongs pa'i rtsal chen pos :
sangs rgyas ye shes mngon 'gyur phyir :
bsam gyis mi khyab dbang bskur ro :
oM sarba ta thA ga ta dz+nyA na a b+hi Shiny+tsa a a a :
byin rlabs 'pho ba'i rim pas mtshon bya don gyi ye shes chos nyid bsam gyis mi khyab pa'i gnas lugs mngon sum du mthong bar bsams la mnyam par gzhag
/des dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid kyi sku thob pa'i skal pa can du byas so //
slar yang maN+Dal phul /
bsdu na gong du smos pa ltar 'od zer spro bsdu'i tshul la brten nas blangs na'ang rung ngo //
bzhi pa nyer bsdu'i rnal 'byor ni /
skyabs gnas kun 'dus bla ma rdo rje 'chang //
bdag gi sgo gsum gnyug ma'i ye shes dang //
byang chub bar du 'bral med rtag bzhugs nas //
dbang dang byin rlabs dngos grub bstsal du gsol //
zhes gsol ba btab pas /
bla ma o rgyan chen po nyid :
dgyes pa chen pos rang la thim :
rang yang kun gzhi ma bcos pa'i :
ngang la yid ni 'dzin pa bral :
rnam dag spros bral chos kyi sku :
zhes brjod cing bsams la dbyings rig dbyer med kyi dgongs nyams bskyang ngo //
lnga pa bsngo smon shis brjod ni /
rgyas par spro na bzang po spyod pa sogs mdo rgyud nas 'byung ba'i bsngo smon rgya cher bya zhing bsdu na /
ho :
chos dbyings rol pa chen po'i dkyil 'khor du :
theg chen gsang sngags spyod pa'i dge ba dang :
dus gsum bsags pa'i dge tshogs kun bsdams te :
bla med byang chub snying por bsngo bar bgyi :
bsod nams 'di yis mtha' yas 'gro ba kun :
phyi nang gsang ba'i bar chad kun zhi zhing :
rim gnyis lam gyi bgrod pa mthar phyin nas :
pad+ma rgyal po'i go 'phang myur thob shog :
ces dang /
oM:
dge legs kun gyi 'byung gnas rdzogs sangs rgyas :   thugs sgrub yid bzhin nor bu las so /
nyon mongs gdung sel bdud rtsi dam pa'i chos :
bsod nams zhing mchog rgyal sras 'phags pa'i tshogs :
bla med dkon mchog gsum gyi bkra shis shog :
byin rlabs mkha' la sprin 'khrigs bla ma rje :
dngos grub char 'bebs yi dam zhi dang khro :
dgos 'dod 'bras bu smin mdzad mkha' 'gro'i tshogs :
rtsa gsum dkyil 'khor lha yi bkra shis shog :
ma bcos spros med 'od gsal chos kyi dbyings :
bde chen ye shes rigs lnga'i sprin phung 'phro :
gang 'dul 'gro ba'i don mdzad thugs rje'i gter :
sku gsum lha tshogs rnams kyi bkra shis shog :
gnas skabs phyi nang rgud pa kun zhi zhing :
phan bde'i bsam kun lhun gyis grub pa dang :
mthar thug sku dang ye shes dbyer med pa :
mchog gi dngos grub 'grub pa'i bkra shis shog :
gnas 'dir nyin mo bde legs sogs brjod cing me tog gi char sil mar bsnyil /
slar yang /
phyogs bcu dus bzhi'i sogs smon lam dang bden pa'i stobs brjod pas dge legs su bya'o //
'di'i sgo nas phyi sgrub la brten pa'i bsnyen pa btang bar 'dod na ji skad bshad pa'i rim pas thun bzhi'am gsum du bcad la gsol 'debs bar chad lam sel khri dang stong sogs gang 'grub /
bsdus pa dus gsum sangs rgyas ma 'bum ther /
gsol 'debs kyi snying po 'bum phrag bcu gnyis rnams bzla zhing /
tshogs gsag gi rim pa'ang ci nus su 'bad pas byin rlabs zhugs pa'i rtags rnams mthong ba dang /
nyams rtogs kyi yon tan dbyar gyi myu gu ltar rgyas par 'gyur ro //
de ltar gyi rim pa 'di'ang /
zhal gdams snying byang yid bzhin nor bu'i rim par phye ba dang po'i skabs su phyi gsol 'debs kyi tshul du sgrub pa dang /
skabs bzhi par gsungs pa'i bla ma'i rnal 'byor gyis dmigs rim gnyis 'brel bsdebs shing /
gter gzhung rdo rje'i gsung rnams la rigs mthun gyi tshig gis mtshams sbyar ba dang bcas cung zad rgyas par spel ba ste /
de'ang bla ma'i rnal 'byor la ltos pa'i phyi nang gsang gsum gyi sgrub tshul thams cad don gyis tshang bar 'gyur na'ang /
spyir btang mdun bskyed gtso bor bton nas tshogs gsog pa dang gsol ba gdab cing dbang blang ba tsam skabs don gyi snying por nges pas na phyi gsol 'debs kyi tshul du sgrub pa zhes smos pa'ang shes par bya'o //
tshul 'di lta bu'i rnal 'byor zab mo rgyun dang dus su brtson pas bar chad thams cad zhi ba dang /
dngos grub rnam pa gnyis dka' ba med par 'grub pa ni mdo rgyud bstan bcos dang bcas pa las rgya cher gsungs shing /
man ngag gi myong bas kyang grub pa'i phyir bdag legs su 'dod pa'i skal bzang rnam dpyod can rnams kyis nan gyis nan tan du nyams su blang bar bya ba nyid do //
mtsho skyes bla ma'i byin rlabs kyi //
bdud rtsi'i chu gter rgyas pa las //
dngos grub 'dod rgu'i char 'bebs pa'i //
thabs tshul dpag bsam shing 'di 'khrungs //
de las byung ba'i legs byas 'chi med bcud //
byang chub spyod pa'i rgya mtshor ro gcig pas //
'gro kun srid zhi'i gdung ba kun sel zhing //
phan bde'i ngal 'tsho rtag tu rgyas gyur cig
/ces pa'ang thar lam bla ma'i bka' drin kho na la re ba mtsho skyes bla ma dgyes pa'i 'bangs mkhyen brtse'i dbang pos rang gzhan gyi rgyud la tshogs zung sgo du ma nas spel ba dang /
bstan 'gro'i dge legs kyi dus ston rgyas par dar ba'i rten 'byung sogs dgos pa khyad par can gyi slad du dmigs nas nyung gsal snying por dril te sbyar ba dge legs mchog tu gyur cig
/sarba dA ka l+yA NaM b+ha ba tu //
sprul pa'i gter 'byin rgya mtsho'i 'khor los sgyur //
'gro 'dul mchog gyur bde chen gling pa yi //
ring lugs phyogs dus kun tu khyab pa dang //
phan bde'i dge mtshan rgyas pa'i bkra shis shog /

//
