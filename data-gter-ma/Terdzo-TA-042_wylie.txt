@#//
dgongs gter bsam pa lhun grub ma'i dbang sgrub kyi lhan thabs rim gnyis shing rta zhes bya ba bzhugs so //
na maHha ri nA thA ya /
dgongs gter bsam pa lhun grub ma'i dbang sgrub skabs /
rgyal ba kun 'dus las gzhung bsrangs nas dzapa? brgya stong sogs bzlas mthar /
skad cig gis mdun bskyed lha tshogs gzhal yas khang 'od du zhu zhing yongs su gyur pa las ye shes kyi rang snang las grub pa'i rdo rje'i gur khang srung ba'i 'khor lo yangs shing rgya che ba /
de'ang mi shigs pa rdo rje'i chos bdun dang ldan pa /
phyi dang nang du khro bo'i tshogs kyis srung zlog gi las mdzad pa /
de'i phyi rol mtshon cha sna tshogs pa'i gur /
de'i phyi rol du me dang rlung dang chu'i gur khang ste 'byung ba'i rang bzhin gyi srung 'khor /
gur khang gi nang du rin po che'i gzhal yas khang mtshan nyid thams cad rdzogs pa /
de dag kyang don dam par gnod byed gang yang mi dmigs pa ye shes kyi srung 'khor te sku gsung thugs yon tan phrin las ye shes kyi gur khang gi dbus su /
mdun gyi nam mkhar bdud rtsi'i rgya mtsho sngo zhing dwangs pa rgya khyon dang gting mtha' 'byams klas pa'i klong nas 'thon pa'i pad+ma'i sdong po 'dab ma 'bum dang ldan pa yal ga lo 'bras phun sum tshogs shing /
ge sar mngon par mtho ba'i steng du nyi ma dang zla ba'i gdan la dus gsum sangs rgyas kun gyi ngo bo gu ru pad+ma 'byung gnas sku mdog dkar la dmar ba'i mdangs can zhi 'dzum yid tsam khro ba'i rnam pa /
phyag g.yas gser gyi rdo rje rtse lnga pa thugs kar bsnams shing /
g.yon mnyam gzhag gi steng na ka pA la bdud rtsis gang ba bsnams pa'i gru mo na kha T+wAM ga rtse gsum brten pa /
dbu la she'u'i snyan zhu pad 'dab can rtse mor rdo rje rtse lnga pa dang /
rma bya'i mdongs dang rgod ldem gyis brgyan cing /
me long dang gser gyi nyi zla dar gyi cod pan gyis spras pa gsol zhing /
sku la mdo dang mthun pa'i cha lugs chos gos dmar po gser gyi ri mo can dang sngags kyi cha lugs na bza' phod ka mthing ga dang gsang gos /
'khor los sgyur rgyal gyi chas zab chen ber smug gser gyi ha ris can gsol ba /
zhabs rdo rje skyil krung du bzhugs pa'i sku'i cha shas re rer yang bskal par bltas kyang chog mi shes shing blta bas mi ngoms pa'i mtshan dpe mchog tu rgyas pa'i gzi brjid nyi ma 'bum dang mtshungs shing /
mthong thos dran pa tsam gyis byang chub kyi 'bras bu 'grub nus pa zhig tu byin thibs se bzhugs par bsgom /
de'i mdun nas brtsam ste g.yas skor du pad+ma dmar po'i steng du zla nyi srin po pho mo bsnol ba'i gdan la che mchog pad+ma drag po zhal gsum g.yas dkar g.yon ljang dbus dmar ba /
phyag drug gi g.yas na rdo rje tho ba me dpung /
g.yon na thod khrag lcags sdig phur pa bsnams pa /
zhabs bzhi 'dor stabs su bgrad pa /
dpal dang dur khrod kyi chas rdzogs shing yum rdo rje phag mo mthing nag gri thod 'dzin pas 'khyud cing /
sku la me dpung khro tshogs lcags sdig 'phro ba /
'khor sde brgyad dregs pa'i tshogs kyis bskor ba /
pad+ma dang zla ba'i steng du sangs rgyas sman gyi bla sku mdog sngon po /
phyag g.yas mchog sbyin gyi mthil na a ru ra rigs lnga bsnams pa /
g.yon mnyam gzhag gi steng na bai DUr+ya'i lhung bzed 'chi med bdud rtsis gang ba bsnams shing /
zhabs rdor skyil gyis bzhugs pa /
mtshan dpe yongs su rdzogs pa'i sku la chos gos rnam gsum bklubs pa /
'khor bde gshegs brgyad dang /
bskal bzang sangs rgyas stong rtsa /
sman gyi lha mo /
drang srong rig 'dzin dpag tu med pas bskor ba /
pad zla la gter bum zung dang nyi dkyil steng du rmugs 'dzin sku mdog dmar po zhal gcig pa gzhon sha rgyas zhing brjid pa /
phyag g.yas yid bzhin gyi nor bu thugs kar 'dzin cing /
g.yon pas ne'u le dkur brten pa /
zhabs g.yas bskum g.yon brkyang gis bzhengs stabs su bzhugs pa'i pang du yum bde rgyas ma dmar mo g.yas nor bu /
g.yon thod khrag bsnams pas 'khyud cing /
yab yum gnyis ka dar dang rin chen du mas brgyan pa /
'khor nor lha yab yum brgyad sogs ye shes las dang 'jig rten gyi nor lha bye ba 'bum gyis bskor ba /
pad+ma 'dab ma 'bum ldan gyi lte bar zla nyi bdud bzhi'i gdan la dpal chen rdo rje gzhon nu mthing nag zhal gsum g.yas dkar g.yon dmar dbus mthing /
phyag drug gi g.yas rdo rje rtse dgu dang rtse lnga /
g.yon kha T+wAM dang me dpung /
mtha' gnyis phur pa 'dril ba /
zhabs bzhi'i mdun gnyis g.yas bskum g.yon brkyang /
rgyab gnyis g.yas brkyang g.yon bskum gyis bzhugs pa /
gsang ba nas phur bu rgyan gyi tshul du 'phyang ba bgegs kyi snying gar zug pa /
dur khrod dang dpal gyi chas rnams rdzogs pa /
yum 'khor lo rgyas 'debs dril bu thod khrag bsnams pas 'khril zhing /
'khor dpal chen he ru ka yab yum brgyad sogs yi dam zhi khro'i lha tshogs bsam gyis mi khyab pas bskor ba /
pad nyi'i steng du gu ru pad+ma zil gnon drag po rtsal sku mdog dkar dmar khro la 'dzum pa /
dbu la pad zhwa khyung ldem can gsol zhing zab ber gsang gos dang chos gos gsol ba /
g.yas rdo rje rtse dgu rwa gdengs pa 'phyar zhing /
g.yon snying phreng bsnams pa /
zhabs 'dor thabs su bzhugs pa'i dpral bar 'jam dpal /
mgrin par rta mgrin /
thugs kar gsang bdag
/lte bar ye shes mgon po /
gsang bar khyab 'jug rA hu la /
'khor du zhing skyong seng ge'i gdong can sogs dge bsnyen brtan ma sde brgyad yul lha'i tshogs kyis bskor ba /
pad zla nyi ma'i steng du dgra bgegs bsnol ba'i gdan la gsang bdag seng ge sgra sgrog sku mdog mthing nag zhal gcig phyag gnyis g.yas gnam lcags kyi rdo rje rtse dgu 'phyar zhing /
g.yon sdigs mdzub thugs kar mdzad pas yum bdud 'dul drag mo seng gdong ma dmar nag gri thod 'dzin pa la 'khyud pa /
khro gtum 'jigs pa'i gzugs can /
dbu skra'i gseb nas seng zhal phyung ba /
dpal dang dur khrod kyi chas can /
zhabs g.yas bskum g.yon brkyang gis bzhugs pa /
dpa' bo dpa' mo ging chen sde bzhi sogs 'khor bye ba grangs med kyis bskor ba /
theg pa rim pa dgu mtshon pa'i gdan gyi steng du sangs rgyas thod pa rtsal sku mdog dmar po zhal gsum g.yas dkar g.yon mthing dbus dmar spyan dgu khro 'dzum dang ldan pa /
phyag drug gi dang po gnyis rdor dril /
bar pa gnyis ral gri b+han+d+ha /
tha ma gnyis tshe bum dang kha T+wAM bsnams pa /
zhabs bzhi 'dor stabs su bgrad pa /
dpal dang dur khrod kyi chas rnams rdzogs shing /
gtsug tu rigs bdag 'od dpag med bzhugs pa /
yum gsang ba ye shes kyi mkha' 'gro ma dmar mo DA ma ru dang b+han+d+ha bsnams pa sku la 'khril zhing /
'khor de bzhin gshegs pa he ru ka'i chas can yab yum brgyad dang 'byung ba bzhi'i lha mo rnams kyis bskor ba /
rgya mtsho chen po sngo la dwangs pa'i dkyil du me dpung 'bar ba /
de'i steng du keng rus stag dang ru dra pho mo brtsegs pa'i gdan dang nyi ma'i dkyil 'khor gyi steng du dpal chen rta mgrin sku mdog nag po zhal gcig phyag gnyis kyis seng ldeng gi rnga pus mo g.yon pa'i steng du brdung ba /
zhabs gnyis mi'u thung gel pa'i tshul gyis bzhugs pa /
keng rus kyi snyan cha dang /
ral pa'i gseb nas rta mgo ljang zhur 'tsher ba /
spyi bor pad+ma thod phreng dmar nag DA dril 'dzin pas /
yum rdo rje phag mor 'khyud pa'i 'khor mkha' 'gro sde bzhis bskor ba /
yum khros ma sngon mo gri thod can gyis 'khyud pa /
dpal dang dur khrod kyi chas rnams rdzogs shing /
phyogs bzhir phyag rgya rnam bzhi 'dzin pa'i mkha' 'gro bzhi sogs khro bo khro mo'i tshogs kyis bskor ba /
ye shes me'i klong du pad nyi'i gdan la khro rgyal lo kot+ta ra sku mdog dmar smug khro bo 'chol pa'i sku can zhal gdangs mche gtsigs ljags 'dril hU~M sgra sgrog pa /
spyan gsum nam mkhar gzigs pa /
thod skam dbu rgyan dang /
thod rlon do shal zhabs g.yas brkum g.yon brkyang pas gar stabs ling ling mdzad pa /
sku la za 'og mthing ga'i ber phod dang /
chos gos dmar po /
rus pa'i rgyan drug dang dung gi snyan rgyan /
phyag g.yas gser gyi rdo rje /
g.yon gnam lcags phur bu bsgril ba /
rngam brjid khros pa ye shes me yi tshwa tshwa 'khrugs shing /
'khor bdud 'dul khro bcu yab yum dang khro chung mang pos bskor ba /
pad+ma 'dab ma 'bum ldan gyi steng du pad+ma rgyal po gang chen mtsho ste /
de'ang sku mdog dmar po zhal gcig phyag gnyis thal sbyar ut+pal dmar po'i sdong bu 'dzin pa /
zhabs rdo rje'i skyil krung gis bzhugs pa'i spyi bor 'od dpag med dang /
thugs kar rdo rje sems dpas mtshan pa /
yum gsang ba ye shes dmar mo gri thod can gyis 'khyud pa /
longs spyod rdzogs pa'i rgyan dang ldan pa /
'khor nye ba'i sras brgyad dang /
gzhan yang sangs rgyas byang sems dpag tu med pas bskor ba /
pad zla'i gdan la sangs rgyas 'od dpag med sku mdog dmar po mnyam gzhag gi phyag rgyas lhung bzed 'dzin pa /
zhabs skyil krung chos gos rnam gsum sogs sprul pa'i sku'i cha lugs can /
'khor mi 'khrugs pa sogs sangs rgyas rab brgyad dang /
gzhan yang rdzogs pa'i sangs rgyas gang gA'i klung gi bye ma snyed kyis bskor ba /
pad+ma nyi zla'i gdan la chos sku kun tu bzang po sku mdog mthing gsal zhal gcig phyag gnyis mnyam gzhag mdzad pa /
zhabs rdo rje'i skyil krung can /
gzung 'dzin gyi sgrib g.yogs bral phyir sku gcer bu rgyan cha spangs pa /
yum chos dbyings kun tu bzang mo ljang gu rdor dril 'dzin pas 'khyud cing 'khor rgyal ba rigs lnga zhi khro rab 'byams kyi lha tshogs bsam gyis mi khyab pas bskor ba /
pad+ma 'dab stong rgyas pa'i ge sar nyi zla'i gdan la gu ru pad+ma 'byung gnas zhal gcig phyag gnyis mnyam gzhag gi steng na yid bzhin nor bu bsam 'phel dbang gi rgyal po bsnams pa /
yum mkha' 'gro mtsho rgyal sku mdog dkar la sngo ba'i mdangs ldan gri thod 'dzin pas 'khyud pa /
zag med kyi bde ba mchog tu rgyas shing /
ye shes lnga'i 'od klong du bzhugs pa'i 'khor du rnam par smin pa'i rig 'dzin sogs rig 'dzin bzhi /
shes rab rgyud kyi slob dpon sogs slob dpon bzhi ste brgyad ka'ang yum dang 'khril zhing /
gzhan yang grub thob pho mo brgyad cu rtsa bzhi /
rje 'bangs nyi shu rtsa lnga /
gter chen brgya dang rtsa brgyad /
gter phran stong dang rtsa gnyis sogs gsang sngags gsar snying gi rig 'dzin bye ba 'bum gyis bskor ba /
gtso 'khor de dag thams cad kyi spyi bor A+oM dkar po /
mgrin par AHdmar po /
thugs kar hU~M sngon pos mtshan pa de las 'od zer 'phros pas bde ba can gyi zhing khams nas mgon po 'od dpag med kyi thugs rje'i dwangs ma gu ru pad+ma 'byung gnas kyi lha tshogs bsgoms pa dang 'dra ba 'khor rgyal ba rab 'byams kyis bskor ba spyan drangs /
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gu ru pad+ma sid+d+hi hU~M:
lan gsum brjod /
ye shes pa rnams dam tshig pa so sor thim pas gnyis su med par gyur par mos la /
slar yang thugs ka'i 'od kyis bskul bas dbang lha rnams spyan drangs /
dbang bskur sku gang dri ma dag
/chu zhabs spyi bor brtan pas lha thams cad la rigs bdag 'od dpag med kyi rgyas btab par gyur /
phyag 'tshal ba ni /
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal lo :
mchod pa ni /
hU~M:
dngos su 'byor dang yid kyis rnam sprul pa'i :
kun tu bzang po bla med mchod sprin gyis :
mkha' dbyings rnam dag rgya cher yongs bkod de :
phyi nang gsang ba'i mchod pa rgya mtshos mchod :
bstod pa ni /
na mo :
skye 'gag 'gyur med sku gsung thugs dang ldan :
rang byung thugs rjes 'gro rnams bsgral slad du :
phrin las rnam bzhis yid bzhin re ba skong :
pad+ma thod phreng rtsal la phyag 'tshal bstod :
ces dang /
hrI:
rgyal ba thams cad ye shes klong du gcig :
chos nyid don la cha lugs mi mnga' yang :
thabs mkhas gang 'dul so so'i skur ston pa :
thugs rjes sprul sgyur 'gyed la phyag 'tshal bstod :
ces bstod /
gsol 'debs ni /
e ma ho :
nub phyogs bde ba can gyi sogs tshan lnga lan gsum dang /
hrIH
phyogs bcu dus gsum gyi sangs rgyas bla ma yi dam dpa' bo mkha' 'gro chos skyong srung ma thams cad kyi sku gsung thugs yon tan phrin las thams cad kyi ngo bor gyur cing mdzad pa'i phrin las la tha dad mi mnga' bar gyur pa o rgyan gyi slob dpon chen po gu ru pad+ma 'byung gnas la phyag 'tshal zhing skyabs su mchi'o //
gsol ba 'debs so //
lus ngag yid gsum smin pa dang grol bar byin gyis brlab tu gsol /
lan gsum brjod la /
de nas dbang bzhi len pa ni /
oM AHhU~M hrIH
mdun bskyed sku yi gnas bzhi las //
'od 'phros dbang bzhi gcig char thob //
slar yang sku las sku 'phros pas //
rang thim bdag nyid lhar gsal gyur //
de nas rang gi thugs kar pad zla rdo rje rgya gram gyi lte bar oM AHhU~M sum brtsegs kyi mtha' skor du badzra gu ru sogs yig 'bru dgu gsal btab la /
'od zer 'phro 'dus don gnyis byas par dmigs la snying po ci nus bzla'o //
gu ru drag po la /
hor sog 'jigs pa'i zhes lan gsum /
oM AHhU~M hrIH
mdun bskyed sku yi sogs kyis dbang len /
A+oM AHhU~MHartsig nirtsig na mo b+ha ga wa te hU~M hU~M phaTaHphaT:
AHhU~M hU~M phaTa? phaTa?:
sa bon nyi steng hU~M dmar bskyed /
sman bla la /
sems can sgyu lus sogs lan gsum /
gong bzhin dbang len /
na mo b+ha ga wa te :
b+hai Sha dz+yai gu ru bai DUr+ya pra b+ha rA dzA ya :
ta thA ga ta ya :
ar+ha te samyak+saM bud+d+hA ya :
tad+ya thA:
A+oM b+hai Sha dz+yai b+hai Sha dz+yai ma hA b+hai Sha dz+yai rA dza sa mut+ga te swA hA:
sa bon zla steng oM dkar po /
nor lhar /
'byung ba dgrar langs sogs lan gsum /
dbang len /
oM dzam+b+ha la dza len+d+rA ya d+ha na me d+hi hrIHDA ki nI dz+wa la sam+b+ha raM swA hA:
sa bon pad nyir dzaM baM kha sbyor /
rdo rje phur par /
las can 'gro ba'i sogs gsum /
dbang len /
oM badzra kI li kI la ya sarba big+h+nAM baM hU~M phaT:
oM AHhU~M hrIHbadzra gu ru de wa DA ki nI sarba sid+d+hi pha la hU~M A:
sa bon nyi steng hU~M sngon po /
zil gnon la /
sbas yul nags khrod sogs gsum /
dbang len /
hU~M a kA ya ha a ma ra :
a ya ma du ru tsa sha na :
trig nan :
sbur thum dza dza :
d+ha lo sha bu wa ma :
a r+n+r-i tri sid+d+hi pha la dza dza dza :
sa bon nyi steng hU~M dmar po /
seng sgra la /
stag gzig dom dred sogs gsum /
dbang len /
oM badzra gu ru siM ha g+haN+De d+harmA d+hA tu hU~M hU~M hU~M:
oM badzra tsaN+Da sarba duSh+TAM ta ka ha na da ha pa tsa hU~M phaT:
aHkaHsaHmaHraHtsaHshaHdaHraHsaHmaHraHyaHphaT:
sa bon gnam lcags rdo rje'i lte bar hU~M mthing ngo //
pad+ma badzra la /
sa chu me rlung sogs gsum /
dbang len /
oM AHhU~M gu ru shrI pad+ma badzra hrIHd+hU ma g+ha ye DA ki nI na maHswA hA:
oM AHhU~M hrIHma ha ri ni saHra tsa hri ya dza hU~M:
oM AHhU~M gu ru d+he wa DA ki nI sarba swA hA:
hrIHma ha ri ni sa ra tsa hri ya a r+n+r-i tri dzaHsarba aM ku sha dzaHtsit+ta hrIM hrIM sarba ba su sid+d+hi ku ru swA hA:
sa bon pad+ma dmar po 'dab brgyad lte bar hrIHdmar po /
rta mgrin la /
lam srang 'jigs pa'i sogs gsum /
dbang len /
oM AHhU~M gu ru kro d+ha ha ya grI wa kro d+ha ha ri ni sa sa ma ya dzaHkA le shwa ra sid+d+hi pha la hU~M:
sa bon nyi steng hrIHnag po /
rdo rje gro lod la /
gang zhig gshed ma'i sogs gsum /
dbang len /
oM AHhU~M ma hA gu ru bi ru kro d+ha lo kot+ta ra sarba sid+d+hi hU~M hU~M hU~M phaT:
oM badzra gu ru gro bo lota lo ka sarba sid+d+hi hU~M hU~M hU~M:
sa bon nyi steng hU~M dmar po /
pad+ma rgyal po la /
nam zhig tshe zad sogs gsum /
dbang len /
oM AHhU~M hrIHoM ma Ni pad+me hU~M:
sa bon pad nyi zla steng oM AHhU~M hrIHbzhi brtsegs /
snang mtha' la /
sgyu lus g.yar po sogs gsum /
dbang len /
A+oM a mi ta b+hA hrI:
na maHsarba ta thA ga ta hr-i da ya /
a nu ga te /
oM ku ruM gi ni swA hA/
na mo rat+na tra yA ya /
oM kaM ka ni kaM ka ni /
ro tsa ni ro tsa ni /
tro Ta ni tro Ta ni /
trA sa ni trA sa ni /
pra ti ha na pra ti ha na /
sarba karma pa raM pa rA Ni me sarba satwa nAny+tsa swA hA/
sa bon rdo rje'i lte bar hrIHdmar po /
kun bzang la /
gzhan yang las dang sogs gsum /
dbang len /
oM AHhU~M:
'a a sha sa ma ha :
sa bon pad zla'i steng du 'od lnga'i thig le'i dkyil du a yig mthing ga'o //
rtsa ba'i bla mar /
'gro drug sdug bsngal sogs gsum /
dbang len /
oM AHhU~M gu ru d+hA ki nI dz+nyA na sarba sid+d+hi pha la hU~M:
sa bon rdo rje'i lte bar aHdkar po /
de nas gu ru yid bzhin nor bur gsal ba'i ngang /
mdun bskyed kyi dkyil 'khor lha tshogs rnams la tshogs kyi mchod pa 'bul /
slar yang las gzhung gi bdag 'jug blangs la /
slob mar dbang bskur sogs bya'o //
rang don bsnyen sgrub dngos kyi skabs khrid gzhung rgyas pa ji ltar nyams su len pa nyid nges par gal che zhing /
'di ni dbang sgrub skabs kho nar 'jug bde'i ched du snyam nas 7si tu pad+ma nyin byed dbang pos zur bkol spel bar 'gal 'khrul lha la bshags shing dge bas bstan 'gro'i gsos su shog
/mang+ga laM/

//
