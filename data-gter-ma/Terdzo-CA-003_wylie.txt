@#//
mnga' bdag yab sras thugs dam rgyun gyi nyams len zab pa skor bdun gyi phrin las byang bu bzhugs so //
na mo gu ru d+he wa DA ki nI yai hU~M/
dus gsum rgyal ba'i sku gsung thugs mchog dpal //
gcig tu bsdus te 'gro ba'i don mdzad pa //
gcig chog rgyal po pad+ma gu ru la //
snying nas skyabs mchi rjes su bzung du gsol //
sangs rgyas sku dngos pad+ma 'byung gnas kyis //
yang zab bskyed rdzogs kun gyi bcud phyungs nas //
mnga' bdag yab sras chos rgyal la gsungs pa'i //
thugs dam zab pa'i rgyun khyer gdams pa yi //
las byang cho ga'i rim pa mdor bsdus zhig
/yi ger dgod ces dad dang ldan pa yis //
yang yang bskul bas zur tsam bris pa 'dis //
ma gyur 'gro ba sems can ma lus pa //
tshe 'dir zung 'jug 'od gsal brnyes gyur nas //
'gro kun srid mtsho sgrol ba'i don byed shog
/'di la nyes pa cung zad mchis pa rnams //
chos bdag bka' srung tshogs la bzod par gsol //
de la mdor bsdus sngon 'gro dngos gzhi rjes gsum du bsdus te lag len yi ger 'god pa la /
gzhung bzhin dkyil 'khor rdzas dang mchod pa bsham //
de nas rang nyid bde ba'i stan la 'dug
/lus sems khong klod skyabs yul gsal gdab la //
dang po skyabs su 'gro ba ni /
na mo /
rtsa gsum kun 'dus gu ru rje //
bdag dang ma gyur sems can rnams //
'di nas byang chub snying po'i bar //
rtag par skyabs kyis rjes bzung gsol //
bdag gis rtsa gsum lha tshogs bsgrub //
gang de'i dge ba ma lus pa /
khams gsum sems can thams cad rnams //
rang byung sangs rgyas thob par shog
/hrIH
rtsa gsum bla ma gshegs su gsol //
dgyes pa'i gdan bzhugs gus phyag 'tshal //
phyi nang gsang gsum mchod pas mchod //
nyams sgrib bshags la rjes yi rang //
chos 'khor bskor zhing gzhan don bzhugs //
dge tshogs 'gro bsngo yang dag gi
/rdzogs pa'i sangs rgyas thob par shog
/de nas bgegs la gtor ma gtang ba ni /
hU~M hrIH
'bru gsum byin rlabs gtor ma 'dis //
log 'dren bgegs tshogs tshims gyis la //
rang rang so so'i gnas nyid du //
skad cig nyid la phyir dengs shig
/hU~M/
nga ni gtum drag khro bo'i sku
/che mchog rdo rje gro bo lod //
sku las khro chung me 'od 'phro //
gdon bgegs bar chad mtshams bcad do //
oM AHhU~M hU~M hU~M/
badzra gu ru d+he ba DA ki nI badzra rak+Sha rak+Sha hU~M phaT/
oM AHhU~M/
mchod rdzas byin gyis brlab pa ni /
hU~M/
chos rnams dmigs med stong pa'i ngang //
yaM las rlung gi dkyil 'khor dang //
raM las me yi dkyil 'khor steng //
kaM las thod sgyed rang byung snod //
de nang 'bru gsum 'phro 'du las //
phyi nang gsang gsum mchod tshogs dang //
sman gtor rak+ta gsang ba'i rdzas //
ye shes bdud rtsi'i rgya mtsho ni //
nam mkha' rab 'byams khams gang bas //
rtsa gsum mchod pa'i rdzas su gyur //
oM AHhU~M sarba pany+tsa a mr-ita /
ma hA rak+ta /
ba liM ta hrIHThA/
puSh+pe d+hU pe A lo kegan+d+he nai wid+ya shab+da sarba pU tsa ma hA pany+tsa pU tsa /
ma hA bo d+hi tsit+ta oM AHhU~M/
bshags pa ni /
hU~M/
rtsa gsum thugs dam lha tshogs dgongs su gsol //
bdag gis lus ngag yid gsum nyon mongs kyis //
sdig pa mi dge ci dang ci bgyis pa //
rtsa gsum thugs dam lha la bzod par gsol //
mthol bshags bzod pa dam pa yar bzhes la //
sgrib med tshangs pa'i dngos grub bstsal du gsol /
oM AHhU~M hrIHpad+ma gu ru badzra sa man+ta sa tri lo ke shwa ra badzra lo ka A yur+dz+nyA na d+hA ki siM ha mu kha dzam+b+ha la sarba d+harmAHswa b+hA wa shud+d+ho\u0f85 haM/
sarba d+harmAHsa ma ya hoHsa ma ya satwaM/
gnyis pa dngos gzhi ting 'dzin rnam gsum gzhal yas khang dang lha tshogs bskyed pa ni /
oM/
chos rnams dmigs med spros bral bsam yas las //
sems can kun la khyab pa'i snying rje bsgom //
stong nyid snying rje dbyer med phrin las las //
rang rig hrIHlas rang snang gzhal yas khang //
bkod pa rgyan rdzogs yongs rdzogs pho brang na //
'ja' tshon las grub 'od zer phreng ba 'phro //
de dbus paM las 'dab drug pad+ma'i steng //
thabs shes nyi zla brtsegs pa'i gdan steng du //
rang rig hrIHlas don gnyis byas 'dus las //
pad+ma gu ru sku mdog dkar dmar mdangs //
zhabs gnyis skyil krung phyag gnyis mnyam gzhag steng //
mtshan ldan ka li 'chi med bdud rtsis bkang //
dbu la paN zhwa ber phod chos gos can //
dmar ser ber phyam sum phrug snyan rgyan mdzes //
snang la rang bzhin med pa'i sku ru gsal //
phyogs bzhi steng 'og 'od lnga'i klong dkyil du //
hU~M hrIHhU~M hU~M hrIHdzaM 'phro 'du las //
shar du ngan song sbyong mdzad mi 'khrugs mthing //
lho phyogs spyan gzigs nam mkha'i rgyal po dkar //
nub tu gtum drag rdo rje gro lod smug
/byang du DA ki seng ge'i gdong can mthing //
steng du tshe dpag dkar dmar mthing ga'i mdog
/'og tu dzaM lha le brgan sku mdog can //
zhi khro longs spyod rdzogs pa'i rgyan dang ldan //
rang rang sku mdog phyag mtshan 'od du 'bar //
'khor du rtsa gsum dkyil 'khor lha tshogs rnams //
nam mkha'i sprin phung gtibs pa lta bur bsam //
gnas gsum yi ge gsum gyis mtshan pa las //
'od 'phros rang bzhin gnas nas lha tshogs rnams //
skar mda' lam la zhugs pa ji bzhin du //
spyan drangs gnyis med thim pas rigs bdag ni //
dbang bskur dbu brgyan dbyer med ngang du bsam //
de nas byin dbab spyan 'dren ni /
hU~M/
rang bzhin chos kyi dbyings las ma g.yos kyang //
bdag blo mos pa'i tshul gyis spyan 'dren na //
chos kyi dbyings las skur bzhengs 'dir gshegs la //
dbang dang byin rlabs dus 'dir bstsal du gsol /
hU~M/
pad+ma 'od kyi pho brang dam pa nas //
rje btsun pad+ma gu ru gshegs su gsol //
shar phyogs mngon par dga' ba'i zhing khams nas //
bcom ldan mi 'khrugs rdo rje gshegs su gsol //
lho phyogs ri bo ta la'i pho brang nas //
'phags pa spyan ras gzigs dbang gshegs su gsol //
dur khrod gsang chen rol pa'i pho brang nas //
che mchog rdo rje gro lod gshegs su gsol //
dur khrod bsil ba tshal gyi pho brang nas //
d+hA ki seng ge'i gdong can gshegs su gsol //
nub phyogs bde ba can gyi pho brang nas //
rigs bdag tshe dpag med pa gshegs su gsol //
byang shar lcang lo can gyi pho brang nas //
nor bdag gnod sbyin dzaM lha gshegs su gsol //
gzhan yang dpa' bo DA ki shugs 'gro dang //
dam can srung ma'i tshogs rnams gshegs su gsol //
oM AHhU~M hrIHpad+ma gu ru badzra sa man+ta sa tri lo ke shwa ra badzra lo ka A yur+dz+nyA na d+hA ki siM ha mu kha dzam+b+ha la sa ma ya dzaH
de nas bzhugs su gsol ba ni /
hU~M/
skyon med thabs shes pad+ma nyi zla dang //
dar zab rin chen rnam lnga'i khri steng du //
rtsa gsum thugs dam lha tshogs 'khor dang bcas //
dgyes shing mi g.yo brtan par bzhugs su gsol //
rtsa sngags sham bur /
badzra sa ma ya tiSh+Tha lhan /
de nas phyag 'tshal ba ni /
hU~M/
chos sku 'gyur med gdod ma gshis kyi mgon //
longs spyod rdzogs sku mnyam yangs blo las 'das //
gang la gang 'dul sprul skus don mdzad pa'i //
rtsa gsum thugs dam lha la phyag 'tshal lo //
rtsa sngags sham bur /
a ti pu hoH
pra ti dza hoH
de nas mchod pa 'bul ba ni /
hU~M/
rtsa gsum thugs dam lha tshogs dkyil 'khor la //
phyi nang snod bcud maN+Dal mchod pa'i rdzas //
gzugs sgra dri ro reg bya phun sum tshogs //
sku lnga sgrub pa'i bdud rtsi a mr-i ta //
dug gsum kun bsgral ma hA rak+ta dang //
zhal zas ro ldan gtor ma'i mchod pa dang //
lta sgom spyod gsum mnyam yangs mchod pa'i rdzas //
ma tshang med pa dngos 'byor yid sprul te //
sngags dang phyag rgya ting 'dzin byin brlabs nas //
mchod pa'i lha mo yid 'ong mdzes pa yis //
gar dang phyag rgya rab mdzes bsgyur nas su //
rdo rje glu yis bskul te 'bul lags na //
sku gsung thugs kyi dbyings su thim par mdzod //
mchog dang thun mong dngos grub bstsal du gsol //
rtsa sngags sham bur /
sman raka gtor gsum gyi sngags puSh+pe nas ga Na gu h+ya pU tsa mu dra nIrti sarba pU tsa hoH
de nas bstod pa ni /
hU~M/
byin rlabs kun gyi 'byung gnas rin po che //
dngos grub bdud rtsi dgos 'dod stsol mdzad pa //
bar chad sel mdzad kun 'dus rin po che //
pad+ma gu ru'i sku la phyag 'tshal bstod //
ngan song sdug bsngal kun las skyob mdzad pa //
me long ye shes dbyings su sbyor mdzad pa //
mi 'khrugs rdo rje sangs rgyas bcom ldan 'das //
rdo rje'i rigs mchog mgon la phyag 'tshal bstod //
'gro kun snying rje brtse bas mi 'dor bar //
thabs mkhas thugs rjes gzhan don mchog brtson pa //
thugs rje chen po 'phags pa spyan ras gzigs //
nam mkha' rgyal po'i sku la phyag 'tshal bstod //
log 'dren bdud dang dam sri tshar gcod cing /
dug gsum dug lnga dbyings su sgrol mdzad pa //
che mchog dbang drag rdo rje gro lod sku
/gtum drag 'jigs byed dpal la phyag 'tshal bstod //
dgra bgegs byad ma bud shing nyer 'tshe'i tshogs //
bskyed rdzogs rig sngags drag pos sreg mdzad pa //
siM ha mu kha log 'dren yongs kyi gshed //
DA ki yongs kyi gtso la phyag 'tshal bstod //
rgyal ba'i gsung mchog pad+ma dbang gi lha //
'gyur med sku brnyes tshe bcud kun gyi dpal //
bcom ldan mgon po ye shes tshe dpag med //
gsung mchog rigs kyi bdag la phyag 'tshal bstod //
dgos 'dod kun 'byung dpag bsam shing chen te //
dngos grub 'bras stsol nor 'chang gter gyi bdag
/dbang gi las mdzad gnod sbyin dzam+b+ha la //
gter bdag dbang ldan khyed la phyag 'tshal bstod //
gzhan yang dpa' bo d+hA ki mkha' 'gro ging //
dam can bka' srung gter bdag la sogs pa //
pad+ma'i spyan sngar thugs dam zhal bzhes pa'i //
dam tshig gter bdag rnams la bdag bstod do //
de nas 'dzab skul ni /
hU~M/
'ja' 'od thig le 'od zer 'phro ba'i klong //
pad+ma nyi zla ma chags gdan steng du //
rje btsun chen po pad+ma gu ru la //
mi 'khrugs rdo rje spyan ras gzigs dbang dang //
rdo rje gro lod mkha' 'gro seng ge'i gdong //
rigs bdag tshe dpag gnod sbyin dzaM lha sogs //
dgyes par bskor te 'dzum pa'i mdangs dang bcas //
zhal nas snying po 'dzab kyi rang sgra sgrog
/spros pas rgyal ba mnyes pa'i mchod pas mnyes //
bsdus pas dngos grub thams cad bdag la thim //
ma gsal bar du bsnyen cing 'bad de bsgrub //
ma 'grub bar du ting 'dzin mi btang ngo /
hrIHpad+ma gu ru badzra sa man+ta sa tri lo ke shwa ra badzra lo ka A yur+dz+nyA na DA ki siM ha mu kha dzam+b+ha la kA ya wA ka tsit+ta sarba sid+d+hi pha la hU~M/
shIn+taM puSh+TiM wa shaM mA ra ya hU~M phaTaH
gsum pa rjes kyi las 'grigs la dang po tshogs bsang sbyang byin gyis brlab pa ni /
hU~M/
rang byung b+han+d+ha yangs shing rgya che'i nang //
tshogs rdzas 'dod yon bza' btung 'bag btsog rnams //
rang nyid lha yi thugs ka'i 'od zer las //
raM yaM khaM gis bsregs sbyangs bkrus par gyur //
slar yang lha yi thugs ka'i 'od zer nas //
oM hU~M trAM hrIHAHyi 'phro 'du las //
rigs lnga'i sangs rgyas 'od zhu rdzas la thim //
gnyis med bdud rtsi'i rgya mtsho chen por gyur /
oM hU~M trAM hrIHAH
de nas tshogs la spyan 'dren pa ni /
tshogs phud dang po ni /
hU~M/
bde chen mnyam yangs thugs dam lha tshogs rnams //
gnas 'dir spyan 'dren 'dod yon tshogs mchod bzhes //
thugs dam dgyes bskang sgrub mchog mched lcam la //
mchog dang thun mong dngos grub bstsal du gsol //
rtsa sngags sham bur /
ga Na tsakra pU tsa la khA hi /
tshogs bar pa bshags pa ni /
hU~M/
sngon byung dus nas da lta'i bar dag tu //
bdag cag ma rig lus ngag yid gsum gyis //
rtsa ba yan lag 'gal 'khrul ci mchis pa //
zhal zas tshogs kyi mchod pas bshags par bgyi /
hrIHpad+ma gu ru badzra sa ma ya hoH
tha ma bsgral mchod ni /
hU~M/
gtum drag dpal chen rdo rje gro bo lod //
g.yas pa'i phyag na rdo rje rtse lnga gdengs //
g.yon pas phur bus dgra bgegs don snying gzir //
log 'dren dgra bgegs rdul phran bzhin du rlogs /
oM AHhU~M badzra gu ru rdo rje gro bo lod lo ka dgra bgegs gnod byed 'byung po mA ra ya hU~M phaT:
yaM rbad /
hrIH
pad+ma gu ru zhes pa nas /
dzaM b+ha la sa pa ri wA ra dgra bgegs kyi sha khrag rus pa la kha raM khA hi /
de nas tshogs kyi skong ba ni /
hU~M/
gsang chen dur khrod rol pa'i dkyil 'khor 'dir //
yang gsang dkyil 'khor sgrub rdzas mchod rdzas bshams //
gang des rtsa gsum lha tshogs thugs dam bskang //
rnal 'byor nyams chag thams cad so sor bshags //
bshags pa bya ba ni /
hU~M/
chos sku skye med yang gsang don gyi lha //
skong dang bskang bya bshags dang bshags byed med //
skye med rang byung gdod nas lhan skyes te //
rtsa gsum thugs dam lha tshogs thugs dam bskang //
de nas tshogs drang zhing blang ba ni /
hrIH
gdod nas rnam dag ming tsam med pas na /
gtsang dang dme ba'i tha snyad kun dang bral //
rang byung rdzas mchog dgyes skong chen po 'di //
spang blang gnyis su med par rol tu gsol //
ces pas drang /
hoH
chos rnams bde chen ngo mtshar gcig pa la //
gzung dang 'dzin pa'i mtshan ma kun dang bral //
ye shes rdzas mchog du ma ro gcig ngang //
gnyis med bde ba chen por rol par bya //
a la la hoH
de nas tshogs lhag ni /
hrIH
dang po phud bdag rtsa gsum thugs dam lha //
bar du tshogs mchod 'khor bcas mchod pa'i rdzas //
tha ma phud lhag bshal chu'i mchod pa 'di //
dpal gyi bka' nyan d+hA ki'i lhag sdud rnams //
bzhes la sngon gyi dam bca' khas blangs bzhin //
zhi rgyas dbang drag 'gug sreg mnan gzir sogs //
bcol pa'i phrin las ma lus grub par mdzod //
uts+tshiSh+Ta ba liM ta khA hi /
de nas thugs dam gnad nas bskul ba ni /
hU~M/
chos sku skye med longs sku rang bzhin rdzogs //
sprul skus don mdzad 'gro don thabs kyis 'dul //
rtsa gsum thugs dam lha tshogs skur bzhengs la //
gnas 'dir byon la dbang skur byin gyis rlobs //
bdag ni bla med byang chub mchog sgrub cing //
yang gsang bskyed rdzogs nyams su len pa la //
phyi nang gdon bgegs dgra 'dre mi mthun pa //
dug gsum dug lnga log lta gnyis snang sogs //
dbyings su sgrol la phyam brdal chen por mdzod //
bskyed rdzogs zung 'brel ting 'dzin gding thob cing //
snang bzhi mthar phyin nyin mtshan rnal 'byor don //
ye grol klong yangs 'od phung chen po'i mchog
/tshe 'dir rtogs pa'i phrin las mdzad du gsol //
de nas chad mtho bya ba ni /
hU~M/
chos sku dpal chen che mchog he ru ka
/longs sku zhi khro rab 'byams lha yi tshogs //
sprul sku pad 'byung mnga' bdag yab sras dang //
brgyud 'dzin gter ston rig 'dzin sprul sku yis //
dus tshigs gsum du rtsa gsum lha tshogs kyi //
dkyil 'khor zhal phyes smin grol bkod pa yi //
bka' srung gter srung dam can rgya mtsho yis /
khas blangs dam bca' tha tshig bor ba bzhin //
dus 'dir sngags 'chang rnal 'byor bdag cag gis //
bskul zhing phrin las deng 'dir bcol ba'i dus //
mkho dgu'i gtor ma dam rdzas 'di bzhes la //
bdag cag yon mchod 'khor dang bcas pa yi //
nad gdon bar chad dgra bgegs nyer 'tshe zlog
/tshe dpal longs spyod gang bsam 'grub pa dang //
bla med byang chub thob pa'i phrin las mdzod //
de nas brtan ma skyong ba ni /
hU~M/
phyi yi skyong ma brtan ma bcu gnyis tshogs //
nang gi skyong ma dbang phyug nyi shu brgyad //
gsang ba'i skyong ma d+hA ki sde lnga'i tshogs //
sngon tshe slob dpon pad+ma'i spyan snga ru /
khas blangs dam bca' gnyan po ji bzhin du //
gtor ma'i bshal chu bdud rtsir byin brlabs 'dis /
khyed rnams dgyes bskangs phrin las rnam bzhi yi //
don rnams ma lus dus 'dir 'grub par mdzod //
de nas rta bro ni /
hU~M/
gdug pa'i zhing bcu bsgral ba yi //
phung khams skye mched ma lus par //
rtsa gsum thugs dam lha tshogs kyis //
dug lnga 'joms pa'i bro brdungs pas //
bro ni 'du 'bral med pa'i bro //
tshig ni snying po 'dzab kyi glu //
gnyis med chos kyi dbyings su thim //
oM satwam+b+ha ya rak+sha nan /
de nas lhag chad kha skong ni /
hU~M/
rtsa gsum thugs dam lha tshogs dkyil 'khor du //
sgrub rdzas ma tshang mchod rdzas ma 'byor pa //
sngags nyams cho ga lhag chad gyur pa rnams //
thugs dam dkyil 'khor lha la bzod par gsol //
de nas gshegs su gsol ba ni /
kye ma /
rtsa gsum thugs dam lha tshogs rnams //
de ring nyid du gshegs nas kyang //
thugs rjes sems can don nyid du //
slar yang 'byon par mdzad du gsol //
dkyil 'khor bsdu zhing rdzogs rim ni /
hU~M/
rang rig sems kyi dkyil 'khor du //
thugs dam lha tshogs ma lus pa //
dwangs pa'i mtsho la gza' skar bzhin //
gsal stong chen por mngon du shar //
chu la chu bur thim pa dang //
nam mkha'i 'ja' tshon yal ba bzhin //
skye med chos kyi dbyings su bzhag
/de nas smon lam ni /
bdag gis 'gro ba kun don du //
thugs dam lha tshogs bsgrubs nas su //
dge ba ci dang ci mchis pas //
bla med byang chub myur thob shog
/de nas bkra shis ni /
hrIH
bkra shis dpag bsam shing gi sdong po la //
dgos 'dod nor bu'i 'bras bu mchog tu smin //
'gro kun bdud rtsi'i ro yis tshim mdzad pa //
byin rlabs bla ma rnams kyi bkra shis shog
/bkra shis gangs ri lhun sdug chags pa la //
'gro la dgos 'dod chu bo'i rgyun chen 'bebs //
tsha gdung nyon mongs gdung ba sel mdzad pa //
yi dam dkyil 'khor lha tshogs bkra shis shog
/bkra shis ye shes me chen rab 'bar mdzad //
me yi tshwa tshwa rab gdung 'phro ba yis //
dgra bgegs bud shing ma lus sreg mdzad pa //
mkha' 'gro dam can rnams kyi bkra shis shog
/bkra shis sa gzhi brtan pa'i zhing sa la //
don grub 'bras bu lo thog smin mdzad pas //
skye 'gro sems can bde bar 'tsho byed pa //
yangs pa'i rgyal khams bde ba'i bkra shis shog
/ces slob dpon pad+ma saM b+ha was /
mnga' bdag chos skyong ba'i rgyal po khri srong lde'u btsan yab sras la gdams pa'i thugs dam rgyun gyi nyams len gyi las byang mdor bsdus pa zhig dgos zhes /
snying po'i don la mi phyed pa'i snying stobs 'chang zhing /
bskyed rdzogs kyi don thugs nyams su len par spro ba zur mkhar shar phyogs pa rta mgrin tshe dbang gis bskul ba las /
rdzogs chen pa gar gyi dbang phyug rtsal gyis stan thog gcig tu bkod pa'i yi ge pa ni kun dga' paN chen zhes pas bgyis pa'o //
shub+haM/
bkra shis so //

//
