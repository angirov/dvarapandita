@#//
thugs rje chen po rtsa gsum snying thig las phrin las kyi byang bu tshogs gnyis chu rgyun zhes bya ba bzhugs so //
na mo gu ru lo ke shwa ra ya /
mtshan tsam thos pas srid pa'i rtsa ba bcad //
sku la dus gsum rgyal ba'i zhing sku rdzogs //
gsung gi rig sngags bzlas pas rnam grol thob //
sangs rgyas pad+ma'i gtso bos 'gro 'di skyongs //
gang gi sgrub thabs kun gyi bcud //
rgya mtsho lnga yi dkyil 'khor gyi //
phrin las bde chen gsang lam 'dir //
blo ldan spro bas zhugs shig kye //
zab lam 'di'i rnal 'byor dang 'brel bar phrin las kyi rim pa la 'jug par 'dod pas yo byad kyi gshom ni /
bsnyen sgrub dang dbang bskur rnams la so so'i skabs dang bstun /
dkyus la sman gtor rak+ta phyi mchod rnams bsham /
tshogs kyi yo byad dang 'bul gtor sogs tshogs par bya /
phrin las dngos la gsum /
sngon 'gro
/dngos gzhi /
rjes kyi las rim mo //
dang po la /
brgyud pa'i gsol 'debs ni /
snang ba mtha' yas gar dbang spyan ras gzigs //
pad+ma 'byung gnas yum mchog mtsho rgyal ma //
grub pa'i dbang phyug rdo rje bdud 'joms la //
gsol ba 'debs so thugs rjes bdag byin rlobs //
zab gter sgo 'byed gar dbang zla rgyal mtshan //
nyi zla klong gsal chos dbang rdo rje 'dzin //
phrin las rnam rgyal pad+ma 'jigs bral la //
gsol ba 'debs so thugs rjes bdag byin rlobs //
dbang phyug rgyal po kun bzang bstan pa'i nyi //
chos kyi rgyal mtshan 'jam dbyangs mkhyen brtse'i dbang //
rtsa brgyud bla ma dkyil 'khor lha tshogs la //
gsol ba 'debs so thugs rjes bdag byin rlobs //
phyi nang snang zhen chos nyid ngang du dag
/sgo gsum lha sngags ye shes 'khor lor rdzogs //
ma btsal lhun grub sku bzhi'i 'bras bur smin //
'khor ba dong sprugs 'jig rten mgon gyur shog
/skyabs su 'gro ba ni /
na mo :
mkha' mnyam sems can ma lus kun :
'di bzung byang chub ma thob bar :
dkon mchog gsum gyi ngo bo ste :
bla ma rnams la skyabs su mchi :
sku gsum dngos grub kun gyi bdag :
yi dam lha la skyabs su mchi :
bar chad kun sel grogs mdzad ma :
mkha' 'gro rnams la skyabs su mchi :
lan gsum /
sems bskyed pa ni /
na mo :
bdag gis sems can kun don du :
'di bzung 'khor ba ma stongs bar :
pha ma rigs drug sems can rnams :
sdug bsngal dag las bskyab pa'i phyir :
theg mchog lam bzang 'dir zhugs nas :
lha mchog thugs rje chen po bsgom :
ma Ni'i sgra dbyangs 'gro rnams skyabs :
tshad med bzhi ldan rmang bting nas :
smon 'jug gnyis kyi lam sbyangs te :
rigs drug sbyin pa rnam bzhis bskyang :
sku gsum thob par sems bskyed do :
lan gsum /
tshogs gsag pa ni /
bla ma yi dam mkha' 'gro gshegs :
spyi gtsug pad zla'i gdan la bzhugs :
sgo gsum dad pas gus phyag 'tshal :
dngos 'byor yid sprul mchod pa 'bul :
sdom gsum nyams chag 'gal gyur bshags :
dge ba mchog la bdag yi rang :
'gro ba gang 'dul chos 'khor bskor :
mya ngan mi 'da' bzhugs su gsol :
dge ba byang chub chen por bsngo :
bgegs la gtor ma sbyin pa ni /
bsang sbyang byin rlabs 'gugs pa nam mkha' mdzod kyi sngags rgyas bsngo ba rnams spyi mthun byas la /
bka' bsgo zhing mtshams bcad pa ni /
hrI:
nga ni dpal chen khro rgyal rta mgrin te :
rta skad rngam 'tsher bar chad ma lus sel :
rab 'jigs sku yi sprul pas bar chad sel :
ye shes me ri 'bar bas phyogs mtshams gang :
gdon bgegs 'byung po zhes bya'i ming yang med :
log rtog ma rig 'khrul pa'i sems can la :
lha dang 'dre zhes bzang ngan gnyis snang yang :
rnam dag sems nyid ye grol spros med la :
gnyis 'dzin 'dre bgegs zhes bya ga la srid :
rnam rtog a 'thas gnyis snang bgegs su shar :
bar chad gdon bgegs rang gi sems las byung :
sems nyid ma bcos thugs rje chen po'i thugs :
stong gsal rang rig klong du mtshams bcad do :
hrIHbadzra kro ta h+ya grI wa hU~M phaT:
mchod rdzas byin brlab ni /
oM AHhU~M:
rang gi gnas gsum yig 'bru las :
'od zer phyogs bcur 'phros pa yis :
mchod rdzas 'bags btsog dngos 'dzin sbyangs :
rigs lnga 'od zhu byang sems bdud rtsi dang :
'khor 'das yongs grol rak+tar bltams :
'dod yon lnga ldan gtor tshogs spungs :
zag med dpag yas mchod sprin gyur :
oM AHhU~M:
sarba pany+tsa rak+ta b+ha liM ta ma hA pU tsa sa ma ye hU~M:
gnyis pa dngos gzhi'i thog ma dam tshig pa'i dkyil 'khor bskyed pa ni /
oM:
byams pa chen po tshad med ngang las ni :
A:
snying rje kun khyab tshad med 'ja' tshon 'khrigs :
hU~M:
sprul sku'i snying rjes sems can kun la khyab :
hrI:
sku lnga yongs rdzogs dag pa'i ngo bor bsam :
de las 'od 'phros 'phags pa'i tshogs rnams mchod :
snod la phog pas 'byung bzhi'i dngos po sbyangs :
'od lnga las grub gzhal yas khang du gyur :
'od zer tshur 'dus bdag lus rnam smin sbyangs :
pad+ma nyi zla brtsegs pa'i gdan steng du :
rang nyid skad cig dran rdzogs ngang nyid las :
snying rje'i bdag po thugs rje chen po'i sku :
sku mdog dmar po zhal gcig phyag bzhi pa :
thabs shes dbyer med rtsa phyag thal mo sbyar :
g.yas 'og pad+ma rA ga'i phreng ba 'dren :
g.yon 'og me tog pad+ma'i yu ba 'dzin :
zhabs gnyis mnyam nyid skyil mo krung du bzhugs :
dbu skra ral pa'i thor tshugs gyen du brdzes :
sna tshogs dar gyi cod pan ze prog can :
mgur chu phyag zhabs rat+na'i rgyan gyis spras :
zhal 'dzum brtse bas 'gro la spyan gyis gzigs :
gsal stong dngos med nam mkha'i 'ja' ltar bskyed :
g.yas su pad nyi bam ro'i gdan steng du :
yi dam dpa' bo rta mgrin khro bo'i rgyal :
sku mdog dmar po zhal gcig phyag gnyis pa'i :
g.yas pas pad+ma DA ru nam mkhar 'khrol :
g.yon pas lcags sgrog dngul dkar dril bu gsil :
dbu skra dmar ser gyen brdzes thod skam brgyan :
spyi gtsug rta mgo ljang zhur rta skad 'tsher :
smin ma sma ra rab 'khyil me stag 'phro :
zhal gdangs ljags 'dril mche gtsigs rkan sgra rdeb :
rab 'jigs dur khrod chas brgyad sku la gsol :
rngam brjid dpa' bo rgya mtsho'i dbus na 'gying :
gar stabs shigs se me dpung klong na bzhugs :
hrI:
g.yon du pad+ma nyi zla bam ro'i steng :
rgyal yum gsang ba ye shes mkha' 'gro ma :
sku mdog dmar mo zhal gcig phyag gnyis ma :
mche gtsigs smin ma dmar ser spyan gsum bgrad :
g.yas g.yon phyag gnyis gri gug thod khrag bsnams :
dbu skra sil bu'i lcang lo thur du grol :
gcer bu rus pa'i rgyan drug mdzes pa la :
spyi gtsug phag zhal nag mo ngur sgra 'byin :
pheM pheM A ral+li yi sgra sgrog cing :
rigs bzhi'i mkha' 'gro rgya mtsho'i dbus nyid na :
me dpung klong na gar stabs tshul du bzhugs :
hrI:
rang gi spyi gtsug pad+ma nyi zla'i steng :
bde gshegs kun 'dus pad+ma 'byung gnas bdag :
sku mdog mthing nag gzi brjid 'od 'bar zhing :
dbu skra gyen brdzes dar sna'i phod kyis bcing :
a tsar cha lugs rus pa'i rgyan drug mnabs :
g.yas kyi phyag na seng ldeng DA ru 'khrol :
g.yon gyi phyag na dngul dkar dril bu gsil :
lo brgyad bzhon tshul gar stabs 'od zer 'khyil :
skyil krung zil phrom byin rlabs bde drod 'bar :
rig 'dzin rgya mtsho'i dbus na lham mer bsam :
rgyab tu bstan srung dam can rgya mtsho rnams :
bka' nyan las byed phrin las kun sgrub cing :
'od zer me stag rab 'khrugs gar nyams 'khyugs :
cha lugs ma nges rngam 'khrugs tshul du bsam :
mdun du pha ma rigs drug sems can rnams :
gus 'dud dge bas ma Ni'i pad dbyangs ldir :
snang srid ye rdzogs lhun grub rang bzhin la :
ma 'gags rol pa'i tshul du gsal bar bsgom :
ye shes pa spyan 'dren pa ni /
spos bsreg rol mo'i sgra dang bcas /
hrI:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
bsil tshal ta la o rgyan yul :
rdo rje gdan dang ma ga ta :
a su stag tshang seng phug nas :
sprul pa'i mtshan brgyad gshegs su gsol :
hrI:
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M hrI:
oM ma Ni pad+me hU~M:
hrI:
shar phyogs po ta la yi zhing //
ngo mtshar bkod pa khyad par 'phags //
ye shes rang snang pho brang nas //
'phags pa thugs rje chen po la //
sangs rgyas byang chub sems dpa' sogs //
rgyal ba rgya mtsho'i 'khor gyis bskor //
gnas mchog 'di ru spyan 'dren gyis //
byin gyis rlob phyir gshegs su gsol //
oM AHhU~M hrI:
oM ma Ni pad+me hU~M:
gtso bo'i spyan 'dren ma dper chad pa bsabs kyang /
phyin chad gter gzhung dngos rnyed na de bri dgos /
hrI:
dur khrod rab 'jigs gzhal yas khang :
chos 'byung 'bar ba'i gdan steng nas :
rngam brjid nga ros dgra bgegs 'dul :
khro rgyal gtso bo he ru ka :
dpal chen rta mgrin 'jigs pa'i sku :
gnas mchog 'di ru spyan 'dren gyis :
byin gyis rlob phyir gshegs su gsol :
oM AHhU~M hrI:
oM ma Ni pad+me hU~M:
hrI:
dur khrod gnas brgyad bam ro'i steng :
dus gsum rgyal ba skyed pa'i yum :
gsang ba ye shes DA ki'i gtso :
khro 'dzum chags pa'i gzhon tshul can :
DA ki'i tshogs bcas gshegs su gsol :
gnas mchog 'di ru byin phobs la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M hrI:
oM ma Ni pad+me hU~M:
hrI:
bla ma yi dam mkha' 'gro dang :
chos skyong dam can gter bdag rnams :
gnas mchog 'di ru byin phobs la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M hrI:
oM ma Ni pad+me hU~M:
badzra gu ru ha ya g+h+rI wa d+hu ma g+ha ye ha ri ni sa sid+d+hi hU~M hrIM hrIM:
bzhugs su gsol ba ni /
oM AHhU~M hrI:
oM ma Ni pad+me hU~M:
rang bzhin stong gsum gzhal yas yangs pa'i nang :
rin chen sna lnga seng ge pad+ma dang :
dar zab nyi zla rab brjid khri steng du :
byams mgon rgyal ba rgya mtsho'i lha tshogs rnams :
dgyes 'dzum gzi brjid mdangs ldan bzhugs su gsol :
sa ma ya tiSh+Tha lhan :
oM AHhU~M hrI:
oM ma Ni pad+me hU~M:
phyag 'tshal ba ni /
hrI:
rtsa gsum thugs rje'i dkyil 'khor 'dir :
sgrib sbyang tshogs gnyis gsag pa'i phyir :
lus ngag yid gsum rab dad pas :
rtse gcig gus pas phyag 'tshal lo :
a ti pU ho :
pra ti dzaHho :
mchod pa 'bul ba la phyi mchod ni /
hrI:
thugs rje chen po'i lha tshogs la :
phyi yi mchod pa 'bul ba ni :
me tog bdug spos mar me dri :
zhal zas sgra snyan mchod pa rnams :
rtsa gsum lha la mchod pa 'bul :
bzhes nas bdag la dgyes par mdzod :
oM AHhU~M hrI:
oM ma Ni pad+me hU~M:
badzra puSh+pe 
d+hU pe 
A lo ke 
g+han+d+he 
nai wid+yA 
shab+da pU tsa ho :
nang mchod ni /
hrI:
rtsa gsum thugs rje'i lha tshogs la :
nang gi mchod pa 'bul ba ni :
dbang po'i me tog gsur chen spos :
zhun chen snang gsal dri chu dang :
sha chen zhal zas rkang gling rnams :
dug gsum sku gsum phyag rgya gar :
dug lnga ye shes lngar bsgyur te :
rtsa gsum thugs rje'i lha la 'bul :
bzhes nas rang sems rtogs par mdzod :
oM AHhU~M hrI:
oM ma Ni pad+me hU~M:
gsang mchod ni /
hrI:
rtsa gsum thugs rje'i lha tshogs la :
gsang ba'i mchod pa 'bul ba ni :
snang ba thabs kyi yab mchog dang :
shes rab stong pa'i yum sbyor bas :
gnyis med mkha' gsang sbyor mtshams nas :
bde chen dkar dmar bde chen rgyun :
zung 'jug ro snyoms zag pa med :
bde gsal snang stong rig stong dang :
grags stong mi rtog mchod par 'bul :
gzi mdangs rgyas phyir bzhes su gsol :
oM AHhU~M hrI:
oM ma Ni pad+me hU~M:
bdud rtsi sman mchod ni /
hrI:
rtsa gsum thugs rje'i lha tshogs la :
bdud rtsi sman mchod 'bul ba ni :
rtsa brgyad lo 'dab stong sbyar ba'i :
tshogs brgyad nyon mongs stong dag phyir :
dgyes mdzad bdud rtsi ro brgya ldan :
yon tan brjod 'das mchod pa 'di :
rtsa gsum thugs rje'i lha la 'bul :
oM AHhU~M hrI:
oM ma Ni pad+me hU~M:
oM sarba pany+tsa a mr-ita khA hi :
'dir spro na brgyud 'debs tshig rkang bzhi pa la /
sman mchod 'bul lo thugs rjes bdag byin rlobs //
zhes bsgyur la brgyud mchod bya /
rak+ta khrag mchod ni /
hrI:
rtsa gsum thugs rje'i lha tshogs la :
rak+ta'i mchod pa 'bul ba ni :
bdag 'dzin bsgral pa'i b+han+d+ha ru :
zhing bcu bsgral pa'i khrag gis bkang :
'dod chags rang dag rba klong la :
zhe sdang bsgral ba'i lhu dum 'phyo :
gti mug bsgral ba'i zhag chen 'khyil :
skye 'chi rtsad gcod rak+ta 'di :
rtsa gsum thugs rje'i lha la 'bul :
oM AHhU~M hrI:
oM ma Ni pad+me hU~M:
ma hA rak+ta khA hi :
dam rdzas gtor mchod ni /
hrI:
rtsa gsum thugs rje'i lha tshogs la :
ba liM gtor mchod 'bul ba ni :
snang ba snod kyi 'jig rten du :
khams gsum rigs drug gtor mar bshams :
yongs grol 'dzin dag gtor ma 'di :
rtsa gsum thugs rje'i lha la 'bul :
bzhes nas bdag la dgyes par mdzod :
oM AHhU~M hrI:
oM ma Ni pad+me hU~M:
sarba b+ha liM ta kha raM khA hi :
yongs grol don mchod ni /
hrI:
rtsa gsum thugs rje'i lha tshogs la :
dug lnga rang grol mchod pa ni :
'dod chags zhe sdang gti mug sogs :
bde stong gsal stong rig stong dang :
grags stong dran stong rnam dag pa'i :
dug lnga ye shes rang grol 'di :
rtsa gsum thugs rje'i lha la 'bul :
oM AHhU~M hrI:
oM ma Ni pad+me hU~M:
ma hA sarba pU tsa ho :
de nas bstod pa bya ba ni /
hrI:
ma bcos rang byung rgyu rkyen bral ba'i ngang :
thugs rjes rang byung pad sdong rtse las byon :
skyon med gzhom gzhig mi mnga' rdo rje'i sku :
pad+ma 'byung gnas sku la phyag 'tshal bstod :
pad+ma sam+b+ha rig gnas kun la mkhas :
blo ldan mchog sred yon tan kun tu rgyas :
pad+ma rgyal pos rgyal srid chos la bkod :
nyi ma 'od zer 'khrul pa'i sbubs nas thon :
shAkya seng ges bdud bcom bstan pa spel :
seng ge sgra sgrog mu stegs dam sri btul :
rdo rje gro lod sprul pas bod khams 'dul :
sprul pa'i mtshan brgyad sku la phyag 'tshal bstod :
dus gsum 'byon bzhugs rtsa brgyud bla ma rnams :
thugs rje'i rgya mtsho byin rlabs sprin phung 'thibs :
skal ldan lam sna 'dren mdzad 'gro ba'i mgon :
sku gsum bla ma mchog la phyag 'tshal bstod :
bde gshegs rgyal ba ma lus thams cad kyi :
thugs kyi dgongs pa longs pa'i pad 'byung gis :
bdag dang mos pa'i gang zag thams cad la :
dbang bskur byin rlabs chu bo'i rgyun bzhin phobs :
ma rig bdag cag khams gsum 'khor bar 'khyams :
ma hA gu ru khyed kyi thugs rjes zungs :
hrI:
byang chub mchog tu thugs bskyed snying rje'i bdag :
spyan ras gzigs kyi 'od zer 'gro la gzigs :
zhal 'dzum sgra dbyangs ma Ni'i chos sgra sgrog :
shangs nas ye shes rlung gis dug lnga 'thor :
byams mgon thugs rje can la phyag 'tshal bstod :
hrI:
yan lag drug cu ma nges tshangs pa'i gsung :
snyan pa'i sgra dbyangs rigs drug 'dul thabs mdzad :
gang 'tsham ma Ni'i pad dbyangs sgrib sbyong ba'i :
longs spyod rdzogs sku spyan ras gzigs la bstod :
hrI:
byang chub thugs chud phyag gnyis thal mo sbyar :
dbyings dang ye shes dbyer med rang byung ba :
g.yas 'og bgrang phreng byang chub lam la 'dren :
g.yon 'og pad+ma 'khor ba'i skyon dang bral :
skye bzhi rtsad gcod spyan ras gzigs la bstod :
hrI:
rin chen rus rgyan dar gyi cod pan 'phur :
rdo rje skyil krung don la mnyam par bzhugs :
snying rje'i mnga' bdag byams mgon spyan ras gzigs :
'jig rten dbang phyug sku la phyag 'tshal bstod :
hrI:
chos dbyings ye shes rig pa rang byung lha :
thugs rje khros pa rta mgrin dbang gi rgyal :
sku mdog dmar nag dregs pa bdud bzhi 'dul :
rngam brjid rang byung rta mchog sku la bstod :
hrI:
spyan gsum rab 'jigs sdang mig bgegs la bgrad :
zhal gdangs mche gtsigs ag tshom bskal me 'bar :
dbu skra gyen brdzes thod skam rta mgos mtshan :
'jigs byed rta mgrin dbang la phyag 'tshal bstod :
hrI:
dur khrod chas brgyad rab 'jigs 'bar ba'i sku :
stobs bcu lhun rdzogs gar dgu'i nyams dang ldan :
zhabs gnyis dor stabs brkyang bskum tshul du bzhugs :
drag po rta mchog dpal la phyag 'tshal bstod :
hrI:
phrin las bzhi sgrub rigs bzhi'i dpa' bo dang :
dregs pa kun 'dul 'jigs byed rab tu khros :
bdud bzhi'i dpung 'joms dpa' bo stag sham can :
nyer bzhi dpa' bo rgya mtsho'i sku la bstod :
hrI:
stong nyid chos kyi dbyings las bzhengs pa'i sku :
thugs kyi rgyal ba skyed mdzad mkha' 'gro'i gtso :
'gro la bu ltar brtse ba'i mnga' bdag ma :
gsang ye DA ki rnal 'byor ma la bstod :
hrI:
dug lnga rnam dag sku mdog dmar la 'tsher :
spyan gsum rab bgrad rngam gtum khro mo'i sku :
rus pa'i rgyan drug phar phyin drug dang ldan :
kun tu bzang mo yum gyi sku la bstod :
hrI:
phyag g.yas cang te'u'i sgra yis dpa' bo sdud :
dril bu'i sgra yis mkha' 'gro bran du 'khol :
kha T+wAM rtse gsum dug gsum rtsad nas gcod :
tshad med bzhi ldan gar nyams bsgyur la bstod :
hrI:
sku mdog ma nges cha lugs cir yang sgyur :
bdag med chos dbyings gri gug thod khrag bsnams :
'khor ba'i g.yul ngo bzlog phyir rtse gsum brten :
ye shes mkha' 'gro'i sku la phyag 'tshal bstod :
hrI:
rdo rje rin chen pad+ma las kyi rigs :
sku mdog dkar ser dmar ljang phrin las mdzad :
bde spor dngos grub ster mdzad lha mo ste :
las kun sgrub mdzad ma la phyag 'tshal bstod :
hrI:
bde gshegs kun gyi phrin las gcig bsdus pa :
'jig rten 'das kyang drag gtum rngam stabs can :
drag shul khros pas dgra bgegs tshar gcod pa'i :
chos skyong gter bdag rnams la phyag 'tshal bstod :
ces pa rnams kyis bskyed pa'i rim pa rjes 'brel bcas song nas /
bzlas pa bya ba la /
ting nge 'dzin spyi mthun ni /
thugs kar pad+ma 'dab ma brgyad pa'i lte bar nyi zla'i steng du hrIHdmar po /
de'i mtha' skor du yi ge bcu pa'i sngags kyi phreng ba g.yas skor du 'khor ba /
de las 'od zer 'phros pas bde bar gshegs pa rnams mchod /
byin rlabs dngos grub thams cad tshur bsdus nas rang la thim /
yang 'od zer 'phros /
sems can thams cad la phog pas sdig sgrib ma lus pa sbyangs nas 'phags pa'i skur gyur par bsam la /
oM AHhU~M hrI:
oM ma Ni pad+me hU~M:
zhes yi ge bcu pa la bzlas pa'i dngos gzhi bya /
yang 'od zer sems can rnams la phog pas rang dbang med par dbang du 'dus par bsam la /
badzra gu ru h+ya g+h+rI wa :
d+hu ma g+ha ye :
ha ri ni sa sarba sid+d+hi hU~M:
hrIM hrIM:
zhes pa'i sham bu btags pa'ang ci nus bzlas pa'i mthar stong tshigs phul /
bsnyen pa'i tshad ni yig bcu 'bum phrag bcu /
sham bu btags pa khri tsho gsum bzla bar bshad do //
gsum pa rjes kyi las rim la /
dang po tshogs mchod ni /
dam tshig gi rdzas su 'os pa'i bza' btung rnams bsham /
chu chang nang mchod kyis bran la /
raM yaM khaM:
ma dag 'bags btsog thams cad sbyangs :
oM AHhU~M:
zag med ye shes bdud rtsir gyur :
'dod yon lnga yis rab tu brgyan :
longs spyod rgyan gyi tshogs gtor 'di :
gu ru pad+ma 'byung gnas dang :
rig 'dzin lha tshogs thams cad la :
zag med rgya chen tshogs mchod 'bul :
bzhes la bdag rgyud byin gyis rlobs :
badzra gu ru g+ha Na tsakra pU tsa khA hi :
raM yaM khaM:
ma dag 'bags btsog thams cad sbyangs :
oM AHhU~M:
zag med ye shes bdud rtsir gyur :
'dod yon lnga yis rab tu brgyan :
longs spyod rgyan gyi tshogs gtor 'di :
dus gsum rgyal ba skyed pa'i yab :
lha mchog thugs rje chen po la :
zag med rgya chen tshogs mchod 'bul :
bzhes la rang rig rang zhal ston :
Ar+Ya lo ke shwa ra g+ha Na tsakra pU tsa khA hi :
raM yaM khaM:
ma dag 'bags btsog thams cad sbyangs :
oM AHhU~M:
zag med ye shes bdud rtsir gyur :
'dod yon lnga yis rab tu brgyan :
longs spyod rgyan gyi tshogs gtor 'di :
snang srid dbang sdud rta mchog dpal :
rigs bzhi'i dpa' bo'i tshogs bcas la :
zag med rgya chen tshogs mchod 'bul :
bzhes nas dbang drag phrin las sgrubs :
ha ya grI ba g+ha Na tsakra pU tsa khA hi :
raM yaM khaM:
ma dag 'bags btsog thams cad sbyangs :
oM AHhU~M:
zag med ye shes bdud rtsir gyur :
'dod yon lnga yis rab tu brgyan :
longs spyod rgyan gyi tshogs gtor 'di :
skye med dbyings kyi yum chen mo :
gsang chen DA ki'i lha tshogs la :
zag med rgya chen tshogs mchod 'bul :
bzhes nas nyams myong bde stong spor :
d+hu ma g+ha ye DA ki nI g+ha Na tsakra pU tsa khA hi :
raM yaM khaM:
ma dag 'bags btsog thams cad sbyangs :
oM AHhU~M:
zag med ye shes bdud rtsir gyur :
'dod yon lnga yis rab tu brgyan :
longs spyod rgyan gyi tshogs gtor 'di :
sangs rgyas bstan pa srung mdzad pa'i :
chos skyong gter bdag rnams la 'bul :
bzhes nas phyi nang bar chad sol :
ma hA kA la e ka dzA Ti :
g+ha Na tsakra pU tsa khA hi :
zhes dkyil 'khor lnga la rim bzhin byin gyis brlabs shing tshogs phud 'bul /
nang gi rnal 'byor dang ldan pas tshogs bar pa rol /
lhag ma bsdus la bdud rtsis bran te /
byin rlabs spyi ltar byas la /
ho :
sngon tshe rgyal ba'i spyan sngar khas blangs pa'i :
dkyil 'khor mu ran skyong bar zhal gyis bzhes :
dbang mo nyi shu rtsa brgyad la sogs pa :
lhag la dbang ba'i las byed mkha' 'gro rnams :
'dod yon lnga ldan lhag ma'i mchod pa 'di :
dbang po'i yul du gang 'dod sna tshogs 'bul :
rang gi bu smad gnyen 'dun spun bcas rnams :
shes bya'i klong du re ba tshims gyur cig :
badzra rat+na pad+ma karma shwa ra na sa ra ti DA ki nI b+h+yo khA hi :
zhes phyi rol du phul /
bka' gter srung ma la gtor 'bul yang gang 'os su sbyar /
bka'i chad mdo bskyang ba ni /
gtor ma btegs la /
hU~M b+h+yo :
spyan ras gzigs kyi bka' nyan tshogs :
gtsang rigs dpal mgon bdun cu dang :
lha klu gnod sbyin srin po rnams :
dam rdzas gtor ma 'di longs la :
bcol pa'i phrin las sgrub par mdzod :
rnal 'byor bdag cag 'khor bcas la :
byur dang skal ngan mi mthun kun :
dmar chen gtor mas bzlog cing sgyur :
bcol ba'i phrin las sgrub par mdzod :
ces 'bul zhing phrin las bcol /
gtong rag gi mchod bstod ni /
sngags tsam gyis mchod /
hrI:
bde gshegs 'dus pa'i ngo bo nyid :
'khor ba dong nas sprugs mdzad pa :
thugs rje chen po spyan ras gzigs :
'khor dang bcas la bstod par bgyi :
zhes pas bstod /
ma rnyed yongs su ma tshang dang :
sogs dang yig brgya brjod la nongs pa bshags /
tshogs mgron sogs gshegs gsol lam brtan bzhugs gang 'thad bya /
snod bcud lhar gsal ba 'od gsal gyi ngang du thim par mos la mnyam par bzhag
/slar yi ge bcu'i sgras thun mtshams kyi lhar ldangs la khyer so gsum gyi grub mtha' bskyang /
bkra shis brjod pa ni /
me tog 'thor la /
oM ma Ni pad+me hU~M hrI:
dbyings rig rang shar skye med don gyi lha :
thugs rje byin rlabs nyi zla'i zer ltar 'phro :
'gro kun brtse bas skyong mdzad snying rje'i bdag :
byams mgon spyan ras gzigs kyi bkra shis shog :
oM ma Ni pad+me hU~M:
byin rlabs mnga' bdag pad+ma thod phreng rtsal :
dpa' bo rta mgrin srid gsum 'dul ba'i gnyen :
gsang ye DA ki gnas gsum mkha' 'gro'i gtso :
rtsa gsum dbyer med mchog gi bkra shis shog :
oM ma Ni pad+me hU~M:
zhi rgyas dbang drag phrin las kun sgrub pa'i :
drag gtum rngam brjid bstan srung rgya mtsho rnams :
sgrub la ma yis bu bzhin skyong mdzad pa'i :
chos srung gter bdag rnams kyi bkra shis shog :
bsngo smon ni /
ho :
bdag gzhan dus gsum dge tshogs rnams :
chos dbyings dmigs med klong du bsngo :
tshogs gnyis dge rtsa bla med 'dis :
khams gsum rigs drug ma lus kun :
lhun grub zhing du sangs rgyas te :
sku lnga'i 'bras bu thob par shog :
oM AHhU~M hrI:
oM ma Ni pad+me hU~M:
zhes dang theg chen thun mong ma yin pa'i bsngo smon rgyas par spel lo //
'phags mchog thugs rje'i nyin byed 'od 'bar bas //
srid pa'i rgya mtsho chos kyi dbyings su skem //
ye shes rig pa'i snang ba snying dbus su //
sad nas 'khrul rtog mun pa dwangs gyur cig
/ces pa 'di'ang khyer bde'i slad du gter gzhung yig cha ma bu rnams dkyus gcig tu bsdebs te bklags pas grub par /
pad+ma gar dbang phrin las 'gro 'dul rtsal gyis 'phags pa'i bsti gnas chen po tsa 'dra rin chen brag gi sgrub sder bkod pa dge legs 'phel ///
/
