@#//
pad+ma'i zhal gdams rtsa gsum mthong ba rang grol las /
sku gsum rigs 'dus pad+ma gu ru'i phrin las khrigs su bsdebs pa bde chen snying po zhes bya ba bzhugs so //
sku gsum rigs 'dus pad+ma gu ru'i phrin las khrigs su bsdebs pa bde chen snying po zhes bya ba /
bla ma dang dbyer med sku gsum rigs 'dus ma hA gu ru bde ba chen po la phyag 'tshal lo //
gdod nas rnam dag 'od gsal 'dus ma byas //
sku gsum dbyer med bde chen bla ma la //
btud nas myur lam bye ba'i snying po'i phul //
rig pa 'dzin rnams dga' ba'i rgyan du sbyin //
'di la gsum /
sbyor ba /
dngos gzhi /
rjes so //
dang po ni /
gnas dben zhing nyams dga' bar yar mar gyi tshes bcu sogs dus bzang por /
rigs 'dus bla ma'i dam tshig gi snang brnyan dgram pa'i spyan sngar /
bla gtor dmar zlum spyir btang la pad 'dab brgyad kyis bskor ba'i rtser ka pA la bdud rtsis gang bas mtshan pa sogs rgyan spros gang mdzes can gyi g.yas su sman phud /
g.yon du rak+ta /
mdun du nyer spyod /
gzhan yang srung ma'i gtor bsngo tshogs mchod sogs 'og tu mkho ba'i yo byad thams cad 'du bya'o //
de nas cho ga'i sbyor ba dngos la /
tshogs gsag bgegs bskrad srung 'khor bsgom //
byin dbab mchod pa byin brlab bo //
zhes pa ltar lnga las /
dang po skyabs sems sngon du 'gro ba'i tshogs gsag pa ni /
rang gi mdun gyi nam mkhar rig 'dzin bla ma bde gshegs kun 'dus pad+ma 'byung gnas rtsa gsum rgyal ba rab 'byams kyi tshogs dang bcas pa mngon sum du gsal bar gyur pa'i spyan sngar /
bdag dang khams gsum ma lus pa :
re ltos skyabs gyur gzhan na med :
sku gsum dbyer med gu ru rjer :
gus pas phyag 'tshal skyabs su mchi :
sems can sangs rgyas thob bya'i phyir :
smon 'jug sems ni bskyed par bgyi :
las dang nyon mongs las grol zhing :
rig 'dzin bla ma'i sa thob shog :
ho :
rnam dag mnyam pa'i ngang nyid las :
bla ma yi dam lha tshogs gshegs :
nyi zla pad+ma'i gdan la bzhugs :
phyag 'tshal mchod 'bul sdig pa bshags :
dge la yi rang chos 'khor bskul :
bzhugs gsol 'debs so dge rtsa bsngo :
yang dag sku gsum mchog thob shog :
ces skyabs sems yan lag bdun pa rnams lan gsum re'i rjes su /
tshogs zhing gi gnas gsum las 'od zer dkar dmar mthing ka'i tshogs 'phros pas /
rang gi lus ngag yid gsum gyi dri ma mtha' dag sbyangs par gyur pa'i mos pas /
oM AHhU~M ma hA gu ru sarba sid+d+hi hU~M:
zhes ci nus bzlas mthar /
mdun gyi skyabs yul rnams 'od du zhu nas rang la thim pas rgyud byin gyis brlab par bsam /
gnyis pa bgegs bskrad pa ni /
rang nyid rdo rje thod phreng rtsal yab yum du gsal bar gyur /
gtor ma raM yaM khaM gis bsang /
oM AHhU~M gis brlab /
hU~M:
yul phyogs 'di dag kun la gnas pa yi :
lha klu gnod sbyin srin po 'byung po dang :
yi dwags sha za brjed byed smyo byed dang :
mkha' 'gro ma mo 'khor dang bcas pa rnams :
mchod sbyin gtor ma bzang po 'di nyid bzhes :
bar du gcod pa'i bsam sbyor kun spongs la :
zhi dang phan pa'i sems kyis gnas par gyis :
ma hA pany+tsa ba liM ta khA hi khA hi :
zhes bsngo /
hU~M:
ye shes rol pa dpal gyi skur gsal ba'i :
sku gsung thugs las sprul pa'i khro tshogs kyis :
bgegs rigs ma lus rgya mtsho'i mthar bskrad bgyi :
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+Na pa ya gr-ih+Na pa ya hU~M:
A na ya ho :
b+ha ga wAn badzra bid+yA rA dzA ya hU~M phaT:
ces nag phyogs rnams bskrad /
gsum pa srung 'khor bsgom pa ni /
hU~M:
ye shes rol pa dpal gyi thugs las byung :
rdo rje 'khor lo ral gri rgya gram dang :
mda' mtshon phur bu me phung phyogs mtshams gtams :
bskal pa'i rlung yang gnas 'dir ldang mi 'gyur :
oM badzra tsakra tIk+Sh+Na karma kI la ya dz+wa la raM hU~M phaT:
bzhi pa byin dbab pa ni /
hU~M:
bla ma yi dam DA ki'i sku gsung thugs :
rang rtsal 'gag med nam mkha'i mtha' dang mnyam :
dzaHhU~M baM hoHsa chos dbyings gnas nas gshegs :
gnyis med brtan bzhugs byin dbang bskur du gsol :
oM AHhU~M pad+ma gu ru badzra sa ma ya :
d+harma kA ya :
saM b+ho kA ya :
nirma kA ya tsit+ta sid+d+hi pha la hU~M:
A be sha ya a A:
lnga pa mchod pa byin brlab ni /
hU~M:
bla ma rtsa gsum snang srid dag pa la :
rang rtsal ma 'gag mchod pa'i cho 'phrul gyis :
kun bzang mchod sprin rgya mtshor byin brlabs nas :
ye shes lnga rdzogs sku gsung thugs su brlab :
oM AHhU~M sarba pU dza me g+ha AHhU~M:
oM AHhU~M sarba pany+tsa a mr-ita ma hA ba liM ta rak+ta hU~M hrIHThA:
zhes lan gsum brjod pas nyer spyod dang sman raka gtor ma /
ma hA badzra hU~M:
badzra gaN+De a :
zhes pas dam tshig gi rdo rje dang dril bu byin gyis brlab bo //
gnyis pa dngos gzhi la /
lha bskyed spyan drangs dbyer med bstim //
mchod cing bzlas pas dngos grub sgrub //
zhes pa ltar lnga las /
dang po lha bskyed pa ni /
oM ma hA shUn+ya tA dz+nyA na badzra swa b+hA ba At+ma ko\u0f85 haM:
zhes pa'i sngags brjod cing gdod ma'i stong chen gyi don dran par byas la gnas lugs ma bcos pa'i dbyings su mnyam par bzhag ste /
thams cad ro mnyam chos dbyings stong gsal chen po'i ngang nas :
lhun grub pho brang chen po yangs pa'i dbus su :
sna tshogs pad+ma nyi zla'i gdan gyi steng du :
rgyu'i ngo bo hrIHdkar po las 'od kyi tshogs 'phros pas :
sangs rgyas dang byang chub sems dpa'i tshogs ma lus pa mchod :
sems can thams cad kyi sdig sgrib ma lus pa sbyangs :
tshur 'dus pas bdag nyid sku gsum rigs 'dus pad+ma 'byung gnas :
sku mdog dkar dmar bzhad pa'i mdangs ldan :
phyag gnyis mnyam par gzhag pa'i steng na :
mtshan nyid dang ldan pa'i ka pA la bdud rtsis gang ba bsnams pa :
zhabs rdo rje skyil mo krung gis bzhugs pa :
sku la phod chen mthing ga dang :
dar dmar ser gyi chos gos kyi steng na ber gsol zhing :
dbu la pad zhwa lhubs chen gyis mdzes pa :
snyan rgyan mgur chu phyag gi gdu bu sogs rin po che'i rgyan du mas spras pa :
'ja' 'od 'khyil ba'i gur khang gi dbus na bzhugs pa'i gnas gsum du oM AHhU~M gsum gyis mtshan pa las 'od zer phyogs bcur 'phros pas :
kun bzang rgyal ba rigs lnga :
dga' rab :
'jam dpal :
shrI siM ha :
dz+nyA na sU tra :
bi ma la mi tra :
yi dam bde gshegs kun 'dus :
mkha' 'gro chos skyong skyabs gyur re ltos kyi tshogs dang bcas pa rnams :
dwangs ma 'od kyi phung po'i rnam pas spyan drangs par gyur pa'i mos pa dang bcas /
gnyis pa spyan 'dren pa ni /
hrI:
gsal brtan ting 'dzin ye shes rol pa las :
sgyu 'phrul gar ldan rigs 'dus bla ma'i tshogs :
dmigs med mkha' ltar dag pa'i pho brang nas :
thugs rje smon lam dbang gis gshegs su gsol :
oM AHhU~M pad+ma gu ru badzra sa ma ya :
d+harma kA ya :
saM b+ho kA ya :
nirma kA ya tsit+ta sid+d+hi pha la hU~M:
e h+ye hi b+ha ga bAn ma hA kA ru Ni ka dr-i sh+ya ho :
e A ral+li hrIM hrIM dzaHdza :
zhes spyan drangs pa la /
rang gi snying ga nas spros pa'i rdo rje'i lha mo nam mkha' gang bas phyi nang gsang ba de kho na nyid kyi mchod pa rgya mtshos mchod par gyur pa'i mos pas /
oM badzra puSh+pe nas /
shab+da pany+tsa kA ma gu Na ma hA a mr-ita ba liM ta rak+ta bod+d+hi tsit+ta dz+nyA na d+hA tu pU dza ho :
zhes mchod /
gsum pa dbyer med du bstim pa ni /
hU~M:
gdod nas gnyis med mnyam pa'i ngang nyid las :
blo sbyong phyir du dam tshig ye shes sems :
chu la chu bzhag sgyu ma ji bzhin du :
du mar snang yang ro gcig brtan par bya :
kA ya wA ka tsit+ta tiSh+Tha badzra lhan :
bzhi pa mchod pa la /
thog mar phyag gis bsnyen bkur ba ni /
hU~M:
bla ma sku gsum rigs 'dus lha yi tshogs :
rang shes 'khrul bral brda dang gar gyi phyag :
rnam dag ye shes chen po rtogs bya'i phyir :
sri zhu gus pas 'phrul dga'i tshul phyag 'tshal :
na mo pu ru sha ya ho :
a ti pU ho :
pra tIts+tsha ho :
phyi nang gsang ba de kho na nyid kyi mchod pa'i sprin rab 'byams su spros te /
oM AHhU~M:
phyi yi mchod pa sa dang bar snang gang :
nang gi mchod pa zag med bdud rtsi'i tshogs :
gsang ba bde chen smra bsam brjod las 'das :
'gro ba'i don du dgyes bzhin bzhes su gsol :
oM AHhU~M pad+ma gu ru sa pa ri bA ra puSh+pe nas /
shab+da pany+tsa kA ma gu Na pU dza AHhU~M:
sarba pany+tsa a mr-ita khA hi :
ma hA ba liM ta khA hi :
ma hA rak+ta khA hi :
rdo rje'i glus bstod pa ni /
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
lnga pa bzlas pas nye bar bsnyen cing sgrub pa ni /
rang nyid sku gsum rigs 'dus pad+ma gu rur gsal ba'i thugs kar pad+ma dang zla ba'i steng du 'jig rten dbang phyug 'phags pa thugs rje chen po /
de'i thugs kar chos sku snang ba mtha' yas /
de'i thugs mchong gur phub pa lta bu'i dbus su pad+ma dmar po 'dab ma brgyad pa ge sar zil phod dang bcas pa'i ze'u 'brur hrIHyig dkar la dmar ba'i mdangs chags pa'i mthar sngags kyi phreng ba 'gal me 'khor zhing 'khyil ba ltar gnas par gyur pa'i mos  pas /
oM AHhU~M pad+ma gu ru badzra sa ma ya :
d+harma kA ya :
saM b+ho kA ya :
nirma kA ya tsit+ta sid+d+hi pha la hU~M:
zhes bzla zhing sngags phreng la sems 'dzin /
gsal snang thon pa na /
sku dang sngags phreng las 'od zer 'phros pas dus gsum gyi rgyal ba ma lus pa rnams dwangs ma 'od kyi phung po'i rnam par spyan drangs nas rang nyid la thim :
slar yang 'od zer dpag tu med pa 'phros pas :
sems can thams cad kyi sdig sgrib dag cing byang chub la bkod :
rigs 'dus rgyal ba'i skur gyur :
gzhan yang gnod byed gdon bgegs la sogs pa'i gdug sems zhi nas byang chub kyi sems dang ldan par gyur pa'i mos pa dang bcas bzlas pa chu bo'i rgyun bzhin du brtson /
spros bcas kyi bsgom pa dang bzlas pas skyo na gter chen rin po che'i rdo rje'i gsung las /
phyi nang gzung 'dzin gyis bsdus pa'i chos gang la'ang yod med bzang ngan dgag sgrub re dogs kyi blo dang bral ba'i rang gnas la ched gnyer gyi gnyen po'i rtsol bas ma bslad cing :
tha mal yengs ma lam du ma song ba'i ngang nas dbyings rig gnyis med kyi don las mi 'da' bzhin du /
nam mkha' mtha' dbus dang bral ba'i dbyings su mig lta stangs dang rtog bral gyi rig pa gnyis lhan cig tu khyab par bkod nas rgyun bsrings te nyams su blangs pas :
skye 'chi med pa'i pad+ma thod phreng rtsal du 'gyur ro :
zhes gsungs pa ltar nyams su blang /
thun las ldang ba na mchod cing bstod la /
hU~M:
chos dbyings ma bcos skye ba med pa'i ngang :
'gag med rang rtsal longs spyod rdzogs skur gsal :
thugs rje smon lam bsam 'das sprul pa'i sku :
sku gsum dbyer med rje btsun pad+ma 'byung :
'khor du rang rtsal rig 'dzin mkha' 'gros bskor :
gsol ba 'debs so dri med spyan gyis gzigs :
bdag dang rjes 'jug rnams la thugs rjes zungs :
'khor ba'i sdug bsngal bde ba chen por sgyur :
dbang skur byin rlobs rang grol dngos grub stsol :
ces gsol ba gdab bo //
gsum pa rjes la /
tshogs mchod bya zhing dngos grub bskul //
nyer bsdu bsngo smon bkra shis brjod //
ces pa ltar lnga las /
dang po tshogs kyi mchod pa rjes 'brel dang bcas pa la'ang bcu gcig gi
/dang po byin gyis brlab pa ni /
nang mchod 'thor zhing /
hU~M:
ru sbal khog pa'i snod yangs su //
sha lnga bdud rtsi rnam lnga dang :
dbang po lnga dang go ro tsa :
ba su ta dang nang khrol lnga :
bza' dang btung ba 'bras bur bcas :
tshogs rdzas yul gyi 'dod yon rnams :
'bru gsum 'od kyis byin brlabs shing :
mi gtsang rtog sgrib sbyangs spel nas :
oM AHhU~M dang ha ho hrIHsa :
byin brlabs bdud rtsi'i rgya mtshor gyur :
gnyis pa tshogs zhing spyan 'dren pa ni /
hU~M:
bla ma yi dam mkha' 'gro dang :
dam can rgya mtsho'i tshogs bcas rnams :
tshogs gtor mgron du spyan 'dren no :
gnas mchog dam pa nyams re dga':
bde ldan pad+ma 'od kyi zhing :
tshogs dang gtor ma mdangs dang ldan :
dpal ldan mdzes pa'i pho brang yin :
'dir tshogs rnal 'byor dam re gtsang :
'dod yon re skong lhun gyis grub :
'og min gnas dang pad+ma brtsegs :
dur khrod brgyad dang gnas yul dang :
o rgyan gnas nas gshegs su gsol :
gu ru de ba DA ki nI sarba d+harma pA la badzra sa ma ya dza :
gsum pa bzhugs su gsol ba ni /
hU~M:
pho brang yid 'ong mdzes pa 'dir :
bla ma yi dam mkha' 'gro rnams :
bdag dang 'gro la zhal bstan phyir :
pad+ma nyi zla'i gdan la bzhugs :
pad+ma tsan+d+ra sUr+Ya satwaM:
bzhi pa tshogs su 'bul ba ni :
hU~M:
snod kyi 'jig rten yangs pa ru :
bcud sogs 'dod yon drug ldan 'di :
ting 'dzin sngags kyis byin brlabs pa'i :
tshogs mchod gtor mas thugs dam bskang :
dpag bsam shing chen re skong zhing :
yid bzhin nor bu dgos 'dod char :
kun bzang mchod sprin mkha' khyab kyis :
rigs kyi bla ma 'gro ba'i mgon :
khyab bdag yi dam mkha' 'gro'i tshogs :
bka' srung gnyer gtad dam can rnams :
thugs dam gnyan po des bskangs la :
tshangs pa'i dngos grub bstsal du gsol :
ga Na tsakra pU dza khA hi :
bar pa bshags pa ni /
ho :
ye shes spyan ldan thugs rje'i tshogs :
yud tsam bdag la nyer dgongs la :
mtshams med lnga dang nye ba lnga :
lci ba bzhi dang log pa brgyad :
kha na ma tho sdig pa'i las :
gnong 'gyod dbang gis mthol lo bshags :
yi ge brgya pa brjod /
drug pa tshogs tha ma la /
snang srid ye sgrol gyi dgongs pas bsgral ba ni :
hU~M:
snang srid ye nas dag pa la :
ye shes rtsal la dgrar 'dzin mkhan :
rang rang las la gzhan du snang :
thams cad ro mnyam mtshon chas sgrol :
mA ra ya rbad :
bsgral mthar ye sbyor gyi dgongs pas bstab pa ni /
bdag tu 'dzin pa rang gi sems :
snang ba ye shes klong du bstab :
'khrul rtog las kyi tshogs brgyad rnams :
skye med rtogs pa'i mtshon gyis gtubs :
bstab bo kun bzang klong du bstab :
mAM sa rak+ta kiM ni ri ti ga Na tsakra khA hi :
bdun pa tshogs la rol pa ni /
brda dang brda'i 'bul len spyi ltar byas la phung khams skye mched gdan gsum tshang ba'i dkyil 'khor du shes pas bza' ba'i dam tshig nang gi sreg blugs kyi cho gar bstar nas tshim pa drug ldan du rol /
brgyad pa lhag ma'i cho ga ni /
tshogs lhag rnams gsog 'jog med par bsdu /
shis par bya ba'i phyir gtsang lhag steng du bsnan /
rtog pa dag pa'i rnal 'byor pa yin na lce rta mgrin yab yum rol pa mdzad pa'i byang sems /
bdud rtsi'i kha phru dang ro gcig pa he ru ka'i dam rgyas dbab pa'am /
go 'phang dman na g.yon pa'i mtheb srin sbyar ba reg cing nang mchod bran nas /
oM AHhU~M sarba pany+tsa a mr-ita hU~M ha ho hrI:
hU~M:
ye shes rol pa lha yi tshogs rnams dang :
las las grub pa'i mkha' 'gro dbang phyug ging :
ma bdun sring bzhi 'dir gshegs mchod pa bzhes :
'bar ma dang ni spor ma pho nya'i tshogs :
lha srin sde brgyad bka' yi srung mar bcas :
ma lus 'dir spyon zag med bdud rtsi la :
rngams shing dgyes pa'i tshul gyis rol du gsol :
ma ma shA trUM a mu kaM:
khroM yak+sha badzra bi dza ya kha kha khA hi khA hi :
zhes phyi rol du gom pa bdun cu'i sar srin mo'i za lam du dor /
dgu pa chad tho bya ba ni /
gtor gzhong bsgul te sman raka bran la /
hU~M:
srid gsum zhing 'khod dam can dregs pa'i tshogs :
'dod yon zag med bdud rtsi'i gtor ma longs :
bde gshegs rtsa gsum rgyal ba'i spyan snga ru :
ji ltar khas blangs dam bcas dran mdzod la :
mdo sngags bshad sgrub bstan pa bsrung ba dang :
de 'dzin skyong zhing log 'dren dbyings su sgrol :
khams gsum 'gro kun bde skyid spel ba dang :
gang gsol phrin las myur du 'grub par mdzod :
bcu pa brtan ma skyong ba ni /
bshal chus bran la /
hrI:
dgung sngon steng dang gangs ri g.ya' rtse dang :
sman ljongs skyed mos tshal dang nags 'dabs dang :
phyogs mtshams steng 'og gang na gnas pa yi :
bod khams skyong ba'i brtan ma bcu gnyis tshogs :
slob dpon pad+ma'i spyan sngar khas blangs bzhin :
rang rang pho brang gnas nas 'dir byon la :
phud lhag bshal ba'i gtor ma 'di bzhes la :
bcol pa'i phrin las ma lus sgrub par mdzod :
ces gtor ma gnyis mkhar gyi yang steng du zhal nang bstan gyis 'bul /
bcu gcig pa rta bro ni /
sgo drung du gtor gzhong kha sbub pa'i 'og tu bgegs rnams tshud pa ri rab kyis mnan par dmigs la /
hU~M:
rnam pa ri rab sum brtsegs la :
don du sku gsung thugs su gsal :
dong gting log lta'i dpung rnams ni :
ma lus lus pa med par bskyur :
steng du dpal chen lha tshogs kyis :
bro brdung zhi rgyas dbang drag rdzogs :
oM AHhU~M satwaM b+ha ya nan :
drag shul gyi las mtha' shis pas bsdu ba'i phyir gtor gzhong bsgyel ba sman 'brus bkang la /
rnal 'byor pa bdag cag 'khor dang bcas pa'i tshe bsod dpal 'byor thams cad puSh+TiM ku ru oM zhes brjod /
de rnams ni thun mtshams su bya ba tshogs kyi mchod pa rjes 'brel dang bcas pa ste /
tshogs mchod rkyang pa la lhag ma yan chad bgyis pas kyang don 'grub pa yin no //
gnyis pa dngos grub blang ba ni /
gtang rag gi slad du sngar bzhin mchod cing bstod la /
sgrub gtor lhar gsal ba spyi bor bteg ste /
hU~M:
bdag gzhan gnyis dag dkyil 'khor kun snang du :
rmad byung bla ma bde gshegs rigs 'dus tshogs :
dngos grub bstsal dang stsol bar mi dmigs kyang :
sku gsung thugs dang yon tan phrin las rnams :
da lta nyid du gsal zhing brtan par mdzod :
phrin las rnam bzhi myur du 'grub pa dang :
dgos 'dod re skong yid bzhin gter gyi mdzod :
mthong chos dbang dang thun mong yon tan brgyad :
mngon shes drug ldan dngos grub bdag la stsol :
sngags mthar /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes brjod cing gnas bzhir reg la gtor rdzas cung zad dngos grub kyi tshul du rol /
yi ge brgya pa lan gsum brjod pas nongs pa bshags /
gsum pa nyer bsdu ni /
rten yod na brtan bzhugs dang /
snang cha gzugs brnyan gyi 'khor lo rtag mtha' bsal phyir /
hU~M:
rang rig thig le gcig tu gsal ba la :
spro dang bsdu bar bya ba mi dmigs kyang :
ma rtogs 'khrul pa'i rtag lta sbyang bya'i phyir :
thams cad thig le chen por bsdu bar bya :
badzra mu :
A li kA li dang yi ge brgya pa bzla
/chad mtha' bsal phyir /
hU~M:
rtag tu mi 'gyur thig le chen po'i ngang :
bskyed dang rdzogs pa'i mtha' gnyis bral ba la :
chad pa'i stong nyid med pa las grol phyir :
rdzogs rim lha sku bla ma rtsa gsum lha :
snang la ma grub 'ja' tshon lta bur shar :
bzhi pa dge ba bsngo zhing smon lam gdab pa ni /
hU~M:
dus gsum mi dmigs sgyu mar snang ba'i chos :
mig 'phrul ji bzhin dge tshogs byang chub tu :
yongs su bsngos pas rtsa gsum dkyil 'khor gyi :
go 'phang mchog la 'gro kun sbyor gyur cig :
lnga pa shis brjod bya ba ni /
rang bzhin chos dbyings ngang nyid las :
gzugs sku'i rnam rol dpag yas kyis :
rlabs chen phrin las skyong mdzad pa'i :
brgyud gsum bla ma'i bkra shis shog :
ma 'gag rang gsal 'od lnga'i klong :
rab 'byams dkyil 'khor rnam par mdzes :
mchog thun dngos grub stsol mdzad pa'i :
yi dam lha tshogs bkra shis shog :
phyogs bcu gnas yul sprul pa'i zhing :
phrin las rnam bzhi'i rol gar mkhan :
mkha' 'gro srung ma'i tshogs rnams kyis :
bkra shis bde legs bstsal du gsol :
zhes brjod cing dge legs kyi me tog char du bsnyil bar bya'o //
bsnyen sgrub byed na /
mtshams dam par bcad la thun bzhi'i rim pas /
tshogs gsag skabs kyi bsnyen sngags ma hA gu ru 'bum phrag gcig dang /
dngos gzhi'i sgrub sngags 'bum phrag bcu bzla ba ni grangs bsnyen las rung tsam yin la /
dus bsnyen zla ba drug dang /
mtshan ma'i bsnyen pa rtags mthong ba'i bar du brtson par bya'o //
de lta bu'i lam zab mo 'di nyid kyang gu ru rin po che'i rdo rje'i gsung las /
thugs kyi sgrub pa 'di nyid skyes bu gang gis nyams su blangs kyang :
bdag dang dus gsum gyi rgyal ba rnams kyis gzigs shing :
de'i rgyud byin gyis brlabs te :
tshe gcig rig 'dzin gyi gnas su bgrod par the tshom med do :
zhes bka' bstsal pa la dran pa nye bar bzhag ste bskyed rdzogs zung 'jug gi snying po'i sgrub pa la gzhol bas sku gsum dbyer med bde ba chen po ye shes bla ma'i sa la reg par bya'o //
zab cing rgya che mkha' dang snyoms 'jug pa'i //
bla ma'i thugs sgrub kun gyi yang snying phul //
sku gsum rigs 'dus bde chen lam bzang la //
brten nas 'gro kun don gnyis mthar phyin shog
/de ltar kun mkhyen chos kyi rgyal po 'gro 'dul shes rab 'od zer gyi zab gter /
pad+ma'i zhal gdams rtsa gsum mthong ba rang grol gyi chos sde'i /
lam bsdus pa sku gsum rigs 'dus pad+ma gu ru'i phrin las khrigs su bsdebs pa 'di'ang /
rang gzhan mang pos bde chen ye shes kyi sku sgrub pa'i cha rkyen du /
mtsho skyes bla ma dgyes pa'i 'bangs mkhyen brtse'i dbang po rdo rje gzi brjid rtsal gyis /
gter gzhung rdo rje'i gsung kho na dang /
bsnyen pa'i skabs su sbas don gyi zhal shes bcas legs par spel ba dge legs mchog tu gyur cig
/sarba dA mang+ga laM b+ha ba tu //

//
