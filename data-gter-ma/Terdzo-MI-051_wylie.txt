@#//
dgongs gter gsang bdag nyi ma mdung gang ma'i dbang chog blta bder bkod pa bzhugs so //
mthu stobs dbang phyug rdo rje 'dzin //
bla ma dbyer med la btud nas //
sku bzhi myur smin lag blang tshul //
nyer mkho'i ched du spel 'di 'o //
'di nyid kyi dbang bskur bsgrub pa la stegs bu'i steng du maN+Dal pad+ma 'dab brgyad bris pa'i lte bar tshom bu sngon po gcig bkod /
dbus su rkang gsum khar bum pa nyer lnga'i bcud ldan mgul chings sngon po kha rgyan dang bcas pa /
g.yas g.yon du thod phreng /
gnam lcags rdo rje /
sku tsaka
/dpal gtor rgyan ldan rnams bsham /
sman gtor rak+ta /
phyi mchod /
las bum sogs spyi ltar bkod /
thog mar dbang sgrub bya ba'i skyabs sems ni /
dkon mchog gsum dang rtsa gsum la //
snying nas gus pas skyabs su mchi //
'gro kun sangs rgyas 'thob bya'i phyir //
bdag gis gsang bdag bsgrub par bgyi //
lan gsum /
ka dag klong nas sprul pa yi :
gnam sa gang ba'i mchod pa'i sprin :
sman gtor rak+ta lha mor bcas :
zad med gyur cig pU dza ho :
zhes mchod rdzas byin brlab /
gnyis snang mi dmigs stong pa las :
sogs kyis bdag bskyed bya /
bsnyen sngags gang 'grub bzla /
'khor 'das dngos 'dzin stong pa las :
sogs dang /
rang nyid ces par mdun bskyed /
ces bsgyur la mdun dkyil bum lha gtor ma bcas chabs cig tu gsal gdab /
'od 'phros ye shes spyan drangs thim :
hU~M:
ngang nyid chos kyi dbyings las ma g.yos kyang :
thabs kyi skur ston gdug pa 'dul ba'i phyir :
gnod sbyin sde dpon gsang bdag rdo rje 'dzin :
gnas 'dir gshegs la dbang skur byin phob cig :
badzra sa ma ya dza :
dzaHhU~M baM ho :
oM badzra ar+g+haM pA d+yaM puSh+pe d+hU pe A lo ke gan+d+he nai bid+ya shab+da :
sarba pany+tsa a mr-ita ma hA rak+ta ma hA ba liM ta pU dza khA hi :
hU~M:
srid gsum 'jigs byed drag po rdo rje'i sku :
bdag dang gzhan gyi dpal gyur snying rje can :
bdud las rnam rgyal ye shes lnga dang ldan :
gsang bdag phyag na rdo rje'i sku la bstod :
ces phrin las mdor bsdus byas la /
bsnyen pa gnyis ci 'grub dang mthar las sngags sham bu btags pa cung zad bzla /
bsnyen dmigs bum bzlas rnams kyang spyi ltar dang /
las bum 'khyil pa'i sngags kyis byin brlab bo //
de nas slob ma khrus bya /
bgegs gtor btang la mtshams gcad /
sems bskyed gsal gdab la /
de'ang sangs rgyas thams cad kyi thugs kyi gsang ba 'dzin cing sngags dang rgyud thams cad kyi bdag po bcom ldan 'das gsang bdag phyag na rdo rje la /
rgyud sde bzhi so so dang mthun pa'i rgyud dang gdams ngag gi bka' srol rtsa ba dang yan lag gi bye brag bsam gyis mi khyab pa bzhugs shing /
'phags bod gnyis su grub pa'i slob dpon so sos bkral pa'i sgrub thabs dang las tshogs ji snyed cig byon pa'i nang tshan /
skye dgu rnams glo bur hur thums su tshe srog 'phrog par byed pa steng gdon gza' bdud ma rungs pa'i gnod pa srung zhing skyob pa'i gdams ngag khyad par can nyi ma mdung gang ma zhes grags pa rgyal ba g.ya' bzang pa sogs las byon pa rnams la dbang dang 'brel ba med cing /
'di ni chos rgyal khri srong lde btsan gyi sprul pa'i rnam rol rig pa 'dzin mchog rta mgrin dbang gi rgyal po nus ldan drag po rtsal gyi dgongs pa'i gter las byon pa /
shin tu zab cing byin rlabs kyi tshan kha myangs rtags yid ches kyi nges pa dang ldan pa ste /
de lta bu'i smin byed bsgrub pa la sogs kyis mtshams sbyar nas maN+Dal 'bul du gzhug
/bla ma dang gsang ba'i bdag po dbyer med pa la dad gus drag pos gsol ba 'debs pa 'di'i rjes zlos /
rdo rje 'dzin pa sangs rgyas gtso :
skal ldan bdag cag rnams la ni :
dpal chen gsang ba'i bdag po yi :
dbang bskur dam pa bstsal du gsol :
lan gsum /
tshogs zhing rtsa gsum rgyal ba rgya mtsho'i spyan sngar skyabs su 'gro zhing sdig pa bshags pa dang byang chub tu sems bskyed pa sogs yan lag lnga pa'i don dran pas rgyud sbyong ba 'di'i rjes zlos /
dkon mchog gsum la bdag skyabs mchi :
sdig pa mi dge so sor bshags :
'gro ba'i dge la rjes yi rang :
sangs rgyas byang chub yid kyis gzung :
sangs rgyas chos dang tshogs mchog la :
byang chub bar du skyabs su mchi :
rang gzhan don gnyis rab bsgrub phyir :
byang chub sems ni bskyed par bgyi :
byang chub mchog gi sems ni bskyed bgyis nas :
sems can thams cad bdag gis mgron du gnyer :
byang chub spyod mchog yid 'ong spyad par bgyi :
'gro la phan phyir sangs rgyas 'grub par shog :
ces lan gsum /
de nas khyad par gyi gsol ba 'debs pa 'di'i rjes zlos /
byang chub rdo rje sangs rgyas la :
mchod cing ji ltar gsol pa ltar :
bdag kyang skyob pa'i don gyi phyir :
nam mkha'i rdo rje deng bdag stsol :
lan gsum /
dbang gi gzhi dgod pa dang ye shes pa dbab pa la dmigs pa 'di ltar mdzod /
'khor 'das dngos 'dzin stong pa las :
sogs gter gzhung ltar la /
'od 'phros ye shes spyan drangs thim :
zhes dang spyan 'dren tshigs gcad dang snying po'i sngags mthar /
badzra A be sha ya a A:
btags pa brjod la byin dbab /
ye shes pa brtan par gyur cig
/tiSh+Tha badzras brtan par bya :
bum pa thogs la /
bum pa 'di nyid phyi rin po che'i gzhal yas khang gi nang du gsang ba'i bdag po rdo rje gtum po gzi brjid dang ldan pa bzhugs pa'i sku las byin rlabs ye shes kyi chu rgyun bab /
khyed rang rnams kyi spyi bo nas zhugs lus kyi nad gdon sdig sgrib thams cad dag par mos shig
/bum pa chos dbyings gzhal yas su :
bum rdzas badzra gtum po'i sku :
thugs rje rgyun gyis dbang bskur ro :
sku lnga ye shes mngon gyur shog :
oM badzra tsaN+Da ma hA ro Sha na a b+hi She ka te sa ma ya shrI ye AHhU~M:
des lus kyi sgo nas bsags pa'i sdig sgrib dang des bskyed pa'i nad gdon gnod pa thams cad zhi /
snod bcud lha'i 'khor lor bsgom pa la dbang bar byas pa ste sku'i dbang ngo //
slob dpon gsang ba'i bdag por gsal ba'i thugs ka nas sngags kyi phreng ba 'od zer dang bcas pa 'phros /
zhal nas thon te khyed rang rnams gsang bdag tu gsal ba'i zhal du zhugs /
snying gar nyi gdan gyi dbus su hU~M yig mthing nag gsal ba'i mthar 'khod /
yi dam zhi khro rgyal ba sras bcas mdun bskyed rnams kyi thugs ka nas sngags kyi yig 'bru dang 'od zer char ltar babs pa zhal du zhugs nas thugs srog la thim par mos la 'di'i rjes zlos /
snying po gnyis dang sham bu bcas rjes zlos byar gzhug
/me tog phul zhing 'di'i rjes zlos /
bcom ldan bdag la bstsal lags kyis //
bdag la 'go bar mdzad du gsol //
lan gsum /
me tog gi phreng ba de nyid sngags su byin gyis brlabs nas slar spyi bor bcings par mos shig
/bcom ldan 'di la bstsal lags kyis //
'di la 'go bar mdzad du gsol //
lan gsum /
rus chen gyi phreng ba mgrin par gtugs shing lag tu gtad pas dpal gsang ba'i bdag po'i drag sngags kyi nus pa thams cad ngag la zhugs nas ngag gi nyes skyon thams cad dag par mos shig
/thod phreng mgrin par bzhag cing lag tu gtad la /
bdud dang kla klo log lta can :
bsgral pa'i ni rag shu'i bgrang phreng :
skal ldan khyod la dbang bskur ro :
drag sngags nus mthu mngon gyur shog :
rtsa sngags /
des ngag la sngags kyi dbang bskur pas ngag gi sgo nas bsags pa'i sdig sgrib nad gdon zhi /
sgra skad dang rlung gi 'gro 'ong gsang ba'i bdag po'i gsang sngags su dag pa la dbang bar byas pa ste gsung gi dbang ngo //
slob dpon dang mdun bskyed dbyer med pa'i thugs ka nas ye shes kyi rang bzhin rdo rje mthing nag hU~M gis mtshan pa 'phros te /
khyed rang rnams kyi snying gar thim pas thugs rig pa rtsal gyi byin rlabs yid la zhugs nas yid kyi nyes skyon thams cad dag par mos shig
/gnam lcags rdo rje snying gar gtugs la /
gnam lcags rdo rje rab 'bar ba :
hU~M yig mthing nag mtshan pa yis :
skal ldan khyod la dbang bskur ro :
thugs mchog ye shes mngon gyur shog :
rtsa sngags /
des yid la ye shes kyi dbang bskur pas yid kyi sgo nas bsags pa'i sdig sgrib nad gdon zhi /
cir snang ci shar gsang ba'i bdag po'i chos sku'i ye shes su dag pa la dbang bar byas pa ste thugs kyi dbang ngo //
mdun bskyed sku las ye shes kyi sku mar me gcig las gnyis mched kyi tshul du byon /
khyed rang rnams la thim pas khams gsum dbang du sdud cing zil gyis gnon pa gsang bdag rdo rje 'dzin pa'i yon tan ma lus pa sgo gsum la zhugs /
sgo gsum cha snyoms kyi nyes skyon thams cad dag par mos shig
/sku tsaka spyi bor bzhag la /
drag shul gtum chen sku 'di nyid :
sangs rgyas kun gyi yon tan rdzogs :
skal ldan khyod la dbang bskur ro :
khro rgyal yon tan mngon gyur shog :
rtsa sngags /
des sgo gsum la yon tan yongs rdzogs kyi dbang bskur pas sgo gsum cha mnyam gyi sgo nas bsags pa'i sdig sgrib nad gdon zhi /
gsang ba'i bdag po'i mthu stobs dang yon tan thams cad rdzogs pa la dbang bar byas pa ste yon tan gyi dbang ngo //
dpal gyi gtor ma 'di nyid bcom ldan 'das gsang ba'i bdag po gdug pa kun 'joms dngos su gsal ba spyi bor byon nas byin gyis brlabs pas mthu stobs nus rtsal ma lus pa rgyud la zhugs /
las dang bya ba'i nyes skyon thams cad dag par mos shig
/gtor ma mgor bzhag la /
dpal gyi gtor ma chen po 'di :
khro rgyal phrin las 'dus pa'i rdzas :
skal ldan khyod la dbang bskur ro :
gang brtsam las bzhi thogs med shog :
rtsa sngags la /
kA ya wA ka tsit+ta gu Na karma a b+hi Shiny+tsa :
btags pa brjod /
des phrin las gtor ma'i dbang bskur pas las dang bya ba'i sgo nas bsags pa'i sdig sgrib nad gdon zhi /
thun mong grub pa brgyad dang phrin las rnam pa bzhi thogs med du 'grub pa la dbang bar byas pa ste phrin las kyi dbang ngo //
shis brjod gang 'os bya /
de rnams kyi zab mo dgongs pa'i gter las byon pa gsang ba'i bdag po'i dbang bskur sku bzhi myur smin zhes bya ba legs par grub pa yin pas sogs kyis mtshams sbyar la dam tshig khas blang /
gtang rag maN+Dal sogs dang /
rjes mchod bstod bzod gsol /
mdun bskyed gshegs bstim gang 'os skabs bstun /
bdag bskyed 'od gsal du 'jug ldang /
bsngo smon shis brjod bcas spyi ltar byas pas grub bo //
nyes skyob 'jigs med rdo rje'i go
/'dir brten skye dgu mtha' yas pa //
gnas skabs mthar thug 'jigs kun las //
rnam rgyal gsang bdag mchog 'grub shog
/'di'ang rin chen gter gyi mdzod du nye bar mkho ba'i cha rkyen du gyur pas pad+ma gar dbang phrin las 'gro 'dul rtsal gyis bgyis pa dge legs 'phel /
shu b+haM///
/
