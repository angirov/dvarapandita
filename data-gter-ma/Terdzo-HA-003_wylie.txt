@#//
g.yu thog snying thig gi bka' srung dam can sde dgu'i rgyun gsol nyung ngur bsdus pa rnal 'byor re skong zhes bya ba bzhugs so //
na mo gu ru gu Na nA thA ya /
byin rlabs bla sgrub thugs rje'i nyi 'od yi dam du bgyid pa'i rnal 'byor pas bka' srung gi phrin las rgyas pa mi lcogs par mdor bsdus su bya bar 'dod na /
gtor mchod sha khrag gis brgyan pa bsham /
rang nyid rtsa ba gsum gyi sa mA ti dang ldan pas /
oM brjod pas snod bcud thams cad stong par sbyangs /
AHbrjod pas thod pa'i snod stong gsum dang mnyam pa yangs shing rgya che ba'i nang du /
hU~M brjod pas gtor ma ngo bo zag med ye shes kyi bdud rtsi /
rnam pa dgra bgegs bsgral ba las byung ba'i sha khrag gi rgya mtsho chen po 'dod yon gyi sprin phung 'phro bar gyur /
oM AHhU~M/
lan gsum /
oM swa b+hA wa sogs /
mdun du chos 'byung dgra bgegs pad nyi'i steng //
ma hA kA la rdo rje bdud 'dul ni //
mthing nag phyag g.yas nor bu'i gri gug phyar //
g.yon pas thod rlon tsit+tas bkang ba 'dzin //
rab khros 'jigs rung mi mgo'i phreng bas brgyan //
dar nag ber gsol beng chen rked par btsugs //
rta nag 'chib cing me phung dbus su bzhugs //
shar du e ka dzA Ti mthing nag khros //
gri thod bsnams shing dre'u rta gwa pa zhon //
lho ru khyab 'jug dud kha sbrul zhags dang //
mda' gzhu bsnams shing chu srin mgo dgu zhon //
nub tu ce spyang gdong can gri thod dang //
dgra zor mi mgo phyar zhing dur bya 'chib //
byang du gnod sbyin shan dmar stag gi gdong //
zangs gri snying thogs 'brug zhon tsit+tas brgyan //
shar lhor srog gi spu gri mthing nag khros //
lcags kyu spu gri snying thogs seng chen zhon //
lho nub srin dmar spyang gdong ral gri phyar //
rtse gsum zhags thogs ro langs mgo dgu zhon //
nub byang bdud mo dud mdog bya rgod mgo
/rgyu zhags dgra satwa snying bsnams lcags spyang zhon //
byang shar srog bdag dug mdog mdung dug rkyal //
mgo rlon phur thogs dred mo mgo dgu chibs //
thams cad nyi ma 'bum gyi gzi ldan cing /
khro gtum 'jigs rung sprul pa dpag med 'gyed //
bstan dgra brlag cing sgrub po'i bka' nyan gyur //
gnas gsum 'bru gsum mtshan dang rang thugs las //
'od 'phros rang rang gnas nas spyan drangs gyur //
gsur chen dud pa rol mo'i sgra dang bcas te 'di skad do //
hU~M/
dad pa dang ni dam tshig gis //
tshur gshegs bka' srung spyan 'dren no //
stobs ldan sde dgu 'khor dang bcas //
mchod pa'i gnas 'dir gshegs su gsol //
sa ma ya dza dzaH
hU~M/
dur khrod rab 'jigs gzhal yas 'dir //
sha khrag rgya mtshor 'khyil ba'i klong //
bstan bshigs ma rungs bsgral pa'i steng //
bka' srung 'khor bcas bzhugs su gsol //
sa ma ya satwaM/
hU~M/
sangs rgyas bstan pa srung ba'i mthu rtsal can //
'jig rten 'das kyang 'khor ba'i cha lugs 'dzin //
dus las mi 'da' dam nyams snying 'byin pa'i //
dam can chos skyong rnams la phyag 'tshal lo //
a ti pU hoH
hU~M/
khrag chen mchod yon dbang lnga'i me tog bkram //
gsur chen bdug pa zhun chen snang gsal 'bar //
dri chu'i byug pa sha rus zhal zas spungs //
drag po'i rol mo mthun pa'i dam tshig rdzas //
sman rag gtor tshogs spyan gzigs longs spyod rnams //
gzugs sgra dri ro reg bya bde ba'i mchog
/bka' srung drag po 'khor dang bcas la 'bul //
mngon spyod drag po'i phrin las myur du sgrubs //
oM badzra ar+g+haM nas /
shab+da rU pa shab+da gan+d+he ra sa spar+she sa ma ye AHhU~M/
ma hA sarba pany+tsa ma hA ba liM ta kha kha khA hi khA hi /
dgra bgegs kyi ma hA mAM sa rak+ta kiM ni ri ti kha kha khA hi khA hi /
sarba sha trUM i daM gr-ih+Na swA hA/
sarba pU dza bo d+hi tsit+ta ga Na gu h+ya hoH
lha rnams kyi ljags hU~M las byung ba'i rdo rje sbu gu can gyi 'od zer gyis gtor ma'i bcud drangs te gsol bar gyur /
oM ma hA kA la yak+Sha badzra tsit+ta hU~M phaT/
rat+na sid+d+hi hU~M/
i daM ba liM ta kha kha khA hi khA hi /
lan gsum gyis gtso bo la phul /
'khor rnams la /
i daM sogs gtor sngags so sor sbyar te /
oM e ka tsA ti ma ma ro ru baM hU~M b+h+yo\u0f8e
oM ke ta ke ta swA hA/
rA hu la sa ma ya hU~M\u0f8e
DA ki nI tsit+ta rak+ta sa ma ya hrIng hrIng dzaH\u0f8e
yak+sha tsit+ta ma hA ru dra mA ra ya hU~M phaT\u0f8e
badzra sA d+hu sa ma ya a mu ka mA ra ya hU~M phaT\u0f8e
rak+sha rak+ta sa ma ya dgra bo'i srog la hur thuM dzaH\u0f8e
dun+ting tsit+ta kA la dgra bo thuM ril mA ra ya rbad\u0f8e
tri shaM rbad b+h+yo ging ka ra dgra bo'i srog la hab hab\u0f8e
dpal ma hA kA la gnod sbyin chen po rdo rje bdud 'dul la sogs pa bka' srung dam can sde dgu 'khor dang bcas pa rnams kyis mchod pa dam pa 'di bzhes la /
sangs rgyas kyi bstan pa srungs /
sogs phrin las spyi ltar bcol la /
bstod pa ni /
hU~M/
chos sku zhi ba'i dbyings las ma g.yos kyang //
gzugs sku drag po'i cha lugs sna tshogs kyis //
bstan pa srung zhing dgra bgegs tshar gcod pa'i //
chos skyong dam can sde dgu'i tshogs la bstod //
hU~M/
kun 'dus rgyal ba bla ma'i spyan snga ru /
khas blangs dam bcas srog gi snying po phul //
sgrub po'i sku dgra sgrol bar mna' phul ba //
dam can bka' srung sde dgu 'khor dang bcas //
sngon gyi dam tshig gnyan po dran mdzod la //
rang rang mthun pa'i dam rdzas mchod par bzhes //
bos pa'i dus su ma thogs myur du byon //
rbad tshe mngags pa'i las rnams myur du sgrubs //
phrin las bcol ba'i las rnams 'grub par mdzod //
rgyun gyi gtor 'bul la bzlas pa mi dgos kyang ched du bsnyen pa'i skabs lta bur bzlas pa spro na skabs 'dir bya ste /
rang nyid rtsa ba gsum du gsal ba'i thugs ka'i 'od zer dam can rnams la phog
/thugs dam gyi rgyud bskul /
sngon gyi dam bca' dran nas ci bsgo ba'i las rnams bsgrub par bsam la gong du smos pa'i sngags rnams gtso 'khor gyi 'gros sbyar la bzla'o //
snying thig las byang dang gsol kha gzhan gyi dkyus su 'dzud na 'di kas chog cing /
'di nyid sger du byed na mthar nongs bshags gshegs gsol sogs spyi ltar bya'o //
zhes pa'ang snying thig las byang gsar bsgrigs dang 'brel bar don gnyer can la phan 'dod kyi bsam pas gzhung nas btu ba po ni gso rig thos pa lam byed pa karma ngag dbang yon tan rgya mtsho'o //
dge legs 'phel //

//
