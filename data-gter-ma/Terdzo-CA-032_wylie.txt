o rgyan gu ru pad+ma 'byung gnas kyi rdo rje'i gsung 'khrul pa med pa'i gsol 'debs le'u bdun ma lo rgyus dang bcas pa bzhugs so :
gu ru na mo :
me pho rta'i lo rgyal gyi zla ba la :
dpal bsam yas su tshogs kyi mchod pa rgya chen po btang ba'i dus su :
slob dpon chen po pad+ma 'byung gnas la :
dge slong nam mkha'i snying po dang :
rgyal po khri srong lde'u btsan dang :
mkha' 'gro ye shes mtsho rgyal dang :
sna nam rdo rje bdud 'joms dang :
lha sras mu khri btsan po dang lngas phyag dang bskor ba byas :
rin po che'i maN+Dal phul nas zhus pa :
kye slob dpon chen po lags :
gsang sngags kyi chos gsungs pa thams cad kyi nang nas dam tshig bsrung ba gal che :
de'i nang nas kyang bla ma la gsol ba 'debs pa gtso che bar gsungs gda' bas :
bdag cag rnams la dang ba 'dren pa :
byin rlabs che ba :
gang zag tha mal pa blo rmongs pas tshig gi ra mda' sbran pas gsang sngags kyi lha rnams kyi thugs dam skong ba :
gu ru nyid kyi byin rlabs 'jug pa :
nang nub tu gsol ba 'debs pa la tshig nyung la don 'dus pa zhig bdag cag dang ma 'ongs pa'i sems can rnams la sangs rgyas nyid kyis gsung bar zhu :
zhes zhus pas :
slob dpon chen pos bka' bstsal pa :
nyon cig bod kyi skal ldan rnams :
gsang sngags kyi theg pa 'di 'byung ba ni dkon te :
sngon sangs rgyas 'od srungs chen pos chos kyi 'khor lo bskor ba'i dus su yang gsang sngags rdo rje theg pa 'di ma gsungs :
sangs rgyas bye ba phrag brgyad cu rtsa bzhis kyang ma gsungs :
ma 'ongs pa'i sangs rgyas rnams kyis kyang gsung bar mi 'gyur ro :
ci'i phyir zhe na :
'gro ba rnams snod du ma gyur pa'i phyir ro :
sngon bskal pa thog ma la bskal pa kun bkod ces bya ba byung ba'i tshe :
sangs rgyas sngon byung gi rgyal po zhes bya ba'i bstan pa la gsang sngags rgya cher bsgrags so :
da lta sangs rgyas shAkya thub pa'i bstan pa 'di la gsang sngags byon pa'o :
da ste bskal pa bye ba 'das pa'i 'og tu bskal pa me tog bkod pa zhes bya ba 'byung ba'i tshe :
sangs rgyas 'jam pa'i dbyangs zhes bya ba da lta'i nga dang tshul mthun pa zhig 'byung ste :
des gsang sngags rgya cher ston par 'gyur ro :
bskal pa de gsum ni 'gro ba rnams snod du rung ba'i phyir ro :
bskal pa de gsum ma yin par dus nam yang gsang sngags mi 'byung ngo :
de bas na bstan pa 'di la dal 'byor gyi mi lus thob :
gsang sngags kyi sgor zhugs pa rnams ni le lo dang btang snyoms kyi dbang du ma song ba gal che :
gsang sngags nyams su len pa la dgos pa'i chos bzhi bya ba tshang dgos :
de ma tshang na dam tshig nyams nas 'khor bar 'khyams shing :
ngan song du lhung nges :
de ci'i phyir zhe na :
dus gsum gyi sangs rgyas rnams kyis kyang nyon mongs pa rang rgyud du spyad pas byang chub thob par ma gsungs so :
dgos pa'i chos bzhi ni :
sgo gsum tha mal du 'chor ba la 'khri ba btsan thabs su gcod pa'i gdams ngag dgos :
nyon mongs pa dug lnga stobs che na :
dug lnga rang grol du shes pa'i gdams ngag dgos :
'du 'dzi g.yeng ba'i dbang du song na :
re dogs bar chad du shes pa'i gdams ngag dgos :
dam tshig gtsang ma bsrung ba la :
skyes bus gzhu 'gengs pa lta bu'i gdams ngag dgos :
de yang gsang sngags kyi theg pa ni u dum wA ra'i me tog lta bu ste :
'byung bar mi 'gyur ro :
gal te byung yang yun du mi gnas so :
de ni 'gro ba rnams snod du ma gyur pa'i phyir ro :
da khyed rgyal pos dbu mdzad pa rnams nyon cig :
bstan pa 'di la dal 'byor gyi mi lus thob :
gsang sngags kyi sgor zhugs :
tshe 'di la byang chub thob par 'dod pa rnams :
rtsa ba dang yan lag gi dam tshig gtsang mar bsrung ba gal che :
de ma bsrungs na 'tsho byed kyi sman btsal bas reg phung gi dug dang 'phrad pa lta bu'o :
dam tshig bsrung ba la dad pa dang brtson 'grus shes rab gsum tshang dgos :
dad pa med na gsang sngags kyi snod du mi rung :
brtson 'grus med na le lo can tha mal du 'chor :
shes rab med na gsang sngags kyi lta spyod zab mo'i don mi shes :
gsang sngags ni 'gro ba dad gus can gyi don du byon pa yin :
de yang rang la gsang sngags ston pa'i bla ma de sangs rgyas dngos su shes pas gsol ba thob cig gsungs so :
e ma ho :
spros bral chos kyi dbyings kyi zhing khams su :
chos nyid dus gsum skye 'gag med pa'i ngang :
bya bral lhun rdzogs bde ba chen po'i sku :
nam mkha' bzhin du thugs rje phyogs ris med :
bla ma chos kyi sku la gsol ba 'debs :
o rgyan pad+ma 'byung gnas la gsol ba 'debs :
bde chen lhun gyis grub pa'i zhing khams su :
sku gsung thugs dang yon tan phrin las kyi :
ye shes lnga ldan bde gshegs 'dus pa'i sku :
thugs rje'i bye brag sna tshogs so sor ston :
bla ma longs spyod rdzogs sku la gsol ba 'debs :
o rgyan pad+ma 'byung gnas la gsol ba 'debs :
mi mjed 'jig rten dag pa'i zhing khams su :
thugs rje chen pos 'gro ba'i don la byon :
gang la gang 'dul thabs kyis 'gro don mdzad :
'das dang ma byon da lta dus gsum gyi :
bla ma sprul pa'i sku la gsol ba 'debs :
o rgyan pad+ma 'byung gnas la gsol ba 'debs :
oM AHhU~M/
chos sku kun bzang yab yum la gsol ba 'debs //
longs sku zhi khro rab 'byams la gsol ba 'debs //
sprul sku ston pa bcu gnyis la gsol ba 'debs //
rgyal sras rigs gsum mgon po la gsol ba 'debs //
bka' babs rig 'dzin mchog rnams la gsol ba 'debs //
o rgyan pad+ma 'byung gnas la gsol ba 'debs //
zhu mdzad las can rnam lnga la gsol ba 'debs //
gter ston bzang po grags pa la gsol ba 'debs //
chos bdag rgod kyi ldem can la gsol ba 'debs //
kun spang don yod rgyal mtshan la gsol ba 'debs //
brgyud 'dzin bsod nams mchog bzang la gsol ba 'debs //
grub thob thang stong rgyal po la gsol ba 'debs //
byang sems kun dga' nyi ma la gsol ba 'debs //
sngags 'chang shAkya bzang po la gsol ba 'debs //
gter 'byed pad+ma dbang rgyal la gsol ba 'debs //
gtsang ston ngag gi dbang po la gsol ba 'debs //
zhig gling 'od gsal sgyu ma la gsol ba 'debs //
'khrul zhig bkra shis tshe brtan la gsol ba 'debs //
bdud 'dul seng ge rtsal rdzogs la gsol ba 'debs //
'gro 'dul pad+ma ma Ni la gsol ba 'debs //
pad+ma bde chen gling pa la gsol ba 'debs //
gter bzhed tshe dbang nor bu la gsol ba 'debs //
dam chos bsam rdzogs rgyal po la gsol ba 'debs //
rdo rje gtsug lag dga' ba la gsol ba 'debs //
bdud tshogs 'dul ba'i rdo rje la gsol ba 'debs //
pad+ma nyin byed dbang po la gsol ba 'debs //
drin can rtsa ba'i bla ma la gsol ba 'debs //
yi dam sgrub pa bka' brgyad la gsol ba 'debs //
mkha' 'gro ye shes sde lnga la gsol ba 'debs //
chos skyong mgon po lha mo la gsol ba 'debs //
bdag dang mkha' mnyam sems can thams cad pa //
'di phyi bar do kun tu thugs rjes zungs //
gnas skabs mthar thug nyes tshogs bar chad sol //
mchog thun dngos grub ma lus dus 'dir stsol //
de ltar rgyun chad med par gsol ba thob :
ces gsungs so :
de nas rgyal po khri srong lde'u btsan gyis zhus pa :
kye slob dpon chen po lags :
bdag dang ma 'ongs pa'i dad pa can rnams kyi don du :
dus gsum bde bar gshegs pa thams cad kyis byin gyis rlob pa :
tshe 'di'i bar chad sel ba :
phyi ma phyag rgya chen po mchog gi dngos grub thob pa :
nang nub tu gsol ba 'debs pa'i chos shig zhu :
zhes zhus so :
gu ru'i zhal nas :
rgyal po chen po legs par gson cig gsungs nas :
'di skad ces gsungs so :
taM
:



e ma ho :
sangs rgyas bstan pa rmad byung bsam yas la :
khyad par 'phags pa'i bstan pa rnam gsum byon :
sangs rgyas shAkya thub pa'i bstan pa 'dir :
gsang sngags rdo rje theg pa'i bstan pa byon :
bstan pa rin po che la gsol ba 'debs :
o rgyan pad+ma 'byung gnas la gsol ba 'debs :
'og min lhun gyis grub pa'i pho brang du :
dus gsum bde bar gshegs pa'i dgongs pa yis :
ma traM ru dra bka' bsgo log pa las :
'gro drug sems can sdug bsngal nyam thag gzigs :
thugs rje ngo mtshar can la gsol ba 'debs :
o rgyan pad+ma 'byung gnas la gsol ba 'debs :
lcang lo can gyi pho brang dam pa ru :
de bzhin gshegs pa thams cad bka' bgros mdzad :
zhi rgyas dbang drag phrin las rnam bzhi yis :
log pa bdud kyi bstan pa 'dul bar mdzad :
dus gsum bde gshegs rnams la gsol ba 'debs :
o rgyan pad+ma 'byung gnas la gsol ba 'debs :
ri bo ma la ya gnam lcags 'bar ba'i rtser :
bdud po ma traM ru tra drag pos bsgral :
srin mo ma tshogs rnams la sbyor ba mdzad :
gsang sngags bstan pa dang po de nas byung :
gdul bya khyad par can la gsol ba 'debs :
o rgyan pad+ma 'byung gnas la gsol ba 'debs :
kun khyab chos nyid mtha' bral zhing khams su :
dus gsum skye 'gag med pa chos kyi sku :
chos rnams rnam dag ye nas lhun gyis grub :
sangs rgyas thams cad thugs las skyed pa'i yab :
chos sku kun tu bzang po la gsol ba 'debs :
o rgyan pad+ma 'byung gnas la gsol ba 'debs :
dbus phyogs stug po bkod pa'i zhing khams su :
gti mug rnam dag chos dbyings ye shes ngang :
rnam par snang mdzad longs spyod rdzogs pa'i sku :
sku yi rigs mchog rigs kyi 'khor gyis bskor :
bud+d+ha rigs kyi lha tshogs la gsol ba 'debs :
o rgyan pad+ma 'byung gnas la gsol ba 'debs :
shar phyogs mngon par dga' ba'i zhing khams su :
zhe sdang rnam dag me long ye shes ngang :
rdo rje sems dpa' longs spyod rdzogs pa'i sku :
thugs kyi rigs mchog rigs kyi 'khor gyis bskor :
rdo rje rigs kyi lha tshogs la gsol ba 'debs :
o rgyan pad+ma 'byung gnas la gsol ba 'debs :
lho phyogs dpal ldan mdzes pa'i zhing khams su :
nga rgyal rnam dag mnyam nyid ye shes ngang :
rin chen 'byung ldan longs spyod rdzogs pa'i sku :
yon tan rigs mchog rigs kyi 'khor gyis bskor :
rin chen rigs kyi lha tshogs la gsol ba 'debs :
o rgyan pad+ma 'byung gnas la gsol ba 'debs :
nub phyogs bde ba can gyi zhing khams su :
'dod chags rnam dag sor rtog ye shes ngang :
snang ba mtha' yas longs spyod rdzogs pa'i sku :
gsung gi rigs mchog rigs kyi 'khor gyis bskor :
pad+ma rigs kyi lha tshogs la gsol ba 'debs :
o rgyan pad+ma 'byung gnas la gsol ba 'debs :
byang phyogs las rab rdzogs pa'i zhing khams su :
phrag dog rnam dag bya grub ye shes ngang :
don yod grub pa longs spyod rdzogs pa'i sku :
phrin las rigs mchog rigs kyi 'khor gyis bskor :
karma rigs kyi lha tshogs la gsol ba 'debs :
o rgyan pad+ma 'byung gnas la gsol ba 'debs :
chos dbyings rol pa'i gzhal yas chen po na :
nyon mongs dug lnga brdzis pa'i gdan steng du :
khro bo'i rgyal po che mchog he ru ka :
rigs lnga bde gshegs 'dus pa'i 'khor gyis bskor :
kun bzang he ru ka'i lha tshogs la gsol ba 'debs :
o rgyan pad+ma 'byung gnas la gsol ba 'debs :
mthing nag gru gsum 'bar ba'i gzhal yas na :
ma traM ru dra brdzis pa'i gdan steng du :
thugs kyi bdag nyid badzra he ru ka :
khrag 'thung khro bo 'bar ba'i 'khor gyis bskor :
dpal chen he ru ka'i lha tshogs la gsol ba 'debs :
o rgyan pad+ma 'byung gnas la gsol ba 'debs :
mthing nag e las drag po'i gzhal yas na :
gshin rje chu glang brdzis pa'i gdan steng du :
'jam dpal ya mAn+ta ka gshin rje'i gshed :
gshed po khro bo dregs pa'i 'khor gyis bskor :
gshin rje'i gshed po'i lha tshogs la gsol ba 'debs :
o rgyan pad+ma 'byung gnas la gsol ba 'debs :
dmar nag gru gsum dbang gi gzhal yas na :
bdud nag pho mo brdzis pa'i gdan steng du :
dbang gi rgyal po pad+ma he ru ka :
pad+ma rigs kyi khro bo rnams kyis bskor :
rta mgrin dbang gi lha tshogs la gsol ba 'debs :
o rgyan pad+ma 'byung gnas la gsol ba 'debs :
bskal pa me ltar 'bar ba'i gzhal yas na :
pho bdud dregs pa brjis pa'i gdan steng du :
dpal chen rdo rje gzhon nu dpa' bo'i sku :
bdud 'dul khro bcu khra thabs 'khor gyis bskor :
rdo rje phur pa'i lha tshogs la gsol ba 'debs :
o rgyan pad+ma 'byung gnas la gsol ba 'debs :
thugs rje'i rol pa'i gzhal yas chen po na :
ma bdud dregs pa brdzis pa'i gdan steng du :
mngon rdzogs rgyal po che mchog he ru ka :
ye shes las dang 'jig rten ma mos bskor :
che mchog ma mo'i lha tshogs la gsol ba 'debs :
o rgyan pad+ma 'byung gnas la gsol ba 'debs :
pad+ma dbang gi gzhal yas chen po na :
ma chags pad+ma 'bar ba'i gdan steng du :
bcom ldan mgon po ye shes tshe dpag med :
'chi med tshe yi lha tshogs rnams kyis bskor :
rdo rje tshe yi lha tshogs la gsol ba 'debs :
o rgyan pad+ma 'byung gnas la gsol ba 'debs :
dur khrod rngam brjid rol pa'i gzhal yas na :
ti ra gan rkyal brdzis pa'i gdan steng du :
yum chen khro mo rdo rje phag mo'i sku :
ma mo mkha' 'gro sna tshogs 'khor gyis bskor :
rdo rje rnal 'byor ma'i lha tshogs la gsol ba 'debs :
o rgyan pad+ma 'byung gnas la gsol ba 'debs :
rgya gar rdo rje gdan gyi pho brang du :
rgyu 'bras bden pas 'gro ba'i don mdzad cing :
sde snod gsum gyi bstan pa'i rgyal mtshan btsugs :
nyan thos byang chub sems dpa'i 'khor gyis bskor :
sprul sku shAkya thub pa la gsol ba 'debs :
o rgyan pad+ma 'byung gnas la gsol ba 'debs :
d+ha na ko sha klu yi pho brang du :
thugs rje'i stobs kyis 'gro ba'i don la byon :
rgyal ba'i dgongs pas 'gro drug rang grol mdzad :
mkha' 'gro sde lnga mang po'i 'khor gyis bskor :
sprul sku dga' rab rdo rje la gsol ba 'debs :
o rgyan pad+ma 'byung gnas la gsol ba 'debs :
rgya nag ri bo rtse lnga'i pho brang du :
sangs rgyas sku yi sprul pa 'jam dpal dbyangs :
steng 'og phyogs bzhir sku yis 'gro don mdzad :
sku yi byang chub sems dpa'i 'khor gyis bskor :
'phags pa 'jam dpal lha tshogs la gsol ba 'debs :
o rgyan pad+ma 'byung gnas la gsol ba 'debs :
ri bo po ta la yi pho brang du :
sangs rgyas gsung gi sprul pa spyan ras gzigs :
steng 'og phyogs bzhir gsung gis 'gro don mdzad :
gsung gi byang chub sems dpa'i 'khor gyis bskor :
spyan ras gzigs kyi lha tshogs la gsol ba 'debs :
o rgyan pad+ma 'byung gnas la gsol ba 'debs :
gnas mchog lcang lo can gyi pho brang du :
sangs rgyas thugs kyi sprul pa rdo rje 'dzin :
steng 'og phyogs bzhir thugs kyis 'gro don mdzad :
thugs kyi byang chub sems dpa'i 'khor gyis bskor :
phyag na rdo rje'i lha tshogs la gsol ba 'debs :
o rgyan pad+ma 'byung gnas la gsol ba 'debs :
steng phyogs rnam par rgyal ba'i khang bzang du :
'phags pa 'jam dpal thugs kyi dgongs pa yis :
lha dbang brgya byin gnas su gsang sngags byon :
tshom bu 'bum dang bcas te mngon sangs rgyas :
lha yi rig 'dzin rnams la gsol ba 'debs :
o rgyan pad+ma 'byung gnas la gsol ba 'debs :
'og phyogs rgya mtsho chen po'i gting rum du :
spyan ras gzigs dbang thugs kyi dgongs pa yis :
klu rgyal 'jog po'i gnas su gsang sngags byon :
tshom bu 'bum dang bcas te mngon sangs rgyas :
klu yi rig 'dzin rnams la gsol ba 'debs :
o rgyan pad+ma 'byung gnas la gsol ba 'debs :
ri rgyal me ri 'bar ba'i rtse mo ru :
phyag na rdo rje'i thugs kyi dgongs pa yis :
rgyal po dza yi gnas su gsang sngags byon :
gang zag las can ma lus byang chub thob :
mi yi rig 'dzin rnams la gsol ba 'debs :
o rgyan pad+ma 'byung gnas la gsol ba 'debs :
nub phyogs o rgyan dbang gi pho brang du :
bde gshegs sku gsung thugs kyi sprul pa ste :
'dzam bu'i gling du 'gro ba'i don la byon :
rig 'dzin mkha' 'gro mang po'i 'khor gyis bskor :
pad+ma 'byung gnas lha tshogs la gsol ba 'debs :
o rgyan pad+ma 'byung gnas la gsol ba 'debs :
chos sku longs sku sprul sku yang sprul dang :
'das dang ma byon da lta dus gsum gyi :
phyogs bcu'i sangs rgyas rig 'dzin byang sems la :
bdag cag lus ngag yid gsum gus pa yis :
yid gnyis the tshom med par gsol ba 'debs :
o rgyan pad+ma 'byung gnas la gsol ba 'debs :
zhes gsungs so :
rgyal po chen po tshe 'di'i khe grags dang 'du 'dzi'i dbang du ma song bar dus rgyun du gsol ba thob :
gsang sngags kyi rtsa ba dam tshig yin :
dam tshig gi rtsa ba mos gus dang brtson 'grus yin :
de gnyis kyi rtsa ba bla ma dang yi dam la gsol ba 'debs pa yin pas :
brtson 'grus can gyis nyams su blangs na :
tshe 'dir phyag rgya chen po mchog gi dngos grub thob par 'gyur ro :
zhes gsungs so :
de nas mkha' 'gro ye shes mtsho rgyal gyis zhus pa :
kye slob dpon chen po lags :
spyir sangs rgyas shAkya thub pa'i zhing khams 'dir :
theg pa chen po'i gsang sngags byon pa 'gro ba yongs la bka' drin che lags :
gsang sngags kyi lha thams cad kyi sku'i ngo bo rdo rje thod phreng rtsal :
gsung theg pa chen po'i man ngag gis 'gro ba 'dren :
thugs kyi dgongs pa nam mkha' la nyi ma shar ba lta bu'i dgongs pa zab mo mnga' ba :
bde gshegs kun 'dus pad+ma 'byung gnas nyid las lhag pa'i sangs rgyas ni bdag 'dra ye shes mtsho rgyal gyis gzhan du btsal kyang mi rnyed par 'khums lags pas :
bdag la tshig nyung la don 'dus pa :
don zab la byin rlabs che ba :
gu ru nyid la gsol ba btab pa tsam gyis byin rlabs nam mkha'i sprin ltar g.yo nus pa :
bdag tha mal pa rnams kyis bod yul du gsol ba btab pas :
gu ru nyid slar o rgyan du gshegs pa'i dus su o rgyan mkha' 'gro'i gling nas thugs rjes bod kyi dad pa can gyi gnas su byon te byin gyis rlob nus pa zhig zhu :
zhes zhus pas :
bka' bstsal pa :
nyon cig jo mo mtsho rgyal khams gsum gyi sems can thams cad nyon mongs pa'i dbang gis rtog pa kha 'byams shing gnyis snang gi rtog par bzung bas 'khrul pa yin :
nga nyid chos sku'i sangs rgyas thams cad kyis byin gyis brlabs :
longs spyod rdzogs sku'i sangs rgyas thams cad kyis dbang bskur :
sprul pa'i sku'i sangs rgyas dang byang chub sems dpa' thams cad kyis bka' bgros te lho 'dzam bu'i gling du byon :
khyad par du bod yul mun pa'i gling du sangs rgyas kyi bstan pa dar bar bya ba dang :
gsang sngags 'bras bu'i chos kyis 'gro ba 'dren pa'i phyir :
rin chen mtsho gling pad+ma'i sdong po las :
rang byung sprul pa'i sku ru brda yis 'ongs :
gang zhig las can skyes bu dad pa can :
bdag la gdung ba'i sems kyis gsol 'debs na :
rgyu 'bras rten 'brel smon lam khyad par gyis :
sangs rgyas gzhan las bdag nyid thugs rje myur :
mtsho rgyal mos pas rgyun du gsol ba thob :
ces gsungs so :
de'i dus su zhal lho nub tu gzigs te :
rin po che dang rus pa'i rgyan sna tshogs kyis brgyan :
phyag g.yas pa thod pa'i DA ma ru 'khrol :
phyag g.yon pa jo mo mtsho rgyal gyi spyi bor bzhag ste :
'di skad ces gsungs so :
e ma ho :
'di nas nyi ma lho nub mtshams shed na :
gnas chen rdo rje gdan gyi nub byang mtshams :
rnga yab gling phran za byed srin po'i yul :
dus gsum sangs rgyas rnams kyis byin brlabs pa'i :
gling mchog khyad par can la gsol ba 'debs :
o rgyan pad+ma 'byung gnas la gsol ba 'debs :
hU~M 
sngon gyi bskal pa dang po 'das pa'i dus :
ma traM ru dra bsgral pa'i rdzas brgyad la :
gsang sngags 'byon pa'i gnas brgyad byin gyis brlabs :
tsit+ta o rgyan yul du babs pa las :
rten 'brel khyad par can la gsol ba 'debs :
o rgyan pad+ma 'byung gnas la gsol ba 'debs :
rdo rje phag mos byin gyis brlabs pa'i gnas :
ma mo mkha' 'gro thams cad 'du ba'i gling :
gsang sngags brda yi rang sgra di ri ri :
gnas der phyin pa tsam gyis byang chub thob :
gnas mchog khyad par can la gsol ba 'debs :
o rgyan pad+ma 'byung gnas la gsol ba 'debs :
zangs mdog dpal gyi ri bo tsit+ta'i dbyibs :
rtsa ba klu yi rgyal po'i gnas su zug :
sked pa lhun chags mkha' 'gro'i gling na brjid :
rtse mo tshangs pa'i 'jig rten snyegs pa 'dra :
ri rgyal khyad par can la gsol ba 'debs :
o rgyan pad+ma 'byung gnas la gsol ba 'debs :
dpal gyi ri bo 'bar ba'i rtse mo na :
shar phyogs shel la lho phyogs bai DUr+ya :
nub phyogs rA ga byang phyogs in+d+ra'i mdog :
phyi nang med par gsal ba'i gzhal yas khang :
pho brang khyad par can la gsol ba 'debs :
o rgyan pad+ma 'byung gnas la gsol ba 'debs :
gzhal yas de yi phyogs bzhi mtshams bzhi dang :
steng 'og thams cad rin po che las grub :
khyams dang gru chad glo 'bur rigs bzhi yang :
phrin las bzhi yi kha dog so sor gsal :
lhun grub gzhal yas khang la gsol ba 'debs :
o rgyan pad+ma 'byung gnas la gsol ba 'debs :
rtsig pa 'dod snam pha gu drwa ba dang :
drwa phyed mda' yab rin chen sna lngas spras :
sgo bzhi rta babs chos 'khor rgyan rnams kun :
sna tshogs rin po che yis mdzes par brgyan :
rin chen gzhal yas khang la gsol ba 'debs :
o rgyan pad+ma 'byung gnas la gsol ba 'debs :
dpag bsam shing dang bdud rtsi'i chu mig dang :
'ja' tshon sna lngas phyi nang sprin ltar gtibs :
me tog pad+ma'i 'od kyis bar snang khengs :
gnas de dran pa tsam gyis bde chen thob :
pad+ma 'od kyi gzhal yas la gsol ba 'debs :
o rgyan pad+ma 'byung gnas la gsol ba 'debs :
gzhal yas chen po de yi nang shed na :
rin chen zur brgyad nyi ma zla ba'i gdan :
ma chags pad+ma 'bar ba'i sdong po la :
pad+ma 'byung gnas bde gshegs 'dus pa'i sku :
rang byung sprul pa'i sku la gsol ba 'debs :
o rgyan pad+ma 'byung gnas la gsol ba 'debs :
zhi rgyas dbang drag don la dgongs pa'i phyir :
sku mdog phyag mtshan rgyan rnams ma nges kyang :
nyi ma stong gi 'od las gzi mdangs gsal :
ri rgyal lhun po bas kyang brjid re che :
ya mtshan sprul pa'i sku la gsol ba 'debs :
o rgyan pad+ma 'byung gnas la gsol ba 'debs :
'gro la brtse ba'i thabs kyis 'gro don mdzad :
zhal 'dzum mdzes pa'i mdangs ldan ya la la :
'brug stong ldir bas gsung gi gdangs sgra che :
gsang sngags zab mo'i chos sgra di ri ri :
tshangs pa'i gsung dbyangs sgrog la gsol ba 'debs :
o rgyan pad+ma 'byung gnas la gsol ba 'debs :
thugs kyi sprul pa 'jig rten khyab par 'gyed :
spyan rtsa nyi zla lta bur 'khyil zhing gzigs :
nam mkha'i glog las thugs rje'i phrin las myur :
dgongs pa zab mo nam mkha'i klong dang mnyam :
thugs rje khyad par can la gsol ba 'debs :
o rgyan pad+ma 'byung gnas la gsol ba 'debs :
sprul sku chen po'i phyogs mtshams brgyad po na :
log pa'i dgra bgegs brdzis pa'i gdan steng du :
sku gsung thugs dang yon tan phrin las kyi :
rigs lnga bde gshegs bdud 'dul khro bo'i tshogs :
sgrub chen bka' brgyad lha tshogs la gsol ba 'debs :
o rgyan pad+ma 'byung gnas la gsol ba 'debs :
phyogs bzhir pad+ma 'dab bzhi'i gdan steng du :
rigs bzhi'i ging dang mkha' 'gro sde bzhi'i tshogs :
thams cad ma lus dur khrod chas kyis brgyan :
mdzes pa'i rgyan ldan rol pa'i stabs su bzhugs :
ye shes mkha' 'gro yab yum la gsol ba 'debs :
o rgyan pad+ma 'byung gnas la gsol ba 'debs :
gzhal yas chen po'i phyogs bzhi'i bar khyams dang :
gru chad glo 'bur rig 'dzin mkha' 'gros gang :
lha dang lha mo mang po sprin ltar gtibs :
phyi nang gsang ba'i mchod pa sna tshogs 'bul :
rig 'dzin mkha' 'gro'i tshogs la gsol ba 'debs :
o rgyan pad+ma 'byung gnas la gsol ba 'debs :
rin chen gzhal yas khang gi 'dod snam la :
mchod pa'i lha mo char sprin lta bur gtibs :
'dod yon drug gi mchod pas 'jig rten khengs :
kun tu bzang po'i mchod pas bde gshegs mchod :
yon tan kun 'byung tshogs la gsol ba 'debs :
o rgyan pad+ma 'byung gnas la gsol ba 'debs :
gzhal yas chen po'i phyogs bzhi'i sgo bzhi na :
rgyal chen sde bzhi bsgo ba'i bka' nyan mdzad :
lha srin sde brgyad bran dang pho nyar 'gyed :
bdud dang mu stegs rdul phran bzhin du rlog :
chos skyong srung ma'i tshogs la gsol ba 'debs :
o rgyan pad+ma 'byung gnas la gsol ba 'debs :
hU~M 
bzhengs shig pad+ma 'byung gnas mkha' 'gro'i tshogs :
dgongs shig phyogs bcu'i dus gsum bde gshegs rnams :
rje btsun chen po pad+ma thod phreng rtsal :
rig 'dzin mkha' 'gro'i gnas nas gshegs su gsol :
dbu skra mdzes pa'i thor tshugs shigs se shig :
rin chen rgyan cha mang po si li li :
dur khrod rus chen rgyan cha khro lo lo :
sgra dang rol mo mang po 'u ru ru :
yi dam lha tshogs hU~M sgra di ri ri :
mkha' 'gro sde lnga gar byed shigs se shig :
ging chen dpa' bo'i bro brdung khrabs se khrab :
ma mo mkha' 'gro sprin ltar thibs se thib :
chos skyong sde brgyad las byed khyugs se khyug :
zhub chen ltong gi sgra skad si li li :
g.yas na pho rgyud thams cad sha ra ra :
g.yon na mo rgyud thams cad sha ra ra :
bar snang thams cad dar du lhabs se lhab :
dri zhim spos kyi ngad ldang thu lu lu :
mkha' 'gro gsang ba'i brda skad di ri ri :
ging chen dpa' bo'i bshug glu kyu ru ru :
hU~M gi snang glu mang po di ri ri :
phaT kyi brda skad drag po sangs se sang :
bdag dang 'gro drug sems can thams cad la :
thugs rjes gzigs la gnas 'dir gshegs su gsol :
gnas 'dir thugs rjes dgongs te gshegs nas kyang :
bdag cag byang chub snying po ma thob bar :
bgegs dang log 'dren bar chad 'dul ba dang :
mchog dang thun mong dngos grub bstsal du gsol :
mtsho rgyal 'di ltar mos pas gsol ba thob :
pad 'byung bdag la 'gro ba'i don las med :
dam tshig dbang gis bod kyi yul du 'ong :
dad pa can la dngos su lung ston 'gyur :
zhes gsungs so :
gu ru'i zhal nas gsol ba 'debs pa la dang po lo rgyus brjod pas dang ba 'dren :
yon tan mthong bas dad pa skye :
yid khyed shes kyi dad pas byin rlabs 'jug :
sems the tshom dang bral bas bsam pa 'grub :
ces gsungs so :
de nas dge slong nam mkha'i snying pos zhus pa :
kye slob dpon chen po lags :
bdag la brgyud pa'i bla ma rnams la gsol ba 'debs pas :
snang ba lha dang lha mor gsal ba :
sgra grags tshad yi dam lha yi gsung du go ba :
rtog pa ci shar chos nyid du grol ba'i gsol 'debs shig zhu :
zhes zhus pas :
bka' bstsal pa :
e ma ho :
spros bral bde chen rgyal ba kun tu bzang :
rigs lnga'i sangs rgyas drug pa rdo rje 'chang :
'gro drug don mdzad byang chub chen po'i sku :
chos sku longs sku sprul sku rnam pa gsum :
rgyal ba dgongs pa'i brgyud pa la gsol ba 'debs :
o rgyan pad+ma 'byung gnas la gsol ba 'debs :
grags ldan mchog skyong gnod sbyin skar mda' gdong :
blo gros thabs ldan klu rgyal 'jog po dang :
dri med grags pa las can rgyal po dza :
rig 'dzin lha dbang brgya byin la sogs te :
rig 'dzin rig pa'i brgyud pa la gsol ba 'debs :
o rgyan pad+ma 'byung gnas la gsol ba 'debs :
chos sku kun tu bzang po'i dgongs pa yis :
rdo rje sems dpa' dga' rab rdo rje dang :
shrI siM ha'i bar du byin brlabs te :
'das dang ma byon da lta dus gsum gyi :
rdzogs chen brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
rgyal ba chos kyi sku yi dgongs pa yis :
bde gshegs rigs lnga rigs gsum mgon po dang :
sangs rgyas gsang ba'i bar du byin brlabs te :
'das dang ma byon da lta dus gsum gyi :
sgyu 'phrul brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
'jam dpal ya mAn+ta ka'i dgongs pa yis :
slob dpon chen po 'jam dpal bshes gnyen dang :
ro langs bde ba'i bar du byin brlabs te :
'das dang ma byon da lta dus gsum gyi :
sku yi brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
pad+ma he ru ka yi dgongs pa yis :
dbang gi lha mo nA gArdzu na dang :
pad+ma 'byung gnas bar du byin brlabs te :
'das dang ma byon da lta dus gsum gyi :
gsung gi brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
badzra he ru ka yi dgongs pa yis :
dga' rab rdo rje 'jam dpal bshes gnyen dang :
hU~M chen kA ra'i bar du byin brlabs te :
'das dang ma byon da lta dus gsum gyi :
thugs kyi brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
che mchog he ru ka yi dgongs pa yis :
sprul pa'i mkha' 'gro rig 'dzin mang po dang :
mi 'gyur nam mkha'i bar du byin brlabs te :
'das dang ma byon da lta dus gsum gyi :
yon tan brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
dpal chen rdo rje gzhon nu'i dgongs pa yis :
lhun grub phyag rgya chen po'i rig 'dzin dang :
rdo rje thod phreng rtsal la byin brlabs te :
'das dang ma byon da lta dus gsum gyi :
phrin las brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
mngon rdzogs rgyal po che mchog he ru kas :
ma rgyud lha mo yongs 'khyud bde ma dang :
d+ha na saM skr-i'i bar du byin brlabs te :
'das dang ma byon da lta dus gsum gyi :
srid pa ma brgyud bla ma la gsol ba 'debs :
o rgyan pad+ma 'byung gnas la gsol ba 'debs :
bcom ldan dregs pa kun 'dul dgongs pa yis :
rom+bu gu h+ya tsan+d+ra'i thugs brgyud nas :
shAkya seng ge'i bar du byin brlabs te :
'das dang ma byon da lta dus gsum gyi :
mchod bstod brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
dpal chen stobs ldan nag po'i dgongs pa yis :
slob dpon chen po shAn+tiM gar+b+ha dang :
rdo rje gro lod rtsal la byin brlabs te :
'das dang ma byon da lta dus gsum gyi :
drag sngags brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
mgon po tshe dpag med pa'i dgongs pa yis :
lha mo tsaN+Da lI yi thugs brgyud nas :
'chi med pad+ma 'byung gnas byin brlabs te :
'das dang ma byon da lta dus gsum gyi :
tshe yi brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
rdo rje phag mo'i thugs kyi dgongs pa yis :
mkha' 'gro seng ge'i gdong can thugs brgyud nas :
rdo rje drag po rtsal la byin brlabs te :
'das dang ma byon da lta dus gsum gyi :
gsang sngags ma brgyud bla ma la gsol ba 'debs :
o rgyan pad+ma 'byung gnas la gsol ba 'debs :
rdo rje khrag 'thung thugs kyi dgongs pa yis :
sprul sku pad+ma 'byung gnas thugs brgyud nas :
'dzam gling bod kyi las can byin brlabs te :
'das dang ma byon da lta dus gsum gyi :
gsang sngags 'dus brgyud bla ma la gsol ba 'debs :
o rgyan pad+ma 'byung gnas la gsol ba 'debs :
'das pa'i sangs rgyas rnams kyi dgongs pa yis :
sangs rgyas shAkya thub pa'i thugs brgyud nas :
bo d+hi satwa'i bar du byin brlabs te :
'das dang ma byon da lta dus gsum gyi :
rgyu 'bras don ston bla ma la gsol ba 'debs :
o rgyan pad+ma 'byung gnas la gsol ba 'debs :
rig 'dzin byang chub sems dpa'i dgongs pa yis :
gang zag las can rnams la byin brlabs te :
dus de nas bzung lnga brgya tha ma'i bar :
gsang sngags bka' bzhin sgrub pa'i dam tshig can :
gang zag snyan khung brgyud pa la gsol ba 'debs :
o rgyan pad+ma 'byung gnas la gsol ba 'debs :
'di ltar mig gi yul du snang ba yi :
phyi nang snod bcud dngos po thams cad kun :
snang yang bden 'dzin med pa'i ngang la zhog :
gzung 'dzin dag pa snang stong lha yi sku :
chags sdang rang grol bla ma la gsol ba 'debs :
o rgyan pad+ma 'byung gnas la gsol ba 'debs :
'di ltar rna ba'i yul du grags pa yi :
snyan dang mi snyan grags pa'i sgra rnams kun :
grags stong bsam brjod bral ba'i ngang la zhog :
grags stong skye 'gag med pa rgyal ba'i gsung :
grags stong rang grol bla ma la gsol ba 'debs :
o rgyan pad+ma 'byung gnas la gsol ba 'debs :
'di ltar yid kyi yul du 'gyu ba yi :
nyon mongs dug lnga'i rtog pa ci shar yang :
sngon bsu rjes dpyod blo yis bcos mi gzhug :
'gyu ba rang sar bzhag pas chos skur grol :
rig pa rang grol bla ma la gsol ba 'debs :
o rgyan pad+ma 'byung gnas la gsol ba 'debs :
phyi ltar gzung ba'i yul snang dag pa dang :
nang ltar 'dzin pa'i sems kun stong pa dang :
bar ltar 'od gsal rang ngo shes pa ru :
dus gsum bde gshegs rnams kyi thugs rjes gzigs :
bdag 'dra'i rang rgyud grol bar byin gyis rlobs :
de ltar rgyun chad med par gsol ba thob :
nam mkha'i snying po rig pa btsan sa zungs :
bdag dang 'bral ba med par bde chen gnas su spyon :
zhes gsungs so :
de nas sna nam rdo rje bdud 'joms kyis zhus pa :
kye slob dpon chen po lags :
nyid sangs rgyas thams cad 'dus pa'i sku :
sangs rgyas thams cad 'dus pa'i gsung :
sangs rgyas thams cad 'dus pa'i thugs :
bde gshegs 'dus pa'i thugs rje can :
pad+ma 'byung gnas rgyal ba'i sku :
khyed las lhag pa gzhan na med :
bdag dang ma 'ongs don ched du :
nyid kyi byon tshul mdzad tshul la :
brten nas dang ba 'dren pa dang :
yid ches mos gus skye ba yi :
gsol 'debs byin gyis rlob pa'i gsung :
bdag la thugs rjes gnang bar zhu :
zhes zhus so :
bka' bstsal pa :
nyon cig sngags kyi rnal 'byor pa :
nga yi rnam thar mdzad tshul ni :
bsam gyis mi khyab brjod mi lang :
'on kyang 'dzam gling bod yul du :
sprul pas 'gro don byas pa'i tshul :
cung zhig bshad kyis gus pas nyon :
rgyun chad med par gsol ba thob :
ces gsungs so :



e ma ho :
lho nub rnga yab gling phran srin po'i yul :
sin+d+hu rgya mtsho rol pa'i mtsho gling na :
klu rgyal 'jog po gnas pa'i khang steng du :
pad+ma 'bar ba'i sdong po'i rtse las 'khrungs :
rang byung ngo mtshar can la gsol ba 'debs :
o rgyan pad+ma 'byung gnas la gsol ba 'debs :
pha dang ma med khye 'u sprul pa'i sku :
rgyu med rkyen med rgya mtsho'i klong las byon :
ma rig log pa'i sems can 'dren pa'i dpal :
bde gshegs sku gsung thugs kyi sprul pa ste :
sprul sku mtsho skyes rdo rje la gsol ba 'debs :
o rgyan pad+ma 'byung gnas la gsol ba 'debs :
las can rgyal po in+d+ra b+hU ti yis :
rgya mtshor rol pa'i mtsho gling byon pas rnyed :
dad pas spyan drangs rgyal por mnga' gsol mdzad :
rgyal srid chos kyi khrims kyis bde la bkod :
rgyal po thor cog can la gsol ba 'debs :
o rgyan pad+ma 'byung gnas la gsol ba 'debs :
lho phyogs bsil ba tshal gyi dur khrod du :
rgyal srid spangs nas brtul zhugs spyod pa mdzad :
ta na g+ha na'i sbyor sgrol dgongs pa yis :
ma mo mkha' 'gro thams cad dbang du bsdus :
shAn+ta rak+Shi ta la gsol ba 'debs :
o rgyan pad+ma 'byung gnas la gsol ba 'debs :
phyogs bzhi'i dur khrod kun tu spyod pa mdzad :
ye shes mkha' 'gro rnams kyis byin gyis brlabs :
rdo rje phag mo'i zhal mthong dngos grub thob :
nam mkha'i gza' chen thams cad bran du bkol :
rdo rje drag po rtsal la gsol ba 'debs :
o rgyan pad+ma 'byung gnas la gsol ba 'debs :
brag dmar bya khyung tshal gyi ke'u tshang du :
slob dpon pra b+hA hasti'i spyan sngar byon :
rnal 'byor yo ga'i chos la sbyangs pa mdzad :
yo ga'i lha tshogs rnams kyi zhal gzigs pa'i :
shAkya seng ge'i sku la gsol ba 'debs :
o rgyan pad+ma 'byung gnas la gsol ba 'debs :
rgya gar yul gyi phyogs bzhi'i gnas chen du :
rig 'dzin grub thob mang po'i spyan sngar byon :
yo ga rnam gsum chos la sbyangs pa mdzad :
mtshan nyid rgyu yi chos kyi sgro 'dogs bcad :
mkhas pa blo ldan mchog sred la gsol ba 'debs :
o rgyan pad+ma 'byung gnas la gsol ba 'debs :
'og min gnas dang dur khrod gsang chen rol :
sku la rdzogs pa so sa gling sogs pa'i :
rang byung mchod rten rnams kyi drung du bzhugs :
ma mo mkha' 'gro'i tshogs la chos 'khor bskor :
gu ru nyi ma 'od zer la gsol ba 'debs :
o rgyan pad+ma 'byung gnas la gsol ba 'debs :
za hor rgyal khams 'dul du gshegs pa'i tshe :
ma rig 'khrul pa'i sems can chos la btsud :
ya mtshan rmad du byung ba'i rdzu 'phrul bstan :
rgyal khams thams cad chos kyis gang bar mdzad :
pad+ma saM b+ha wa la gsol ba 'debs :
o rgyan pad+ma 'byung gnas la gsol ba 'debs :
brag phug mA ra tI ka'i ke'u tshang du :
'chi med tshe yi rig 'dzin bsgrubs pa'i tshe :
mgon po tshe dpag med pas byin gyis brlabs :
skye 'chi med pa rdo rje'i sku ru gyur :
'chi med pad+ma 'byung gnas la gsol ba 'debs :
o rgyan pad+ma 'byung gnas la gsol ba 'debs :
o rgyan rgyal khams 'dul du gshegs pa'i tshe :
gshed mas me yi dbus su bsregs pa na :
me dpung mtsho ru bsgyur te rdzu 'phrul bstan :
in+d+ra b+hU ti byang chub lam la bkod :
sras mchog pad+ma rgyal po la gsol ba 'debs :
o rgyan pad+ma 'byung gnas la gsol ba 'debs :
lho phyogs rgya gar 'dul du gshegs pa'i tshe :
mkha' 'gro bdud 'dul ma yis byin gyis brlabs :
mu stegs ston pa lnga brgya'i rtsod pa bzlog :
ngan sngags bdag po mu stegs thog gis bsgral :
'phags pa seng ge sgra sgrog la gsol ba 'debs :
o rgyan pad+ma 'byung gnas la gsol ba 'debs :
bal yul yang le shod kyi brag phug tu :
yang dag bde gshegs snying po bsgrubs pa'i tshe :
bar chad bgegs rnams rdo rje phur pas bsgral :
phyag rgya chen po'i dngos grub gnas der thob :
rdo rje thod phreng rtsal la gsol ba 'debs :
o rgyan pad+ma 'byung gnas la gsol ba 'debs :
byang phyogs rgyal po'i don la byon pa'i tshe :
bod kyi gnod sbyin thams cad dam la btags :
bsam yas mnga' gsol rgyal po'i dgongs pa bsgrubs :
bod yul thams cad chos kyis gang bar mdzad :
sprul sku pad+ma 'byung gnas la gsol ba 'debs :
o rgyan pad+ma 'byung gnas la gsol ba 'debs :
bsam yas mchims phu'i brag dmar ke'u tshang du :
sgrub chen bka' brgyad gsang sngags dkyil 'khor bzhengs :
las can rgyal po rje 'bangs smin mdzad cing :
gsang sngags 'bras bu'i bstan pa rgyas par mdzad :
bka' drin bsam las 'das la gsol ba 'debs :
o rgyan pad+ma 'byung gnas la gsol ba 'debs :
stag tshang seng ge bsam 'grub ke'u tshang du :
gdug pa'i mu stegs bdud dang dam sri btul :
gnas chen gangs brag rnams la gter kha sbas :
ma 'ongs snyigs ma'i sems can thugs rjes gzigs :
rdo rje gro lod rtsal la gsol ba 'debs :
o rgyan pad+ma 'byung gnas la gsol ba 'debs :
bod kyi gangs chen bzhi la sgrub pa mdzad :
brag phug chen po brgyad la yang dben mdzad :
phyogs bzhi'i brag la sprul pa'i zhabs rjes bzhag :
grags pa'i mtsho chen bzhi la phyag rjes bzhag :
'gro drug sgrib sbyong mdzad la gsol ba 'debs :
o rgyan pad+ma 'byung gnas la gsol ba 'debs :
lho phyogs mon kha'i brag la sku rjes bzhag :
sku tshab gter lnga bod kyi don du bstsal :
sangs rgyas bstan pa mtha' ru rgyas par mdzad :
bod kyi lha gcig 'gro ba yongs kyi dpal :
thugs rje khyad par 'phags la gsol ba 'debs :
o rgyan pad+ma 'byung gnas la gsol ba 'debs :
lho nub rnga yab gling phran dpal ri'i rtser :
rig 'dzin mkha' 'gro mang po'i rgyal po mdzad :
sha za srin po thams cad dam la btags :
bod la rgyun chad med par thugs rjes gzigs :
drin can sprul pa'i sku la gsol ba 'debs :
o rgyan pad+ma 'byung gnas la gsol ba 'debs :
lnga brgya tha mar bod kyi sems can la :
las ngan dbang gis sdug bsngal rgyun chad med :
khyod kyi rnam thar dran cing gsol 'debs na :
bdag dang 'gro drug sems can thams cad la :
thugs rjes gzigs la byin gyis brlab tu gsol :
rdo rje bdud 'joms legs par gus pas nyon :
nga yi rnam thar dran zhing gsol ba thob :
tshe 'dir pad+ma nga yis byin gyis rlob :
phyi ma byang chub thob par the tshom med :
ces gsungs so :
de nas lha sras mu khri btsan pos zhus pa :
kye slob dpon chen po lags :
dus ma 'ongs pa lnga brgya snyigs ma la thug pa'i tshe :
sems can thams cad las ngan gyi dbang gis sdug bsngal sha stag la spyad dgos par gsungs gda' bas :
de rnams thugs rjes gzigs nas sdug bsngal las skyob nus pa'i gsol 'debs shig zhu :
zhes zhus so :
bka' bstsal pa :
nyon cig mu khri btsan po :
tsha ba'i yul med na rgya skyegs kyi nus pa mi 'go :
dad pa'i zhing sa med na byang chub kyi myu gu mi skye :
yid khyed shes kyi blo ma khel na dkon mchog gsum gyi byin rlabs rgyang ring :
nyon cig lha sras :
sangs rgyas dang byang chub sems dpa' rnams 'gro ba'i don rgyun chad med par mdzad kyang :
'gro drug dug lnga'i bdag 'dzin stobs che bas :
'khor ba dong nas sprugs par ma gyur :
lha sras rang bod 'bangs phyi ma rnams sdug bsngal las skyob par 'dod na :
yid khyed shes kyi dad pa brtan por gyis :
blo dkon mchog gsum la gtod cig ces zhal chems bu 'bangs la zhog :
dus rgyun du mos pas 'di ltar du gsol ba thob :
ces gsungs so :
e ma ho :
nub phyogs bde ba can gyi zhing khams su :
mgon po tshe dpag med pa'i thugs rje yis :
'dzam bu'i gling du 'gro ba'i don la dgongs :
phyogs bcu'i sangs rgyas kun gyis byin brlabs pa'i :
rgyal tshab mgon po khyod la gsol ba 'debs :
o rgyan pad+ma 'byung gnas la gsol ba 'debs :
sin+d+hu rgya mtshor rol pa'i mtsho gling gi :
me tog pad+ma 'bar ba'i sdong po la :
pha dang ma med rang byung shugs las grub :
rgyu med rkyen med 'gro ba'i don la byon :
rang byung ngo mtshar can la gsol ba 'debs :
o rgyan pad+ma 'byung gnas la gsol ba 'debs :
sangs rgyas kun gyi sku yi sprul pa ste :
rang byung mtshan dang dpe byad ldan par byon :
nyi ma stong las lhag pa'i gzi mdangs che :
khyed kyi sprul pas 'jig rten khyab par 'gengs :
ya mtshan sprul pa'i sku la gsol ba 'debs :
o rgyan pad+ma 'byung gnas la gsol ba 'debs :
sangs rgyas kun gyi gsung gi sprul pa ste :
ma chags pad+ma'i sdong po'i rtse las 'khrungs :
'brug chen stong gi sgra bas gsung gdangs che :
'gro ba'i don du theg chen chos sgra sgrog :
rgyun chad med pa'i gsung la gsol ba 'debs :
o rgyan pad+ma 'byung gnas la gsol ba 'debs :
sangs rgyas kun gyi thugs kyi sprul pa ste :
rgya mtsho gting mtha' med pa'i klong las skyes :
nam mkha'i glog las thugs rje'i phrin las myur :
dgongs pa zab mo nam mkha'i mtha' dang mnyam :
cir yang sa le'i thugs la gsol ba 'debs :
o rgyan pad+ma 'byung gnas la gsol ba 'debs :
'gro ba'i don du yid bzhin nor bu'i sku :
khyed kyi mtshan thos tsam gyis sdug bsngal sel :
'ja' tshon bzhin du yon tan so sor gsal :
skad cig dran pas byang chub lam la 'dren :
yon tan kun 'byung khyed la gsol ba 'debs :
o rgyan pad+ma 'byung gnas la gsol ba 'debs :
thugs rje'i byin rlabs dbang gis don mdzad pa'i :
zhi rgyas dbang drag phrin las rnam bzhi yis :
nyon mongs gdul dka'i sems can thabs kyis 'dul :
nam mkha'i skar ltar phrin las bsam mi khyab :
phrin las rgya mtsho'i rlabs la gsol ba 'debs :
o rgyan pad+ma 'byung gnas la gsol ba 'debs :
steng 'og phyogs bzhir 'gro ba'i don mdzad kyang :
bod yul kha ba can du thugs rjes gzigs :
bod kyi mnga' bdag rje 'bangs thams cad la :
dus gsum rgyun chad med par byin gyis rlobs :
'khor ba sdug bsngal mtsho las bsgral du gsol :
zhes gsungs so :
de nas 'khor gyi zhu ba po rnam pa lngas tshogs kyi mchod pa rgya chen po phul :
phyag dang bskor ba byas te zhus pa :
kye slob dpon chen po lags :
'di lta bu'i gsol 'debs khyad par can gsungs pa bka' drin che lags :
gsol ba 'debs pa la gang zag tha mal pa'i ca co'i sgra mi bsgrag cing :
dus ma 'ongs pa'i sems can rnams sdug bsngal gyis nyen zhing :
slob dpon nyid rjes su dran nas gsol ba 'debs na :
ngag gi gdangs ci ltar du gdags lags :
zhes zhus so :
bka' bstsal pa :
nga yi rjes 'jug 'khor ba spang 'dod rnams :
dad gus mos pas rgyun du gsol ba thob :
rtse gcig gdung ba'i dbyangs ni 'di lta ste :
khye 'us pha mar 'bod 'dra'i gdung dbyangs la :
pi waM gling bu'i gdangs ltar snyan pa yis :
nyin mtshan dus drug rnams su gsol ba thob :
ma 'ongs tha ma'i dus su nub phyogs su :
nga yi rjes 'jug sbas pa'i rnal 'byor pa :
'gro don cher spyod lhag par nga la mos :
the tshom chung zhing chos rgyal gdung rgyud skyob :
de 'dra'i las can snyigs ma'i dus su 'byung :
brtse bas las can don du gter du sbos :
sA mA thA:
thA/tha /:
sa ma ya :
rgya rgya rgya :
sa ma ya kha tham :
chu bo stag gi lo ru lag grom pa rgyang gi o rgyan sgrub phug nas sprul sku ri khrod pa bzang po grags pas gter nas bton te rig 'dzin rgod kyi ldem 'phru can la gtad pa rig 'dzin chen pos shog ser las bsgyur ba'o :
na mo gu ru :
slob dpon chen po pad+ma 'byung gnas lho nub srin po'i yul du gshegs pa'i dus su :
gung thang la thog tu lha sras mu khri btsan pos phyag dang bskor ba byas :
zhabs la spyi bos gtugs :
na bza'i sne mo la 'jus te :
spyan chab phyung nas bshum zhing smre sngags kyi zhu ba phul ba :
kye ma gu ru rin po che :
lnga brgya dus kyi tha ma la :
mang yul gung thang gangs 'gram 'dir :
bdag gi bu brgyud gnas bcas te :
dmangs su 'bebs shing sdug bsngal na :
bod kyi rgyal po snying re rje :
bdag gi bu brgyud su la re :
las su dmag dang 'khrugs pa byed :
dben gnas gnyen po 'dral ba dang :
ri klung jag pa'i rgyug sa byed :
chos la sgrub long med pas na :
bla mchod rnam gnyis 'o re brgyal :
phyis 'byung dad ldan su la re :
gtsug lag khang la 'khrugs khang byed :
sku gsung thugs kyi rten rnams bshig :
dam rdzas mi nag skye bos spyod :
dben par bon gyi bso sgra sgrog :
chos 'khor 'jig la thug pa na :
dam pa'i rten rnams 'o re brgyal :
chos 'khor bka' srung su la re :
che btsun zas ngan dug gis gsod :
mi chen srog la hur thum byed :
ya rabs gnod pos dmangs su 'bebs :
snying brtse'i grogs kyis blo brku na :
bod kyi zhang blon snying re rje :
rgyal po'i thugs gces su la re :
nad mtshon mu ge'i bskal pa dar :
mtha' yi dmag dpung dbus su shor :
'dre rgod 'byung pos tsha rag gtong :
ci mi 'dod pa 'byung ba na :
bod 'bangs sdug go snying re rje :
skal med sems can su la re :
khri srong lde'u btsan dgung la gshegs :
gu ru o rgyan gnas su gshegs :
mu khri btsan po bod du bor :
yab rgyal po sku tshe thung lags so :
gu ru thugs rje chung lags so :
bdag ni bsod nams chung lags so :
chos 'khor bstan pa nyams lags so :
bod khams skyid pa zad lags so :
yab dang gu ru bzhugs dus su :
mu khri btsan po mi 'gum pa :
bdag gis blo gtad su la 'cha':
snying brtse'i gros ni su yis 'debs :
dam pa'i chos ni su la zhu :
'chi dus 'pho ba su yis 'debs :
bar do'i sdug bsngal su yis sel :
sgrib sbyong phrin las su yis mdzad :
kye ma kyi hud thugs rje chung :
zhes smre sngags 'don zhing lha sras dran med du brgyal lo :
de nas slob dpon pad+ma 'byung gnas kyis rgyal po'i snyan khung du ljags kyi chab gtor te dran pa gsos :
lha sras kyi dbu pang du blangs te :
'di skad gsungs so :
nyon cig bod kyi rgyal po dad pa can :
las can mos gus ldan pa nga yi bu :
khri srong lde'u btsan sku tshe mtha' ru 'khyol :
thugs ngal ma mdzad lha sras bod kyi rje :
bdag ni da dung bod kyi don la mchi :
dad pa can la dngos su dam chos ston :
thugs ngal ma mdzad lha sras bod kyi rje :
khyod kyi sdig sgrib thams cad ma lus pa :
nga yi zhal mthong tsam la 'dag par nges :
thugs ngal ma mdzad lha sras bod kyi rje :
'di dang phyi ma bar do'i gnas gsum du :
nga dang yang yang mjal zhing sdug bsngal sel :
thugs ngal ma mdzad lha sras bod kyi rje :
'di nas skye ba bcu bdun 'gro don mdzod :
de nas o rgyan mkha' 'gro'i gling du byon :
thugs ngal ma mdzad lha sras bod kyi rje :
mang yul gung thang gangs ri'i 'dabs 'di ru :
nyid kyi gdung rgyud phyi ma 'byon pa rnams :
gdung rus ma nor chos kyi rgyal srid skyongs :
nga yi thugs rjes rgyun chad med par gzigs :
thugs ngal ma mdzad lha sras bod kyi rje :
dben gnas chos mdzad dad gus ldan pa yi :
rgyal ba'i bka' dang mthun pa'i gdul bya rnams :
nga yis byin rlobs thugs rjes skyob lags kyis :
thugs ngal ma mdzad lha sras bod kyi rje :
skal med sdig spyod log lta bdud kyi rigs :
rtog dpyod 'gran sems nag po'i sems can ni :
bdag gis mi skyob las ngan dag la spyod :
da lta'i bdud blon nag po 'di rnams kyang :
rje yi thugs dkrugs bdag gi dam las nyams :
da dung ngan song gsum du nges par 'gro :
'on kyang nga yi zhal mthong gsung thos pas :
tha ma las ngan dag nas bdag gi gdul byar skye :
thugs ngal ma mdzad lha sras bod kyi rje :
dus ngan tha ma mthar thug sleb ka ru :
ri bo bkra bzang zhes bya'i shar 'dabs su :
sbas pa'i rnal 'byor gcig gi smon lam gyis :
nga yi gter 'don lha sras gdung rgyud skyob :
thugs ngal ma mdzad lha sras bod kyi rje :
dus ngan tha ma'i sems can zog pos 'dul :
de yi skyon gyis log lta'i 'dam la tshud :
chos dang chos 'dra mi phyed the tshom che :
ri bo bkra bzang 'dabs su 'byung ba de :
gsang sngags theg pa chen po'i bka' dang mthun :
dge ba'i tshul spyod sbas pa'i rnal 'byor pas :
gung thang rgyal po rje 'bangs skyob par nges :
thugs ngal ma mdzad lha sras bod kyi rje :
zhes gsungs so :
de'i dus su rgyal po'i sdug bsngal sel byed nyon mongs rang grol zhes bya ba gsungs so :
gu ru'i zhal nas :
lha sras nyid bu 'bangs kyi don du thugs shin tu brtse bas :
ngas rgyal po'i gdung rgyud rnams la dus snyigs ma'i mthar thug pa'i bar du byin rlob thugs rjes skyob kyi :
lha sras rang bu 'bangs la zhal chems 'di ltar du zhog :
ces gsungs so :
rigs bzang khungs btsun 'od gsal lha yi rgyud :
mu khri btsan po man chad gdung rgyud ma chad bar :
bdag gi thugs rjes rgyun du bzung lags kyi :
sdig spyod grogs dang blon po'i khar ma gtong :
rgyal khrims chos kyi khrims kyis 'tsho bar mdzod :
chos med dred po zol zog g.yo sgyu can :
snyigs dus 'byung bas tshar chod chos khrims tshugs :
chos bzhin spyod pas rgyal khams bde bar 'gyur :
sku srog nyen zhing mnga' thang 'phrog pa dang :
rgyal po dmangs su 'bebs pa'i gal byung na :
lha srin dpang du tshugs la bzlog pa mdzod :
snyigs dus gung thang rgyal po snying brtse'i phyir :
brag ri dug sbrul spungs 'dra'i sked pa la :
lha sras gdung rgyud skyob pa'i man ngag bdog :
de dus skye 'gro mi rnams the tshom che :
log lta ma byed nga yi bka' bzhin sgrubs :
gung thang rgyal po'i bsam pa de yis 'grub :
sdig spyod rgyal po bdag gis skyob mi 'gyur :
zhes gsungs so :
gu ru'i zhal nas lha sras nyid kyi gdung rabs tha ma mang yul gung thang du nga'i+i gter gyis skyob pa'i dus su :
bod sdug pa'i dus la bab pa yin te :
sems can la ci mi 'dod pa 'byung :
steng lha srin 'khrugs :
'og klu gnyan 'khrugs :
bar gzhi bdag 'khrugs :
sdig spyod rgyal po 'khrugs :
dmangs phal pa 'khrugs :
pha spun nang 'khrugs :
de'i dus su sangs rgyas bstan pa mtha' la thug :
yi dam lha'i dngos grub yal :
mkha' 'gro chos skyong ri rab la zhal gzigs :
sems can gyi skyid pa zad pa yin :
gung thang rgyal po yon mchod rje 'bangs rnams :
nga'i bka' bzhin sgrubs la gter gyi chos la spyod :
pad+ma bdag gi thugs rje myur la stobs che ba de'i dus su 'byung ngo :
dus rgyun chad med par nga la gsol ba thob :
ces gsungs so :
e ma ho :
nub phyogs bde ba can gyi zhing khams nas :
snang ba mtha' yas thugs rje'i byin rlabs g.yos :
sprul sku pad+ma 'byung gnas byin brlabs te :
'dzam bu gling du 'gro ba'i don la byon :
'gro don rgyun chad med pa'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
rgyal po khri srong lde'u btsan man chad nas :
chos rgyal gdung rgyud mtha' la ma stongs bar :
dus gsum rgyun chad med par byin gyis rlobs :
bod kyi chos skyong rgyal po'i gnyen gcig pu :
rgyal po chos spyod skyong ba'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
sku ni lho nub srin po'i kha gnon mdzad :
thugs rjes bod kyi sems can don la dgongs :
ma rig log pa'i sems can 'dren pa'i dpal :
nyon mongs gdul dka'i sems can thabs kyis 'dul :
brtse gdung rgyun chad med pa'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
dus ngan snyigs ma'i mtha' la thug pa'i tshe :
nangs re dgong re bod kyi don la byon :
nyi zer 'char sdud mdangs la chibs te gshegs :
yar ngo'i tshes bcu'i dus su dngos su byon :
'gro don stobs chen mdzad pa'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
lnga brgya tha ma rtsod dus snyigs ma la :
sems can thams cad nyon mongs dug lnga hrags :
nyon mongs 'byol nyog dug lnga rang rgyud spyod :
de 'dra'i dus na gu ru'i thugs rje skyed :
dad ldan mtho ris 'dren pa'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
hor dang 'jigs pa'i dmag gis mtha' bskor nas :
chos 'khor gnyan po 'jig la thug pa'i tshe :
yid gnyis the tshom med par gsol ba 'debs :
o rgyan lha srin sde brgyad 'khor gyis bskor :
dmag dpung hur thum bzlog par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
sems can sgyu lus mnar ba'i nad byung nas :
mi bzod sdug bsngal chen pos non pa'i tshe :
yid gnyis the tshom med par gsol ba 'debs :
o rgyan sman gyi bla dang dbyer med pas :
tshe zad ma yin bar chad nges par sel :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
'byung ba dgrar langs sa bcud nyams pa yis :
sems can mu ge'i nad kyis nyen pa na :
yid gnyis the tshom med par gsol ba 'debs :
o rgyan mkha' 'gro nor lha'i tshogs dang bcas :
dbul phongs bkres skom sel bar the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
las can 'gro ba'i don du gter 'don na :
dam tshig zol zog med pa'i dpa' gding gis :
yid gnyis the tshom med par gsol ba 'debs :
o rgyan yi dam lha dang dbyer med pas :
pha nor bu yis lon par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
sbas yul nags rong dben gnas snyogs pa'i tshe :
kha char bu yug 'tshubs shing lam 'gags na :
yid gnyis the tshom med par gsol ba 'debs :
o rgyan gzhi bdag gnyan po'i 'khor bcas nas :
chos mdzad lam sna 'dren par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
stag gzigs dom dred dug sbrul mche can sogs :
'brog chen 'jigs pa'i do rar chud pa'i tshe :
yid gnyis the tshom med par gsol ba 'debs :
o rgyan dpa' bo'i ging dang srung mar bcas :
gdug pa'i sems can skrod par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
sa chu me rlung 'byung ba'i bar chad kyis :
sgyu lus nyen cing 'jig la thug pa'i tshe :
yid gnyis the tshom med par gsol ba 'debs :
o rgyan 'byung ba bzhi yi lha tshogs bcas :
'byung ba rang sar zhi bar the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
lam srang 'jigs pa'i 'phrang la 'grim pa'i tshe :
bsad khyer chom po jag rkun nyen pa na :
yid gnyis the tshom med par gsol ba 'debs :
o rgyan phyag rgya bzhi yi dgongs par ldan :
tsau ra mi rgod rngams sems rlag par byed :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
gang zhig gshed ma'i mi yis mtha' bskor nas :
mtshon cha rnon pos 'debs par nye ba na :
yid gnyis the tshom med par gsol ba 'debs :
o rgyan rdo rje'i gur dang ldan pa yis :
gshed ma bred cing mtshon cha 'thor bar 'gyur :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
nam zhig tshe zad 'chi ba'i dus byung tshe :
gnad gcod sdug bsngal drag pos gzir ba na :
yid gnyis the tshom med par gsol ba 'debs :
o rgyan snang ba mtha' yas sprul pa ste :
bde ba can gyi zhing du nges par 'dren :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
sgyu lus g.yar po zhig ste bar do ru :
'khrul snang nying 'khrul sdug bsngal gyis gdung na :
yid gnyis the tshom med par gsol ba 'debs :
o rgyan dus gsum mkhyen pa'i thugs rje yis :
'khrul snang rang sar grol bar the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
gzhan yang las dang rkyen gyi dbang gyur te :
'khrul snang mngon par zhen pas sdug bsngal na :
yid gnyis the tshom med par gsol ba 'debs :
o rgyan bde chen rgyal po'i ngo bo ste :
'khrul snang sdug bsngal rtsad nas bshig par byed :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
'gro drug sdug bsngal chen pos non pa dang :
khyad par bod kyi rje 'bangs sdug bsngal tshe :
yid gnyis the tshom med par gsol ba 'debs :
dad gus mos pas gdung bas gsol 'debs na :
o rgyan thugs rjes 'pho 'gyur med par gzigs :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
o rgyan rjes 'jug 'khor ba spang 'dod rnams :
rtse gcig gdung ba'i gdung sems drag po yis :
khye 'u pha ma 'dod pa'i gdung dbyangs kyis :
nyin mtshan dus drug rnams su gsol ba 'debs :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsungs nas :
lha sras la thugs brtse bar dgongs te yid bzhin nor bu lta bu'i man ngag bcu gsum gnang ngo :
de nas lha sras kyi gus pas phyag dang bskor ba byas :
gu ru o rgyan gyi yul du zhal gzigs nas nyi zer la bcibs nas bzhud do :
lha sras mu khri btsan pos nyon mongs rang grol gyi man ngag dang :
yid bzhin nor bu lta bu'i man ngag bcu gsum zhal chems dang bcas pa mang yul gyi brag rin chen spungs pa 'dra ba la gter du sbas :
gter bdag bse'i lha mo mched bzhi la bcol lo :
nam zhig dus kyi tha ma la :
nga yi gdung rgyud sdug pa'i dus :
ri bo bkra bzang shar 'dabs nas :
las can skyes bu 'byung ba'i tshe :
de tshe de yis rnyed gyur nas :
bdag gi gdung rgyud skyob par shog :
ces gsungs so :
sA+A mA thA/:
lha sras mu khri btsan po'i zhal nas :
nga'i bu 'bangs dad gus ldan pa rnams :
bla ma sku gsum gsol 'debs de :
skyabs bla ma dran dus na gsol ba thob :
yab rgyal po la gsungs pa de :
srod drag po'i dus su gsol ba thob :
jo mo mtsho rgyal la gsungs pa de :
tho rangs rgyas pa'i dus su gsol ba thob :
dge slong nam mkha'i snying po la gsungs pa de :
nam langs zhi ba'i dus su gsol ba thob :
sna nam rdo rje bdud 'joms la gsungs pa de :
dgong mo dbang gi dus su gsol ba thob :
lha sras mu khri btsan po la gsungs pa de :
nam gung mun pa'i smag la gsol ba thob :
bu gung thang rgyal po la gsungs pa de :
nyin gung brel ba spongs la gsol ba thob :
spyir sdug bsngal gyis nyen dus gsol ba thob :
bdag rgyal po'i gdung rgyud ma nor zhing :
chos tshul bzhin spyod pa'i las can la :
spyir sangs rgyas thams cad bka' drin che :
sgos gu ru'i bka' drin bsam mi khyab :
bdag chos skyong rgyal po'i ngag la nyon :
dus rgyun du mos pas gsol ba thob :
ces gsungs so :
gung thang rgyal po la gsungs pa'i gsol 'debs bsam pa lhun grub ma zhes bya ba 'di ni :
lha sras mu khri btsan pos ru lag rgyang gi lha khang du sbas so :
gter bdag lha mo dre'u zhon ma la bcol lo :
sA mA thA/:
thA/thA/:
sa ma ya :
rgya rgya rgya :
chu pho stag gi lo ru lag rgyang gi lha khang nas :
sprul sku bzang po grags pas gter nas bton te :
rig 'dzin rgod kyi ldem 'phru can la gtad pa :
rig 'dzin chen pos shog ser las bsgyur pa'o :
gter rgya :
sbas rgya :
zab rgya :[ \u0f80]atsha :
de ltar gsol 'debs le'u bdun ma 'di nyid phyogs thams cad du 'gro don rgya che stabs /
yi ge dag min gyis mi gcig pa mang du 'phel 'dug phyir /
rig 'dzin chen po tshe dbang nor bu'i dgongs par /
bzang po grags pas rgod ldem can la gnang ba'i le'u bdun ma'i shog ser rnams /
mang yul ri bo dpal 'bar gyi o rgyan sgrub phug tu 'dab gter la sbas nas bzhugs yod 'dug pa de /
slar yang gter nas bzhes te zhu dag mdzad par bzhed kyang /
rten 'brel ma 'grigs nas da lta gnas der yod pa yin 'dug cing /
gzhan lhad gtan nas ma 'dres pa'i dpe da dus 'dir mi rnyed 'dug na'ang /
da lam /
mnga' ris gtsang dbus lho mon dwags kong mdo khams rnams su yod pa'i le'u bdun ma'i dpe bris ma dang spar ma'i rigs gsar rnying 'dra min thams cad dang /
de la mchog dman 'ga' yis brtags dpyad zhu dag bgyis pa gang 'dug dang /
pad+ma dbang rgyal gyi rig 'dzin yongs 'dus su byung ba bcas zhib mor bsdur zhing /
gya tshom rig pas rang bzo rigs gtan nas ma 'dres par /
tshig don ma nor ba gang 'dug bzhin legs par bris te shin tu dag par yod do //

//
