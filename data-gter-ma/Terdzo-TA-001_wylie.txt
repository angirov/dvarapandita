na mo gu ru /
snying dbus lhan skyes gnyug ma'i ye shes ngang /
khyab brdal chos dbyings gang ba'i 'od phung 'khrigs //
snang stong dbyer med snang srid bla ma'i zhing //
lha btsun chen po'i sku la gsol ba 'debs //
sgra grags gzung 'dzin bral ba rgyal ba'i gsung //
grags stong thig le nyag gcig dkyil 'khor rdzogs //
phyi nang chos dbyings dag pa'i rang sgra 'ur //
lha btsun chen po'i gsung la gsol ba 'debs //
bgrod bral theg kun snying po brjod med gzhi //
'od gsal rang bzhin snying po rdzogs pa che //
sa lam gzhi la dag pa'i chos zad klong //
lha btsun chen po'i thugs la gsol ba 'debs //
sku gsum dbyer med rgyal ba kun 'dus gang //
rigs kun khyab bdag rig 'dzin lha btsun pas //
lam ngan 'khor ba'i g.yang sa las bskyabs nas //
zhing mchog dag pa pad+ma 'od du drongs //
'dus pa rgya mtsho mi 'bral lhan cig 'grogs //
stong gsal dwangs ma 'od lnga'i tshom bu'i klong //
bla med rig 'dzin mchog gi sa chen non //
zang thal mkha' spyod zhing rnams ma lus pa //
rmad byung sprul sku'i rol pas khyab par shog
/srid pa'i kha lo gyen du bsgyur bar shog
/'khor ba'i mtshan ma mi dmigs stongs par shog
/chos dbyings chen por phyam cig ris med shog
/yang bsdus pa ni /
chos dbyings mkha' klong rnam dag rdo rje'i sbubs //
mdangs gsal lhun grub nyin byed mtshan dpe'i sku
/zhing 'dir gdul bya'i dpal mgon dam pa'i mchog
/lha btsun chen po'i zhabs la gsol ba 'debs //
snang srid dag pa rab 'byams mkha' spyod dbyings //
snang grags bla ma lha dang DA ki'i gtso //
dpal chen dpa' bo'i dbang phyug he ru ka
/nam mkha' 'jigs med zhabs la gsol ba 'debs //
'og min chos kyi dbyings kyi pho brang du //
dus gsum sangs rgyas kun gyi ngo bo nyid //
rang sems chos sku mngon sum ston mdzad pa'i //
rtsa ba'i bla ma'i zhabs la gsol ba 'debs //
mdo rgyud bstan bcos man ngag zab mo yi //
chos rnams gang la zhus pa'i rtsa ba dang //
brgyud pa'i bla ma ma lus thams cad la //
rtag tu gus pa'i yid kyis gsol ba 'debs //
zhes le tshan 'di dag gsung rgyun byin rlabs dang ldan pa lags so //

//
