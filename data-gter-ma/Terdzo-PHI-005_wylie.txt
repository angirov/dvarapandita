@#//
gtsug lag snang srid spyi skong gi mdos chog bzhugs so //
rtsa ba gsum la gus pas phyag 'tshal lo //
'phags pa'i yul du mi zad pa zhes grags me pho khyi lo zla ba bzhi pa'i tshes gsum tho rangs kyi char 'di ltar rmis so //
'byung ba nam mkha'i ming 'dzin pa'i 'phral shar gyi skye bo zhig gi rtsar 'dzin snang kho bo 'khrul pa'i skor la 'dod cing chags par 'dug pa'i mod /
pad+ma'i mtshan 'dzin pa'i rang shar gyi skyes bu zhig myur du byung zhing /
srid pa kun gyi bdag po'i sku'i rim gror snang srid spyi skong zhig byed dgos byung ba khyed sngags pa yin pas da lta shog zer nas /
de 'phral sngags pa'i che bstod kyis nga'o snyam gding dang bcas phyin pas dpal khyim bkra shis pa gcig tu bslebs pas /
g.yung drung gi bon po sum ston nyi ma 'od zer gyi man ngag bla dpe phrin du 'byung ba ltar /
rig 'dzin pad+ma'i gdung 'dzin sngags 'chang ral pa can zhig na re /
srid pa skong gi lag len 'di don zab la bca' bde ba 'di ltar gyis shig zer bslab byung ba la /
kho bos sngags khur gyi khengs pa dang bcas spobs pa gzeng mtho ba zhig byung nas bcas 'di ltar na /
gsog thog tu gyer 'bab pa zhig dgos pa de ji ltar byed /
pho mdos mo la gtong na ji ltar byed /
mo mdos pho la gtong na ji ltar byed /
spyi mdos sgos la gtong na ji ltar byed /
sgos mdos spyi la gtong na ji ltar byed /
mi gto phyugs la gtong na ji ltar byed //
sogs dris pas /
spro ba'i 'dzum dgod dang bcas lag len rnams la nan gyi tshul du ri rab rgya mdud 'phrul seng can gyi gnad sogs nan tan du bslabs nas /
zhal 'phang 'dra zhig bstan nas mi snang bar song /
de 'phral nga rang byung gi bon po spang ston chos kyi dbang phyug yin bya ba zhig gis snang srid spyi skong gi shom de la mdzub khrid dang bstun gyer tshig cha tshang bar bslabs /
gnad rnams bstan tshe /
gter ston sum pa spyang thul phyir slog kha dog sngon po zhig mnabs pa /
bya khyung dmar po zhig la 'chib nas 'khor lo'i gsang lus gong ma ru 'gro zer ba'i tshe /
khyung de 'phur bzhin du song ngo //
chos kyi dbang phyug ni g.yung drung dmar po lte ba la hrIHdmar gyis mtshan pa gcig tu lam gyur nas /
chos kyi 'khor lor thim pa'i tshe /
gnyid sad thams cad bkra lam me gda' 'o //
'khrul snang gi lo rgyus so //
!
yas rnams 'bru gsum gyis sbyang /
gsum gyis spel /
gnad che ba'i sngags kyis lan gsum rten 'brel bya'o //
snang srid spyi skong 'di la srid pa 'phrul gyi rdzas bsham thabs /
gyer thig
/gnad dang gsum mo //
dang po ni sa kham sa la 'bru sna sbyar pa'i ri rab 'og ma gru bzhi g.yel ma yod pa'i steng leb la /
srid pa'i ma hA rus sbal gan rkyal de'i lte ba dang mnyam par rgya mdud gsang ba'i 'phrul mig can gsum brtsegs steng sbyar 'ged mnyam pa can bsham /
kha dog 'byung ba'i mdog can sogs dpe ris lta bu /
shing byang /
nam mkha'/
rgyang bu /
changs bu gcig rnams spyir mtshungs /
byis pa chung gi mdos la /
mgron bu /
kyu chung /
chang zan khab rnams bcu gsum dang shing byang bsgyur /
phyugs mdos la byang bu rta gdong du bsgyur /
khyad par cung zad ma gtogs gzhan phal cher 'dra'o //
gnyis pa gyer ba ni /
kye kwa ye phywa ye srid pa yi //
dang po ye med stong pa la //
mkha' dbyings dag pa'i nam mkha' la //
srid pa phyi nang gnyis su byung //
'byung lnga 'dus pa'i snod bcud chags //
de las snang srid lha 'dre byung //
de nas phan dang gnod pa byung //
skyob pa lha la gnod pa 'dre //
rig pa dang ni ma rig pa //
kye /
sngon gyi bskal pa dang po la //
phywa gshen bon po thod dkar gyis //
zhang zhung bon gyi rgyal khams su //
'gro ba bde la bkod pa'i phyir //
srid pa spyi yi skong bshams shing //
gyer gyer de ni bsgoms bsgoms nas //
snang srid lha 'dre bskangs shing bzlogs //
de yang sngon gyi tha tshig yin //
de ltar sngon gyi dam tshig dgongs //
de nas bar gyi bskal pa la //
rgya nag kri shing khri sgo ru //
gtsug lag ston pa du har gyis //
srid pa spyi yi skong bshams shing //
gyer gyer de ni bsgoms bsgoms nas //
snang srid lha 'dre bskangs shing bzlogs //
de yang sngon gyi dam tshig yin //
de dus khyed kyi g.yar dam yod //
de ltar sngon gyi dam tshig dgongs //
de ltar sngon gyi bka' bzhin du //
da lta rgyu sbyor yon bdag gis //
chag che nyam nga zlog pa dang //
nad gdon gnod pa zhi ba dang //
rkyen ngan bar chad sel ba'i phyir //
snang srid srid pa spyi skong bshams //
kye /
pha ni gnam gyi gza' chen dang //
ma ni sa yi klu srin mo //
tshogs shing 'dus pas phyogs mtshams su //
rgyu zhing srid pa'i lha 'dre'i tshogs //
phan gnod las byed grub pa rnams //
do nub srid pa'i skong la byon //
steng 'og phyogs mtshams so so nas //
rang rang sde dang 'khor bcas gshegs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
rin chen gser gyi sa mchog la //
'byung ba'i dwangs ma 'bru sna sbyar //
'jig rten srid pa'i mkha' che ni //
ri rab rgya mdud gsang ba'i 'phrul //
bkod legs mdangs bkra yid 'ong rdzas //
phyi snod gnas kyi glud du gtong //
yul mkhar khyim gyi glud du gtong //
sgyu lus gzugs phung glud du gtong //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
dpag bsam shing gi byang ris la //
mdzes pa'i gzugs bris lus kyi tshab //
rang rang rtags ni mi 'gyur brtan //
sha rus khrag dang pags rus rtsa //
dbang po don snod la sogs pa //
lus tshab srog gi glud du bsngo //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
nam mkha' sku rten 'ja' tshon dang //
gsung rten rgyang bu ldems se ldem //
sna tshogs bya yi sgro yi phod //
rgya dar 'phan dang dpyang lag brgyan //
sku gsung thugs kyi rten du 'bul //
lus ngag yid gsum glud du bsngo //
gos dang rgyan gyi glud du bsngo /
kha dog mdangs kyi glud du bsngo //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
ma hA gser gyi rus sbal las //
sprul pa phyi nang gsang ba yi //
pho brang lha tshogs thams cad la //
rang rang mthun rdzas 'di rnams kyang //
lo zla zhag dus glud du bsngo //
phyi nang gsang ba'i glud du bsngo //
kye ho ye /
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
pha gnam sngon rtsibs brgyad 'khor lo'i 'og
/ma pad+ma 'dab brgyad dmar po'i steng //
thabs shes 'dus las srid pa'i bu //
steng 'og phyogs mtshams la gnas pa'i //
ye grub snang srid lha 'dre'i tshogs //
phyogs mtshams lo zla zhag dus bdag
/dkar nag phan gnod las byed rnams //
da lta srid pa'i mdos kyis bskang //
shar phyogs shing las sprul pa'i lo //
stag dang yos bu'i mgo bo can //
dpyid gsum stag spre'i zhag dus la //
rgyu zhing ko long sdom mdzad pa /
khyed rnams rang rang mthun pa'i rdzas //
mdos chen glud du bshams pa 'di //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
lho phyogs me las sprul pa'i lo //
rta dang sbrul gyi mgo bo can //
dbyar gsum glang lug zhag dus la //
rgyu zhing ko long sdom mdzad pa /
khyed rnams rang rang mthun pa'i rdzas //
mdos chen glud du bshams pa 'di //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
nub phyogs lcags las sprul pa'i lo //
bya dang spre'u'i mgo bo can //
ston gsum khyi 'brug zhag dus la //
rgyu zhing ko long sdom mdzad pa /
khyed rnams rang rang mthun pa'i rdzas //
mdos chen glud du bshams pa 'di //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
byang phyogs chu las sprul pa'i lo //
byi ba dang ni phag mgo can //
dgun gsum phag sbrul zhag dus la //
rgyu zhing ko long sdom mdzad pa /
khyed rnams rang rang mthun pa'i rdzas //
mdos chen glud du bshams pa 'di //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
lho nub sa chen sprul pa'i lo //
mi lus lug gi mgo bo can //
nub byang sa gnam sprul pa'i lo //
mi lus khyi yi mgo bo can //
byang shar sa ri sprul pa'i lo //
mi lus glang gi mgo bo can //
shar lho sa rlung sprul pa'i lo //
mi lus 'brug gi mgo bo can //
tha chung nyi zla ag chen la //
rgyu zhing ko long sdom mdzad pa /
khyed rnams rang rang mthun pa'i rdzas //
mdos chen glud du bshams pa 'di //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
'byung lnga thabs shes sprul pa'i sras //
the se 'brug lha gwa pa dang //
byi li phag mgo pi ling sogs //
sa bdag rje blon 'bangs 'khor bcas //
zla ba zhag dang dus tshod 'khor //
phyag rgya las grub spar kha li /
khon dwa khen kham ging zin zon //
mnol zhing mkhon dang dme ba las //
gsum dgu gnyis bdun gcig drug brgyad //
bzhi lnga re re las sprul pa'i //
pho brang lha tshogs bzhi bcu lnga //
kun 'dus gser gyi ma hA rus sbal la /
khyed rnams rang rang mthun pa'i rdzas //
mdos chen glud du bshams pa 'di //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs //
srid pa phyi nang thams cad kyang //
'dra bas 'dra ba bslu ba'i glud //
'dra bas 'dra ba skong ba'i rdzas //
kye /
'byung ba kun 'dus gsang ba'i mdos //
rgya che bkod legs rnam snang zhing //
mi zad kun 'byung nam mkha'i mdzod //
rang rang mthun pa'i 'dod yon gter //
bsam skong don 'grub rin po che //
dag cing gtsang mar sbyar pa 'dis //
phyi nang gsang ba de kho na //
snod bcud snang srid 'khor dang gtso //
dkar nag lha 'dre gnyis med gcig
/rang byung rnam par dag pa'i tshogs //
kun khyab nam mkha'i mdos chen 'dis //
bya rtsol bral ba'i dbyings su bskang //
re dogs med pa'i glud du bsngo //
bdag dang rgyu sbyor yon bdag gi
/skyes pa pho dang za ma mo //
byis pa chung dang 'dod yon nor //
gnas pa'i yul dang rkang 'gros phyugs //
mgo lus yan lag bug pa dgu
/phyi lpags nang sha gsang ba rus //
don snod dbang po rtsa thig rlung //
rnam shes nam mkha'i glud du bsngo //
rgyu sbyor yon gyi bdag po dang //
sngags mkhan bdag gi glud du bsngo //
lo zla zhag dus za ma'i keg
/mi mthun gnod pa'i nad gdon bgegs //
bar chad chag che nyam nga zlogs /

/kye /
da ni mdos gtong gang du gtong //
da ni glud gtong gang du gtong //
mdos glud rang rang phyogs su gtong //
gnod byed lha 'dre'i phyogs su gtong //
gnod byed gdon bgegs phyogs su gtong //
mi mthun gshed kyi phyogs su gtong //
mdos kyi lam bstan gang du bstan //
glud kyi lam bstan gang du bstan //
mdos glud lam bstan phyogs mtshams bstan //
gnod byed lha 'dre'i phyogs su bstan //
mi mthun gshed kyi steng du bstan //
da ni mdos bskyod gang du bskyod //
mdos glud len pa 'di ltar skyod //
thang chen thang chung chad ma chod //
brgya lam stong lam ta la la //
'jag skya'i glu len kyu ru ru //
la chen la chung rongs se rong //
chu chen chu bran sha ra ra //
la klung chu dgu bsgral ba'i phar //
srid pa phar 'das glud kyi yul //
skyod cig mdos skyod yul du skyod //
skyod cig glud skyod gnas su skyod //
mdos glud rang rang gnas su skyod //
ri rab mkhar dpe khra la la //
nam mkha' rgyang bu rongs se rong //
dar dpyang bya sgro pu ru ru //
shing byang gdong pa ye re re //
gzugs glud 'gros stabs log ge log
/mkho dgu'i dkor nor rdzas dang glud //
sna 'dren smra mkhas 'gro la mgyogs //
pho la mo mdzes mo la pho //
yid 'ong rgyan ldan dpa' zhing mdzangs //
dgra gshed sna 'dren las la grub //
phya bkod mdos glud khrid la mkhas //
mi 'gro dbang med mdos kyi bran //
mdos glud sna khrid myur du skyod //
btsod ro dmar po lta ba'i mig
/g.yer ma kha tshags za ba'i kha //
skyur zan sbang ma smra ba'i lce //
za lo sngo skam bza' ba'i zas //
re tshal nag po gon pa'i gos //
go thal skya bo nyal ba'i gdan //
glud phad nag po khyod kyi khyim //
mdos glud sna 'dren stobs po che //
mo la phor brdzus bdud kyi rgyal //
dga' rab dbang phyug bgegs kyi gtso //
pho la mor brdzus kha 'bar ma //
lha mo pad+ma'i phreng ba can //
gshed ma rang rang dri gzugs ston //
do nub mdos glud sna 'drong zhing //
bdag dang rgyu sbyor yon bdag gi
/phyi nang gsang ba'i mi mthun rkyen //
nad gdon chag che nyam nga zlogs //
byur dang bkra mi shis pa rnams //
thams cad ma lus zlog gyur cig
/sangs rgyas gtso bo bden pa'i bka'//
gtsug lag lha tshogs nus pa'i mthu //
'gyur med g.yung drung phywa'i bden pa //
phyi nang 'byung ba srid pa'i las //
bslu med bden pas 'grub gyur cig
!
/gnad kyi sngags 'don 'dod don 'grub //
sna khrid bsgyur ba don gyi gnad //
pho mo go bzlog ngar mi glud //
phyugs la rang rang dgra gshed gzugs //
sna khrid ngar glud rang rang gzugs //
pho mo'i rtags mtshon go mi bzlog
/pho mo chung gsum cha tshang ba //
yon bdag sgo gcig don du gtong //
mchun che sogs ka sna khrid gcig
/gang byed gtso che de lta bzhin //
pho mo chung gsum gang rung gcig
/sna khrid gsum tshogs steng du gtang //
'gyur che mi bzhin phyugs dgra gshed //
sna 'dren gtong sogs lag khrid gces //
de ltar yid la bkra ba'i ngang nas 'dre srin pho grogs shig gi gdong tshan ma bzod par sems chung nas g.yengs stobs kyis bri nor byung bas 'phro bshol /
slar bri bar bya snyam pa las /
dam sel rkyen 'ga' dang 'phrad pa yi mug sems tshig
/bsam mno btang bas cung zad gsal ba rnams kyang go rim ma 'grigs pa bcas mthong ba ltar blo la gsal bzhin tsha bas ma bzod par dpe'u ris su bris /
gyer 'bri 'phro la bor bas mi gtsang ba'i grib phog pa'i rmi ltas de nub kyang gsal bar byung /
zla ba de ka'i bcu'i tho rangs kyi mjug bcu gcig gi cha zin la gro bo lung zangs phug tu khye'u chung dkar po zhig gis pod chung sbyin pa'i snang bas dran pa gsal thems nas mod la bris shig pa'i /
'dre yas 'dod sems 'khrugs pa sogs 'di gal che ba'i gnad du bstan pa ltar gnad gnyis tsam ma gtogs yi ger bris pa'i dge bas 'gro kun nad gdon bar chad zhi /
bsam don 'grub pa'i rgyur gyur cig
/dge'o ///
/A+o~M ye d+harmA he tu pra b+ha ba he tun+te ShAn+ta thA ga to h+ya ba data /
te ShAny+tsa yo ni ro d+ha e waM bA dI ma hA shra ma NaHswA hA/
!
gling bzhi srid pa spyi mdos kyi zin bris snga sor snyan du phul ba ltar /
phran bu'i nying 'khrul du /
sang nyin mdos zhig gtong rgyu'i nub /
chos mdzad mang thos yin zer ba zhig gis /
bcas rnams legs par bslabs shing /
gab tshig rnams zhib par bkrol ba zhig byung lags shing /
dngos gzhi mdos mkhan spyi'i ngag tu /
gsog thog tu gyer 'bab pa dang /
gyer thog tu gsog 'bab pa zer ba 'dug pa ltar don la gnas shing /
'dir ni gsog gis ma thon pa'i gyer la bshad pa'i /
pho mo dang /
sna khrid sogs mang zhing /
gyer la ma bshad pa'i sogs ri rab kyi 'og tu 'byung rim dang bcas kha zhig 'dug la /
de yang dpe bris kyi rgyun la lam tsam 'dug kyang /
so so'i kha dog dang bkod tshul zhib par ma thon pa /
nged rang gi rmi lam las zhib par gsal byung bas /
des na rmi lam lugs dang gyer sogs kyi cha tshul rnams 'grigs par byung bas /
sngar phan lag len du de bzhin byas pa lags /
de yang thog mar lo rgyus mgor /
rtsa ba gsum la gus pas phyag 'tshal lo //
'phags pa'i yul du mi zad pa zhes grags me pho khyi lo zla ba bzhi pa'i tshes gsum tho rangs kyi char 'di ltar rmis so //
'byung ba nam mkha'i ming 'dzin pa'i 'phral shar gyi skye bo zhig gi rtsar 'dzin snang kho bo 'khrul pa'i skor la 'dod cing chags par 'dug pa'i mod /
pad+ma'i ming 'dzin pa'i rang shar gyi skyes bu zhig myur du byung zhing /
srid pa kun gyi bdag po'i sku'i rim gror snang srid spyi skong zhig byed dgos byung ba khyed sngags pa yin pas da lta shog zer nas /
zhes pa'i skabs su /
nged kyi rmi lam du /
tshig 'di'i lo rgyus dang lung bstan gnyis go chod pa yin pas /
de skabs dbang po'i sde'i zhabs drung du pad+ma'i ming can dag gis bskul ma byung ba dang /
ma 'ongs tshe na /
pad+ma'i ming 'dzin pa'i rang shar gyi skyes bu zhig myur du 'byung zhes pa khyed rang dang /
srid pa kun gyi bdag po'i sku'i rim gror snang srid spyi skong gyis zhes par lung bstan pa yang yin /
zer byung nas 'dra po ni snang /
gang ltar lag len dngos gzhir mi gsal ba /
'bru gsum gyis sbyang /
gsum gyis spel /
gnad che ba'i sngags kyis lan gsum rten 'brel bya'o //
zhes pa /
raM yaM khaM gis bsregs gtor bkrus /
A+o~M AHhU~M gsum gyis bdud rtsi'i rang bzhin du bsgyur zhing spel lo //
gnad che ba'i sngags ni /
mjug tu gab pa'i tshul gyis ye d+har bris yod pas /
skabs 'dir rten 'brel snying po lan gsum 'don pa yin zer ba byung lags /
sbyar byang gi skabs su /
gnad gnyis tsam ma gtogs yi ger bris zer ba la gnad gnyis po /
gyer gyi skabs su /
pha gnam sngon rtsibs brgyad 'khor lo'i 'og
/ma pad+ma 'dab brgyad dmar mo'i steng //
zer ba gnyis po yin lags /
de lag len du byed pa'i tshe /
rus sbal gyi lto bar pad+ma dmar po 'dab brgyad dang /
nam mkha'i rtser dras drub kyi 'khor lo rtsibs brgyad bkod pa yin zer ba byung zhing /
dpe bris la lar 'khor lo mi 'dug kyang pad+ma bris pa mthong ba yid ches lags /
gzhan ma 'og gi ri rab gru bzhi g.yel kha can la 'byung rim rnams tshang lugs /
gru bzhi ser pos sa'i dkyil 'khor mtshon /
phyogs bzhir sgo chung gru gsum mthing gas nam mkha' mtshon /
gru gsum gyi phyi bcad dmar pos me'i dkyil 'khor mtshon /
g.yas g.yon du 'phan chung ljang gus rlung gi dkyil 'khor ba dan mtshon /
steng du chu ris sngon pos chu'i dkyil 'khor gyi mtshon don yin 'dug pa /
'di rnams kyi dag sbyor dang me'i dkyil 'khor gyi mtha' bcad mtshon don sogs nged rang gi rmi lam ltar lags /
de'i steng rus sbal gan rkyal mgo shar lhor blta ba'i lto bar pad+ma'i steng /
ri rab rgya mdud 'phrul mig can /
gsum brtsegs che chung med pa 'phrul mig ces mtshams rnams la bug pa gtod pa yin la /
bug pa rnams stong par mi 'jog par 'bru snas 'geng /
kha dog ni nag rtsis ltar /
shar shing ljang gu
/lho me dmar po /
nub lcags dkar po /
byang chu sngon po /
mtshams rnams sa'i rang bzhin ser po /
rgya mdud nag po /
de'i steng nam mkha' khong sngon 'ja' ris can /
rgyang bu dang bcas pa /
dar mtshon bya spu yungs dkar gyis brgyan pa /
nam mkha'i mdun du pho tang /
pho tang gi g.yas su mo tang /
g.yon du byis tang /
pho tang mdun du phyugs tang chung ngu /
mdun du pho glud mo glud /
byis glud /
rta g.yag sogs phyugs glud rnams la /
spyi bye brag gi sna khrid lag len bzhin dang /
glud rdzas sna tshogs dang dmigs bsal rnams tshang /
glud gdan gyi steng du go thal gdal ba la bsham pa yin lags /
!
gzhung gi gab tshig gyer gyi mjug tu //
gnad kyi sngags 'don 'dod don 'grub //
sna khrid bsgyur ba don gyi gnad //
pho mo go mdog ngar mi glud //
phyugs la rang rang dgra gshed gzugs //
sna khrid ngar glud rang rang gzugs //
pho mo'i rtags mtshon go mi bzlog
/pho mo chung gsum cha tshang ba //
yon bdag sgo gcig don du gtong //
mchun che sogs ka sna khrid gcig
/gang byed gtso che de lta bzhin //
pho mo chung gsum gang rung gcig
/sna khrid gsum tshogs steng du btang //
'gyur che mi bzhin phyugs dgra gshed //
sna 'dren gtong sogs lag khrid gces //
zhes gsungs pa la gnad kyi sngags 'don 'dod don 'grub ces pa /
rten 'brel snying po lan gsum bton pa de yin /
sna khrid bsgyur ba don gyi gnad ces pa /
gong du lo rgyus skabs /
pho mdos mo la gtong na ji ltar byed //
mo mdos pho la gtong na ji ltar byed //
ces sogs dang mtshungs pas /
pho la mo'i sna khrid /
mo la pho'i sna khrid /
byis pa la yang pho mo des rigs 'gre
/de'i rgyu mtshan gyer gyi skabs /
sna 'dren smra mkhas 'gro la mgyogs //
pho la mo mdzes mo la pho //
zhes dang /
mdos glud sna 'dren stobs po che //
mo la phor brdzus bdud kyi rgyal //
dga' rab dbang phyug bgegs kyi gtso //
pho la mor brdzus kha 'bar ma //
lha mo pad+ma'i phreng ba can //
zhes sogs kyis shes par nus /
des na pho mo chung gsum gyi glud kyi mdun du /
so so'i sna khrid rnams kyi gzugs brnyan bshams pa yin /
pho mo go bzlog ngar mi glud //
ces pa de rnams kyi don ston pa'i sdom tshig ni /
phyugs la rang rang dgra gshed gzugs //
zhes pa /
gyer gyi skabs /
dgra gshed sna 'dren las la grub //
ces dang /
gshed ma rang rang dri gzugs ston //
zhes sogs gsungs pas /
rta glud kyi sna 'dren g.yag
/g.yag phyugs glud kyi sna 'dren rta yin zhes pa'i don /
sna khrid ngar glud rang rang gzugs //
pho mo'i rtags mtshon go mi bzlog
/ces pa /
sna khrid rnams de ltar yin lags /
ngar glud ni sbyin bdag pho mo chung gsum rang rang gi gzugs skye mched dod pa pho mo go mi zlog pa rang rang rtags kyis mtshon pa bshams pa yin /
pho mo chung gsum cha tshang ba //
yon bdag sgo gcig don du gtong //
zhes pa /
lo rgyus kyi skabs /
spyi mdos sgos la gtong na ji ltar byed //
ces gsungs pa ltar gong du bshad pa yin /
pho mo chung gsum so so'i sna khrid dang bcas pa'i spyi mdos de /
yon bdag khyim gang gi sgos mdos su gtong ba yin /
mchun che sogs ka sna khrid cig
/ces gsungs pa /
de ltar bgyis na mchun dang 'gyur che zhing /
sogs ka zhes pa mi dang /
sna khrid ces pa dga' rab dbang phyug sogs gong du bshad pa ltar gcig ces pa'i don /
gang byed gtso che de lta bzhin //
ces pa /
lo rgyus las /
sgos mdos spyi la gtong na ji ltar byed //
ces pa ltar /
pho gtso che ba la pho glud mo'i sna khrid dang bcas pa /
mo gtso che ba la mo glud pho'i sna khrid dang bcas pas 'thus pas /
pho mo chung gsum thams cad mi dgos par de khas go chod pa'i don yin /
pho mo chung gsum gang rung gcig
/sna khrid gsum tshogs steng du gtang //
zhes pa /
yang na sna khrid pho mo gnyis byis pa pho mo gnyis ka gang yin gyi sna khrid gcig ste gsum gyi steng /
yon bdag gtso che ba pho mo gang yin ngar glud gcig gis chog
/ces pa'i don /
'gyur che mi bzhin phyugs dgra gshed //
sna khrid gtong sogs lag khrid gces //
zhes pa /
de dag 'gyur che zhing /
mi bzhin phyugs glud du bsgyur na sna khrid dgra gshed ma gtogs lag len gzhan rnams 'dra ba tsam yin lags /
mi phyugs thun mong gi spyi bye brag gi dmigs bsal gtong lugs rnams de ltar yin /
gzhan so sor gtong na /
pho rkyang la shing byang /
gzhan rnams bzhag
/pho tang gcig po btsugs /
glud kyang pho glud sna khrid dang bcas pa /
mo rkyang la shing byang mo tang /
mo glud sna khrid dang bcas pa /
byis pa la shing byang byis tang /
byis glud sna khrid dang bcas pa /
mgron bu /
skyu chung /
chang zan /
khab rnams /
phyugs la shing byang phyugs tang /
phyugs glud sna khrid dang bcas pa'o //
nam mkha'/
rgyang bu /
ri rab sogs spyi mtshungs yin /
mdos gtong skabs /
glud rnams glud phad du blugs /
sna khrid rnams sngon la khyer de rjes glud phad /
de nas mdos dang bcas skyel dgos lags /
'di sku rim dmigs bsal grangs kha gsog na rgyab chog gang rung gi steng gnang tshe 'gab /
gzhan la 'char kha lta bu mdos chen zhig dang sbyar nas gnang tshe legs par 'dug lags /
gzhung du gsal ba de ka bzhin lags /
mi gsal ba rnams zin bris kyi khul yin pas /
'di ltar phul ba la dbyings rin po che mi khrel bar mkhyen lags /   byang bdag bkra shis stobs rgyal dag snang yin /
