@#//
bla ma bstan gnyis skor gsum gyi snying po'i don dbang bklag chog tu bkod pa bdud rtsi'i thigs pa zhes bya ba bzhugs so //
sku gsum bstan pa gnyis ldan gyi //
bde gshegs kun 'dus bla ma lhar //
gus phyag 'tshal nas don bsdus pa'i //
smin byed bltas chog nyid du dgod //
de la gsum /
sbyor dngos rjes so //
dang po sbyor ba yo byad kyi bsham ni /
stegs bu'i steng ras bris kyi dkyil 'khor bkram /
ma 'dzom na maN+Dal che zhing legs par 'bru dkar gyi tshom bu dbus su che ba gcig
/de rgyab lnga /
brgyad /
bcu rnams rim par bkod /
de rgyab phyogs bzhi dang g.yas g.yon bcas drug
/de rgyab phyogs bzhir bzhi dgod do //
dkyil 'khor dbus su many+dzi'i khar rnam bum bcud ldan kha rgyan dang mgul chings sngon pos spras pa /
g.yas g.yon du gsang thod bdud rtsi /
rig tsaka
/shel rdo /
mdun rgyab gang bder tshe 'brang /
tshe ril tshe chang rnams dang /
chu gnyis nyer spyod /
sman raka gtor gsum spyi ltar bsham /
tshe mda'/
dbang phreng /
las bum /
las byang la mkho ba'i gtor ma tshogs kyi yo byad rnams kyang 'du bya'o //
gnyis pa dngos gzhi'i thog mar dbang don sgrub mchod bya ba ni /
phrin las rgyas par grub na legs kyang skabs 'dir phrin las snying po bsdus pa tsam gyis kyang 'thus pas spros med sgrub pa'i phrin las ltar /
sngon 'gro skyabs sems nas mchod pa byin rlabs bar btang /
dngos gzhi phyi dkyil dang mthun par skad cig dran rdzogs tsam gyis gsal 'debs pa'i dbang du byas te /
a :
de bzhin nyid dbyings sogs nas /
rdo rje'i srung 'khor dur khrod bkod pa'i dbus /
rang byung lhun grub sprul pa'i gzhal med khang :
ye shes yon tan rab rdzogs gzi byin 'bar :
de dbus pad+ma 'dab bzhi rin chen brgyad :
mu khyud lnga ldan khyams dang bcas pa rnams :
so so'i rigs kyi kha dog 'od du 'bar :
lte bar seng ges btegs pa'i rin chen khri :
rdo rje pad+ma nyi ma'i gdan gyi steng :
yid chos rnam dag sogs nas /
dkyil 'khor kun gyi bdag nyid chen poragasal :
bar dkyus ltar /
hU~M/
mdun dang phyogs bzhi seng glang rta mchog dang //
rma bya shang shang gis btegs rin chen khri
/sna tshogs pad+ma nyi zla'i gdan steng du //
longs sku thod phreng rigs lnga yum dang bcas //
bde stong mnyam sbyor gzi brjid dpal du 'bar //
de yi phyi rim rat+na zur brgyad la //
sprul pa'i gu ru mtshan brgyad yum dang bcas //
de phyir sku gsung thugs yon phrin las kyi //
mu khyud lnga ldan so so'i phyogs bcu'i char //
pad 'dab nyi shu'i lte bar seng khri dang //
pad zla'i gdan la bde bar gshegs pa dang //
rig 'dzin tshogs rnams ye shes 'od klong bzhugs //
phyogs bcu'i pad+ma 'dab stong rgyas pa'i dbus //
ston mchog bskal bzang rdzogs pa'i sangs rgyas stong //
de mdun sngags kyi ston pa pad+ma 'byung //
nyi dang zer bzhin sprul pa'i sprin phung 'phro //
bar khyams shar nub g.yas g.yon lho byang bcas //
pad zla'i steng na 'gro 'dul gu ru drug
/sgo bzhir khro chen sgo ba yab yum rnams //
sku mdog phyag mtshan nyams 'gyur yongs su rdzogs //
gzhan yang steng 'og bar mtshams sogs phrin las dkyus ltar lha bskyed ye shes pa gzhug cing dbang bskur rgyas gdab /
phyag mchod bstod pa'i bar grub nas /
oM gu ru sarba ta thA ga ta maN+Da la phaT dzaH
zhes pas mdun rten gyi go sar dzapa? khang dbye /
hU~M hrI:
bla ma sku gsum lha tshogs dbyings nas bzhengs :
dgyes pa'i gar sgyur sngags kyi rang sgra sgrog :
ting 'dzin dgongs brgyud dag pas byin rlobs la :
ye shes rol pa'i phrin las mdzad du gsol :
ces bskul /
dzapa? dmigs ni /
dkyil 'khor gtso bo'i thugs kar nyi zla'i dbus :
hU~M mthar sogs nas /
lu gu rgyud du byung :
thod phreng rigs lnga yab yum zhal du zhugs :
sogs nas /
lhun gyis grub par gyur :
ces gsal btab la bzlas pa ci 'grub bya /
bum pa rang byung gi gzhal yas khang gi nang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi sogs gzungs thag blangs la rnam bum la dmigs pa'i bzlas pa bya /
gtso bo'i thugs kar pad nyi zla ba'i steng :
rig pa mi 'gyur sogs kyis ting nge 'dzin gsal btab la tshe bsnyen ci 'grub bzlas /
mthar kha skong sngags bzla /
mchod bstod 'bul /
tshe mda' g.yab la tshe 'gugs btang /
las bum du rta mgrin nam 'khyil pa gang rung bskyed bzlas bya /
rig pa'i me tog dor nas gnang ba zhu /
dkyil 'khor yol bas bsgrib /
de nas dbang la phyi rol du khrus bya /
bgegs gtor gtang zhing bka' bsgo mtshams gcod las byang ltar bya /
sems bskyed gsal btab la chos bshad nyung 'dus dang /
de la 'dir skabs su babs pa'i 'chad bya /
phyogs dus rgyal ba sras dang bcas pa'i gsang gsum yon tan phrin las ma lus pa 'dus pa bdag nyid o rgyan gyi slob dpon chen po pad+ma 'byung gnas de nyid lho nub srin po'i kha gnon la phebs par nye ba'i tshe /
g.yo ru khrag 'brug gi gtsug lag khang du rje 'bangs 'dus pa'i phyi ma rnams la bka' 'dus chos kyi rgya mtsho'i chos 'khor bskor ba'i skabs su /
lha lcam man+dA ra bas ma 'ongs pa'i gdul bya la dgongs te gsol ba btab pa'i ngor /
bka' 'dus snying po'i yang bcud lam zab bla ma'i sgrub thabs zab pa dang rgya che ba thams cad kyi dgongs pa'i gnad dril ba /
tshig nyung la don 'dus pa /
nyams len bde la byin rlabs che ba /
bla ma sku gsum bde gshegs 'dus pa'i zab tig mthong ba rang grol gyi gdams pa 'di nyid bstsal te bka' gnang ba'i don bzhin /
ye shes kyi mkha' 'gro mas bal bod kyi sa mtshams pUr+Na rdza ri'i shar phyogs pha waM dga' ba 'khyil 'drar gter du sbas pa phyis rgyal sras lha rje'i skye ba gnyis pa rgya lo tsA ba rdo rje bzang po'i skal par gyur kyang rten 'brel dang dgos pa'i dbang gis 'dab gter du gzhug pa /
deng sang 'dul ba'i dus su son pas rgyal sras mchog grub rgyal po gter ston rkyang pa'i skye ba bcu gsum par byon pa /
mkhas grub gter ston thams cad kyi rgyal po pad+ma 'od gsal mdo sngags gling pa la gter srung mkha' 'gros shog ser phul zhing o rgyan yab yum gyis byin gyis brlabs pa la brten legs par gtan la phab pa'i zab chos khyad par can 'di la smin byed rgyas bsdus gnyis su bzhugs pa las skabs 'dir snying po don gyi dbang bskur bsdus pa nyid bsgrub pa la sogs kyis mtshams sbyar nas maN+Dal 'bul du gzhug
/mtshams sbyor dang sngags spyi ltar gyis mig dar me tog sbyin /
slob dpon dang dkyil 'khor gyi gtso bo dbyer ma mchis pa la dad gus drag pos thal sbyar me tog dang bcas gsol ba 'debs pa 'di'i rjes zlos /
dkyil 'khor gtso bo kun tu 'chang :
khyab bdag rdo rje slob dpon gyis :
bdag cag yongs su smin bya'i phyir :
'jug cing dbang bskur bstsal du gsol :
lan gsum /
skyabs gnas rab 'byams rgya mtsho gcig bsdus bla ma rdo rje 'chang sku gsum bde gshegs 'dus pa'i dkyil 'khor la deng nas byang chub ma thob kyi bar du skyabs su 'gro ba'i blo rtse gcig pas 'di'i rjes zlos /
na mo :
bla ma dpal ldan rdo rje 'chang :
sku gsum 'dus pa'i bdag nyid la :
bdag dang mtha' yas sems can kun :
byang chub bar du skyabs su mchi :
lan gsum /
nam mkhas khyab pa'i pha ma sems can thams cad bla ma rdo rje 'chang gi go 'phang la 'god par bya ba'i slad du zab mo bla ma'i dkyil 'khor du rgyud smin par byas la bsgrub pa'i nyams len mthar dbyung bar bgyi'o snyam du sems bskyed pa 'di'i rjes zlos /
mkha' mnyam 'gro ba kun don du :
sku gsum bla ma bsgrubs nas ni :
mchog dang thun mong phrin las kyis :
gzhan don byed par sems bskyed do :
lan gsum /
rgyud rnam par dag par bya ba'i slad du tshogs kyi zhing khyad par can de dag gi spyan sngar yan lag bdun dang ldan pa'i gsag sbyang spel gsum tshul bzhin bya ba'i 'dun pas sgom don so sor gsal thob la 'di'i rjes zlos /
phyogs dus zhing khams rab 'byams kyi :
bla ma sku gsum lha tshogs la :
rtse gcig gus pas phyag 'tshal lo :
dngos 'byor yid sprul mchod par 'bul :
sdig sgrib nyes ltung mthol zhing bshags :
'khor 'das dge la rjes yi rangs :
chos kyi 'khor lo bskor bar bskul :
mya ngan mi 'da' bzhugs gsol 'debs :
phung po khams dang skye mched dang :
gzung dang 'dzin pa las 'das pa'i :
rang bzhin 'od gsal byang chub sems :
dam pa bdag gis bskyed par bgyi :
dge ba 'di dang dge ba gzhan :
ma lus blo yis yongs bsdams nas :
bla med chos dbyings snying por bsngo :
yang dag ye shes mchog thob shog :
lan gsum /
sku gsung thugs rdo rje'i dam tshig rtsa ba dang yan lag gis bsdus pa rnams tshul bzhin du bsrung bar bgyi'o snyams pas dam bca' ba 'di'i rjes zlos /
oM:
dang po byang chub mchog tu sems bskyed cing :
rig 'dzin bla ma bsgrub par dam bcas ltar :
deng nas bzung ste bla med snying po'i bar :
sku gsung thugs kyi rdo rje mi gtong bzung :
kA ya wA ka tsit+ta badzra sa ma ya satwaM:
dkyil 'khor gyi sgo bzhi shag gis phyes par mos /
sa ma ya pra be sha ya phaT:
yol ba'i nang du bcug par mos /
dzaHhU~M baM ho :
zhes yol ba bsal /
lha tshogs rnams kyi zhabs la sgo gsum gus pa chen pos phyag 'tshal bar mos te thal mo gnas gsum du sbyar te 'di'i rjes zlos /
oM na ma ste hU~M/
na ma mi hU~M/
na mo na ma hU~M swA hAH
lan gsum /
de nas dkyil 'khor gyi shar sgor dbang stegs la 'khod par mos shig
/dbang gi gzhi dgod cing ye shes pa dbab pa'i slad du sgo gsum gyi gnad legs par gcun la dmigs pa 'di rtse gcig tu mdzod cig
/oM ma hA shUn+ya tA sogs /
gzung 'dzin gyis bsdus pa'i chos thams cad 'od gsal stong pa nyid du gyur /
de'i ngang las khyed rang rnams gang du gnas pa'i go sar pad+ma nyi zla'i gdan gyi steng du /
rang gi rig pa'i ngo bo pad+ma kun tu 'chang chen po nam mkha' dwangs pa'i mdangs can /
zhal gcig khro 'dzum spyan gsum dang ldan pa /
phyag gnyis kyis rdo rje dang dril bu thugs kar bsnol thabs su 'dzin pas yum dbyings phyug ma dkar mo rdor dril bsnams pa la 'khyud pa /
yab yum gnyis ka dar dang rin chen rus pa'i rgyan gyis brgyan cing zhabs rdo rje pad+ma'i skyil mo krung gis bzhugs shing ye shes kyi 'od zer dpag tu med pa 'phro bar gsal ba'i gnas gsum du rdo rje gsum gyi ngo bo oM AHhU~M dkar dmar mthing gsum gyis mtshan pa dang /
slob dpon dang mdun bskyed kyi thugs ka nas kyang 'od zer mkha' khyab tu 'phros pa la rtsa gsum rgyal ba'i dkyil 'khor pa thams cad bsgom pa dang 'dra ba'i ye shes pa dpag tu med pa char babs pa ltar byon nas khyed rang rnams la thim pas rgyud byin gyis brlabs par mos shig
/'beb pa'i rdzas bdug
/dbyangs rol gyis bskul te spyan 'dren sh+lo ka'i mthar /
thugs rje'i dbang gis 'dir gshegs byin gyis rlobs //
zhes bsgyur ba dang /
snying po'i mthar /
badzra dz+nyA na A be sha ya a AH
btags pa mang du brjod la dbab /
ye shes pa'i byin rlabs kyi rgyun sgo gsum la brtan par byas par mos /
tiSh+Tha badzra /
zhes rdo rje mgor bzhag
/sngar byin pa'i me tog tshe rabs nas 'brel ba'i rigs kyi lha la phul ba'i mos pas sngags 'di'i rjes zlos dang bcas te 'dor mdzod /
pra tIts+tsha badzra hoH
zhes 'grim dkyil du 'dor gzhug
/me tog rigs thams cad kyi khyab bdag gtso bo yab yum la phog pa de nyid slar yang dbang rtags kyi tshul du spyi bor bcings par mos shig
/pra ti gr-ih+Na i maM satwa ma hA ba la /
zhes cod pan spyi bor bzhag
/ma rig pa'i sgrib g.yogs mig dar dang lhan cig bsal bar mos /
oM AHhU~M/
zhes gdong bsal /
bla ma rdo rje 'chang sku gsum bde gshegs 'dus pa'i dkyil 'khor pa rten dang brten par bcas pa thams cad mngon sum bzhin du mthong bar mos la dad pa dang spro ba skyed cig
/de dag gis dkyil 'khor du 'jug pa'i chos rnams grub pa lags /
zhugs nas mngon par dbang bskur bzhu ba'i yon du maN+Dal phul /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa ltar //
bdag kyang bskyab pa'i don gyi phyir //
nam mkha'i rdo rje deng bdag stsol //
lan gsum /
slob dpon gyi thugs ka nas 'od zer 'phros gdan gsum tshang ba'i dbang gi lha nam mkha' gang bar spyan drangs pa rnams kyis bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas khyed rang rnams la dbang bskur bas dri ma bag chags dang bcas pa gtor zhing sku dang ye shes kyi chos rgyud la blugs pa'i mos pa mdzod /
rnam bum gyis dbang bskur la /
oM:
snod bcud rnam par dag pa'i bum pa ru :
sku gsum bla ma'i dkyil 'khor ma 'dres shar :
'od zhu ye shes bdud rtsis dbang bskur bas :
tha mal snang zhen lha skur dag par shog :
oM hU~M trAM hrIHA:
badzra a mr-ita ka la sha a b+hi Shiny+tsa oM:
bum chu sbyin /
de ltar phyi mtshan ma'i dkyil 'khor du bum pa'i dbang bskur ba thob /
lus kyi dri ma sbyang /
bskyed rim dbyibs kyi rnal 'byor bsgom pa la dbang /
'bras bu sku rdo rje sprul pa'i sku 'grub pa'i skal pa can du byas pa'o //
slob dpon dkyil 'khor gyi gtso bo pad+ma kun tu 'chang yab yum mnyam par sbyor ba'i bde ba'i sgra dang dga' ba'i 'od zer gyis rgyal ba sras dang bcas pa spyan drangs te thim /
thugs kar byang chub kyi sems su zhu /
yum gyi mkhar babs pa thod pa'i bdud rtsi dang ro gcig tu sbyar ba khyed rang la byin pas rtsa khams thams cad khyab /
gsal stong rnam par mi rtog pa'i ye shes rgyud la skyes par mos shig
/thod pa'i bdud rtsi sbyin la /
A:
chos dbyings yum gyi b+han+d+ha yangs pa ru :
rig pa byang sems snyoms 'jug bdud rtsi bskyil :
zag med bde ba'i rgyun gyis dbang bskur bas :
rtsa rlung thig le sngags su rdzogs par shog :
ma hA su kha bo d+hi tsit+ta dz+nyA na a b+hi Shiny+tsa A:
de'i rjes 'brel du bzlas pa'i lung sbyin pa yin pas dmigs pa 'di ltar mdzod /
slob dpon dang khyed rang gnyis ka lhar gsal ba'i thugs kar nyi zla'i steng du hU~M yig sngon po re gsal thob /
slob dpon gyi thugs ka'i hU~M mthar sngags kyi phreng bas bskor ba las sngags phreng gnyis pa 'phros /
zhal nas thon khyed rang rnams kyi zhal nas zhugs te snying ga'i hU~M yig mthar 'khod /
bzlas pa'i rkyen gyis 'od zer 'phros rgyal ba mchod cing sems can gyi don byas /
slar 'dus te thim pas byin rlabs dngos grub ma lus pa thob par bsam la rjes zlos /
phreng ba sbrel la snying po'i rjes zlos lan gsum /
phreng ba mgrin par bzhag la /
bla ma sku gsum bde gshegs 'dus pa'i gsung gsang sngags kyi byin rlabs ma lus pa 'jug cing brtan par gyur cig
/de ltar nang lus kyi dkyil 'khor du gsang ba'i dbang bskur ba thob /
ngag srog rtsol gyi dri ma sbyang /
rang lus thabs ldan bsgom pa la dbang /
'bras bu gsung rdo rje longs sku 'grub pa'i skal pa can du byas pa'o //
gzugs dang lang tsho'i mdzes pa phul du byung zhing mtshan nyid tshang ba'i las rgya dbyings phyug ma'i ngo bor brlabs te byin par mos shig
/rig tsaka gtad la /
hU~M:
las kyi phyag rgya'i reg bya la brten nas :
dam tshig phyag rgya 'bar ba'i ye shes mes :
chos kyi phyag rgya'i bde ba drangs pa las :
'od gsal phyag rgya chen por smin par shog :
karma mu dra ma hA dz+nyA na a b+hi Shiny+tsa hU~M:
rig ma de dang 'du shes gsum ldan gyis snyoms par zhugs pas yas bab rgyu dang mas brtan 'bras bu'i dga' ba bzhi rim gyis nyams su myong ba'i mthar lhan cig skyes pa'i bde chen gyi ye shes mngon du gyur par mos shig
/de ltar gsang ba b+ha ga'i dkyil 'khor du shes rab ye shes kyi dbang bskur ba thob /
yid thig le'i dri ma sbyang /
gzhan lus pho nya'i lam bsgom pa la dbang /
'bras bu thugs rdo rje chos sku 'grub pa'i skal pa can du byas pa'o //
shel rdo thogs la /
dbyings ka dag gi ngo bo shel ltar dwangs pa la /
rigs gdangs lhun grub kyi rang bzhin 'ja' tshon ltar shar ba /
de gnyis gdod nas dbyer med zung du 'jug pa'i thugs rje'i rang rtsal ma 'gag cir yang snang ba rang rig sku gsum gyi rang bzhin du rdzogs par ngo shes par mdzod la 'od gsal gnyug ma'i ngang du mnyam par 'jog par zhu /
ho :
dbyings kyi ngo bo stong pa shel ltar dag :
rig pa'i rang gdangs 'ja' tshon bzhin du gsal :
dbyings rig zung 'jug brda yi dbang bskur bas :
don gyi lhan skyes ye shes mngon gyur shog :
d+harmA d+hA tu ma hA dz+nyA na a b+hi Shiny+tsa a a a :
zhes dar gcig mnyam par gzhag
/de ltar rang byung ye shes kyi dkyil 'khor du bzhi pa'i dbang bskur pa thob /
lhan skyes bag chags kyi dri ma sbyang /
ka dag dang lhun grub kyi lam sgom pa la dbang /
'bras bu ye shes rdo rje ngo bo nyid kyi sku 'grub pa'i skal pa can du byas pa'o //
des dbang dngos gzhi grub pa lags /
mtha' rten bkra shis 'chi med tshe'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
rigs bdag 'chi med pad+ma 'byung :
kun tu 'chang ba dgongs su gsol :
rdo rje sems dpa'i lang tsho dang :
ye shes tshe yi dbang mchog stsol :
lan gsum /
de la thog mar tshe 'gugs shing bcud bsdu ba'i slad du dmigs pa 'di ltar mdzod /
bdag mdun dkyil 'khor ba rnams dang khyed rang rnams kyang bla ma rdo rje 'chang gi skur gsal ba'i thugs ka nas 'od zer lcags kyu'i dbyibs can dpag tu med pa 'phros /
rtsa gsum rgyal ba rab 'byams kyi byin rlabs nus stobs /
'chi med tshe la dbang ba'i rig 'dzin rnams kyi tshe'i dngos grub /
lha klu mi'i dbang po rnams kyi tshe bsod dpal 'byor /
'khor 'das brtan g.yo'i bcud dang dwangs ma /
rang rang gi bla tshe chad nyams yar ba /
'byung po sde brgyad mthu bo ches brkus 'phrog gzhom pa thams cad 'od zer thig le'i rnam par 'ub kyis bsdus te ba spu'i bu ga nas zhugs /
snying ga'i mi shigs pa'i thig le la thim par mos shig
/mda' dar g.yab la las byang gi
/hU~M hrI:
bzhengs shig bla ma bde gshegs sogs dbyangs bcas brjod /
tshe 'brang zla gam dmar po dbang gi bum pa'i dbus su tshe bdag pad+ma kun tu 'chang 'khor dang bcas pa mnyam par sbyor ba'i byang sems bdud rtsi'i rgyun khyed rang rnams kyi spyi bo nas zhugs /
lus kyi nang thams cad gang bas skye 'chi'i sgrib pa bag chags dang bcas pa dag
/sku 'gyur ba med pa rdo rje tshe'i dbang mchog dam pa thob par mos shig
/tshe 'brang mgo bor bzhag
/oM:
zla gam dmar gsal 'od kyi bum pa ru :
kun tu 'chang chen mi 'gyur tshe yi bdag :
rig 'dzin mkha' 'gro'i tshogs bcas dgyes rol bas :
'pho med rtag pa tshe yi dbang bskur ro :
kA ya A yur+dz+nyA na a b+hi Shiny+tsa oM:
bde chen dbyings kyi b+han+d+ha'i snod du 'khor 'das brtan g.yo'i dwangs bcud 'chi med ye shes chen po'i bdud rtsir bskyil pa 'di nyid myangs pas rtsa khams bde bas khyab /
gsungs 'gag pa med pa rdo rje tshe'i dbang mchog dam pa thob par mos shig
/tshe chang sbyin la /
A:
mkha' dbyings b+han+d+ha bde chen phyag rgya ru :
'khor 'das dwangs bcud ye shes bdud rtsir bskyil :
rtsa khams bde drod 'bar ba'i rdzas mchog gis :
'gag med rdo rje tshe yi dbang bskur ro :
wA ka a yur+dz+nyA na a b+hi Shiny+tsa A:
srid dang zhi ba'i snying po srog gi bcud thams cad mi shigs thig le'i rang bzhin gcig tu 'dril ba 'chi med ril bu mgrin pa nas brgyud /
snying dbus dwangs srog gi thig ler thim pas /
thugs 'pho 'gyur med pa rdo rje tshe'i dbang mchog dam pa thob par mos shig
/tshe ril sbyin la /
hU~M:
mi shigs snying po rang byung thig le ni :
srid dang zhi ba'i srog bcud gcig tu 'dril :
myong grol bde chen dam tshig rdzas mchog gis :
'od gsal gnyug ma tshe yi dbang bskur ro :
tsit+ta A yur+dz+nyA na a b+hi Shiny+tsa hU~M:
de ltar dbang bskur pas lus kyi nang bdud rtsi'i bcud kyis gang ba'i dwangs ma thams cad snying gar nyi zla'i gwa'u'i dbus su srog rten hrIHyig dmar po la thim pas bkrag mdangs 'od du 'bar /
gwa'u kha bsgrigs /
lus thams cad rdo rje'i go khrab kyis gtam /
'chi med tshe la dbang ba'i rig pa 'dzin pa'i dngos grub brnyes /
bar du gcod pa gang gis kyang glags mi rnyed par mos shig
/mda' dar gyis gnas gsum du rgyas gdab la /
a :
snod kyi dwangs ma phung po'i rten la 'dus :
bcud kyi tshe bsod ye shes dbyings su bstim :
mi 'gyur mi shigs gzhom du med pa yi :
rdo rje'i sku gsung thugs su rgyas gdab bo :
badzra kA wa tsi rak+Sha a a :
zhes dang rten snying brjod /
me tog 'thor la shis brjod spel /
de dag gis sprul pa'i gter ston rgya lo tsA'i yang gter bla ma bstan gnyis skor gsum gyi don dbang mtha' rten bcas legs par grub pa yin pas sogs kyis mtshams sbyar la dam tshig khas len /
gtang rag maN+Dal /
lus 'bul /
dge bsngo bya /
gsum pa rjes slob dpon gyis chos gter srung ma'i gtor 'bul dang /
tshogs byin rlabs nas lhag ma bkra shis bar las byang las mthar chags su gtang ngo //
bla~X ma~X'i dkyil 'khor rgyas pa che'i //
ngo mtshar lam 'dir yid can kun //
zhugs nas sku gsum bde blag brnyes //
bsta~Xn gnyi~Xs bkod pa spro nus shog
/ces pa 'di'ang khyab bdag gter chen bla ma rin po ches rjes su gnang ba ltar pad+ma gar dbang phrin las 'gro 'dul rtsal gyis rje nyid kyi phyag bzhes nor ba med par dpal spungs yang khrod tsa 'dra rin chen brag gi sgrub gnas su khrigs bkod byas pa dge legs 'phel //

//
