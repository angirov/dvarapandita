@#//
bka' brgyad rang byung rang shar las /
gnod sbyin nor lha yongs rdzogs kyi dbang dang rjes gnang gi cho ga rat+na'i rgyan phreng zhes bya ba bzhugs so //
na mo gu ru Ar+Ya dzam+b+ha la ya /
rgyal kun yon tan rang gzugs ni //
sa bcu'i dbang phyug gnod sbyin tshul //
'gro kun phongs pa sel mdzad der //
btud nas rat+na'i rgyan phreng sbyin //
'di'i sgo nas slob ma rjes su gzung ba'i tshul la gnyis /
dbang bskur yongs rdzogs bya ba dang /
rjes gnang tsam sbyin pa 'o //
dang po la gsum /
sbyor ba yo byad kyi gshom /
dngos gzhi sgrub mchod /
rjes dbang gi las la sbyor ba'o //
dang po ni /
gtsang zhing dge ba'i gnas su rgyu skar rgyal la babs pa'i tshe stegs bu'i gung du bdag bskyed mchod gtor bsham /
stegs dbus dkyil 'khor sgo rdzogs gzhung mthun bris pa'am /
me tog ser po'i tshom bu lha grangs bkod pa'i dbus su bum pa bcud ldan chas su bcug pa /
g.yas su gtor ma rin chen 'bar ba la dkar gsum mngar gsum gyis brgyan pa /
g.yon du thod pa mtshan ldan chang dang mngar gsum sbyar bas bkang ba /
rgyab ngos chu sbyin gyi snod zangs gzhong du dzaM nag gi sku dang chu gtsang gi bya ma bum /
mdun du sman raka gtor gsum /
phyi mchod phreng tshar du bsham /
nyer mkho'i yo byad spyi ltar tshogs par bya'o //
gnyis pa dngos gzhi sgrub mchod ni /
thog mar bdag bskyed bka' brgyad rang shar gyi phrin las yongs rdzogs kyi phrin las sam ting 'dzin goms pas sngags sgrub tsam gtang yang chog
/mi 'grub na nyang lugs phyag rgya rkyang sgrub tsam gyis kyang chog ste /
gang ltar skyabs sems sam rgyun bshags nas brtsam /
bskyed bzlas rdzogs par bya /
de nas 'di nyid kyi gter gzhung ltar gtor mchod byin brlab /
lha bskyed nas mchod pa'i bar btang nas bzlas dmigs spro bsdu spyi 'gro bcas bzlas pa ci 'grub bya /
mthar sham bu btags pa'ang nyer gcig tsam bzlas la bstod pa 'don /
bum bskyed las byang bskyar nas 'don grub na legs shing bskyed tshig kha bsgyur bya /
mi lcogs na spyi ltar gsal btab /
gzungs thag 'then la bzlas pa'i mthar mchod bstod 'od zhu bya /
spro na dngos grub bskul tshig brjod la ting nge 'dzin gyi dbang blang /
slob ma gzhug par gsol ba gdab /
las bum 'khyil pas byin brlab bo //
gsum pa rjes dbang gi las sbyor ni /
slob ma rnams khrus nas dbyung /
bgegs gtor btang la bgegs bskrad cing srung ba'i 'khor los bcing /
sems bskyed gsal gdab sogs byas la /
de'ang gangs can skye dgu'i skyabs dang dpung gnyen gcig pur gyur pa sangs rgyas kun las bka' drin ches cher lhag pa'i rgyal ba pad+ma 'byung gnas kyis /
phyi rabs gdul bya rnams la brtse bas dgongs te dngos grub rnam pa gnyis sgrub pa'i thabs kyi rim pa bsam las 'das pa skal ldan rje 'bangs rnams la bstsal pa las /
'gro ba ser sna'i nyes pas dbul zhing phongs par gyur pa rnams kyi don du 'phags pa rmugs 'dzin chu'i dbang po'i rgyud dang man ngag gi bka' srol mtha' yas pa'ang gnang nas zab mo'i gter rgyas btab pa rnams kyi nang tshan gnod sbyin nor lha yongs rdzogs sgrub pa'i thabs 'di ni /
mchog gi sprul sku rnam pa gsum gyi ya gyal rig 'dzin chen po nyi zla 'od 'bar gyis zang zang lha brag nas bod khams skyob byed blon po lta bu'i gter chen spyan drangs pa'i /
shar dung mdzod dkar po'i chos sde drag po bka' brgyad rang byung rang shar gyi cha lag tu byung ba shin tu zab cing 'dril ba'i smin byed bsgrub pa la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos /
ho :
rdo rje slob dpon bdag la dgongs su gsol :
bdag la gnod sbyin nor lha yongs rdzogs kyi :
dbang bskur rjes gnang dam pa bstsal du gsol :
thugs rje brtse ba chen pos gzung du gsol :
lan gsum /
rgyud dag par bya ba'i phyir du /
bla ma dang dkyil 'khor lha tshogs rtsa gsum rgyal ba sras dang bcas pa'i spyan sngar bdag gzhan sgo gsum 'jug pa gcig tu dril te rgyun bshags yan lag brgyad pa tshul bzhin bya ba'i 'dun pas don re re bzhin gsal thobs la 'di'i rjes zlos /
rdo rje slob dpon sangs rgyas dpal //
zhes sogs kyis rgyun bshags lan gsum /
de nas dbang gi gzhi bsgrub pa la khyed rang rnams nor lha yongs rdzogs dam tshig pa'i dkyil 'khor 'di bzhin gsal 'debs par zhu /
a mr-itas bum chus bsang /
oM ma hA shUn+ya tA sogs brjod /
gnyis bsdus kyi chos thams cad mi dmigs pa stong pa'i ngang las /
snod rnam par dag pa yon tan rin po che bkod pa'i zhing khams kyi dbus su nor bu'i gzhal med khang rgyan dang bkod pa tshad med pa /
de'i nang du bcud rnam par dag pa pad+ma nyi zla gter gyi bum pa'i khri'i steng du khyed rang rnams kyi rig pa'i ngo bo hU~M mthing nag las 'od zer spro bsdus don gnyis byas /
yongs su gyur pa las khyed rang mgon po dzam+b+ha la nam mkha'i mdog can thod khrag dang ne'u le bsnams pa /
gcer bu ral pa'i cod pan sbrul gyis brgyan cing bzhengs stabs kyis bzhugs pa /
phyogs bzhir pad zla'i gdan la shar du dzaM la dkar po g.yas bgrang phreng /
lhor dzaM la ser po g.yas shing tog
/nub tu dzaM la dmar po g.yas nor bu /
byang du dzaM la ljang gu g.yas rgyal mtshan /
thams cad kyi phyag g.yon pas ne'u le bsnams shing dar dang rin po che'i rgyan dang gnod sbyin sgeg pa'i nyams can /
'khor du nor lha pho mo bka' sdod las mkhan du mas bskor ba gnod sbyin nor lha yongs rdzogs 'dus par gsal ba'i gnas gsum 'bru gsum gyis mtshan pa dang /
bla ma dkyil 'khor pa'i thugs ka nas kyang 'od zer dpag tu med pa 'phros pas /
'og min gyi gnas dang byang phyogs lcang lo can gyi pho brang nas rang 'dra'i ye shes pa char babs pa ltar byon nas sib sib thim par mos shig
/dri zhim po'i spos btul /
rol mo dbyangs bcas las byang gi spyan 'dren sngags bcas brjod la ye shes dbab /
tiSh+Tha badzras brtan par bya /
bum pa rin po che'i gzhal yas khang du bum bcud gnod sbyin nor lha yongs rdzogs su gsal ba'i sku las bdud rtsi'i rgyun babs /
khyed rang rnams kyi spyi bo nas zhugs /
dug lnga dang ser sna'i nyes pa bkrus /
phung lnga gnas gyur te sku dang ye shes kyi rang bzhin mngon du byas par mos shig
/dzaM:
bum pa skye med rnam dag chos kyi sku :
longs spyod zhi khro sgrub chen bka' brgyad lha :
sprul sku 'gro drug sems can don mdzad pa'i :
gnod sbyin nor lha yongs rdzogs dbang bskur ro :
oM badzra dzam+b+ha la a b+hi Shiny+tsa hU~M:
badzra'i mal du /
bud+d+ha /
rat+na /
pad+ma /
karma /
rnams sbyar la bum pa mgo bo'i gnas lngar bzhag cing bum chu sbyin /
des sku'i dbang thob /
snang stong dbyer med kyi bskyed rim bsgom pa la dbang /
mtshan dpes brgyan pa'i sku 'grub pa'i skal pa can du byas pa yin no //
rang byung bde skyong gi snod du khams gsum tsit+ta'i dwangs bcud bsdus pa'i byang sems dmar po'i rgyun mgrin par myangs pa 'khor 'das kun gyi dbang phyug chen por gyur par mos shig
/thod pa'i bdud rtsi lag tu gtad cing khar sbyin la /
dzaM:
khams gsum snying khrag ma lus 'dus pa'i bcud :
bdud rtsi byang chub sems ni dmar la dwangs :
khams gsum longs spyod dbang du sdud pa'i rdzas :
bu la byin pas dngos grub thob par 'gyur :
oM dzam+b+ha la dza len+d+ra ya bA su d+hA ri NI b+ho d+hi tsit+ta a b+hi Shiny+tsa hU~M:
des gsung gi dbang thob /
grags stong dbyer med kyi bzlas brjod byed pa la dbang /
tshangs dbyangs yan lag dang ldan pa'i gsung 'grub pa'i skal pa can du byas pa yin no //
gtor ma'i ngo bo gnod sbyin nor lha yongs rdzogs kyi dkyil 'khor /
rnam pa srid gsum brtan g.yo'i dwangs ma'i dbyig thams cad gcig tu 'dus pa'i yid bzhin nor bu dgos 'dod kyi char rgyun 'beb pa 'di nyid byin pas dngos grub rnam pa gnyis la rang dbang thob par mos shig
/gtor ma lag tu gtad /
gtor zan myang du gzhug la /
dzaM:
yid bzhin nor bu rin chen 'bar ba 'di :
khams gsum srid gsum kun gyi nor bsdus pas :
longs spyod 'dod dgu'i char 'beb dbang gi rgyal :
skal ldan bu la byin pas dngos grub thob par shog :
oM dzaM b+ha la dza len+d+ra ya bA su d+hA ri NI ba liM ta a b+hi Shiny+tsa hU~M:
des thugs kyi dbang thob /
rig stong zung 'jug gi ting nge 'dzin bsgom pa la dbang /
zab gsal gnyis su med pa'i thugs 'grub pa'i skal pa can du byas pa yin no //
zangs gzhong sku gzugs bcas slob ma la zhal phyogs par bzhag
/chu bum nyer bsdogs byas la /
mtha' rten du chu sbyin 'bul ba'i rjes su gnang ba sbyin pa yin pas dmigs pa 'di bzhin du mdzod /
zangs gzhong rin po che'i gzhal med khang yangs shing rgya che ba'i nang du pad+ma nyi zla gter gyi bum pa'i khri la /
hU~M las mgon po dzam+b+ha la mthing nag thod khrag dang ne'u le bsnams pa /
phyogs bzhir nor bdag rigs bzhi /
de rgyab nor lha pho brgyad mo brgyad /
a par tsi ta /
las mkhan tri'u /
sgo srung bzhi /
gnod sbyin bye ba'i 'khor dang bcas par gsal ba'i gnas gsum 'bru gsum las 'od zer 'phros /
rang 'dra'i ye shes pa spyan drangs /
e h+ye hi /
sa ma ya hrIM hrIMHdzaHdzaH
dzaHhU~M baM hoH
dam tshig pa dang gnyis su med par gyur pa la byang sems bdud rtsi'i rang bzhin gyi chu'i rgyun phul bas mnyes shing tshims par gyur /
oM AHhU~M/
lan gsum gyi byin gyis brlabs pa'i chu sbreng du gzhug la /
snying po brgya rtsa sogs brjod /
mthar gtor zlum mam ril bu sku gzugs mdun du phul la 'bru gsum gyis brlab /
snying po la /
i daM ba liM ta kha kha khA hi btags pa lan gsum gyis phul /
ar+g+haM sogs kyis mchod /
nor gyi dbang phyug rin chen gter mnga' sogs kyis bstod /
yig brgyas bzod gsol bya /
snying po'i mthar /
sarba sid+d+hi hU~M A:
zhes btags pa brjod la dngos grub kyi chu thigs re sbyin cing myang du gzhug
/nor lha ye shes pa badzra mu :
zhes pas rang bzhin gyi gnas sam rten la gshegs /
dam tshig pa rang rang gi snying khar thim par mos shig
/shis pa brjod /
des byang gter nor lha yongs rdzogs kyi dbang bskur grub pa lags pas sogs brjod la dam tshig gzung ba sogs rjes spyi ltar bya /
!
gnyis pa rjes gnang kho na byed na gshom gyi skabs dkyil 'khor tshom bu dang mchod gtor tsam las bca' gzhi gzhan ci'ang mi dgos shing /
bdag bskyed phyag rgya rkyang sgrub tsam dang mdun bskyed bzlas pa bstod pa grub pa'i rjes su gnang ba nod pa tsam bya /
rjes gnang dngos la khrus nas rgyun bshags yan sngar ltar la /
dbang bshad skabs /
smin byed dor nas /
rjes gnang bsgrub pa la /
zhes dang /
gsol gdab tshig rkang gsum par /
dbang skur dor nas /
rjes su gnang ba dam pa bstsal du gsol :
zhes sgyur /
rgyun bshags 'phros /
de nas thog mar sku'i rjes su gnang ba la dmigs pa 'di bzhin du mdzod /
bsang sbyang nas lha bskyed gong ltar la /
gnas gsum 'bru gsum gyis mtshan pa dang /
thugs srog dzaM nag pos mtshan pa /
de las 'od zer 'phros /
bla ma bde gshegs yongs rdzogs su gsal ba'i thugs kar phog pas thugs rgyud bskul /
bla ma'i thugs ka nas 'od zer dpag tu med pa 'phros /
phyogs bcu'i sangs rgyas dang byang chub sems dpa' thams cad dzaM lha rigs lnga'i rnam par spyan drangs te khyed rang rnams la thim pas rgyud byin gyis brlabs pa'i mos pa mdzod /
spos rol dang /
snying po'i mthar /
A be sha ya a AH
btags pa brjod /
des sku'i rjes su gnang ba thob /
lus lha bsgom pa la dbang bar byas pa yin no //
gnyis pa gsung gi rjes su gnang ba la /
slob dpon gyi thugs ka'i 'od zer gyis dkyil 'khor lha'i thugs rgyud bskul /
thugs ka'i sngags phreng las sngags phreng gnyis pa mched /
zhal nas thon /
khyed rang lhar gsal ba'i zhal du zhugs /
thugs ka'i sa bon gyi mthar 'khod pa'i mos pa dang bcas te sngags 'di'i rjes zlos /
byas la bsnyen sngags lan gsum rjes zlos byar gzhug
/me tog 'bul ster spro na spyi ltar bya chog
/des gsung gi rjes su gnang ba thob /
ngag snying po bzla ba la dbang bar byas pa yin no //
gsum pa thugs kyi rjes su gnang ba la /
slob dpon gyi thugs ka'i 'od zer gyis mdun bskyed dkyil 'khor pa rnams kyi thugs rgyud bskul /
de dag so so'i rang rtags phyag mtshan ne'u le rnams las 'od zer 'phros /
lcang lo can du dzaM la rigs lnga'i thugs kar phog pas thugs rgyud bskul /
de rnams kyi thugs ka nas byin rlabs dngos grub kyi rang bzhin phyag mtshan dang 'od zer gyi rnam pa char babs pa ltar byon nas khyed rang rnams kyi thugs kar thim par mos la rnam par mi rtog pa'i ngang du mnyam par 'jog mdzod /
des thugs kyi rjes su gnang ba thob /
sems ting nge 'dzin bsgom pa la dbang bar byas pa yin no //
de rnams kyis khyed rang gi lus ngag yid gsum lha'i gsang ba gsum du gyur nas mgon po dzam+b+ha la'i sku gsung thugs dang dbyer mi phyed par gyur pa'i mos pa mdzod cig
/shis pa brjod /
dam tshig khas blang sogs rjes spyi dang mthun /
dbang rgyun tsam la snga ma dang sbrel nas byed na rgyun bshags yan tshar gcig gis chog pas /
thugs gtor dbang grub mtshams slar yang rjes gnang zhu ba'i yon du maN+Dal 'bul du gzhug
/de nas thog mar sku'i rjes su gnang ba sogs sbrel /
chu sbyin rjes gnang gsham du byas pas grub bo //
rjes kyi bya ba mchod kha gsos la mchod bstod bya /
dngos grub blang /
nongs bshags bzod gsol spyi 'gre /
rten la brtan bzhugs /
bsngo smon /
shis brjod bcas gter gzhung ltar bya'o //
gzhung las /
'di rang gi bu'am snying 'dra gcig la byin :
gzhan la byin na rang gi zas nor la gnod pas mi sbyin gsungs :
'di zhu dus 'bul ba re shin tu dgos par gsungs so :
'di shin tu dam par chongs shig gsungs so :
'di'i sgrub pa dang :
dbang dang las sbyor bya ba thams cad :
skar ma rgyal smad kho na la bya'o :
des grub pa'o :
rang sgrub pa pos dbang 'di :
lo re la lan gsum bzhi re rang gis rang la bskur bar bya'o :
des ni bsod nams rgyas par 'gyur ro :
zhes gsungs pa'ang yid la gcags par bya'o //
ser sna'i nyes pas bcings pa'i dbul phongs 'gro //
re ba'i shing rta rat+na'i char pas bkang //
thugs rje'i shugs kyis nyon mongs sgrog las bkrol //
bde gshegs rin chen mang dngos 'grub gyur cig
/ces pa'ang rin po che gter gyi mdzod cha shas nas yongs su gang ba'i cha rkyen dang blo dman la phan pa nyi tshe ba 'byung ba'i sgo mthong nas /
rig 'dzin gyi gzugs brnyan blo gros mtha' yas pa'i sdes rdzong sar bkra shis lha rtse'i chos grwar bgyis pa dge legs 'phel ///
/
