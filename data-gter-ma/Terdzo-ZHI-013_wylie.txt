@#//
rta gzungs kyi cho ga cang shes char 'beb kyi man ngag zin bris yig chung bzhugs so //
na mo gu ru pad+ma kro d+ha h+ya grI wa ya /
'od dpag med mgon rta mgrin rgyal por 'dud //
rta gzungs nyi shu rtsa lnga la sogs kyi //
don bsdus cang shes char 'beb cho ga 'di'i //
lag len man ngag zin bris yig chung ni //
gong du rta mgrin dpal gtor stod zur gsum //
rta mgo nyi zla nor bu me ris brgyan //
bdud rtsi sman raka mchod pa sna bdun bsham //
gzhi dkar steng du nas kyi 'dab brgyad bri //
de dbus zangs gzhong la sogs rin chen snod //
'bru yis bkang steng dpal gtor stod zur gsum //
logs gsum nor bu zur gsum me ri 'bar //
rtse la ral gri 'khor lo me dpung 'bar //
ma 'byor nyi zla skar gsum nor bus mtshan //
mar thud ril bu me tog char 'beb tshul //
mar rgyang dgu'am bdun btsugs de yi mthar //
'dab brgyad phyogs mtshams rang 'dra chung ngu bcu //
byang shar zan ni zla gam leb mo'i dkyil //
gru gsum brus par khrag gam 'bri mog blugs //
de steng gong 'dra'i gtor ma'i mdun g.yas g.yon //
zan kong mar me gnyis bzhag ku be ra'o //
gdan dang mar me ma 'byor na yang rung //
skong gtor ri rab bang rim bzhi yi steng //
rin chen 'bar bar skong 'bras tshang ma btsugs //
mtha' skor gling bzhi gling phran dbyibs kyis bskor //
gsol ka rin chen snod dang sder gtsang du //
gong gi gtso bo'i gtor ma lta bu la //
dmar ljang dar tshon ril bu btsugs par bya //
g.yas su skong gtor g.yon du gsol ka bsham //
gtor 'bul dkar gtor chung ngu lha bshos bcas //
phye mar 'bru sna ja chang 'o zho'i phud //
mar thud gdar ru zas sna la sogs pa //
mchod rdzas ci 'dzom gtsang zhing bzang bar bsham /
!
/do dam gal chen rten 'dzugs lta bu la //
rta lha gtso bo'i bris sku bshams pa'i mdun //
rdza bum so btang dri ma med pa ru //
phyi ru bkra shis rdzas rtags rgyal srid bri //
'bru sna dar tshon rin chen sman snas bkang //
rta gseb sngon po nywa bzhi nag po yi //
snying ni skam po'i rtsa sbubs stong pa ru //
mthing shog gser bris srog sngags gzungs ring rnams //
shog dril dang ni pad+ma rA ga bcug
/gser g.yu rin chen sna lnga rta sngon mig
/sa sna chu sna lnga phrag lnga bsres pa'i //
'dag gis rin chen 'bar ba bzos pa bcas //
bum pa'i nang gzhug kha nas dar tshon dril //
mda' mo bya rgod ma la dar tshon lnga /
khrab byang stag ras gzig ras sho yis brgyan //
dar nag gam ni ras la gser mtshal gyis //
ku be ra yi gzungs dang gnyer gtad sngags //
bris dang ral gri me 'bar mda' sker btags //
mda' dar bum pa dkyil 'khor dbus su bzhugs //
de drung gtor ma mchod pa gong ltar bsham //
gzhan yang spyan gzigs go khrab mchod cha'i rigs //
mda' dar grangs mang ru mtshon phyar dar mdung //
rta mgul srab mthur lcag tshan sga srab sgrog
/rta yi chas 'khor gang yod bcas pa bsham /
!
/rta glud do gal che na gnam chos ltar //
rta sri rta gdon rta bdud rta gshed rnams //
'jim gzugs bca' zhing de mdun snod gzhan du //
rta drel la drus zan gyi rta yi gzugs //
sga srab chas can skye mched tshang bar bsham //
ting lo mar me changs skrad yas rdzas bskor //
spu glud rdang glud yos bkra blug cing bsham //
bsdu na gnam chos rta glud sab mi dgos //
cho ga rang gzhung ltar du btang bas 'thus /
!
/rta god rtil sri shi sgab gcod dgos na /
khrag gam snag tshwa gtsang mas dug shog la //
god 'dre mi lus rta yi mgo bo can //
yan lag lcags brub dzaHhU~M baM hoHsa gzir //
snying khar dzaHgnyis kha sbyor bar du tri //
de mtha' lto bar god 'dre god sri dang //
rta 'dre rtil sri sgab 'dre 'phyis sri dang //
dam sri bse rag dbul sri ltog 'gong dang //
rgyal bsen gson 'dre mi kha bra mchu dang /
kha 'gong gdon rigs rta nad 'tsher bcu kun /
khug cig dzaHhU~M baM hoHsatwaM b+ha ya nan //
yig mgo phyir bstan nang du gcud la bri //
phyi rol mgo nas yig mgo nang bstan du //
bsgral las nang gi thun sngags ci mang dang //
lok+t+ri pA la'i sngags dang dzaHkhram bskor //
ling khrus me rlung brab cing mgo nas bltab //
sngo dmar tshon skud khyi spu ra bal gyi //
phyi bsgrims skud pas dril la lcags khang ngam //
sa yi hom khung gru gsum nang du bcug
/thun lam phur pa rta zhal can gyis gcod //
yungs dkar yungs nag lcags sam rdo'i phye ma //
dug khrag brab cing rta mgrin snying po dang /
khro bo re man+ta yi thun sngags btab //
de tsam do gal chung na zan ling la //
sngags dmigs bsgral mnan byas kyang 'thus pa yin //
!
//dngos gzhi 'don 'grigs phrin las go rim ni //
bdun gcig bdun gnyis bdun gsum la sogs pa //
rtags thon sgrub cing do gal che na ni //
snga dro rta mgrin bdag bskyed bsnyen pa de /
khri 'am stong bzlas srung 'khor rta mgrin gzungs //
brgya 'am nyer gcig bzlas pas thun gcig dang //
rta glud nangs rer re re 'byor na legs //
min kyang dang po nyin par de yis chog
/rta drel rnams la thun brab gu gul bdug
/rnam 'joms sme brtsegs a mr-i'i gzungs chu gtor //
spos dang shing sna'i bsang dud kha nas phyungs //
mdun bskyed 'don tshe bsang dud spos rol bcas //
spyan 'dren mchod bstod rdzogs nas bzlas pa ni //
bdag mdun sbrags sgrub bsnyen pa khri 'am stong //
gzungs rnams so sor brgya 'am nyer gcig re //
rta nad srung dang rta gdon gcod pa'i skabs /
khro bo re man ta dang mgon po'i gzungs //
sngags dmigs nan tan byed pa man ngag yin //
bde rim la ni thams cad 'dra bar bya //
skong ba'i gong der gnam chos ku be ra'i //
gtor chog sab cing las tshogs sngags dmigs rnams //
gang dgos nan tan byed pa shin tu legs //
gnam chos rta gzungs yod na 'di ru bzla //
skong bshags gsol ka mnga' gsol gtor 'bul bya //
bdag gis byas pa'i rtil bsang yod na ni //
mnga' gsol mgo der sbyar na legs pa yin //
de ltar rta mgrin thun gcig re man ta'i //
bdag mdun sbrags sgrub gzungs rnams thun gcig dang //
ku be ra la thun gcig bcas pa 'grub //
dgong thun skong bshags la sogs byed pa 'am //
yang na sngar ltar mgo nas wig byas la //
thun rer thams cad tshang bar byas na'ang legs //
thun bzhi thun gsum la sogs gang thon bya //
cho ga brgya rtsa gzungs rnams khri 'am stong //
de ni rta drel rim gro kun gyi mchog
/de ltar bsnyen sgrub lta bu ma 'phrod kyang //
zhag gsum lnga sogs cho ga bzlas pa dang //
rta glud sri mnan la sogs byas na 'ang chog /
!
//tshong dpon skyes pa chas bzang 'du ba dang //
phyag 'tshal srab mthur 'ur rdo rtswa sogs phul //
rta khyu bdag byed tshur la gshar ba dang //
rta sngon phul dang rta nag rti 'u 'khrungs //
lo legs la sogs dngos grub rtags mtshan dang //
ban de mi dmar khyi dmar sha ba dang //
bud med khyim bya brdung btags bsad pa dang /
khas len dang bcas rta sri thub rtags so //
god gcod do gal che na 'gugs gzhug sogs //
brgya rtsa brgyad las mi nyung rtags thon bya //
dus 'dir rta mgrin nga rgyal drag po yis //
thun sngags bzlas shing thun brab dmigs pas gzir //
sgrub pa thems nas grol kha'i dgong mo la //
sgo them 'og gam skas zhabs la sogs pa //
gzhi bdag nag phyogs btsan rigs mi gnas pa'i //
brag dkar brag sngon che chung gang rung drung //
ri brag gad dmar sa sgron mi mthong zhing //
lan du chu dang shug pa rgyas par gtad //
dong brus ling+ga bzhag la 'gugs la bsgral //
mnan pa rta bro la sogs gzhung ltar bya //
ro g.yam rgya gram gling bzhi bris pa dang //
me chus mnan cing skyer phur re dar 'dzug
/do gal chung ngam shog ling ma thon na //
zan ling chung ngu nyin re bzhin bsgral nas //
thun khang du blugs phur pas thun lam bcad //
grol kha gong ltar mnan kyang chog pa yin //
!
//phyir nyin 'grub sbyor g.yang skar bzang por sprad //
snga dro sngar ltar cho ga rgyas par bya //
bsang mchod skong ba'i dus su rta sngon sogs //
spu rtags bzang ba'i rta drel btsan na legs //
mnga' gsol tshar nas mdun bskyed rta lha rnams //
rten rdzas la bstim brtan bzhugs bkra shis brjod //
mdzod dang bang ba kong tsher bzhugs nas kyang //
lo dus kha gso byed dus bshams pa 'am //
bum pa rta bres nang ngam rta khang phugs //
sbas nas bkra shis smon lam byed kyang chog
/gtor ma mchod rdzas phyi mir mi sbyin par //
dngos grub rol cing rta drel rnams la sbyin //
gtor rgyan srung skud rab gnas me tog 'thor //
dar dmar ram ni srung skud dmar po la //
sgrub tshe sngags nas btags pa srung ba'i mchog
/rta mgrin dbang dang re man ta yi dbang //
ku be ra yi bka' gtad thob pa dang //
gzungs dang cho ga'i lung thob gal che 'o //
'di ni gzhan don mang du bcas pa na //
rang gi rta drel god khas gnod srid pas //
bdag bskyed srung 'khor skabs su rta mgrin gyi //
thugs ka'i hrIHyig ha khog rang nyid kyi //
rta drel tshud dmigs srung 'khor dam na phan //
man ngag 'di yang mang du ma 'chal ba //
bka' rgya byas na g.yang kha mi nyams gnad //
de skad rta gzungs cho ga'i zin bris 'di //
ri pha bla ma karma bag yod pas //
ring nas yang yang bskul kyang g.yeng bas lus //
drung chen tsher lung mchog gi sprul sku nas //
gsung 'phrin do dam nan tan bskur byung nas //
nga la ngo che bcol ba yin pa'i phyir //
'phral du 'phrod pa gyis gsungs bka' phebs bzhin //
gzhung dang man ngag zab gnad nyams myong bstun //
rA ga a s+yas ngag nas smras pa ltar //
dge bshes pad+ma thabs mkhas zhes byas bris //
nyes 'gal mchis na rta lha'i tshogs la bshags //
dge bas rkang bzhi'i rngog chags thams cad la //
mi 'jigs skyabs kyi sbyin par gyur pa dang //
'gro ba rkang 'khyams ngal ba sel byed cing //
mthar thug brtson 'grus rta mchog zhon nas kyang //
thams cad mkhyen pa'i go 'phang thob phyir bsngo //
mang+ga laM///
/
