ye shes rab 'bar las :
bskyed rdzogs 'bring po'i las byang bzhugs so :
\u0f88


dmar nag khros pa'i lha la phyag 'tshal lo :
bdag 'dra che mchog drag po thod phreng rtsal :
bde chen rgyal po'i drung nas drag po'i skur :
log 'dren 'dul phyir ye nas bzhengs pa la :
sgrub pa'i thar lam brjod 'das snying po'i thig :
ye shes klong las rab 'bar skur bzhengs pa'i :
rim pa gnyis kyi dang po'i las rim ni :
sngon 'gro dngos gzhi rjes kyi them la drang :
skyabs 'gro ni :
na mo :
bdag dang mtha' yas sems can rnams :
dbang drag pad+mar skyabs su mchi :
ngan song sdug bsngal gzhom du gsol :
'khor ba'i 'khrul 'khor bzlog tu gsol :
zhes gsol ba btab bo :
sems bskyed pa ni :
hU~M:
ma gyur 'gro ba mtha' dag rnams :
drag po'i go 'phang thob bya'i phyir :
bdag nyid drag po'i sgor zhugs nas :
'gro ba'i don la brtson par bya :
snyam du sems bskyed par bya'o :
sngon 'gro dang po'i mtshams su drag por bzhengs :
hU~M hU~M hU~M:
nga ni las kyi che mchog drag po'i sku :
sku mdog dmar nag zhal gcig phyag gnyis pa :
phyag g.yas gnam lcags rdo rje nam mkhar 'phyar :
g.yon pas lcags sdig nag po'i snying nas btsir :
dpal dang dur khrod chas rnams sku la rdzogs :
log 'dren gdon bgegs 'dul ba'i dpal du shar :
drag po'i shugs kyis bgegs la bka' bsgo ba ni :
hU~M hU~M hU~M:
ye shes bla med gsang chen dkyil 'khor 'dir :
blta bar mi dbang log 'dren 'byung po'i tshogs :
'dod yon glud kyi mchod sbyin 'di khyer la :
gnas 'dir nye ba'i phyogs su 'da' ma byed :
hU~M hU~M hU~M:
hU~M hU~M hU~M:
bdag nyid las kyi drag po'i thugs ka nas :
ye shes rnam lnga me yi zer 'phros pas :
phyogs mtshams steng 'og kun tu me dpung 'bar :
ye shes me lce'i rtse la lcags bsregs kyi :
sdig pa'i tshwa tshwa skar ltar 'khrugs pa las :
gdon bgegs bskal pa'i phyogs 'dir 'da' ma byed :
raM dz+wa la raM log 'dren na sha ya phaT:
hU~M hU~M drag po'i shangs las hU~M sgra yis :
steng 'og phyogs mtshams ma lus hU~M gis bkang :
hU~M las phyag mtshan rdo rje'i gur khang 'khrigs :
srung ba'i gur khang gzhom gzhig med par gtams :
badzra tsakra rak+Sha rak+Sha :
hU~M hU~M hU~M:
phyogs bzhi mtshams brgyad steng 'og ma lus kun :
thams cad pad+ma drag po khro bo'i sku :
til gyi gong bu rgyas pa phyes pa 'am :
sprin ltar khro bo'i rnam rol lhun gyis grub :
oM AHhU~M:
artsig nirtsig na mo b+ha ga wa te hU~M hU~M phaTaH
aHhU~M hU~M phaT:
mi 'da' rdo rje'i ting nge 'dzin la gnas :
rdo rje las kyi ting 'dzin gsal ba'i ngang :
brda sgo phye zhing mos pas brda' phyag 'tshal :
hU~M hrI:
skye med rang byung gzhal yas lha dang bcas :
ma rig gnyis 'dzin 'khrul pa rang ngor sangs :
bskal pa sngon gyi yi dam drag po rtsal :
rang ngo mjal la nges 'byung gus phyag 'tshal :
na mo pu ru sha ya ho :
byin chen dbab cing mchog gi dbang mchog zhu :
hrI:
o rgyan chen po pad+ma drag po rtsal :
thabs kyis gdug pa ma lus 'dul ba'i phyir :
drag po 'jigs byed chen por skur bzhengs la :
bdag la dbang skur byin gyis brlab tu gsol :
bla med gsang chen rol pa'i pho brang 'dir :
drag po'i gzhal yas lha ru byin chen phob :
badzra sa ma ya A we sha ya a A:
rtsa brgyad stong sbyar bdud rtsi byin gyis brlab :
hU~M hrI:
b+han+d+ha stong gsum sha lnga bdud rtsi lnga :
rtsa brgyad stong sbyar snod bcud bdud rtsir sbyangs :
rigs lnga yab yum ye shes bdud rtsi'i rgyun :
bla med mchog gi mchod pa bla na med :
oM AHhU~M sarba pany+tsa a mr-ita hU~M hrIHthA:
gsang chen rak+ta 'bul phyir byin gyis brlab :
hU~M hrI:
dung chen snod du dmar chen rlabs g.yos pa'i :
khrag lbu'i klong du mi ro rta ro nyil :
gIrti'i mkha' nas dmar chen sha ra ra :
yang gsang sngags kyi gsang chen bla na med :
oM AHhU~M ma hA rak+ta dz+wa la maN+Da la hU~M hrIHthA:
dam rdzas gtor ma 'bul phyir byin gyis brlab :
hU~M hrI:
dbyings kyi snod du sha lnga bdud rtsi lnga :
thabs shes dwangs ma ye shes lnga yi rgyun :
dbyer med bde ba chen po'i gtor chen po :
dkyil 'khor lha yi longs spyod bsam mi khyab :
oM AHhU~M:
ma hA ba liM ta te dzo ba liM ta b+ha la b+ha te g+hu h+ya sa ma ya hU~M hrIHthA:
hU~M hrI:
gsang ba rmad byung rgyal ba'i pho brang 'dir :
bla med sngags kyi 'dod yon sprin ltar gtibs :
dbang po rnam lnga'i me tog gcal du bkram :
gsur chen dud pa'i phung po phyu ru ru :
zhun chen snang gsal mar me ta la la :
bdud rtsi dri chab mtsho ltar me re re :
sha rus zhal zas sna tshogs ri ltar spungs :
rkang chen thod pa'i rol mo ti ri ri :
drag po dgyes pa'i gsang chen 'dod yon 'khrigs :
oM badzra g+hu h+ya :
ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai wid+ya :
shab+da pra tIts+tsha AHhU~M:
de bzhin nyid du chos sku'i rol par blta :
oM:
chos rnams dmigs med bsam brjod bral ba la :
smra bsam brjod 'das rang byung rdzogs pa che :
ma bcos blos bral de bzhin nyid kyi lam :
pad+ma thod phreng rtsal gyis 'di don ston :
oM ma hA shUn+ya tA dz+nyA na badzra swa b+hA wa At+ma ko\u0f85 haM:
kun tu snang gi ting 'dzin longs skur bzhengs :
A:
rang ngo ma shes 'khrul pa'i sems can kun :
ye shes sa la 'god phyir snying rje'i mdangs :
'khor 'das kun la khyab pa yongs la brdal :
kun kyang pad+ma drag po'i sa la reg :
d+harmA d+hA tu swA b+hA wa bi shud+d+he ho :
rgyu yi ting 'dzin sems dpas 'gro don mdzad :
hU~M:
stong nyid snying po hU~M yig dmar gsal las :
rgyu yi he ru sku mdog dmar gsal la :
phyag rgya rgyan ldan thugs kar snying pos bskor :
thugs rjes 'gro ba sgrol ba'i dpal du shar :
badzra tsit+ta hU~M:
thugs kar gtsug tor 'khor los bsgyur ba yi :
lte bar khro bo'i tshogs khang rab tu 'khrigs :
srung ba'i gur khang zla gam lhun grub las :
tshul min rnam par rtog byed bgegs rnams dengs :
badzra rak+Sha hU~M b+h+rU~M:
srung ba lha yi thugs ka'i sa bon las :
e yaM raM suM keM ra b+h+rU~M 'phros pas :
nam mkha' rlung me rin chen sa gzhi'i dbus :
keng rus ri rab rak+ta'i rgya mtsho che :
b+h+rU~M las b+han+d+hA'i gzhal yas mtshan nyid rdzogs :
'byung ba rang 'od ye shes tshogs khang la :
phyi gsal nang gsal dri med gzhal yas dbus :
gru gsum dmar nag chos 'byung bsnol ma'i khrir :
rdo rje pad nyi rgyal bsen bsnol ma'i steng :
sgom pa drag po'i ting nge 'dzin la 'jug :
ye shes lha tshogs dbyings las mngon par bskul :
spyan drang ba ni :
hU~M hrI:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag bsgrub phyir :
byin gyis brlab phyir gshegs su gsol :
hU~M hrI:
chos sku zhi ba'i ngang las ma g.yos kyang :
gzugs sku pad+ma thod phreng skad cig la :
rngam brjid khros pa'i ngar skad phyogs bcur sgrog :
sprul pa yang sprul sum sprul 'jigs tshul ston :
che mchog dmar nag pad+ma drag po rtsal :
deng 'dir rnal 'byor bdag gi grogs la byon :
dza :
chos kyi dbyings nas drag po'i skur bzhengs pa :
dug lnga 'khrugs pa'i za byed rngam brjid sku :
drag po rigs lnga'i lha tshogs dbyings nas bzhengs :
log 'dren dgra bgegs 'dul phyir gshegs su gsol :
bstan pa'i rU Ta 'dul phyir gshegs su gsol :
dag pa bde ba chen po'i pho brang nas :
rigs mchog snang ba mtha' yas spyan 'dren no :
'og min lhun grub brtsegs pa'i pho brang nas :
sku mchog 'jam dpal lha tshogs spyan 'dren no :
bde chen dbang drag rol pa'i dkyil 'khor nas :
dbang chen rta mgrin lha tshogs spyan 'dren no :
lcang lo can gyi zhing mchog dam pa nas :
gsang bdag phyag rdor lha tshogs spyan 'dren no :
dur khrod rtsub 'gyur tshal gyi pho brang nas :
mkha' 'gro sde lnga 'khor bcas spyan 'dren no :
dga' ldan dpag bsam rgyas pa'i rtse mo nas :
sprul pa'i khro rgyal khyung chen spyan 'dren no :
mi bsrun rngam brjid 'khrugs pa'i klong dkyil nas :
khro rgyal yak+sha me dbal spyan 'dren no :
gang 'dul he ru ka yi gnas bcu nas :
bgegs 'dul khro rgyal bcu po spyan 'dren no :
zhing bcu'i dgra bgegs 'dul phyir gshegs su gsol :
log 'dren bar chad bzlog phyir gshegs su gsol :
glo bur dus 'khrugs bzlog phyir gshegs su gsol :
badzra sa ma ya dza dza :
bzhugs su gsol ba ni :
hU~M hrI:
lhun grub rang byung gzhal yas nyams dga' ba'i :
pho brang rin chen lus dkyil bag re dro :
skye med gnas lugs tshogs khang byin chen klong :
che mchog drag po'i lha tshogs bzhugs par 'tshal :
badzra sa ma ya tiSh+Tha lhan :
phyag 'tshal ba ni :
na mo :
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa :
pad+ma drag po'i lha la phyag 'tshal lo :
na mo pu ru sha ya ho :
phyi nang gsang ba bla med mchod 'bul ni :
hU~M hrI:
me tog bdug spos dri zhal rol mo sogs :
lha rdzas las grub phyi mchod sprin ltar 'khrigs :
ye shes rab 'bar dkyil 'khor lha la 'bul :
bzhes nas tshogs rdzogs bar chad bzlog tu gsol :
oM AHhU~M:
ar+g+haM pA d+yaM puSh+pe d+hU pe A lo ke gan+d+he nai wid+ya shab+da A:
hU~M hrI:
gzugs sgra dri ro reg dang sha khrag rus :
rang byung nang gi mchod rdzas ri ltar spungs :
ye shes rab 'bar dkyil 'khor lha la 'bul :
bzhes nas tshogs rdzogs bar chad bzlog tu gsol :
oM AHrU pa shab+da gan+d+he ra s+ya spar+she pU tsa hU~M:
hU~M hrI:
snang ba'i ngo bo phrin las don grub rdzas :
stong pa'i bdag nyid dgyes mdzad dam tshig sgrol :
dgyes mdzad byang chub sems kyi mchod pa'i rgyun :
ye shes rab 'bar dkyil 'khor lha la 'bul :
bzhes nas tshogs rdzogs mchog gi dngos grub stsol :
oM bo d+hi tsit+ta d+harma d+hA tu ma hA su kha pU tsa ho :
sman 'bul ba ni :
hU~M hrI:
rtsa brgyad stong sbyar bdud rtsi mtsho ltar 'khyil :
rigs lnga yab yum bdud rtsi char ltar 'beb :
ye shes bdud rtsi gnyis med mnyam sbyor ba :
ye shes rab 'bar dkyil 'khor lha la 'bul :
oM sarba pany+tsa a mr-ita la khA hi :
rak+ta 'bul ba ni :
hU~M hrI:
rten 'brel bcu gnyis rak+ta'i rba rlabs 'khrugs :
g+hu h+ya mU la rak+ta'i ba gam 'khrigs :
gIrti rak+ta skar ltar 'khrugs pa 'di :
ye shes rab 'bar dkyil 'khor lha la 'bul :
oM ma hA rak+ta khA hi :
gtor ma 'bul ba ni :
hU~M hrI:
dbyings kyi b+han+d+har sha lnga bdud rtsi lnga :
thabs shes dwangs ma ye shes rnam lnga'i rgyun :
sna tshogs rgyu rkyen bde chen 'dres pa 'di :
ye shes rab 'bar dkyil 'khor lha la 'bul :
oM ma hA ba liM ta khA hi :
bstod pa bya ba ni :
hU~M hrI:
'od dpag med mgon thugs rje'i rol pa las :
'gro don rdzogs phyir pad+ma rgyal po'i sku :
gang la gang 'dul thugs rje glog ltar 'khyug :
pad+ma thod phreng rtsal la phyag 'tshal bstod :
gang dag zhi bas mi 'dul drag po'i sku :
che mchog he ru ka yi rnam par bzhengs :
zhal gsum 'gro rnams sku gsum sa la 'god :
phyag drug mtshon chas rigs drug sdug bsngal sbyangs :
zhabs bzhis bdud bzhi zil gyis gnon mdzad pa'i :
che mchog drag po'i lha la phyag 'tshal bstod :
sku las sprul pa'i 'jam dpal gshin rje gshed :
gsung las dbang chen rta mgrin lha tshogs sprul :
thugs kyi sprul pa gsang bdag rdo rje 'dzin :
yon tan khyung chen sprul pas zlog sgyur byed :
phrin las yak+sha me dbal glog ltar 'khyug :
rgyal ba'i dkyil 'khor drag po'i sku la rdzogs :
lhun rdzogs ye shes rab 'bar sku la bstod :
snying po 'dzab bzlas sgom bzlas phrin las bsgyur :
bshags sbyong tshogs gnyis sa bon rgya cher 'debs :
tshogs ni :
hU~M hrI:
rdo rje lta bu'i ye shes kyis :
chos dbyings sgyu mar rol pa'i mdangs :
yi ge raM yaM khaM 'phros pas :
tshogs kyi dngos 'dzin bsregs gtor bkrus :
slar yang snying po 'bru gsum gyis :
'dod yon zag med bdud rtsis bkang :
oM AHhU~M:
tshogs kyi dngos po sha sna snying sna stong :
tshogs kyi ngo bo sha lnga bdud rtsi lnga :
tshogs kyi rang bzhin rigs lnga bdud rtsi'i rgyun :
tshogs kyi bdud rtsi A li kA li'i zer :
gang la reg rnams thar pa'i dngos grub thob :
brtul shugs mchog gi 'dod yon ri ltar spungs :
oM hU~M trAM hrIHA:
g+ha Na tsakra pU dza ho :
spyan 'dren pa ni :
hU~M hrI:
rje btsun pad+ma rig 'dzin rgya mtshor bcas :
pad+ma drag po yi dam mkha' 'gro'i tshogs :
rdo rje phag mo ma rgyud mkha' 'gro dang :
bla ma yi dam mkha' 'gro sprul 'khor bcas :
'dod yon tshogs la spyan 'dren gshegs su gsol :
'bul ba ni :
hU~M hrI:
bla med gsang chen tshogs kyi 'dod yon la :
rtsa brgyad stong sbyar bdud rtsi snying po khol :
dbyangs dang gsal byed gzugs kyi 'ja' tshon 'khrigs :
ye shes rnam lnga'i 'od zer 'phro ba 'di :
rmad byung dkyil 'khor gtso mchog lha la 'bul :
bar ba ni :
'byor tshogs 'dod yon bsgrub rdzas dpag med pa :
bdud rtsi ye shes 'dres pa'i rlangs pa 'phyur :
pad+ma drag rtsal lha la mchod 'bul bas :
rtsa ltung dam tshig chag mchis nyes pa bshags :
oM g+ha Na tsakra satwa sa ma ya sogs /
bsgral ba ni :
hU~M hrI:
che mchog pad+ma drag po rtsal :
rngams drag gtum pa'i rang bzhin la :
yak+sha me dbal skar ltar 'khrugs :
las kyi pho nyas stong gsum gang :
g.yas pas rdo rje phur pa 'dril :
g.yon pas lcags kyu zhags pa 'dzin :
dgra bgegs bsgral ba'i dus la babs :
rdul phran bzhin du brlag par gyur :
dgra bgegs mA ra ya nA sha ya phaT:
bstab pa ni :
hU~M hrI:
bdag 'dzin rU Ta dug lnga bcas :
bstan dgra bsgral pa bam gyi tshogs :
dbang drag dgyes pa bskang ba'i phyir :
zhal du bstab bo kha raM khA hi :
lhag ma ni :
hU~M hrI:
dang po phud kyis dkyil 'khor lha rnams mchod :
bar du tshogs kyis 'dus pa rgya mtsho bskang :
tha ma lhag la dbang ba mkha' 'gro ging :
dkyil 'khor mu ran skyong zhing sgrub pa'i grogs :
dbang phyug ging dang lang ka la sogs pa :
ji ltar dbang rnams lhag ma'i longs spyod bzhes :
chos mdzad rtag tu skyong ba'i phrin las la :
skad cig tsam yang g.yel ba med par mdzod :
drag po'i thugs klong gnad nas bskul bar bya :
srung mar sngon gyi chad mdo tha tshig bsgrag :
hU~M b+h+yo :
sngon tshe 'das dus bskal pa'i dang po la :
'og min gsang chen rol pa'i gzhal yas su :
snang mtha' drag po pad+mar bzhengs pa'i tshe :
bka' srung so sos khas blangs dam bcas bzhin :
dam ldan srung zhing dam nyams bsgral ba'i las :
hur thum da lta nyid du dgra srog chod :
hU~M b+h+yo :
de 'og bar gyi bskal pa'i dbus ma la :
'jigs rung bsil ba'i tshal gyi dur khrod du :
pad+ma drag pos lha srin btul ba'i tshe :
bka' srung so sos khas blangs dam bcas bzhin :
dam ldan srung zhing dam nyams bsgral ba'i las :
myur du dgra bgegs rnam shes rten dang phrol :
hU~M b+h+yo :
de 'og bar gyi bskal pa'i phyi ma la :
bsam yas lhun gyis grub pa'i gtsug lag tu :
pad+ma thod phreng drag por bzhengs pa'i tshe :
gza' klu rgyal sogs srung mas khas blangs bzhin :
dam ldan srung zhing dam nyams bsgral ba'i las :
skad cig nyid du dgra bgegs brlag par mdzod :
hU~M b+h+yo :
de 'og lnga brgya dus kyi tha ma la :
rnga yab pad+ma 'od kyi gzhal yas nas :
slob dpon chen po pad+ma thod phreng gis :
klong gsal snying po rjes 'dzin byin brlabs shing :
dbang bskur lung 'dzin snyan brgyud bstan pa'i tshe :
srog bdag gsum sogs srung mas khas blangs bzhin :
dam ldan srung zhing dam nyams bsgral ba'i las :
bdag 'dzin rU Ta dgra bgegs med par mdzod :
brtan skyong ni :
hU~M b+h+yo :
sngon tshe pad+ma thod phreng gis :
rgya bal bod yul gnas rnams su :
lha 'dre ma rungs dam la btags :
dam la ma 'dus gang yang med :
lha 'dre bka' la mi 'da' 'tshal :
bka' la ma 'da' dam la 'dus :
gang bcol sgrubs shig sa ma ya :
dam sri mnan dang tshe 'gugs shis pa brjod :
hU~M hrI:
pad+ma drag po'i mthu stobs gzi byin gyis :
bka' 'das dam log mgo bskor rjes snyogs rigs :
gtor gzhong ri rab lhun po'i 'og tu satwaM:
steng du drag po'i brtul shugs rgyas 'debs kyis :
sems bskyed bar du ma 'da' satwaM b+ha ya nan :
satwaM b+ha ya nan :
tshe 'gugs ni :
hU~M hrI:
rang snang shes rig ma 'gag gsal ba'i mdangs :
'chi med pad+ma longs sku tshe dpag med :
sprul pa'i pho nya mgyogs mas tshe bcud khug :
bla tshe chad nyams sor chud tshe dbang sgrubs :
oM tshe b+h+rU~M:
g.yu b+h+rU~M:
g.yu tshe b+h+rU~M:
hU~M hrI:
ye shes rab 'bar dngos grub gter gyi mdzod :
dpal 'byor longs spyod mnga' thang tshe dang chos :
'khor 'das rigs rgyud chos brgyud chu rgyun bzhin :
thun mong mchog gi dngos grub deng 'dir stsol :
kA ya wA ka tsit+ta sarba sid+d+hi pha la hU~M A:
bkra shis ni :
hU~M hrI:
pad+ma thod phreng bkra shis sprin phung las :
thugs rjes byin gyi brlabs pa'i char rgyun gyis :
dad can gdul bya'i lo tog smin mdzad pa'i :
dge legs yon tan srid mthar khyab gyur cig :
drag po rab 'bar bkra shis gangs ri la :
thun mong mchog gi dngos grub chu rgyun las :
brgyud 'dzin rjes 'jug skye 'gros longs spyod cing :
dge legs ji srid bskal brgyar 'phel gyur cig :
rdo rje phag mo'i bkra shis glog 'phreng las :
zhi rgyas dbang drag phrin las glog 'khyug cing :
'gro ba'i don kun 'bad med lhun grub las :
longs spyod mchog gi dpal la rol gyur cig :
chos skyong nor lha'i bkra shis dpag bsam las :
'dod dgu'i lo 'dab 'bras bu phun sum tshogs :
bza' bca' btung ba ro reg 'dod 'byung chos :
rab 'phel 'bras bu rgyas pa'i bkra shis shog :
bsdu rim ni :
dbyings kyi lha tshogs rab 'bar gzhal yas la :
phyi snod gzhal yas nang bcud lha la thim :
rab 'bar dkyil 'khor sgyu lus lha la thim :
lha tshogs stong gsal gnas lugs ngang la bsdu :
chos nyid gnas lugs thig le nyag gcig la :
nyag gcig byang chub snying po'i klong du thim :
bsngo ba ni :
hU~M hrI:
ye shes rab 'bar sgrub chen dkyil 'khor du :
bskyed rdzogs 'bras bu'i dge ba ci bsags pa :
nam mkha'i mtha' khyab sems can yongs la bsngo :
kun kyang rdzogs pa'i sangs rgyas rgyur gyur cig :
smon lam ni :
nam mkha'i mtha' khyab lus can skye 'gro kun :
ngan song zug rngu'i sdug bsngal las grol nas :
kun kyang bde chen dag pa'i zhing khams su :
phyam gcig rdzogs pa'i sangs rgyas thob par shog :
sa ma ya :
rgya rgya rgya :
ye shes rab 'bar bskyed rdzogs 'bring po'i bcud :
pad+ma drag po dgongs pa'i klong rdol ba :
skal ldan rjes 'jug pa la 'char pa 'di :
lha mi'i 'dod yon bcud kyi snying po'i gter :
gnas chen brag dkar bde chen dkyil 'khor du :
bzhugs su gsol ba srung mas bkur sti dang :
mkha' 'gro'i tshogs kyi mchod bstod rten mchog ste :
dus su lang gro'i sprul pas spyod par shog :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
rgya rgya rgya :
zhes bde chen gnam chen brag dkar gyi zla gam dbang gi dkyil 'khor nas ye shes mkha' 'gros sprad pa ste /
rgya chen bka' yi bsdu ba po yid kyi grogs por gyur pa pad+ma mkha' spyod kyis bskul pas yi dam lha dang bla mas rtag tu skyong ba'i pho brang du /
rdzogs chen klong gsal snying pos dag par phab pa'o //
mang+ga laM///
/
