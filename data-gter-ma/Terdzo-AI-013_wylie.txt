bkra shis don kun grub pa'i dbyangs snyan zhes bya ba /
oM swasti bi dza yan+tu /
chos dbyings nam mkha'i khyon kun yongs khyab pa'i //
rab 'byams rtsa ba gsum gyi lha yi tshogs //
til gyi gang bu bzhin du bzhugs pa yi //
rgyal ba'i dbang po rnams kyis dgongs pa mdzad //
yum rnams rin chen bum pas dbang bskur zhing //
sems dpa'i tshogs kyis bkra shis me tog 'thor //
lha rnams kun gyis rdo rje'i glu dbyangs len /
khro bo'i tshogs kyis bgegs rnams pha mthar bskrad //
'jig rten skyong ba'i tshogs kyis mchod cing bstod //
kun kyang dge bzhin bkra shis dpal yon kun //
deng 'dir mngon par stsol ba nyid gyur las //
bkra shis rab mchog bdag gis brjod par bya /

/dga' rab shrI seng pad+ma thod phreng rtsal //
grub mchog brgyad dang rje 'bangs nyi shu lnga //
gter ston brgya rtsa bka' gter dag snang brgyud //
rig 'dzin bla ma'i tshogs kyi bkra shis des //
deng 'dir mi mthun rgud pa kun zhi nas //
mthun rkyen tshe bsod bde legs gong du 'phel //
ji ltar bsam pa yid bzhin lhun gyis grub //
phun tshogs dpal yon rgyas pa'i bkra shis shog
/gdod ma'i mgon po rigs lnga gangs chen mtsho //
ston pa bcu gnyis sangs rgyas stong la sogs //
mkha' khyab phyogs bcu'i zhing na bzhugs pa yi //
dus gsum bde bar gshegs pa'i bkra shis des //
deng 'dir mi mthun rgud pa kun zhi nas //
mthun rkyen tshe bsod bde legs gong du 'phel //
ji ltar bsam pa yid bzhin lhun gyis grub //
phun tshogs dpal yon rgyas pa'i bkra shis shog
/rigs brgya rigs lnga rigs gsum rigs mchog gcig
/sgrub pa sde brgyad bdud 'dul khro bo bcu //
zhi dang khro tshul sgyu 'phrul drwa ba'i gar //
rab 'byams yi dam lha yi bkra shis des //
deng 'dir mi mthun rgud pa kun zhi nas //
mthun rkyen tshe bsod bde legs gong du 'phel //
ji ltar bsam pa yid bzhin lhun gyis grub //
phun tshogs dpal yon rgyas pa'i bkra shis shog
/sde snod gsum dang rgyud sde chen po drug
/rgyud lung man ngag bka' gter dag snang sogs //
rgyal ba rig 'dzin brgyud pa'i thugs kyi bcud //
lung rtogs dam pa'i chos kyi bkra shis des //
deng 'dir mi mthun rgud pa kun zhi nas //
mthun rkyen tshe bsod bde legs gong du 'phel //
ji ltar bsam pa yid bzhin lhun gyis grub //
phun tshogs dpal yon rgyas pa'i bkra shis shog
/nye ba'i sras mchog brgyad dang sems ma brgyad //
skal bzang sems dpa' stong la sogs pa yi //
phyogs bcu dus gsum dag gi rgyal ba'i sras //
yon tan rgya mtsho rnams kyi bkra shis des //
deng 'dir mi mthun rgud pa kun zhi nas //
mthun rkyen tshe bsod bde legs gong du 'phel //
ji ltar bsam pa yid bzhin lhun gyis grub //
phun tshogs dpal yon rgyas pa'i bkra shis shog
/rdo rje phag mo rigs lnga'i DA ki nI//
mtsho rgyal la sogs thugs kyi dgyes sde lnga //
gnas yul zhing gi dpa' bo rnal 'byor ma //
dpal ldan mkha' 'gro'i tshogs kyi bkra shis des //
deng 'dir mi mthun rgud pa kun zhi nas //
mthun rkyen tshe bsod bde legs gong du 'phel //
ji ltar bsam pa yid bzhin lhun gyis grub //
phun tshogs dpal yon rgyas pa'i bkra shis shog
/sde dpon sum cu dregs chen bco brgyad dang //
tshangs dbang khyab 'jug brgya byin rgyal chen sogs //
dus gsum rgyal ba'i phrin las bka' skyong ba //
rdo rje'i chos skyong tshogs kyi bkra shis des //
deng 'dir mi mthun rgud pa kun zhi nas //
mthun rkyen tshe bsod bde legs gong du 'phel //
ji ltar bsam pa yid bzhin lhun gyis grub //
phun tshogs dpal yon rgyas pa'i bkra shis shog
/bstan 'dzin zhabs brtan bshad sgrub bstan pa dar //
bstan pa'i sbyin bdag rnams dang 'gro ba kun //
bde skyid gong 'phel chos ldan bsam don 'grub //
sa gsum dpal dang ldan pa'i bkra shis shog
/snang srid rnam dag bde ba chen po la //
mi shis rgud pa ye nas mi mnga' ba'i //
bden pa de yis mkha' khyab 'gro ba kun //
rang byung ye shes rtogs pa'i bkra shis shog
/mnyam nyid ngang nas phyogs dus 'gro kun la //
phan dang bde ba'i phrin las lhun gyis grub //
rtag khyab mtshungs med bkra shis dpal gyi mchog
/deng 'dir mngon du 'gyur ba'i bkra shis shog
/sa gsum dbang byed srid gsum bran du 'khol //
phyogs las rnam rgyal snang srid zil gnon pa'i //
o rgyan rig 'dzin brgyud pa'i ring lugs gang //
phyogs dus kun tu rgyas pa'i bkra shis shog
/ces pa'ang rab tshes me sprel 'od 'bar gdong pa bzang po'i zla tshes 11gza' skar sogs dus kyi cha shin tu dge bar sgrub khang 'chi med mchog grub gling du /
mi pham 'jam dpal dgyes pa'i rdo rje'i blo mtsho las byung ba nor bu'i gter chen po bkra shis dang dge legs mi zad pa gong nas gong du 'phel bar byed pa 'di snga 'gyur ba rnams kyi dpal du gnas pa de phyir spel bar bgyis na don kun 'grub bo //
sarba mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
