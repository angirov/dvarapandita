A+o~M swasti /
gsang bdag dpa' bo rdo rje 'dzin //
mthu chen dregs pa'i skur bzhengs nas //
gdug pa 'dul mdzad rA hu lar //
btud nas sgrub thabs dbang chog bshad //
'dir gza' bdud chen po rA hu la'i sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
'gyu dus brgyad sogs dus khyad par can la /
gnas dben par bris sku bkram pa'i mdun du /
stegs bu'i khar maN+Dal sgo rdzogs lte bar pad+ma 'dab brgyad dang khyams shar nas brtsam ste sngo ser dmar ljang du byas pa'i lte bar gtso bo dang /
'dab ma brgyad la gza' brgyad /
khyams la rgyu skar nyer brgyad /
sgo bzhir gdong mo bzhi rnams kyi sa bon nam tshom bu bkod /
dbus su many+dzi'i khar bum pa chas ldan bcud kyis gang ba bkod /
mdun du dbang gtor gru gsum g.yas dkyus 'khor rang 'dra brgyad kyis bskor /
ba ling dmar gyis brgyan pa la mda' dar nag po tsakli dang bcas pa btsugs /
de'i g.yas g.yon du sman dang rak+ta /
lhor gtso bo'i phyag mtshan bzhi dang me phung gi tsakli /
byang du 'khor gza' brgyad kyi sku gzugs dang phyag mtshan /
nub tu 'bul gtor rnams bsham /
mthar nyer spyod lnga sogs mchod pa rnams kyis bskor /
gzhan yang 'og tu dgos pa'i yo byad thams cad tshogs par bya'o //

//gnyis pa sgrub pa'i thabs ni /
bdag bskyed gsang ba'i bdag po sogs yi dam khro bo gang rung gcig gi sgom bzlas sngon du 'gro bas /
spyi dang khyad par gyi mchod pa rnams byin gyis brlab /
mdun gyi rten bsang sbyang /
stong pa'i ngang las hU~M yig las byung ba'i srung 'khor gyi nang mi bzad pa'i dur khrod chen pos bskor ba'i khrag zhag gi rgya mtsho rba klong 'khrugs pa'i dbus su /
e las gru gsum mthing nag mkha' dang mnyam pa'i lte bar pad nyi dgra bgegs kyi gdan la tri du ba'i mdog can yongs su gyur pa las /
gza' bdud chen po rA hu la sku mdog dud kha mgo dgu bya rog gi zhal dang bcu /
zhal re re la dmar zlum sdang mig gzir ba'i spyan gsum gsum dang ldan pa /
shin tu rngams pa'i zhal gdangs shing mche ba gtsigs pa /
ljags glog ltar 'khyug cing 'jigs pa'i nga ro sgrog pas dgra bgegs chem chem gsol ba /
smin ma ag tshom dang ba spu'i rtse nas me stag 'phro ba /
srid gsum mtha' dag gzigs pa'i mig gis lus kun gang zhing khong nas 'khrugs pa'i nyams can /
phyag bzhi'i dang po gnyis kyis chu srin gyi rgyal mtshan ral gri'i yu ba can dang sbrul zhags /
'og ma gnyis rwa'i mda' gzhu 'geng zhing sku smad sbrul mjug tu 'khyil ba /
zhing chen gyi stod g.yogs dang stag lpags kyi sham thabs dkris pa /
thod pa skam po'i cod pan dang khrag 'dzag pa'i mi mgo rgyu ma la brgyus pa'i do shal 'phyang ba /
klu rigs lnga'i sbrul chun sogs 'bar ba'i chas thams cad kyis brgyan pa /
gar dgu'i nyams can nyi ma 'bum gyi gzi brjid 'bar ba /
g.yas su dza las yab rdo rje srin po mthing nag mgo bo dgu pa dbyug tho dang khrag mtsho bsnams pa zhe sdang rus pa'i khri la bzhugs pa /
g.yon du phu las yum rdo rje glog 'gyu dmar nag mgo bo dgu pa sbrul zhags dang khrag mtsho bsnams pa 'dod chags khrag mtsho'i klong na bzhugs pa /
de rnams kyi phyi rol phyogs mtshams brgyad du dgra bgegs kyi gdan la /
nub tu ya las ljang sngon chen po ljang nag zhags pa dang lcags sgrog 'dzin pa ma mo'i dmag tshogs kyis bskor ba /
shar lhor tsa las drang srong dkar ser sbrul zhags dang tri shU la 'dzin pa dgra bla'i dmag tshogs kyis bskor ba /
byang du du las bdud po rog ti mthing nag sbrul dang bdud zhags 'dzin pa bdud kyi dmag tshogs kyis bskor ba /
lho nub tu ru las biSh+Ti pa tra dmar po sbrul dang spu gri 'dzin pa srin po'i dmag tshogs kyis bskor ba /
shar du a las byi nu rA dza dud kha chu srin dang stag mgo 'dzin pa dmu bdud kyi dmag tshogs kyis bskor ba /
nub byang du ya las du ba mjug ring mthing nag spu gri dang thod khrag 'dzin pa gshin rje'i dmag tshogs kyis bskor ba /
lhor na las khyab 'jug chen po ser nag sbrul zhags dang chu srin 'dzin pa klu bdud kyi dmag tshogs kyis bskor ba /
byang shar du sha las sgra gcan 'dzin dud ka chu srin dang khram shing 'dzin pa sde brgyad kyi dmag tshogs kyis bskor ba /
thams cad kyang gtum zhing khros pa srin po'i gzugs can mgo bo dgu pa /
lus kun mig gis gang zhing 'jigs pa'i cha byad rdzogs pa gtso bo lta bu'o //
de'i phyi rol gyi shar du ma las stag sring zor ba'i gdong can dkar ser lcags kyu dang zhags pa 'dzin pa /
lhor ra las baM sring dred kyi gdong can ser nag thod dbyug dang sbrul zhags 'dzin pa /
nub tu tsa las kong sring ba lang gi gdong can dmar nag dgra satwa dang zhags pa 'dzin pa /
byang du sha las 'brog sring chu srin gyi gdong can ljang nag ri rab klad la bskor ba /
bzhi ka'ang srin mo khros pa'i cha lugs can zhing gi gdan la bzhugs pa /
gzhan yang de dag gi phyi rol tu gtsang ris kyi mgon po bdun cu rtsa lnga la sogs te srid gsum 'byung po'i tshogs bsam gyis mi khyab pas bskor ba /
thams cad kyang khro zhing gtum pa za za rngams rngams 'phyong zhing rgyug pa'i tshul can myur mgyogs kyi rdzu 'phrul chen po'i rtsal gyis dus mtha'i me rlung 'khrugs pa'i klong na gnas pa'o //
de rnams kyi dpral bar A+o~M/
mgrin par AH
thugs kar hU~M/
hU~M las 'od zer 'phros pas rang bzhin gar bzhugs kyi gnas nas gza' bdud chen po 'khor dang bcas pa spyan drangs par bsam zhing /
hU~M/
rdo rje 'chang dbang thugs kyi sprul pa las //
yang sprul mi bzad 'bar ba'i skur ston pa //
gza' mchog chen po 'jigs byed rA hu la //
ngang nyid chos kyi dbyings las ma g.yos kyang //
snyigs dus mi bzad lnga brgya'i tha ma 'dir //
sna tshogs thabs kyis gdug pa 'dul don du //
thugs nyid zhi ba chos dbyings rnam dag kyang //
drag gtum mi bzad 'bar ba'i skur bzhengs shig
/zhe sdang 'dod chags 'bar ba'i dkyil 'khor nas //
mthu chen klu srin yab yum gshegs su gsol //
srid pa gsum sogs zhing khams rgya mtsho nas //
sprul pa'i gza' chen sde brgyad gshegs\u0f8e
phyogs bzhi nam mkha' yangs pa'i dkyil 'khor nas //
sring mo gdong mo mched bzhi gshegs\u0f8e
gzhan yang bka' sdod sprul pa pho nya'i tshogs //
rang rang zhing nas gnas 'dir gshegs su gsol //
hri shag ru rag raM nA ge tsit+ta traM ma ma yo za 'gram ha ha ga sha la dzaHdzaH
badzra sa mA dzaH
zhes spyan drangs /
bzhugs su gsol ba ni /
hU~M/
'jigs byed chen po gza' mchog rA hu la //
sring bzhi sde brgyad 'khor dang bcas pa rnams //
nyi zla pad+ma zhing chen gdan steng du //
dgyes shing mi g.yo brtan par bzhugs su gsol //
A+o~M ke ta ke ta rA hu la sa ma ya tiSh+Tha lhan /
phyag bya ba ni /
hU~M/
che ba'i che mchog 'jigs byed rA hu la //
mthu stobs rdzu 'phrul nam mkha'i mtha' dang mnyam //
dregs pa pho mo ming sring 'khor bcas la //
bstan pa bsrung phyir gus pas phyag 'tshal lo //
A+o~M ke ta ke ta rA hu la pra tIts+tsha hoH
hU~M/
spos dang me tog snang gsal la sogs dang //
dza gad phud dang pany+tsa a mr-i ta //
phyi nang gsang ba'i mchod sprin rgya mtsho dang //
dngos 'byor ting 'dzin dgongs klong dag pas mchod //
A+o~M rA hu la sa pa ri bA re b+h+yaH
ar+g+haM nas shab+da'i bar gyis thun mong gi mchod pa dang /
ma hA pany+tsa a mr-ita kha kha khA hi khA hi /
zhes pas bdud rtsi dang /
ma hA rak+ta kha kha khA hi khA hi /
zhes pas rak+ta dang /
rtsa sngags kyi mthar i daM ba liM ta kha kha khA hi khA hi /
zhes pa bdun gyis gtor ma phul nas phrin las gsol /
bstod pa ni /
hU~M/
srin po'i gzugs kyis gdug pa can //
tshar gcod byang chub sems dpa' ste //
mtshan gsol gza' mchog rA hu la //
dam tshig can la bdag bstod do //
rig 'dzin srog shing gter gyi bdag
/gtsug lag gnyan srung mthu bo che //
rnal 'byor dgra bla thugs dam can //
dam nyams srog gcod gtso la bstod //
bsdu na de nyid kyi mthar 'og gi 'khor bstod shwa lo ka gnyis po sbyar bas kyang chog go
/spro na /
hrIH
khyab 'jug chen po sgra gcan 'dzin //
'jigs pa'i lus la 'bar ba'i klong //
zhal dgu phyag bzhi rngam pa ste //
'jig rten khams kyi drag rtsal can //
gnam lcags thog gi bdag po ste //
skyin thang ser ba 'beb pa'i gtso //
sprul pa chen po rdzu 'phrul can //
ri rab steng na lha yi gtso //
rgya mtsho'i gting na klu yi bdag
/bar snang khams su sde brgyad rje //
dbu dgu srid pa gsum gyi bdag
/mgo gcig lha min khros pa'i zhal //
nyi ma zla ba grib mas gnon //
gcig ni bzhad cing rgod pa'i zhal //
dgyes pas bka' yi bya ra byed //
gcig ni khros pa srin po'i gdong //
gdug pa'i dgra bgegs zas su za //
gcig ni rngams byed za byed gdong //
gnam lcags me yi thog chen 'beb //
gcig ni 'jigs byed ma rungs pa //
tsha grangs 'thabs pa'i rkan sgra rdeb //
gcig ni 'khrug byed drag po'i zhal //
g.yo 'gul chen pos ser ba 'beb //
gcig ni gtum chen ye shes zhal //
mngon shes rdzu 'phrul thogs pa med //
gcig ni stobs chen rdzu 'phrul zhal //
sangs rgyas bstan pa srung bar byed //
gcig ni zhi ba lha yi zhal //
sgrub pa po la dngos grub ster //
steng gi phyogs na bya rog zhal //
dkon mchog dbu 'phang bstod par byed //
glog 'dra ral gri zhags pa yis //
sdang byed dgra bo'i skye rgyud gcod //
chu srin zhags pa g.yugs pa yis //
srid pa gsum yang dbang du sdud //
rwa yi mda' gzhu bsnams pa yis //
dmigs pa'i dgra bgegs rtsad nas gcod //
spyan stong me dpung sdang mig gis //
dgra dang bgegs la 'bru tshugs blta //
sku smad sa la brdabs pa yis //
'jig rten g.yo 'gul 'degs par byed //
zhal nas hU~M dang phaT sgrog pas //
dregs pa pho mo dbang du sdud //
sku mdog dud kha 'jigs pa yis /
khams gsum skye 'gro zil gyis gnon //
sprul pa'i gza' bdud nag po khyod //
'jig rten khams na 'gran zla med //
bdud dang dregs pa bran du 'khol //
las su sangs rgyas bstan pa srung //
dam can rnal 'byor skyong mdzad pa'i //
mthu stobs can la phyag 'tshal bstod /
khyod kyi bka' nyan gdong mo bzhi //
rdzu 'phrul ri rab thal bar rlog
/nad dang mtshon gyi bdag mo ste //
mthu stobs can la bdag bstod do //
mi bzad drag gtum rngam pa'i tshogs //
gza' brgyad lha srin sde brgyad dang //
rgyu skar nyi shu rtsa brgyad sogs //
pho nya yang sprul tshogs la bstod //
ces bstod pa bya'o //
bzlas pa ni /
gza' bdud 'khor bcas kyi thugs kar nyi ma la gnas pa'i tri yig la sogs pa'i mthar sngags kyis bskor ba /
bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
hri shag ru rag raM nA ge tsit+ta traM ma ma yo za 'gram ha ha ga sha la dzaHdza :
zhes ci nus bzlas pa'i mthar /
gtor ma 'bru gsum gyis sha khrag bdud rtsir spel ba sngar ltar phul nas phrin las gsol /
tshogs mchod dang skong bshags sogs byed na'ang skabs 'di nyid du bya'o //
thun gyi mthar gtor ma bstab pa ni /
gtor ma sngar bzhin bsngos la /
slob dpon pad+ma 'byung gnas kyis //
sin+d+hu rgya mtsho'i mtsho gling du //
nam mkha'i gza' rnams dam la btags //
bka' yi gtor ma 'di bzhes la /
khas blangs bzhin du phrin las mdzod //
ces dang /
yar stod sham po gangs kyi ra ba ru //
rig 'dzin chen po ku mA rA dza dang //
rdzogs chen rnal 'byor klong chen rab 'byams kyis //
ye shes thig le'i dkyil 'khor zhal phye'i tshe //
sngags bdag gza' dang dam can yongs 'dus nas //
so so'i gzugs mchog dam pa bstan nas kyang //
bka' yi gtor ma len par ma chad dam //
rnal 'byor tshe srog sring bar ma chad dam //
bcol ba'i phrin las sgrub par ma chad dam //
sngon tshe zhal bzhes dam las ma 'da' bar //
sha khrag dmar gyi gtor ma 'di bzhes la //
thugs dam rgyud bskul bcol ba'i phrin las mdzod //
ces sogs kyis gtor ma bstab /
gtang rag bzod gsol gshegs gsol sogs rjes kyi bya ba rnams gzhan dang 'dra'o //
!
//gsum pa dbang gi cho ga ni /
bdag mdun gyi sgrub mchod gzhan rnams sngar dang 'dra ba las khyad par /
bum pa mdun bskyed dang dbyer med du bsgoms nas /
mdun bskyed kyi bzlas pa song ba'i rjes su bum pa la gzungs thag btags te /
gong gnon gyi sngags lan bdun gyis mgo drangs te rtsa sngags brgya rtsa brgyad tsam dang /
mthar 'bru gsum nyer gcig tsam re bzla ba rnams byas la /
slob ma'i bya ba khrus dang bgegs skrod rnams song nas /
mtshams sbyor ci rigs pa las khyad par /
'dir bcom ldan 'das gsang ba'i bdag po phyag na rdo rje nyid gdug pa can 'dul ba dang bstan pa gnyan po bsrung ba'i ched du dregs pa can thams cad kyi rje bo'i tshul du skur bzhengs pa gza' bdud chen po rA hu la zhes bya ba /
rgyal ba'i bstan srung thams cad kyi nang nas mthu nus lhag par che zhing drag rtsal myur mgyogs kyi phrin las dang ldan pa 'di nyid spyir rdo rje theg pa'i rgyud sde du ma nas bstan pa dang /
khyad par sgos rgyud bya rog mgo brtsegs kiM kang rog ti'i rgyud sogs las gsungs shing /
de yang slob dpon chen po pad+ma 'byung gnas nyid tshang tshing 'khrigs pa'i dur khrod na bzhugs pa la /
gnas de'i brag sbrul nag kha gdangs pa 'dra ba nas me dang rlung nag 'tshubs pa gzigs te /

de brkos pas bse'i gwa'u sbrul gyi rgyas btab pa gcig gi nang nas 'di'i sgrub thabs rnams byung ngo //
der mi rengs lag pa khrag gis dmar ba spyang ki la zhon pa gcig dngos su 'ongs nas /
bdag ni slob dpon chen po shrI siM has srog snying 'phrogs te dam la btags pa lags so //
slob dpon chen po nyid kyi bka' nod cing dus snyigs ma la sangs rgyas kyi bstan pa bsrung bar bgyi'o //
zhes khas blangs dam bcas pa bzhin du slob dpon chen pos gsang sngags bka' yi srung mar bskos shing gnyer du gtad nas /
phyi rabs kyi don du bsnyen sgrub las gsum gyi man ngag rnams rno myur zab cing 'dril ba'i snying por bsdu bar mdzad pa yin te /
bdag 'dra pad+ma 'byung gnas kyis :
lnga brgya dus kyi tha ma la :
drang srong gza' yis bstan pa srung :
de dus mchod sgrub sus brtson pa :
srung skyob sri zhu bu ltar byed :
lus dang grib ma bzhin du 'gyur :
phrin las gang bcol bran ltar nyan :
de phyir dbang bskur dam pa 'di :
snying gi bu la bzhag pa yin :
zhes gsungs nas phra mo brag la gter du sbas pa gter ston pad+ma las 'brel rtsal gyis spyan drangs pa las /
thun mong ma yin pa'i dbang bskur ba rig 'dzin brgyud pa rnams kyi phyag bzhes bzhin sgrub pa la slob dpon gyi bya ba rnams sngon du song /
slob mas maN+Dal phul nas /
gsol ba 'debs pa /
kye :
bla ma gsang bdag rdo rje 'dzin :
skal ldan bdag la dgongs su gsol :
dus gsum sangs rgyas thams cad kyi :
bstan pa yun du bsrung ba dang :
gdug pa'i ru dra bsgral ba'i phyir :
chos skyong gza' mchog chen po yi :
dbang chen bdag la bskur du gsol :
lan gsum /
slob dpon gyis /
e ma ho :
nyon cig skal ldan rigs kyi bu :
sangs rgyas bstan pa'i bka' srung che :
gza' bdud nag po mgo dgu pa'i :
dbang 'di bdag gis khyod la bskur :
dam tshig ma 'da' yun du srungs :
zhes brjod /
rgyun bshags gang rung gis tshogs gsog cing sdom pa gzung /
slob dpon dang slob ma bdag bskyed kyi yi dam du sgom tshul 'bogs shing /
mdun du srung 'khor gyi nang mi bzad pa'i dur khrod chen pos bskor ba'i nas /
pad nyi dgra bgegs kyi gdan la gza' bdud chen po rA hu la sku mdog dud kha sogs nas /
dus mtha'i me rlung 'khrugs pa'i klong na gnas pa'o //
zhes pa'i bar sa bon bor ba'i yongs rdzogs sam tshig ris gang 'os kyis mdun bskyed gsal 'debs su gzhug
/bum pa la brten nas rtsa ba'i dbang bzhi bskur ba ni /
slob dpon la mos gus dung byas pas slob dpon gyi thugs ka nas 'od zer 'phros mdun bskyed kyi thugs kar phog pas thugs rgyud bskul /
de'i gnas gsum nas 'od zer dkar dmar mthing gsum sku dang yig 'bru phyag mtshan gyis mtshon par byung ba slob ma'i gnas gsum du thim par mos su bcug la /
bum pa spyi bor bzhag ste /
A+o~M:
stong gsal sku yi pho brang nas :
gza' bdud chen po rA hu la :
gza' mchog sku yi dbang bskur ro :
gza' dbang lus la rdzogs gyur cig :
rtsa sngags kyi mthar a b+hi Shiny+tsa A+o~M:
zhes dbang bskur bas slob ma gza' bdud kyi sku dang gnyis su med pa'i mthu dbang thob par byas /
de bzhin du mgrin par bzhag ste /
A:
grags stong gsung gi pho brang nas :
gza' bdud chen po rA hu la :
gza' mchog gsung gi dbang bskur ro :
gza' dbang ngag la rdzogs gyur cig :
rtsa sngags dang a b+hi Shiny+tsa A:
gsung dang gnyis su med pa'i mthu dbang thob /
snying gar bzhag ste /
hU~M/
bde stong thugs kyi pho brang nas :
gza' bdud chen po rA hu la :
gza' mchog thugs kyi dbang bskur ro :
gza' dbang yid la rdzogs gyur cig :
sngags dang a b+hi Shiny+tsa hU~M:
thugs dang gnyis su med pa'i mthu dbang thob /
gnas gsum gar bzhag ste /
hU~M:
lhun grub chen po'i pho brang nas :
gza' bdud chen po rA hu la :
yongs rdzogs chen po'i dbang bskur ro :
dbang bskur thams cad rdzogs gyur cig :
sngags dang a b+hi Shiny+tsa A+o~M AHhU~M:
zhes dbang bskur pas sku gsung thugs dang gnyis su med pa'i mthu dbang thob /
yan lag gi dbang ni /
g.yas su ral gri gtad de /
ral gri 'di yis dbang bskur bas :
khams gsum skye rgyun gcod pa dang :
dgra bo'i srog rtsa gcod pa yi :
dbang bskur dam pa thob par shog :   rtsa sngags brjod /
chu srin zhags pa g.yon du gtad la /
chu srin zhags pas dbang bskur bas :
srid gsum dbang du sdud pa dang :
dgra bgegs yan lag 'ching ba yi :
dbang bskur dam pa thob par shog :    rtsa sngags brjod /
mda' gzhu lag gnyis kar gtad la /
mda' dang gzhu yis dbang bskur bas :
dpa' dang dmag las rnam sgrub cing :
dgra bgegs thams cad sgrol ba yi :
las 'di khyod kyis sgrub par gyis :    rtsa sngags brjod /
me phung gis lus la bskor tshul bya zhing /
me phung 'di yis dbang bskur bas :
ye shes me yis lus khyab nas :
'od kyis snang srid gang ba dang :
dgra bgegs sreg pa'i dbang thob shog :
ces pa bzhi ka'i mthar rtsa sngags kyang brjod do //
'khor gyi gza' brgyad bka' nyan du byin par mos nas sku gzugs gtad de /
skal ldan rigs kyi bu khyod la :
gza' chen brgyad kyis dbang bskur bas :
sprul pas 'jig rten bkang nas kyang :
dregs pa 'dul byed dbang thob shog :
a ya ma du ru tsa sha na a b+hi Shiny+tsa hU~M:
zhes gtad pas bka' nod cing rang rtags phyag mtshan rnams gtad par mos nas /
gza' brgyad phyag mtshan brgyad po 'dis :
skal ldan khyod la dbang bskur bas :
mtshon cha sna tshogs thogs nas kyang :
dgra bgegs sgrol ba'i dbang thob shog :
ces phyag mtshan rnams gtad /
rnam dag gi dbang ni /
khyab 'jug gi sku gzugs me long du shar ba bstan la /
gza' bdud chos skyong lha yi mchog :
de ltar khyod la dbang bskur bas :
nyon mongs rnam dag ye shes sku :
snang la rang bzhin ma grub pa :
gza' bdud sku ru khyod sgrub pas :
gdug pa can rnams 'dul bar shog :
ho :
rigs kyi bu khyod la chos skyong drag po rA hu la'i dbang bskur bas :
da lta nyid du rA hu la'i skur gyur nas dgra bgegs thams cad sgrol ba'i gnyen por gyur cig :
ces brjod pas slob ma yi dam du gsal ba skad cig gis rA hu la'i skur gyur pa'i thugs kar o rgyan pad+ma tshon gang ba /
de'i thugs kar ye shes kyi rA hu la dkar po zhal gcig phyag gnyis pa thal mo sbyar ba chung ngu gcig sgoms /
de nas gtor ma'i dbang ni /
hrI:
sangs rgyas bstan pa bsrung ba dang :
chos skyong tshogs rnams mchod pa'i phyir :
gtor ma 'di yis dbang bskur bas :
phrin las rnam bzhi 'grub par shog :
ces dang bka' bsgo spyi dang mthun par byas te /
gtor ma'i lha slob ma la bstim /
de yang snying ga'i ye shes sems dpa' la bstim nas blo 'das chos sku'i ngang du dar cig mnyam par 'jog :
gtor ma'i mtheb kyu nas cung zad blangs pa bdud rtsi dang sbyar ba slob ma la sbyin /
gtor ma slar yang lhar gsal ba la bdud rtsi cung zad bran te dam bsre /
dam bsgrag khas blangs yon 'bul sogs spyi dang 'dra'o //
cho ga'i rjes chog kyang sngar bshad pa ltar ro ///
/
@/
yang gtor dbang tsam sgrub par 'dod na /
stegs bu'i khar 'bru nag gi tshom bu lha grangs can bkod /
de'i khar gtor ma sku rten dang mda' dar btsugs pa bzhag
/mtha' mchod pas bskor /
bdag mdun gyi sgrub mchod rnams sngar ltar byas la /
slob ma'i bya ba maN+Dal /
gsol btab /
rgyun bshags rnams sngon du 'gro bas /
slob dpon yi dam dang gtor ma mdun bskyed bzhin gsal 'debs su bcug pa spyi bor bzung la /
gtor ma 'di drang srong gza' bdud chen po 'khor dang bcas par bsam /
de'i steng du bla ma gsang ba'i bdag po'i rnam pa can la brgyud pa'i bla ma dang sangs rgyas byang sems dpa' bo mkha' 'gro'i tshogs bsam gyis mi khyab pas bskor ba sprin gtibs pa bzhin du bzhugs par bsam /
slob dpon gyis bka' bsgos pa'i tshe 'dod pa'i phrin las thams cad thogs med du mdzad par mos la /
yar stod sham po gangs kyi ra ba ru //
sogs kyi mthar brgyud pa'i bshar 'debs dang bka' bsgo rgyas bsdus ci rigs sngags dang bcas brjod pa'i mthar /
gtor ma'i lha slob ma'i spyi bo nas zhugs gnyis med du gyur pas nus mthu phun sum tshogs par bsam mo //
nad pa'i don du dmigs nas byed na /
gtor ma spyi bor bzhag nas bka' bsgos pa'i tshe /
'dod pa'i phrin las thams cad thog med du mdzad par mos pa yan chad sngar ltar las /
de'i tshe nad pa'i lus kyi nad gdon thams cad mthongs khung nas dud pa 'gro ba ltar spyi bo nas sangs kyis thon pa gtor ma'i gza' bdud 'khor bcas kyi zhal du sib sib thim pas slob ma'i lus dwangs gsal dri ma thams cad dang bral bar bsam la /
slob mas A+o~M ke ta ke ta swA hA:
zhes bzla zhing /
slob dpon gyis A+o~M rA hu la ke ta ke ta ma hA ba lin+ta kha kha khA hi khA hi :
zhes dang /
bka' bsgo gzhan rnams sngar ltar las nad gdon zhi ba'i phrin bcol dang bcas pa brjod pa'i mthar /
gsang bdag sogs yi dam gyi drag sngags ci rigs bzlas pas /
gtor ma'i drang srong 'khor bcas nam mkha'i mthongs su 'ja' ltar yal /
steng gi gsang bdag slob ma la thim pas gsang bdag dngos su gyur snyam pa'i nga rgyal gzung /
A+o~M badzra kro d+ha rak+Sha rak+Sha hU~M phaT:
ces bsrung ba bya zhing shis brjod dang yon 'bul ba sogs spyi dang 'dra /
gtor ma 'gyu phyogs su gtang /
de'i tshe gtor ma 'gyel ba /
gas pa /
rgyan zag pa /
mda' dar 'gyel ba sogs byung na ngan pas rim gro drag tu bya'o //
thun mong ma yin pa'i slob ma re re tsam la gong gi srog dbang dkyus bzhin sbyin du rung gi
/slob ma thun mong ba tsam la srog dbang nyid bskur dgos pa byung na /
me dbang yan chad song ba'i rjes su gtor ma'i bka' bsgo dkyus ma tsam zhig byas pas 'grub /
yang gsol kha tsam la 'jug 'dod dang rkyen sel gyi phyir zhu na ni /
gtor dbang kho na bsgrubs pas kyang dgos pa 'grub cing /
khyad par chos brgyud sel can dang /
chos sgor ma zhugs pa'i rigs la srog dbang zab mo'i lugs su bskur ba ni /
bskur bya'i yul la mi phan zhing rang la bka' chad sgrub pa yin pas /
gnas skabs nyi tshe'i don du gtor dbang tsam byed dgos na'ang /
gtor dbang rkyang pa de nyid tshig tshogs kyi spros pa dang bcas pa byas na 'khu ldog chung ba yin /
de yang gtso rkyang 'jam zhing 'khor can gnyan pas de'i 'dor len gyi skabs kyang shes par bya'o //
gtor ma nyid lhar bskyed pa dang de'i steng gi nam mkhar lha bskyed pa gnyis la'ang zab pa dang mi zab pa'i khyad par yod ces gsung ngo //
rnam 'a~Xgyur mi bzad thogs me~Xd mthus //
rdo~X rje~X 'chang gi bka' bzhin du //
bstan srung gtso bo rA hu la'i //
sgrub thabs dbang chog myur bde'i skyes //
gza' bdud rA hu la'i sgrub thabs dbang dang bcas pa'i le'u tshan no ///
/
