@#//
byang gter kun bzang dgongs pa zang thal gyi cha lag zhi byed dkar mo bdud rtsi cong zhi'i bcud len khol du phyung ba bzhugs so //
bla ma yi dam mkha' 'gro la :
sgo gsum gus pas rab btud nas :
las can phyi rabs rnal 'byor pa :
sgrub pa snying por len pa la :
lto gos gnyis kyis phongs pa med :
g.yeng ba'i phyir du ma gtang ang :
phyi rol 'byung ba lnga po dang :
rang gi lus la kun brten nas :
lto gos lhun grub gdams pa bstan :
las can kun gyis nyams su longs :
bde ba'i stan la 'dug nas ni :
lus gnad 'di ltar shes par bya :
bol gong chu yi 'khor lo gnyis :
rkang mthil me yi 'khor los mnan :
nywa sha chu yi 'khor lo gnyis :
lag mthil me yi 'khor los mnan :
bla ma yi dam mkha' 'gro la :
mos gus drag pos gsol ba gdab :
rang lus phyi nang gsal ba yi :
'od kyi gong bu dkar por bsgom :
steng rlung 'og rlung dal bus bzung :
lte 'og sor bzhir nyi ma bsgom :
de dbus yi ge raM dmar bsgom :
raM las ye shes me 'bar bas :
snying ga thug par khengs par 'bar :
de nas yal ga dpag med kyi :
yal ga'i me lce re re'i rtser :
me yi ye shes mkha' 'gro ma :
dmar mo gar stabs 'gying ba yis :
bde drod byin gyis rlob par bsgom :
spu yi bu ga thams cad du :
me lce nyug nyug 'bar bar bsgom :
me lce spyi bo'i gtsug tu thon :
phyi rol 'jig rten me ru 'bar :
rang gi lus kyang me ru 'bar :
sha rus rtsa khrag ma lus pa :
thams cad me yi ri bor bsgom :
rig pa 'thib na me lce sbar :
rig pa 'phro na me dpung bskyed :
me yi 'du 'phro rgyun mi bcad :
ma yengs zhag bdun bsgoms pa yis :
ye shes bde drod nang nas 'bar :
gos la 'bad rtsol med do ang :
gos la 'bad rtsol spangs la bsgrub :
!
zhi byed dkar mo'i sbyor ba yis :
nad gdon ma lus zhi byed pa'i :
bdud rtsi cong zhi'i bcud len bya :
pho cong rgya khab gshib pa 'dra :
mo cong kha ba 'khrigs pa 'dra :
ma ning 'khyags pa sob mo 'dra :
'dre cong phyur ba rul ba 'dra :
bdud rtsi lha yi cong zhi ni :
ngang dkar mnyen la so mi seg :
rlan dus 'jam mnyen mdzo mar 'dra :
pho cong mo la shis pa yin :
mo cong pho la shis pa yin :
ma ning gnyis kas spyad du 'os :
'dre cong rdzas min zar mi rung :
lha cong dngos grub rdzas kyi mchog :
cong zhi rigs bzhi gang za yang :
dben sar skyabs 'gro sems bskyed nas :
ngag tu hU~M zhes brjod pa yis :
rdo rje mkha' 'gro zhi byed ma :
pad nyi ro yi gdan steng na :
dkar mo zhal gcig phyag gnyis ma :
g.yas g.yon gri gug thod khrag bsnams :
gar stabs kha T+wAM dku la brten :
skra grol phag zhal spyi bor gnas :
thod skam dbu rgyan rus pas brgyan :
dkar gsal me phung dbus su bsgom :
lte bar nyi ma'i dkyil 'khor dbus :
shel gyi rdo rje rtse lnga bsgom :
rdo rje'i lte bar hU~M dkar bsgom :
snying gar   pad+ma dkar po 'dab bzhi pa'i lte bar /ha yig dkar po bsam :
de phyir hU~M raM me 'bar bsgom :
'od zer phar 'phros sems can mchod :
tshur 'dus ye shes bdag la thim :
snang stong sgyu ma lta bur bsam :
cong zhi gang za   nas tsam sran ma tsam byas la /mdun du bzhag :
swa b+hA ba yis stong parasbyangs :
thod pa yod bsam g.yon du bzung :
oM ha badzra sarba pra ti mur+t+ta hU~M phaT:
nyer gcig btab pas dug kun 'joms :
oM AHhU~M hrI:
nyer gcig btab pas bdud rtsir   mdog dkar la dmar ba'i mdangs chags pa ro mchog brgya ldan pa'i rdzas su /bsgom :
g.yas pa'i gri gug dkrugs bsam la :
thog mar bya sgong tsam re bza':
de nas rig pas dpyad la bza':
lte ba'i hU~M las me 'bar bas :
lus gang zos pas bdud rtsi khol :
lus kun khengs par bsgoms byas nas :
lag gnyis khu tshur mkhal steng bzhag :
rlung bzung rked pa g.yas g.yon bskor :
rjes la ha hU~M raM brgyad bzlas :
bcud kun bdag la thim pa yis :
lus sems bde zhing ltog snang bral :
yon tan bsam 'das brjod mi lang :
phye mar byed na rtsi bzhin btags :
a ru ra dang ra mo shag :
grus phye brgyad cha skyobs su btang :
zan dang nag thug lde gu dang :
gang byed sbyar la tshos par btsos :
rtsi mar yid tsam btab na shis :
byin rlabs ting 'dzin 'phrul 'khor rnams :
khrol bu za dang khyad par med :
yon tan 'og nas bstan bzhin 'byung :
ril bu byed na ba 'o la :
zhag gsum sbangs la nyin phyed btso :
zhib btags gi waM   mang na skyon med /a ru ra :
ru rta sug smel   med thabs med /pi pi ling :
ka ra dkar dang bdun sbyar la :
ril bu lug ril 'bring po tsam :
thod par blugs la stong par sbyangs :
hU~M las bdud rtsi'i gong bur bsgom :
oM AHhU~M ma hA sarba kuN+Da lI hU~M hrIHswA hA:
brgya bzlas btab pas dpag med 'phel :
rten 'brel snying pos rab gnas bya :
zhag re la ni dgu dgu bza':
dmigs pa lus sbyong gong bzhin no :
bgegs 'joms tshe ring byang sems 'phel :
yon tan gzhan ma 'og nas 'byung :
sa ma ya :
chung ngu   cong zhi la /byed na dri chen   bzhi cha /dang :
a ru ra   nyi shu cha /dang ba sha ka :
lca ba ra mo shag   brgyad cha /rnams bsre :
gro phye bzhi cha bsres pa yi :
zan dron cung zad bska ba la :
drod ran phabs btab mal du bsnyal :
rlon par za'am skam yang rung :
ril bu sha ba'i ril ma tsam :
lnga lngas zhag re'i bkres pa 'joms :
bad kan 'khrugs dang ma zhu dang :
tshad pa gsar rnying ma lus 'joms :
ting 'dzin 'khrul 'khor gong dang mthun :
yon tan gzhan rnams spyi dang 'dra :
cong zhi dri chur zhag gsum sbang :
grib skam byas la rtsi bzhin btags :
byin rlabs ting 'dzin gong bzhin la :
thur mgo re re thun bzhir 'gam :   snga dro phyi dro nyin gung mtshan gung /
rlung bzung spyi bor thal mo sbyar :
rked pa mgal me'i 'khor lo bskor :
dug dang dmu chu lhen skran 'joms :
yon tan gzhan rnams 'og nas 'byung :
cong zhi   rigs pas bstun la gang 'byor bya'o /til dang a wa lga :   brgyad cha /
dbang po lag pa zhib btags la :
'o mas sbrus la bu ram dang :
tho rangs skya rengs shar mtshams la /    sbyar nas phug ron sgo nga tsam zos na :
stobs che mig gsal rig pa dwangs :
thig le dkar po 'dzag pa chad :
ting 'dzin 'phrul 'khor gong dang 'dra :
yon tan 'og nas 'byung ba ltar :
zhi byed cong zhi gang za yang :
sngon 'gro skyabs 'gro sems bskyed nas :
rang lus mkha' 'gror bsgom pa dang :
hU~M las 'bar ba'i me dpung dang :
srog gi yi ge ha hU~M raM gsum dang :
bdud rtsir bsgyur ba'i yi ge bzhi :
spyi bor thal sbyar mkhal rtsa mnan :
de rnams kun la gces te 'dra :
'khor lo ting 'dzin sngags ldan na :
yon tan 'phel zhing gegs mi 'byung :
bcud len dka' thub byed pa'i tshe :
dam nyams khrims nyams bshan pa dang :
log lta can sogs grib can spang :
khrag dang rul sungs skyur sgog spang :
rngul thon drag shul spyod pa dang :
glo bur skad ring 'don pa spang :
de rnams ma spangs skyon gegs 'byung :
pho bar 'gying zhing 'khru gyur na :
g.yu lo ljon pa mur dang bza':
pho bar ha yig dmar po bsgom :
lag mthil gnyis su raM re gsal :
'og rlung glod la steng rlung mnan :
lag mthil gnyis kyis 'pho ba mnye :
cung zad rgyug pas dbyung bar 'gyur :
dwangs ma 'khru zhing rtseg 'gying na :
pho bar me 'khor rtsibs drug bsgom :
steng rlung 'og rlung kha sbyar bzung :
rgya mtsho dkrugs pa'i 'phrul 'khor bya :
a ru ra dang lga btsos btung :
de yis nges par grol bar 'gyur :
pho bar zug che gzer ba na :
gzer sar kaM yig nag po bsgom :
rlung gnyis bzung bas nad rnams kun :
kaM la sib kyis 'dus par bsgom :
ba spu'i bu ga stong par bsgom :
kaM las du ba lta bu'i rlangs :
ba spu'i bu gar thon pa yis :
nad kun sangs sangs song bar bsam :
lag mthil gnyis kas mnyam par mnye :
skyugs shing ro stod gzer ba na :
lag pa g.yas g.yon dpung pa mnan :
mgrin par su yig ser po'i mgo :
thur bstan bsgoms la ro stod sprugs :
stong skyug byed na rkang mthil rlung :
mgo bo 'khor na ro stod du :
gser gyi ri rab chen po bsgom :
shes pa 'phyo zhing snying dkyil du :
gser gyi rdo rje rtse lnga bsgom :
lus po zi zhing 'khyams pa na :
rtsi mar 'bru mar byugs pa dang :
rus pa rnying pa'i khu ba 'thung :
lar ni gegs skyon ci byung yang :
mi dmigs stong pa'i rgya yis gdab :
bla ma dkon mchog mkha' 'gro la :
gtor mchod gtsang ma yang yang 'bul :
las ngan sdig pa sgrib pa rnams :
dag par gyur ces smon lam gdab :
nad gdon gegs skyon grol bar 'gyur :
rdo rje mkha' 'gro'i dngos grub 'di :
zhag bdun zos na mu ge yi :
bskal pa kun las thar bar 'gyur :
bcu bzhi'i bar du zos gyur na :
'bu srin nad kun byang bar 'gyur :
nyer gcig zos na sde brgyad kyi :
gnod pa kun las thar bar gyur :
de bas lhag par zos pa na :
lus po sra mkhregs rdo rjer 'gyur :
sha dkar mnyen zhing gzhon sha can :
rus pa so tshags dam pa dang :
dbang po kun dwangs gsal bar 'gyur :
bcu thub pa yang brgya thub ste :
thig le dang ni 'byor pa rgyas :
bde drod 'bar zhing rtogs pa skye :
gzi brjid dpag med mkha' 'gro 'du :
nad dang mtshon gyis phig mi 'gyur :
yon tan kun ldan dpag tu med :
las ldan kun gyis 'bad par gyis :
sa ma ya :
rgya rgya rgya :[ \u0f80]atsha :
zhes rig 'dzin chen po rgod kyi ldem 'phrus spyan drangs pa'i lha brag mdzod lnga'i zab gter snying po rdzogs chen dgongs pa zang thal gyi cha lag bcud len bdud rtsi'i phreng ba las khol du phyung ba'o //
!
//byang gter dgongs pa zang thal gyi cong zhi'i bcud len gyi phyag len snying por dril ba bzhugs so //
na mo gu ra be /
'dir byang gter kun bzang dgongs pa zang thal gyi cha lag
/zas kyi zhen pa gcod pa bcud len bdud rtsi'i phreng ba zhes nang gses mang du gsungs pa'i dang po ni /
gzhung las /
zhi byed dkar mo'i sbyor ba ni :
nad gdon ma lus zhi byed pa'i :
bdud rtsi cong zhi'i bcud len bya :
zhes gsungs pa'i phyag len snying por dril ba la gsum /
sbyor ba /
dngos gzhi /
rjes so //
dang po ni /
gnas dben zhing yid dang mthun par byi dor bya zhing chag chag gdab /
nyin thog mar bka' gter gyi phag mo gang yang rung ba zhig gi tshogs 'khor rang gzhung bzhin rgyas par gtang dgos pas tshogs kyi yo byad sogs nyer mkho rnams tshogs par bya /
khyad par bcud len gyi rdzas cong zhi sngon gyi phabs rgyun dang /
sgrub pa po pho la mo cong dang /
mo la pho cong /
gnyis ka la ma ning cong zhi shis par gsungs pas rdo lhad dang bral ba nas tsam du brdungs nas chus yang yang bshal pa skam rjes zhib btags ril bu'am phye ma gang rung dpon slob tshang mar 'dang nges bcas 'du bya /
gzhung du kha tshar mang du gsungs kyang /
rgyun gyi phyag bzhes la cong zhi rkyang pas 'thus par mdzad /
de nas khrus byas /
mtshams dam par bcad /
stan bde ba la 'dug ste lus gnad bsrang /
rlung ro bsal /
nges 'byung dang byang chub sems sgo du ma nas yid la byas te /
spyi bor bla ma bsgoms la gsol ba drag tu btab cing rang la bstim /
dal 'byor rnyed dka' sogs thun mong gi blo sbyong dang /
skyabs 'gro
/sems bskyed /
rdor sems sgom bzlas /
maN+Dal /
bla ma'i rnal 'byor sogs thun mong ma yin pa'i sngon 'gro rnams blo rgyud dang 'dres nges par bya /
phag mo gang rung gi gzhung bsrangs la tshogs mchod rgyas par bya'o //
gnyis pa dngos gzhi ni /
spyi bo'i steng gi nam mkhar rtsa brgyud kyi bla ma rnams mngon sum bzhin du gsal btab la /
kun bzang zhi khro rdor 'chang rdo rje sems //
dga' rab 'jam dpal shrI siM pad+ma 'byung //
bi ma bai ro khri srong mtsho rgyal la //
gsol ba 'debs so bcud len mthar phyin nas //
phung po lhag med 'grub par byin gyis rlobs //
rgod ldem rdor mgon nam grags 'jam dpal mtshan //
rin chen chos rgyal sangs bstan dkon mchog bzang //
rin rdor tshe ring dbang po klu sgrub la //
gsol ba 'debs so bcud len mthar phyin nas //
phung po lhag med 'grub par byin gyis rlobs //
rol pa'i rdo rje thugs mchog 'jam chos dbang //
kun 'dus tshe dbang ye shes phrin las zhabs //
chos grags rgya mtsho kun bzang ye shes la //
gsol ba 'debs so bcud len mthar phyin nas //
phung po lhag med 'grub par byin gyis rlobs //
dga' ba'i rdo rje byams pa yon tan dpal //
pad+ma'i mtshan can thub bstan bstan 'dzin dang //
grub dbang o rgyan rang grol rdo rje la //
gsol ba 'debs so bcud len mthar phyin nas //
phung po lhag med 'grub par byin gyis rlobs //
snying po'i don gzigs rnam rgyal rdo rje dang //
'gyur med gnas lugs mngon gyur bstan 'phel zhabs //
bka' drin mnyam med rtsa brgyud bla ma la //
gsol ba 'debs so bcud len mthar phyin nas //
phung po lhag med 'grub par byin gyis rlobs //
kun 'dus yid bzhin nor bu mdzod lnga'i gter //
yi dam zhi khro mkha' 'gro chos skyong dang //
dam tshig gnyan pos bsdus pa'i mched lcam la //
gsol ba 'debs so bcud len mthar phyin nas //
phung po lhag med 'grub par byin gyis rlobs //
thog med dus nas bsags pa'i las sgrib dang //
gnas skabs sa dang lam gyi bar chad kun //
zhi nas byang chub bsgrub la gegs med cing //
'khor bar zhen log nges 'byung skyo shas 'phel //
dben pa'i gnas su gcig pur bsran tshugs shing //
blo sna thung zhing nyin mtshan chos kyis 'da'//
gong ma'i rjes snyogs dngos grub mthar phyin shog
/tshe rabs kun tu nad mtshon mu ge sogs //
skal ngan kun grol ngan 'gro'i g.yang sa chod //
mi mthun sgrib bral tshe dang ye shes rgyas //
snang ba dbang 'dus nyon mongs dgra gdon 'joms //
phrin las kun 'grub rdo rje'i lus thob shog
/rlung sems dbang 'dus rtog tshogs d+hU tir thim //
bde drod rang 'bar nyams dang rtogs pa 'phel //
lta sgom spyod 'bras ma nor don rtogs te //
bdag gzhan 'khor 'das dbyer med sangs rgyas nas /
khams gsum yongs grol chos dbyings thob par shog
/ces brgyud pa'i gsol 'debs sngon du 'gro bas /
skyabs sems ni /
bla ma mchog gsum yi dam lhar //
gus pas skyabs mchi mkha' mnyam 'gro
/bla med byang chub mchog thob phyir //
rdo rje mkha' 'gro bsgom par bgyi //
lan gsum /
sems can thams cad bde ba dang sogs tshad med bzhi bsgom /
bdag bskyed ni /
hU~M:
ngag tu hU~M zhes brjod pa yis :
rang nyid skad cig dran rdzogs su :
rdo rje mkha' 'gro zhi byed ma :
pad nyi ro yi gdan steng du :
dkar mo zhal gcig phyag gnyis ma :
g.yas g.yon gri gug thod khrag bsnams :
gar stabs   g.yas bskum g.yon brkyang /kha T+wAM dku la brten :
skra grol phag zhal   rna ltag g.yas su kha phyogs pa /spyi bor gdengs :
thod skam dbu rgyan rus pas brgyan :
dkar gsal me dpung dbus na gsal :
lte bar nyi ma'i dkyil 'khor dbus :
shel gyi rdo rje rtse lnga pa :
rdo rje'i lte bar hU~M dkar gsal :
snying gar pad+ma 'dab bzhi'i dbus :
ha yig dkar po 'od zer 'phro :
de phyir hU~M raM me 'bar bsgom :
'od zer phar 'phros 'phags pa mchod :
tshur 'dus ye shes bdag la thim :
snang stong sgyu ma lta bur bsgom :
zhes gsal btab nas gtum mo 'bar 'dzag bsgom pa ni /
phyi sgyu ma'i lus kyi stong ra rdo rje phag mo dkar mo'i tshul dwangs gsal phru ma phus btab pa lta bur bsgom /
nang dag pa rtsa'i stong ra dbu rkyang ro gsum 'khor lo lnga so so'i grangs bzhin gsal 'debs /
gsang ba gtum mo me tshang gso ba /
rtsa gsum gyi 'dus mdor nyi gdan la a shad me'i sa bon phra la khyug pa gcig gsal btab ste /
lte ba'i nyi ma 'bar ba'i dkyil 'khor gyi dbus su shel gyi rdo rje rtse lnga pa /
de'i lte bar hU~M dkar gsal zhig gsal btab nas /
snying gar pad+ma 'dab ma bzhi pa'i dbus su yi ge ha dkar po 'od zer 'phro ba /
gtum mo a shad nas lte ba'i hU~M la me 'bar bar bsgom /
'od zer nyid spro ba dang bsdu bas 'phags pa mchod /
ye shes kyi dwangs bcud rang la thim par bsam /
snang stong sgyu ma lta bu'i ngang du ci gnas mnyam par bzhag la /
cong zhi phye ril gang rigs thod phor dngos sam /
snod gang rigs thod phor du bsam pa'i nang du blugs la /
lag pa g.yon pas lte ba'i thad kar bzung /
'don bsgom sbrags mas /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
rdzas kyi ma dag pa'i dngos po thams cad stong pa nyid du gyur /
oM ha badzra sarba pra ti murta hU~M phaT/
ces brgya rtsa'am nyer gcig bzlas la rdzas kyi dug thams cad sbyangs /
kha dog dri ro nus pa phun sum tshogs pa bdud rtsi ro brgya dang ldan pa'i rdzas su gyur par bsam la /
oM AHhU~M hrIHnyer gcig brjod /
slar yang ril bu hU~M las bdud rtsi'i gong bur gyur /
oM AHhU~M ma hA sarba kuN+Da lI hU~M hrIHswA hA/
brgya rtsa bzlas pa'i sngags kyis btab pas rdzas dpag tu med par 'phel bar bsam ste rten 'brel snying pos rab gnas bya'o //
de nas ril bu sran 'phos tsam gsum mam lnga gang rigs dang /
phyi ma yin na thun 'bring re chu bskol tshwa mos 'phul la btang ba'i rjes /
lte ba'i hU~M las ye shes kyi me 'bar /
snying gar bdud rtsi khol bas lus kyi nang gang bar bsam la /
lus bsrangs te rlung ro bsal /
rlung rngub ring rngub thung gi tshul du bzung la lte 'og tu chil gyis mnan /
'og rlung dal bus bskum ste yun ci gnas su bzhag
/lag gnyis kyi srin lag gi 'dre rtsa mnan pa'i rdo rje'i khu tshur mkhal steng du bzung la rked pa g.yas g.yon du lan gsum bskor /
mi thub tsa na rlung phyir btang dus ngag nas ha hU~M raM brgya rtsa brjod pas bdud rtsi'i bcud thams cad bdag gi rtsa gnas gsum du thim pas bde ba bzod med du 'bar bar bsam /
de 'dra ba'i rlung thun nyer gcig gi bar du bzung /
mthar dmigs med bde ba chen po'i ngang du mnyam par gzhag
/dge ba 'di yis myur du bdag
/rdo rje mkha' 'gro 'grub gyur nas //
zhes sogs kyis mtshon bsngo smon dang bkra shis gang rigs bya /
de lta bu'i rim pas nyin dang por phyi thun nas bzung ste tshogs 'khor gyi nyams len gong ltar dang /
nyin gnyis pa nas bzung drug pa yan chad la thun bzhi gang rung mdzad la /
thun re re bzhin tshogs mchod kyang byung na legs /
ma grub na snga dro tshogs mchod sogs rgyas par bya /
thun gzhan rnams la brgyud 'debs sogs dngos gzhi la 'jug pas chog
/mtshan mo'ang lus gnad ma zhig par 'jam rlung bzung la dbyings rig bsres pa'i ngang du gnyid tshim par log
/gos dro bar bya /
thun mtshams rnams su spro zhing nus na lus sbyong dang 'phrul 'khor sogs byas kyang legs /
de dag gi skabs su gegs sel ni /
ji skad du gzhung las /
gegs skyon sel thabs mang mchis kyang :
lar ni gegs skyon ci byung yang :
mi dmigs stong pa'i rgya yis gdab :
bla ma yi dam mkha' 'gro la :
gtor mchod gtsang ma yang yang 'bul :
las ngan sdig pa sgrib pa rnams :
dag par gyur ces smon lam gdab :
gnad gdon gegs skyon grol bar 'gyur :
ces so //
gsum pa rjes ni /
nyin bdun pa'i tho rangs khar /
phye ja sla mo bskol legs pa 'os tsam gsol /
slar ja legs par gsol zhing /
de nas 'bras thug bzang po lto bde tsam btang nas zas skom rim par glod /
mkha' 'gro'i tshogs 'khor gzhung bzhin du bskor /
lhag ma btson 'dzin phul ba nas bzung bsngo smon bkra shis kyi bar rang rang gi gzhung ltar mtha' rgyas su bya'o //
de yang las dang po pas nyin zhag bdun re dang /
goms nas bcu bzhi dang /
nyer gcig sogs thag bsring /
de ltar nyams su blangs pa'i phan yon ni gzhung las /
rdo rje mkha' 'gro'i dngos grub 'di :
zhag bdun zos na mu ge yi :
bskal pa kun las thar bar 'gyur :
bcu bzhi'i bar du zos gyur na :
'bu srin nad kun byang bar 'gyur :
nyer gcig zos na sde brgyad kyi :
gnod pa kun las thar bar 'gyur :
de las lhag par zos pa na :
lus po sra mkhregs rdo rjer 'gyur :
sha dkar mnyen zhing gzhon sha chags :
rus pa so tshags dam pa dang :
dbang po kun dwangs gsal bar 'gyur :
bcu thub pa yang brgya thub ste :
thig le dang ni 'byor pa rgyas :
bde drod 'bar zhing rtogs pa skye :
gzi brjid dpag med mkha' 'gro 'du :
nad dang mtshon gyis phig mi 'gyur :
yon tan kun ldan dpag tu med :
las ldan kun gyis 'bad par gyis :
zhes gsungs pas mtshon gnas skabs dang mthar thug gi phan yon bsam gyis mi khyab pa thob par 'gyur la /
grub chen thang stong rgyal po'ang bcud len zab mo 'di la brten nas rdo rje sems dpa'i tshe dang lang tsho la mnga' brnyes pa yin no //
gegs sel dang sman gyi kha bsgyur sogs rgyas par spro na gter gzhung rtsa ba las shes par bya ba kho na'o //
bdud rtsi cong zhi'i bcud len gyi phyag bzhes dang dmigs rim snying por dril ba'i le'u tshan no //
mang+ga laM b+ha ba tu ///
/
