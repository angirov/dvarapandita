@#:
:rdor sems thugs kyi sgrub pa las :
zab gter kha byang bzhugs so :
:
oM AHhU~M:
ma hA gu ru sarba sid+d+hi hU~M:
slob dpon pad+ma 'byung gnas kyis :
gdong dmar bod kyi rgyal khams su :
mdo sngags chos kyi sgron me sbar :
nyon mongs dug lnga'i mun pa bsal :
ma 'ongs skye bo byol nyog pas :
gzu lum ras chod dar ba'i tshe :
zab chos phal gyi nus mthu yal :
bsgrubs kyang don med ngal bas na :
brtse chen 'gro la phan bzhed nas :
zab mo'i gdams pa ji snyed pa :
bka' rgyas btab nas gter du sbas :
dus rtags gdul bya 'dzom pa na :
rim bzhin bton nas don byed par :
smon lam gtad rgya gnyer du gtad :
khyad par brag dmar dben rtsa ru :
bdag 'dra snang mdzad rdo rje yis :
zab ber srubs med sku la gsol :
ro ldan zhal zas ljags la bstim :
rin chen gser g.yu'i maN+Dal phul :
ma 'ongs 'gro ba'i don ched du :
gus pas gsol ba btab pa las :
gsang ba las kyang ches gsang ba'i :
yang zab theg pa kun gyi rtse :
mthar thug byang chub sgrub pa'i lam :
rdor sems thugs kyi sgrub pa dang :
drag po gsang ba'i sgrub pa dang :
a ti zab don snying po gsum :
so so'i gdams pa le lag bcas :
kha tshang don 'dril snying po'i bcud :
sngon 'das rgyal ba gshegs pa'i shul :
da dus rgyal ba'i dgongs pa'i gnad :
slob dpon pad+ma 'byung gnas dang :
mkhas pa bi ma mi tra yis :
thugs rjes dgongs nas bstan pa rnams :
mi 'gyur bka' rtags yi ger bkod :
rin chen sgrom bur phyag rgyas btab :
bka' srung rnams la gnyer du bcol :
las can don du gter du sbas :
s+ya mya y+ya :
ngam shod bying gi o dkar brag :
rdo rje rtse lnga 'dra ba'i ngogs :
bkra shis gdugs kyi sham bu 'dra :
de dbus dngul dkar gur phub 'dra'i :
phug pa zung 'brel sgo gcig pa :
lho nub phyogs pa'i g.yon ngos nas :
gyen du mi gang gzhal ba'i sa :
de nas lho ru khru gang na :
rdo chol mdzub gang sor bzhi'i tshad :
bsgrigs mthar la bses bsdams pa na :
'gyur med mtshal gyi g.yung drung ris :
dri chu'i brlan dang ma gi ta'i :
dud pas bdug na gsal ba yod :
de nas khru gang dong dbus na :
zab chos gter gyi sgrom bu yod :
rag gdong khro mor gnyer du gtad :
s+ya mya y+ya :
'don dus 'di nas ring 'das pa :
bzhi bcu'i dus mtha' sum cu nyer :
me khams 'brug gam sbrul gyi lo :
stag zla'i nya 'am stong gi tshe :
zab gter 'don pa'i dus su bstan :
s+ya mya y+ya :
dus der skye bo byol nyog pas :
bod khams lha srin 'khon 'khrugs che :
kha rlangs mi rung than ltas brdol :
'thab rtsod mtshon gyi bskal pa dar :
glo bur nad rims me ltar 'bar :
skye bo phal cher dus min 'chi :
sad ser shwa 'od khol bur g.yo :
sa tshig brag ral 'byung ba 'khrugs :
shar nas 'od dkar lan gsum 'char :
sa gzhi sgra 'byin gas shing grums :
byad khams sna brgyad bod du 'grim :
khrag char bcu gsum lo ru babs :
glo bur 'khrugs rtsod hur thum che :
mtha' dkyil phal cher gcig tu 'dril :
dbus nas g.yo zhing phyogs su dib :
phyogs lhung srid sde so sor 'dzin :
lho rong me yis mtha' nas sreg :
shar phyogs rgyal blon khol bur 'thor :
dbus gtsang chu zla'i gzugs bzhin gsal :
rgya bal 'khrugs rtsod chu ltar khol :
la stod 'bangs mi rje bor thon :
ma rabs spyod lam 'gyur ldog che :
s+ya mya y+ya :
gnas dus rtags kyi nges pa rnams :
'dzol med dus la babs pa na :
nga sprul rnal 'byor rdo rje'i ming :
ma nges spyod pa drag shul che :
blo myur gsang sngags lam la mos :
las can de yis zab mo'i gter :
bton nas 'gro don byed par shog :
s+ya mya y+ya :
zab don gtad rgya 'dzin pa'i bu :
da lta'i mnga' bdag rgyal po nyid :
dus mthar byang sems rta sbrul lo :
bzang po'i ming can brtul zhugs can :
mthu chen drag po'i rig 'dzin pa :
skyes bu de la 'phrod pa na :
glo bur gegs las rnam rgyal zhing :
bod khams bde ba'i kha lo 'dzin :
rgyal mo g.yu sgra'i sprul pa zhig :
me khams shrI las kyi ming :
blo ldan bzod brtson byang sems ldan :
'di 'phrod dus mthar 'gro phan byed :
sngags 'chang rdo rje'i sprul pa ni :
dbang drag las kyi ming zur ldan :
lcags khams shes rab rig rtsal ldan :
'di 'phrod zab don mkha' khyab spel :
gnubs ban nam mkha'i sprul pa zhig :
rgyal lam bsod nams ming 'dzin pa :
las can dbang gi phyogs nas 'byung :
'di 'phrod 'gal rkyen nyes kun zhi :
rta mgrin dbang gi rig 'dzin pa :
phrin las 'gro 'dul rdo rje'i ming :
lho nub gangs ri'i zhol du 'byung :
'di 'phrod bde chen btsan sa zin :
lha sras dpal gyi sprul pa ni :
me khams dbang drag mchog gi ming :
blo chen gzho yi phyogs su 'byung :
'di 'phrod zab mo'i bstan pa 'dzin :
dpal gyi ye shes sprul pa ni :
sngags skyes dbang ngam dpal gyi ming :
dbang drag las kyi bka' rtags 'dzin :
gzhan yang las ldan skyes bu ni :
dad brtson shes rab snying rje ldan :
nges pa'i rtags tshad 'di la mos :
rmi lam nyams kyi rten 'brel dang :
mthun nas yid ches skyes pa na :
zab mo'i chos 'di gtad rgya gyis :
s+ya mya y+ya :
zab mo'i gter 'di spel ba'i dus :
bar gcod smon lam log pa'i mthus :
kha zas dug 'dres ji bzhin du :
log pa'i lam du 'khrid byed pa :
bon blon stag rna'i skye ba zhig :
bshes gnyen tshul 'dzin las rab ming :
'brel tshad ngan song gnas su 'khrid :
thang nag bon po'i skye ba ni :
ser gzugs dbang ngam bzang ming ldan :
chos 'dir smod cing ya ga sgrog :
'du sher nag po bdud kyi rigs :
ma rungs blo can tshe dpal ming :
bsam sbyor ngan goms dug sbyor byed :
dmar rgyan bza' yi log smon mthu :
rigs ngan kun rab ming 'chang bas :
dam grib g.yo zhing srog la rgol :
gzhan yang legs ldan brten bya dang :
log spyod spang bya'i skyon tshang ba :
gang yin sgrib med lung byang bzhin :
mthong nas spang blang gces par bzung :
'chal bar spyad na rang srog gcod :
mi mthun rkyen dang duHkha skyed :
de phyir rtog pa zhib tu chug :
don dang ldan no snying gi bu :
zhes mi 'gyur bka'i chems su bai ro bdag gis rin chen dkar shog gi ngos la bkod de las ldan la gdams so :
s+ya mya y+ya :








rgyal khams pa 'gyur med rdo rjes shing stag yos kyi zla ba la dngos grub tu thob pa lags so //
!
//rdor sems thugs kyi sgrub pa las :
byin rlabs dbang gi man ngag bzhugs :
gang zhig rdo rje'i gsang ba 'dir :
smin 'dod byin rlabs rim pa bya :
yid 'ong gnas su maN+Dal bsham :
bcud ldan bum pa thod pa dang :
me long man shel dbang gi rdzas :
phyi nang mchod par bcas pa bkod :
sgrub mchod bdag nyid nus ldan pas :
slob ma'i bgegs bsal khrus dbyung zhing :
de yis yon dbul gsol ba gdab :
tshogs gsag yan lag bdun pa bya :
lhar bskyed snying nang ye shes pa :
yab yum mnyam sbyor sgra 'od kyis :
grangs med ye shes char ltar dbab :
spos sbyor sngags mthar A be sha :
btags pas rig pa'i brtul zhugs bskyed :
oM:
stong gsal chos dbyings bum pa na :
bde chen rgyal ba'i dkyil 'khor gnas :
skal ldan khyod la dbang bskur bas :
bag chags dri ma kun byang shog :
oM ka lA sha a b+hi Shiny+tsa hU~M:
A:
mtshan ldan rdo rje'i ka pA lar :
bde stong rol pa'i byang sems gnas :
skal ldan khyod la dbang bskur bas :
bde chen ye shes rgyas par shog :
oM bo d+hi tsit+ta ma hA su kha hU~M:
hU~M:
'di de sangs rgyas thams cad kyi :
bla med byang chub mchog gi lam :
skal ldan khyod la dbang bskur bas :
dga' bzhi'i ye shes rgyas par shog :
karma mu dra dz+nyA na sid+d+hi hU~M:
ho :
thog mtha' med pa rig pa'i gshis :
gzung 'dzin gang du'ang mi dmigs shing :
stong pa'i ye shes bde bar 'char :
dri med shel la 'ja' tshon bzhin :
oM d+harma d+hA tu a ti ho :
de ltar bum pa byang chub sems :
me long rdul ldan shel rdo yis :
rim pa bzhin du dbang bzhi bskur :
dam bsgrags khas blangs yon dbul lo :
byin rlabs dbang bskur yang dag rdzogs :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //

!

//dpal rdo rje sems dpa' thugs kyi sgrub pa'i bsnyen pa'i man ngag bzhugs so :[ \u0f01]:




rgya gar skad du :
badzra satwa tsit+ta sA d+ha nA ma :
bod skad du :
rdo rje sems dpa' thugs kyi sgrub pa zhes bya ba :
dpal ldan rdo rje sems dpa' la :
dngos po kun gyis phyag btsal nas :
dad brtson shes rab snying rjer ldan :
yang dag mchog gi lam 'dod na :
rdor sems thugs kyi bsgrub pa bya :
shin tu dben zhing dag pa'i sar :
dam tshig yo byad tshogs byas la :
sa bdag mchod cing bden pa bsgo :
ma yengs dka' thub sems ldan pas :
mdun gyi nam mkhar rgyal ba rnams :
spyan drangs dang bas thal sbyar te :
bla ma dpal ldan rdo rje sems :
mchog gsum rgyal ba sras bcas la :
rnam kun btud de phyag 'tshal zhing :
phyi nang mchod pa rgya mtshos mchod :
sdig pa las ni ldog bgyi zhing :
bsod nams kun la rjes yi rang :
rtag tu chos 'khor bskor ba dang :
'gro gnas bar du bzhugs slad du :
bdag ni gus pas gsol ba 'debs :
bsod nams gang des mkha' mnyam 'gro :
bla med byang chub gnas thob shog :
tshogs gsag tshogs zhing badzra mu :
rang la gnyis su med par bsdu :
dngos gzhi bsnyen pa'i las rim 'di :
oM ma hA shUn+ya tA dz+nyA na badzra swa b+hA wa At+ma ko\u0f85 haM:
'khor 'das chos kun gdod ma nas :
ma skyes stong pa'i ngang nyid las :
'gag med snying rje'i rol pa ni :
nam mkha' las ni gzha' tshon bzhin :
dngos med dngos po'i ye shes sprin :
mi 'gyur hU~M gi ngo bor shar :
de las 'od 'phros phyogs mtshams kun :
gzhom med rdo rje'i rwa ba gur :
ye shes me dpung 'bar bas dkrigs :
de dbus e yaM raM baM laM:
suM las nam mkha' rlung me chu :
sa dkyil ri rab steng du b+h+rU~M:
yongs gyur kun bzang gzhal med khang :
phyi nang mtshan nyid yongs rdzogs dbus :
seng khri pad+ma zla ba'i steng :
rig pa hU~M las rdo rjer gyur :
spro bsdus bdag nyid bcom ldan 'das :
rdo rje sems dpa' zla ba'i mdog :
zhi 'dzum mtshan dang dpe byad 'bar :
phyag g.yas rdo rje thugs kar 'dzin :
g.yon pa dril bu dku la brten :
zhabs gnyis rdo rje'i skyil krung can :
pang du snyems ma gri gug dang :
thod pa 'dzin pas mgul nas 'khyud :
dar dpyangs rin chen cod pan sogs :
rgyan chas bcu gsum dag dang ldan :
mtha' yas 'od zer spro ba 'o :
spyi bo mgrin pa snying ga ru :
oM dang AHhU~M yang dag bsam :
hU~M las byung ba'i 'od zer gyis :
ye shes 'khor lo nam mkhar dgug :
oM:
phyogs bcu kun na legs bzhugs pa'i :
bcom ldan rgyal ba 'khor bcas kun :
thugs rje chen pos dgongs mdzod la :
smon lam dbang gis gshegs su gsol :
e h+ye hi ma hA kA ru Ni kA dr-i sh+ya ho :
sa ma ya satwaM:
dzaHhU~M baM ho :
gnyis su med bsam sprul pa'i lhas :
'di skad du ni dbang bskur ro :
oM hU~M trA~M hrIHA:
a b+hi Shiny+tsa hU~M:
oM TuMbadzra tuSh+ya ho :
de nas bdag gi snying ga ru :
zla steng rang 'dra'i ye shes pa'i :
thugs kar rdo rje'i lte bar hU~M:
dkar gsal sngags kyi phreng bas bskor :
'od 'phros 'phags mchod byin rlabs bsdus :
sems can sgrib bral bde chen bkod :
tshur 'dus sngags phreng nyid la zhugs :
oM badzra satwa A:
zhes pa drug 'bum dag tu bzla :
oM badzra satwa sa ma ya sogs nas 
satwa AHhU~M phaT:
ces pa 'bum phrag gcig tu bzla :
de ltar bzlas pa'i yon tan gyis :
mtshams med lnga yi sgrib sbyong zhing :
sangs rgyas kun gyis sras su dgongs :
slar yang sprul pa'i dkyil 'khor ni :
hU~M gi nA da'i bar du bsdu :
de nyid smra bsam brjod 'das pa :
mnyam nyid spros bral ngang du bzhag :
mtshams kyi bya ba ci bder spyad :
bsnyen pa'i man ngag yang dag go :
s+ya mya y+ya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
tshogs gsag sgrub pa'i man ngag bzhugs so :
tshogs gsag sgrub pa'i rim pa ni :
phun tshogs yo byad kun ldan pas :
gtsang ma'i stegs bu re khA lngas :
'dab ma brgyad pa'i ma d+hal bri :
dbus su zur drug shel rdo bkod :
me tog spos dang mar me dang :
bdud rtsir bcas pa'i mchod pa bsham :
der ni ting 'dzin dkyil 'khor bskyed :
ye shes 'khor lo dgug dang dbang :
sngon bzhin du ni yang dag bya :
rdul snyed lus sprul phyag 'tshal zhing :
rab sbar mchod pa 'di ltar 'bul :oM:
dpag med nam mkha'i khams nyid las :
mchod sprin bsam yas lhun grub pa :
me tog bdug pa mar me dang :
dri mchog zhal zas rol mo dang :
gzugs sgra dri ro reg bya chos :
so so'i lha mo'i rol par bcas :
rab 'byams nam mkha'i khyon bkang ste :
gus pa'i blo yis dbul bar bgyi :
oM pa na pe nu su ra ta ti pu sarba ta thA ga ta sa ma yo gi sid+d+hi hU~M:
ma hA pU dza pra tIts+tsha ho :
mtshan ldan bde ba'i rgyan ldan pa'i :
mi mo rnams kyi reg bya'i mchog :
byin gyis rlobs shig rnal 'byor tshogs :
gsang mchog bde ba'i gnas la rol :
ma hA su kha bo d+hi tsit+ta a la la ho :
gtsang dme'i dri rtog kun bral ba'i :
ra sA ya na sman chen po :
nyon mongs chags pa'i rak+tar bcas :
mnyam pa chen por bzhes su gsol :
ma hA sarba pany+tsa a mr-ita a la la ho :
sha lnga bdud rtsi'i snying po can :
bza' bca' btung ba'i tshogs ldan pa'i :
dam rdzas mchog gi gtor ma 'di :
gnyis su med par bzhes su gsol :
ma hA ba liM ta kha kha khA hi khA hi :
gzhan yang ji snyed mchod pas mchod :
oM:
bla ma dpal ldan rdo rje sems :
bde chen ye shes lnga yi bdag :
dkyil 'khor kun gyi byed po mchog :
de la bdag ni phyag 'tshal lo :
dri med ston ka'i zla ba'i mdog :
rdo rje dang ni dril bu 'dzin :
bde chen snyems mar mnyam sbyor ba'i :
sems dpa' rdo rje khyod la bstod :
gang gi mtshan tsam 'dzin pas kyang :
na ra ka sogs ngan song gi :
sdug bsngal thams cad skyob mdzad pa :
mgon po khyod la phyag 'tshal bstod :
ces bstod bzlas pa'i rnal 'byor ni :
bdag thugs sngags kyi 'od zer gyis :
mdun gyi sa bon sngags bcas bskul :
spro bsdus bsags sbyangs don byas sgoms :
sngar bzhin bzlas pa yang dag bya :
de nas phrin las bskul ba ni :
oM:
dpal ldan rdo rje sems dpa' kye :
bdag la rjes su chags par mdzod :
skye rga na dang 'chi ba sogs :
'jigs rung srid pa'i sdug bsngal las :
mgon po khyod kyis bdag skyobs shig :
sdig pa kun las rnam grol zhing :
yang dag ye shes sems dpa' che'i :
sku gsung thugs su bdag sgrubs shig :
sa ma ya sid+d+hi a la la ho :
zhes gsol tshogs kyi dga' ba dang :
kun tu ru yi sbyor ldan pas :
rdo rje'i glu dang gar bya 'o :
ye shes gshegs shing sprul pa bsdu :
sgrub pa'i las rim yang dag go :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
zab mo khrid kyi man ngag bzhugs so :
dbang thob snying po'i lam mchog la :
yang dag bslab par 'dod pa na :
mtha' med 'khor ba'i duHkha la :
legs par bsam ste blo kha ldog :
thun mong khyad par lam dag la :
brtson pas zhugs te rang rgyud 'dul :
de ltar sngon 'gro mthar phyin nas :
dngos gzhi bskyed bzlas rdzogs rim gsum :
dang po srung 'khor brtan dbus su :
lhar bskyed ye shes dgug bstims rjes :
sku yi cha byad yongs rdzogs pa :
me long nang gi gzugs brnyan bzhin :
gsal la yengs pa med par bsgom :
de goms sku yi cha shas nas :
rgyan cha phra mo'i bar dag tu :
rim pa bzhin du gsal bar bsgom :
de goms nga ni rdo rje sems :
dngos yin snyam pa'i nga rgyal bzung :
de goms phyag rgya'i bye brag rnams :
rnam mang 'gro ba 'dul ba'i phyir :
bstan sems dag pa dran pa dang :
stong gsum yungs 'brur gzhug pa sogs :
goms pa brtan por ma gyur bar :
rtse gcig 'bad de bsgom par bya :
gnyis pa ye shes thugs srog gi :
ting 'dzin hU~M la ma yengs bzung :
kha sbyor rlung 'ching yid bzlas bya :
de goms 'byung 'jug gnas gsum po :
oM dang AHhU~M sems gdangs sbyar :
skye med rdo rje'i bzlas pa bya :
des skyo sngags phreng spro bsdur bcas :
ma yengs ngag gi bzlas pa ni :
dus sam grangs kyi tshad ldan bya :
gsum pa rdzogs pa'i rim pa la :
dang po lta ba'i gzer thebs gces :
snang ba sgyu ma lta bur blta :
sems ni gzung 'dzin bral bar blta :
de nyid thog mtha' dbus med cing :
kha dog dbyibs med ngos bzung bral :
de ltar gtan la phebs pa na :
bde dang gsal dang mi rtog bsgom :
rang lus lha sku gzha' tshon bzhin :
gsal ba'i dbus su d+hU ti ni :
mtshan nyid bzhi ldan g.yas g.yon du :
ro rkyang rdul zlas gang ba can :
mar sna d+hU tir tshud par blta :
spyi mgrin snying lte'i 'khor lo la :
haM oM hU~M dang a yig bsgom :
steng mnan 'og rlung gsum du drag :
ro rkyang las byung rlung gis a :
sol me bus bzhin 'bar bar bsam :
de yis snying ga'i hU~M yig zhu :
dbu ma brgyud nas a la babs :
'og rlung 'then pa'i sbyor ba yis :
lte ba'i a bskul snying ga man :
bde bas gang bsam mgrin pa yi :
oM la sngar bzhin 'bar 'dzag bya :
der yang bde ba brtan pa na :
oM zhu lte ba'i a la thim :
spyi bo'i haM la 'bar 'dzag bya :
spyi bo man chad lus kun gang :
bde ba shar tshe haM yig las :
babs pa'i thig le gsang gnas bar :
shar re bde ba breng nge bsgom :
bde ba'i ngang la ci gnas bzhag :
slar yang hU~M 'dren drag po yis :
gyen du drangs la dgram par bya :
de nyid goms nas shes rab la :
mnyam par sbyor ba'i bde ba bsten :
bde chen ka dag ngang du bzhag :
gsal stong ye shes sgom pa na :
gang shar rig pa ngos bzung la :
mi dgag mi sgrub rang sar bzhag :
khyad par rtsa gsum gsal btab la :
skyil dang 'ching dang mnyam par gnas :
rlung ro phyir bsal haM a la :
sems bzung 'og rlung gyen du bskyil :
snying ga'i hU~M la sems bzung ste :
steng rlung gyen nas thur du 'ching :
rlung sbyar mnyam gnas gang la yang :
mi rtog 'gro 'ong rtag tu dal :
de tshe d+hU ti las 'od byung :
lus ni shel ltar dwangs par bsam :
rags pa phra ba'i rlung du 'gyur :
mig ni mi 'gul mkha' la blta :
gsal la dwangs pa'i ye shes nyams :
shar tshe de don ngos bzung la :
yun du bsgom pa rab tu gces :
mi rtog pa yi sgom tshul ni :
lus bsrang rlung sbyar mig mi 'gul :
sku 'am yig 'bru thig le las :
yud de sems bzhag hrim gyis bsgrims :
ma bcos ma bslad 'gyur ba med :
ji ltar nam mkha' dag pa bzhin :
mi rtog mtha' dbus med par bzhag :
'phro na 'phro mkhan rang gi sems :
kha dog dbyibs med ngos bzung bral :
gnas na gnas mkhan rig pa'i sems :
ye grol gdod ma'i gnas lugs nyid :
blang dor re dogs rtsis gdab med :
ye stong rtsa bral chen por bzhag :
yang na mdun du a bris la :
skye med dran bzhin lam me gtad :
rang babs de la sems gnas tshe :
dmigs med ngang la lhod kyis glod :
skabs su gzings las bya rog bzhin :
gar 'gro ngos bzung dran pa brten :
res 'ga' d+hU ti dkar po ni :
lte ba nas brtsams spyi bo'i bar :
gnas pa'i nang du thig le ni :
dkar po 'gro 'ong byed par bsam :
'di las stong nyams sna tshogs 'char :
bying na smin mtshams thig le dkar :
sran ma tsam zhig 'khor bar bsam :
res 'ga' mi dmigs mnyam par bzhag :
thun mtshams shes pa ngos bzung la :
lhod kyis glod la mnyam gzhag bya :
de yis mi rtog goms par 'gyur :
rjes la phyi nang snang srid kun :
rang snang yin te rmi lam 'dra :
snang yang bden med chu zla 'dra :
rten 'brel tsam ste sgyu ma 'dra :
chags sdang re dogs med par blta :
nyon mongs rnam rtog gang shar kyang :
rlabs nyid rgya mtshor thim pa ltar :
gang shar chos sku'i lam khyer bya :
yod med snang stong btags pa tsam :
'khor 'das rang snang bden 'dzin bral :
blang dor re dogs blos btags tsam :
don la gnyis med chos skur sbyang :
rdzogs rim man ngag yang dag go :
sa ma ya :
rgya rgya rgya :
rig 'dzin gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
khyad par gyi rdzogs rim snang bzhi'i man ngag bzhugs so :
gong gi thun mong rdzogs rim la :
goms pa brtan por gyur pa na :
gsang ba gnad kyi man ngag bstan :
lus ngag yid sgo yul dang rlung :
gnad drug dang po lus gnad ni :
gnas khams shes pa'i khyad par gyis :
seng ge glang po drang srong tshul :
ngag ni 'khrul gtam smra ba bcad :
yid ni dus gsum rtog pa phral :
ma bcos ngos bzung bral bar bzhag :
sgo ni chos longs sprul pa'i mig :
gyen thad thur du zim bur blta :
yul ni sprin bral nam mkha' la :
nyi zla mar me'i snang ba 'o :
rlung ni shin tu dal ba la :
cung zad 'gro 'ong kha las so :
de ltar gnad drug dang ldan pas :
rang rig ye shes chen po yi :
gsal gdangs snying las mig gi sgor :
dkar 'jam rtsa las brgyud de 'thon :
nam mkhar rnam dag sgron ma ni :
'ja' 'am rma bya'i mdongs 'dra 'char :
de nang thig le stong sgron ni :
mu khyud thig le du ma 'char :
de nang rdo rje lu gu rgyud :
rta rnga mu tig phreng 'dra 'char :
cung zad 'phar g.yo byed pa'i tshul :
rang gdangs rig pa'i ngo bo nyid :
thig le nyag gcig mthong ba ste :
chos nyid mngon sum snang ba'o :



de nas brtson pas bsgoms pa las :
dbyings rig res gsal res mi gsal :
nam mkha'i dbyings thon thig le ni :
lnga tshom gsal 'tsher lhun sdug 'char :
za 'og gur khyim lta bu dang :
gyen 'greng rtsibs shar la sogs pa :
yul snang kun tu khyab par 'char :
thams cad mi 'gul rang sar gnas :
de las phyed sku sku rkyang sogs :
grangs med lam lam wal gyis gsal :
phyi yi snang rkyen grogs su 'char :
nang gi 'khrul pa'i yid dpyod bral :
gsang ba mi rtog rang sar gnas :
nyams snang gong 'phel snang ba ste :
'di dus shi ba chos nyid kyi :
bar dor mngon par 'tshang rgya 'o :



de nas brtson pas rab bsgoms na :
thig le mu khyud lnga ldan du :
zhi khro rigs brgya rigs lnga sogs :
grangs med zhing khams gang bar 'char :
'di dus shi na longs sku'i zhing :
sgyu lus 'od phung chen por grol :
nyon mongs rang grol sgrib gnyis bral :
'khrul pa kun zad ye shes rgyas :
gdos bcas phung po dbyings su dag :
sku dang zhing khams gtan la phebs :
rig pa tshad phebs snang ba'o :
slar yang 'bad pas nyams blangs pas :
sku dang zhing khams thams cad kyang :
'gag pa med pas tha snyad kyi :
grub mtha'i 'dzin chos thams cad dang :
nyams kyi 'phel ba kun zad pas :
gdos bcas lus zad 'od du yal :
ngag zad gzhom med rang sgrar yal :
'khrul pa'i blo zad chos skur grol :
thog ma'i dbyings su la bzla 'o :
'di ni chos nyid zad pa ste :
brtson pas bsgoms na lo gsum dang :
zla ba bdun na 'ja' lus kyi :
'pho med rdo rje'i sku 'grub cing :
sdod pa gsum gyis tshad bzung ste :
thob pa gsum gyi gzer thebs nas :
mi 'gul gsum la gzhi bcas pas :
re dogs mtshan ma kun dag nas :
chos dbyings rang sa zin par 'gyur :
snang bzhi'i man ngag yang dag go :



sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
rmi lam gyi man ngag bzhugs so :
gang zhig 'khrul pa'i skye bo rnams :
yang dag lam du 'jug pa'i phyir :
rmi lam gdams pa 'di kho na :
dang po sngon 'gros rgyud sbyangs nas :
bag chags dbang las med bzhin du :
snang ba'i phyi rol snang ba la :
der 'dzin dgag sgrub 'char sgo kun :
rmi lam lta bur yengs med du :
dran 'dun drag pos rtag tu bzung :
nyal dus rmi lam bzung sems kyis :
spyod lam dal brten sems kyi gnad :
snying nang a dkar dri ma med :
sna tshogs 'od zer 'phro ba yis :
'khor 'das 'od zhu a la bstim :
dri med mkha' la zla shar 'dra'i :
gsal snang ma bral ngang la nyal :
rmi lam mang zhing gsal la zin :
de ltar zin par gyur pa na :
snang ba 'di kun rmi lam ste :
gar yang bsgyur rung bsam byas la :
gcig las mang por spel ba dang :
mang po gcig tu bsdu ba dang :
zhi khro so sor bsgyur ba dang :
dag dang ma dag zhing rnams su :
'gro dang chos zhu gnas lugs blta :
de ltar yid byed mtshan dus sbyar :
gang gtad 'dun pa mngon du 'gyur :
de nas lha sku sgyu ma ru :
blta zhing 'dun pa drag pos nyal :
gnyid dus gcan gzan me chu dang :
'jigs skrag snang ba shar ba na :
med cing snang ba'i 'khrul ngo la :
sems bsres lha sku sgyu mar bsgom :
nyin dus 'di ni rmi lam ste :
stong nyid nam mkha' lta bu zhes :
sgyu ma 'od gsal ngang du bzhag :
de nyid stong gsal nam mkha' ltar :
dwangs pa'i ngang las lha skur ldang :
de yang spel zhing bsgyur ba sogs :
nyin dus yengs med dran 'dzin dang :
mtshan mo btsan thabs man ngag sbyar :
sgyu lus rmi lam bar do gsum :
mtshan dus dbyer med goms pa na :
mthar thug 'chi ba'i 'od gsal gyi :
thim rim chos sku'i rol pa dang :
rang shar 'khrul pa'i snang ba rnams :
sgyu ma longs sku'i 'char sgo dang :
'jug sgo stong nyid bden med du :
dran 'dun sprul sku'i rtsal gyis sbyang :
de ltar yang yang dran bya zhing :
snod bcud gzhal yas lha ru blta :
mthar thug sgyu ma'i skur ldang zhing :
'on te bar dor rang byan tshud :
de phyir zab mo'i gdams pa 'di :
las 'phro can gyi dpal du shog :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
zab lam 'pho ba'i man ngag bzhugs so :
gang zhig rmongs pa le lo can :
nyams len mi ldan skyes bu rnams :
'pho ba'i gdams pas bzung bar bya :
rgyud dag tshogs gsag sngon song nas :
lus ni rnam snang chos bdun bya :
stong ra 'od kyi gong bu can :
sgo dgu mthing nag hU~M gis dgag :
lus nang d+hU ti dmar po yi :
mar snar rlung dkyil sngon po la :
gnas pa'i rnam shes thig le ni :
dkar po gsal 'tsher 'phar g.yor bsgom :
spyi bor bla ma rdo rje sems :
skyabs gnas kun 'dus ngo bor gsal :
ma yengs rtse gcig gsol ba 'debs :
'og rlung gyen bskum rlung dkyil bskul :
mig yid rlung gsum spyi bor dril :
hika ces drag tu brjod pa yis :
rnam shes gyen 'phar tshangs bug las :
phyir 'thon bla ma'i thugs kar thim :
de nyid je mtho je mthor song :
dmigs med spros bral ngang du bzhag :
sbyong tshe ka zhes thur du phab :
bla ma 'od zhu bdag la thim :
steng rlung mnan nas lte bar 'ching :
de yis ma bsgom btsan thabs su :
rdzogs pa'i byang chub chen po'i gnas :
'grub 'gyur 'di la the tshom med :
'pho ba'i man ngag yang dag go :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
gnyis 'dzin 'khrul gcod man ngag bzhugs :
gnyis 'dzin 'khrul gzhi gcod 'dod na :
dur khrod mtsho gling shing gcig sogs :
sems g.yeng nyam nga'i gnas song la :
rgyud sbyangs mdun mkhar mchod sbyin mgron :
grangs med gsal btab rang gi lus :
sha khrag 'dod yon zhen med byin :
bsam med mnyam pa nyid du nyal :
de tshe rnam rtog 'khrul snang ni :
dngos nyams rmi lam sna tshogs 'byung :
cho 'phrul des mtshon 'khor 'das chos :
med snang stong pa'i rang bzhin las :
rtag chad sgyu ma chu zla 'dra :
rang sems gzhi med rtsa bral la :
tshur bcad nam mkha'i rang bzhin nyid :
yul sems gzung 'dzin ma grub pa'i :
rang byung ye shes rang gsal ngang :
spang blang re dogs 'khrul gzhi bcad :
gcer mthong rang gnas ngos bzung la :
snyems med ngang du so mar bzhag :
rkyen ngan rang grol bogs 'byin pa'i :
'khrul gcod man ngag yang dag go :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
dge sbyor srang du 'jug pa'i man ngag bzhugs so :
rim gnyis sgom pa'i rnal 'byor pas :
dge sbyor srang du 'jug pa na :
nyin mtshan cha ni bzhi bzhir dbye :
nyin dus lha sku sgyu ma dang :
'od gsal ngang du rtsal sbyang zhing :
mtshan dus shes pa nang du bzung :
lte ba'i a las gtum mo sbar :
spyi bo'i haM yig bdud rtsir zhu :
snying gar babs pa'i thig le la :
sems bzung lhan skyes ye shes 'char :
gung la seng ge'i nyal stabs kyis :
snying nang a dkar sems bzung la :
mi dmigs ngang du nyal bar bya :
tho rangs a yig snying nang nas :
spyi bo'i 'dom gang nam mkhar 'thon :
sems bzung gsal stong ye shes 'char :
gsang ba'i dus bzhi rnam rtog gi :
bzhi cha gsum bral chos sku la :
rang rig ye shes ma yengs bsgom :
snga phyi bar der dus gsum gyi :
rnam rtog 'phro 'du rang chad de :
mi rtog ye shes nyid dang sbyar :
de ltar dus bzhi'i gnad goms pas :
yang dag don la gnas par 'gyur :
srang 'jug man ngag yang dag go :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
sgrib sbyong khrus kyi man ngag bzhugs so :
rin chen bum par gtsang ma'i chu :
nyer lnga'i rdzas dang ldan pas bkang :
'dab brgyad ma d+hal dbus su bkod :
stong pa'i ngang las bum pa ni :
mtshan nyid yongs rdzogs lto ba ru :
pad+ma zla ba'i dkyil 'khor la :
hU~M las rdor sems yab yum bskyed :
spyan drangs mchod bstod bzlas pa'i tshe :
bdag gi thugs ka'i sngags phreng nyid :
bum nang lha yi thugs kar zhugs :
de las 'od zer dkar po ni :
grangs med 'khor 'das kun tu spros :
don byas tshur 'dus lha la thim :
mnyam sbyor bdud rtsi dkar po'i rgyun :
bum pa'i chur 'dres 'od du zhu :
byang sems bdud rtsi'i ngo bor bsam :
sngags mthar nad gdon sdig sgrib rnams :
shIn+taM ku ru swA hA zhes :
stong bzlas bdag lus rigs drug gi :
sa bon bskyed la de sbyang bsam :
bum chus bkru zhing 'thung bar bya :
nad gdon sdig sgrib kun byang nas :
rnam dag ye shes rgyud la skye :
sgrib sbyong khrus chog yang dag go :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
!
//rdor sems thugs kyi sgrub pa las :
grol lam gsum gyi man ngag bzhugs so :
thun mong 'gro ba mtha' dag gis :
lam la slob par mi nus pas :
ma bsgom grol ba thob pa'i gnad :
'di lta'i rim pa bzhin du bsgrub :
bsnyen sgrub drod thob rnal 'byor pas :
yar ngo'i dus su dben pa'i sar :
re khA dkar po'i pad 'dab brgyad :
de dbus rdul bral me long la :
dri yis hU~M dang yig brgya bris :
de nyid rdo rje sems dpar bsgom :
ye shes spyan drangs mchod cing bstod :
snying po yi ge brgya pa ni :
'bum bzla phyogs bcu'i rgyal ba rnams :
sku dang yig 'bru phyag mtshan gyi :
rnam par spyan drangs de la bstim :
lha nyid 'od zhu me long ni :
sku gsung thugs kyi ngo bor bsam :
rab gnas bkra shis mnga' gsol nas :
mchod rten lam gyi bzhi mdo ru :
bkur sti chen pos bzhugs su gsol :
gang zhig mthong ba'i 'gro ba de'i :
las sgrib byang nas bde chen thob :




dri med ras la rdor sems sku :
thugs kar snying po srog yig dang :
A+oM hU~M trA~M hrIHA:
mUM lAM mAM pAM tAM:
'a a sha sa ma ha :
d+harma kA ya dz+nyA na d+hA tu AH
zhes bri man shel zur drug la :
rtse mor hU~M mU~M logs drug tu :
sbyong byed drug dang sbyang bya drug :
snying po rtsa ba'i sngags rnams bri :
dar ram gro ga'am shog shog la :
rin chen lnga yi khu ba yis :
snying po yig brgya tshar bdun ni :
spel tshig bcas pa dag par bri :
dri bzang byin rlabs rdzas kyis byugs :
man shel dag la g.yas bskor dkri :
sna tshogs dar gyis yang dag bcing :
ma d+hal dbus bzhag bgegs sbyang bkru :
lhar bskyed bstim mchod thugs ka nas :
'od 'phros 'gro kun las sgrib sbyangs :
byang chub gnas bkod de dag dang :
rab 'byams rgyal kun 'od du zhu :
der thim gong gi gsang sngags rnams :
khri bzlas rab gnas mnga' gsol te :
gang gi mgo 'am snying gar gdags :
mtshams med sgrib byang byang chub thob :




dpa' bo sha lnga bdud rtsi lnga :
mchog grub gdung dang ring bsrel dang :
bdud rtsi sgrub rdzas sman phabs rnams :
rtsa ba'i rdzas te stobs skyed pa :
bzang drug 'bras bu gsum la sogs :
bdud rtsi mchog rgyud bzhin sbyar nas :
yungs kar 'bru dgu'i tshad du dril :
mtshan ldan pho mo'i thod par blug :
ma d+hal dbus bkod mchod pa bsham :
bgegs bskrad khrus byas srung 'khor bsgom :
sgrub rdzas rlung me thod sgyed la :
gnas pa'i pad+ma'i snying nang du :
sa bon bcu las dam rdzas bcu :
de steng dkar gsal zla dkyil la :
hU~M las rdor sems yab yum bskyed :
spyan drangs mchod dang bstod byas nas :
rlung bus me sbar bdud rtsi ni :
dkar dmar 'od kyi gong bur zhu :
rlangs pas yab yum chags pa bskul :
mnyam sbyor dga' ba'i 'od dang sgras :
sangs rgyas tshad med spyan drangs nas :
zhal zhugs thig ler zhu ba nyid :
mkha' gsang las ni bdud rtsi la :
mtsho la kha ba babs bzhin thim :
de nas rjes chags mnyam sbyor bas :
yab yum thig le'i ngo bor zhu :
dam tshig rdzas dang ro gcig bsgom :
de ltar gsal bsgom snying po'i mthar :
oM dz+nyA na a mr-ita AHhU~M swA hA:
zhes pa bar ma chad bzla zhing :
dus bzhir byin dbab dngos grub bsdu :
rdzas la 'od 'phro dri bzang dang :
sgra snyan 'phar sogs rtags mthong na :
snying por sarba sid+d+hi hU~M:
btags bzlas bkra shis mnga' gsol nas :
mchod bstod mjug gi bya ba bsgrub :
de lta bu yi dam rdzas de :
gang gis zos pas nyams chag sbyong :
dam tshig dngos grub kun thob nas :
'pho med bde chen 'grub par 'gyur :




ma bsgom byang chub sgrub pa'i gnad :
yang zab man ngag yang dag go :
sa ma ya :
rgya rgya rgya :
'gro 'dul gter bdag gling pas ngam shod gnam lcags brag nas spyan drangs pa'o //
sarba mang+ga laM//

//
