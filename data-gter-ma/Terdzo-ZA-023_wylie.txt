\u0f88\u0f88\u0f88\u0f88\u0f88
\u0f01\u0f83:
bstan pa thams cad kyi dgongs don 'gro ba kun grol gyi rgyud kyi rgyal po bzhugs so :
\u0f88\u0f88\u0f88\u0f88\u0f88\u0f88\u0f88
yang dag gsang ba'i skad du :
ya ping nga ba dung ba ya :
bod skad du :
dgongs don 'gro ba kun grol gyi rgyud ces bya ba :
'di skad bdag gis rig pa'i dus gcig na :
chos dbyings ka dag klong yangs kyi gnas su :
ston pa kun bzang snang ba mtha' yas chos kyi sku la :
'khor rang byung ye shes lnga yis bskor nas :
ngo bo nyid kyi bstan pa smra bsam brjod du med pa las :
gzugs brnyan gyi bstan pa skye ba med pa las :
skye ba'i cho 'phrul yi ge drug gi 'khor rang byung du shar ba la phyag 'tshal lo :
'di skad bdag gis bstan pa'i dus gcig na :
ye shes lhun grub 'od lnga'i zhing khams su :
ston pa pad+ma rgyal po longs spyod rdzogs pa'i sku la :
'khor sangs rgyas dang byang chub sems dpa' mang pos bskor nas :
rang shar gyi bstan pa nyon mongs pa'i gnyen po ye shes kyi dgongs pa las :
gzugs brnyan gyi bstan pa 'gag pa med pa las :
rang shar ba'i gsang rgyud 'di dag bstan gyis nyon cig :
'di skad bdag gis thos pa'i dus gcig na :
thugs rje kun khyab 'jig rten gyi gnas su :
ston pa gang la gang 'dul sprul pa'i sku la :
'khor du skal ldan gdul bya'i tshogs kyis bskor nas :
rang grol gyi bstan pa 'gro ba kun grol las :
gzugs brnyan gyi bstan pa tshig dang yi ger gnas pa la 'dun par gyur to :
de'i tshe sprul sku'i zhing khams 'dir :
sangs rgyas 'dus pa gu ru pad+ma rgyal po'i sku gsung thugs kyi 'od zer las :
sprul pa'i sku'i zhing khams chen por gsal bar gyur to :
de'i tshe gsang ba'i mkha' 'gro mas gsol pa :
kyai :
bstan pa'i bdag po thugs rje che :
chos rnams ston pa pad+ma rgyal :
rgyud rgyal sangs rgyas dgongs pa'i don :
'gro ba kun grol gsung du gsol :
de skad zhus pa'i don dgongs nas :
ston pa nyid kyis bka' bstsal pa :
e ma :
e ma :
sku gsum sku lnga ston pa'i bcud :
smin grol gegs sel bogs dbyung zhing :
blo 'das don dang sbyar ba'i rgyud :
bshad kyis ma yengs yid kyis nyon :
ces so :
dgongs don 'gro ba kun grol gyi rgyud las :
gleng gzhi'i le'u ste dang po'o :[ \u0f88\u0f88\u0f88 ]yang de'i tshe bde chen sangs rgyas snying po bkod pa'i rgyan zhes bya ba na :
sangs rgyas gangs chen mtsho zhes bya ba'i drung du :
chos dbyings ye shes mkha' 'gro zhes bya bas 'di skad ces gsol to :
kyai :
chos kyi dbang phyug thugs rje che :
bde stong zag med pad+ma rgyal :
rgyud rgyal smin byed dbang gi don :
bdag cag 'khor la bka' bstsal zhu :
de skad zhus pa'i don dgongs nas :
ston pa nyid kyis bka' bstsal pa :
hrI:
thams cad rgyal ba'i dkyil 'khor du :
rang sems rig pa'i dbang thob nas :
theg pa rim dgu la sogs pa'i :
chos sgo ma lus 'dis phyed 'gyur :
bla ma sangs rgyas 'dus pa yi :
thabs shes bdud rtsi thob pa na :
rlung sems kun la dbang thob nas :
stong nyid chen por rnam par grol :
stong pa'i ngang las bde chen sku :
shes rab mkha' 'gro dang sbyar nas :
bde la sems bzung stong la sbyang :
gnyis med ngang du ye shes skye :
chos kyi snying po rang sems ni :
stong nyid bde chen blo las 'das :
rgyal bus rgyal sa zin pa ltar :
don mthong tsam gyis smin par 'gyur :
de ltar dbang bzhi'i gdams pa yis :
theg par rim gyis 'jug par bya :
de ltar yongs su smin pa las :
grol bar byed pa'i gdams pa bstan :
hU~M me pad Ni ma oM:

zhes so :
dgongs don 'gro ba kun grol gyi rgyud las :
smin byed dbang gi le'u ste gnyis pa'o :[  \u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88\u0f88  ]yang de'i tshe bde chen rdo rje'i snying
 po bkod pa'i rgyan ces bya na :
ston pa rdo rje gangs chen mtsho zhes bya ba'i drung du :
me long ye shes mkha' 'gro zhes bya bas 'di skad ces gsol to :
kye :thar pa'i lam ston thugs rje che :
tshogs chen lhun 
rdzogs pad+ma rgyal :
rgyud rgyal chos kyi phyag rgya'i don :
bdag cag 'khor la bka' bstsal zhu :
de skad zhus pa'i don dgongs nas :
ston pa nyid kyis bka' bstsal pa :
hrI:
thog mar sangs rgyas kun gyi gtso :
bla ma bsgom zhing gsol ba gdab :
ting nge 'dzin gyi dbang yang blang :
rgyun du 'bral med rjes su 'jug :
bla ma rdo rje sems dpa' la :
maN+Dal 'bul zhing yig brgya bzla :
thabs kyi yan lag de dag gis :
sgrib pa gnyis byang tshogs gnyis rdzogs :
bla ma dkon mchog skyabs gnas la :
byang chub bar du skyabs song nas :
smon pa dang ni 'jug pa yis :
'gro ba'i don du sems bskyed do :
de ltar gsol 'debs spel sbyong dang :
skyabs 'gro smon 'jug sems bskyed la :
phyi nang gsang ba'i sdom pa bzung :
dam bca' smon lam rgyas par gdab :
phyi nang gsang ba'i mtshams bcad la :
snang srid lus sems rnam dag zhing :
ye shes dam tshig gnyis med pas :
dkyil 'khor bskyed cing bsgrub par bya :
bdag nyid ye shes lha las ni :
rang byung rang grol bde ba che :
'dod yon ma spangs rol pa'i rgyan :
bsod nams ye shes tshogs kyi mchog :
ting 'dzin gsum las byung ba yi :
snod bcud thams cad dkyil 'khor lha :
sgra rnams thams cad rol pa'i gsung :
dran rtog thams cad chos nyid thugs :
phyi rol snod bcud dkyil 'khor rnams :
ji bzhin rnal 'byor rang lus la :
de bzhin rtsa rlung thig le gnas :
sgo gsum rnam dag ngang du gsal :
de bzhin rang gi sems la yang :
'khor ba dang ni mya ngan 'das :
thams cad byung zhing thams cad gnas :
thams cad grol bar byed pa 'o :
de ltar bskyed rdzogs rdzogs pa che :
phyi nang gsang ba'i dkyil 'khor la :
zung 'jug gtor ma'i rnal 'byor gyis :
thun mong mchog gi dngos grub 'byung :
rgyal ba'i dkyil 'khor ma lus kyang :
chos dbyings don du ro gcig pas :
bstod pa glu yis don gsal 'debs :
e ma dbyings rig rol pa 'di :
rtog med ngang nas kun mkhyen pa :
sku bzhi'i phrin las lhun gyis grub :
ma 'gags ye shes sgyu ma'i lha :
'gro ba sgrol ba'i don du bskul :
ye shes lha dang nam du yang :
mi 'bral rtse gcig bsgrub pa la :
za 'dug 'gro nyal thams cad du :
yengs na ye shes lha yang 'gyur :
nyon mongs 'khrul rtog skyes pa'i tshe :
bar chad 'byung po la sogs pa'i :
lus la nad rnams gtong ba dang :
'chi ba'i rtags rnams ston par 'gyur :
des na shes bzhin dran pas bsten :
'chi ba bslu phyir tshogs gnyis gsag :
kha sbyor rlung gis tshe yang bsring :
blo 'das bsgoms na skye 'chi med :
de ltar bar chad yongs spangs nas :
tshe 'dir rang gzhan don la sbyar :
tshogs gsag sgrib pa sbyong ba'i phyir :
chos spyod bcu la rnams par bslab :
'gro ba rnams la phan don du :
mchog dang thun mong grub chen brgyad :
'byung ba lnga yi phrin las bzhi :
yi ge bcu pa bzlas pas 'grub :
de ltar sna tshogs phrin las rnams :
bskyed rim yan lag rdzogs pas 'grub :
de yang dngos po rnam pa bcu :
rgyud rnams kun gyi dgongs pa rdzogs :
oM AHhU~M hrIHoM ma Ni pad+me hU~M:
zhes gsungs so :
dgongs don 'gro ba kun grol gyi rgyud las :
chos kyi phyag rgya dang sbyor ba bskyed rim gyi le'u ste gsum pa'o :[ \u0f88\u0f88\u0f88\u0f88 \u0f88\u0f88\u0f88\u0f88 \u0f88\u0f88\u0f88 \u0f88\u0f88\u0f88 \u0f88\u0f88\u0f88 \u0f88\u0f88\u0f88\u0f88 ]yang de'i tshe bde chen rin chen bkod pa'i rgyan zhes bya ba na :
ston pa rin chen gangs chen mtsho zhes bya ba'i drung du :
mnyam nyid ye shes mkha' 'gro zhes bya bas 'di skad ces gsol to :
kye :
rlung sems rang grol thugs rje che :
thig le chen po pad+ma rgyal :
rgyud rgyal dam tshig phyag rgya'i don :
bdag cag 'khor la bka' bstsal zhu :
de skad zhus pa'i don dgongs nas :
ston pa nyid kyis bka' bstsal pa :
hrI:
rdo rje lus kyi srog rtsol las :
rtsa rlung thig le'i gegs bsal nas :
'bar bas rtsa mdud grol rtags 'char :
'dzag pas dga' bde'i nyams myong 'char :
yi dam lha dang bdag nyid dang :
snang srid thams cad bde ba che :
ye shes sgyu mar rtsal sbyangs pas :
gang ltar spyad kyang rol pa'i klong :
rmi lam du yang dran pas zin :
sbyang spel bsgyur la gnas su 'phang :
thams cad sems kyi cho 'phrul las :
rmi lam sgyu ma lta bur bzhag :
gnyid dang mngon sum khyad med pa :
gsal stong bde ba chen po'i ngang :
nyon mongs rtog pa rang yal nas :
'od gsal lam du slong bar 'gyur :
rlung sems gnad du 'byongs pa'i tshe :
'byung ba dngos bor ro la sogs :
dmigs pa gang dang gar gtad kyang :
lus kyi 'dor len rang dbang thob :
rlung sems ting 'dzin rnam gsum gyis :
'od gsal ngang du chos skur 'pho :
sgyu ma lta bur longs skur 'pho :
bskyed rim gsal bas sprul skur 'pho :
a haM:
hrIHhrIHhrI:
zhes gsungs so :
dgongs don 'gro ba kun grol gyi rgyud las :
dam tshig gi phyag rgya dang sbyor ba steng sgo rnam par grol ba'i le'u ste bzhi pa'o :
:\u0f88\u0f88\u0f88\u0f88\u0f88[ \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88 ]yang de'i tshe bde chen pad+ma bkod pa'i rgyan ces bya ba na :
ston pa pad+ma gangs chen mtsho zhes bya ba'i drung du :
sor rtog ye shes mkha' 'gro zhes bya bas 'di skad ces gsol to :
kye :
thabs shes zung 'jug thugs rje che :
zag med bde chen pad+ma rgyal :
rgyud rgyal las kyi phyag rgya'i don :
bdag cag 'khor la bka' bstsal zhu :
de skad zhus pa'i don dgongs nas :
ston pa nyid kyis bka' bstsal pa :
hrI:
steng sgo rnam grol rtsal 'byongs nas :
'og sgo bde ba che la bslab :
bde chen grogs su mi mo ni :
mtshan ldan DA ki'i rigs can bsten :
de yang gsang ba ye shes lha :
rtse gcig bsgrub pa'i ting 'dzin gyis :
dbang du bsdus la dgug par bya :
mos pas btul nas thabs mkhas shing :
gzhan gyis sgro skur bsal ba dang :
gsang spyod gnad du bsgyur ba'i phyir :
bdag dang phyag rgya bcas pa yang :
mi snang bsgrib pa'i sbyor ba bya :
de nas mtshan ldan smin byas la :
yab yum lhar bskyed sbyor byas te :
dbab bzung bzlog bkram bde ngos bzung :
ma bcos ngang du klod par bya /
rdo rje sbubs su nub pa dang :
rdo rjes blangs te bde ba bskyed :
yum gyi rtsa sna tshur la gzhug :
dwangs ma thig le blang bar bya :
de ltar rtsal 'byongs rnal 'byor pas :
theg chen byang chub sems dpa' yi :
gzhan don sprul sku bzhag pa'i phyir :
byang sems spros la nyes pa med :
oM d+hU ma g+ha ye na maHswA hA:
zhes gsungs so :
dgongs don 'gro ba kun grol gyi rgyud las :
las gyi phyag rgya dang sbyor ba 'og sgo bde chen gyi le'u ste lnga pa'o :[ \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88 \u0f88\u0f88\u0f88\u0f88 ]yang de'i tshe bde chen karma bkod pa'i rgyan zhes bya ba na :
ston pa karma gangs chen mtsho zhes bya ba'i drung du :
bya grub ye shes mkha' 'gro zhes bya bas 'di skad ces gsol to :
kye :
'khrul pa ka dag thugs rje che :
ye shes lhun grub pad+ma rgyal :
rgyud rgyal phyag rgya chen po'i don :
bdag cag 'khor la bka' bstsal zhu :
de skad zhus pa'i don dgongs nas :
ston pa nyid kyis bka' bstsal pa :
hrI:
bden pa gnyis ldan rang gi sems :
ma byung mi gnas mi 'gro la :
'khor 'das gang du'ang 'gyur ba med :
don dam blo 'das dgongs pa la :
thams cad yod cing thams cad med :
'gyur ba med cing brjod du med :
gcig dang du bral grub mtha' stor :
chos rnams kun gyi snying po yin :
thams cad bden pa gnyis kyi tshul :
skye ba med las thams cad skyes :
skyes tsam nyid nas skye ba med :
gang yang ma grub blang dor bral :
de las khyod kyi 'khrul pa de :
dang po rgyu med byung sa med :
bar du rkyen med gnas sa med :
tha ma gnyen po 'gro sa med :
yid la byed pa med pa ni :
ye shes med cing 'khrul pa med :
zhi ba med cing srid pa med :
zag pa med cing 'gyur ba med :
yon tan kun la dga' spro med :
sangs rgyas rnams la re ba med :
sdug bsngal rnams la 'jigs pa med :
'khor bar 'khyams pa'i dogs pa med :
de ltar brjod du med pa las :
chos kyi glur blang gsang ba'i skad :
rgyal ba'i dgongs don ma bcos pa :
phyag rgya chen po gnyis med don :
de nyid dus gsum rtsa ba bcad :
sgo gsum ma bcos klod la bsgrim :
bzhi cha gsum bral gnyug ma de :
zhi gnas ngang la lhag mthong bskyang :
zhi bar gnas pa ngos bzung la :
yul drug rtog pa zil gyis mnan :
nam mkha' nyid la rnam par bslab :
lhag mthong ye shes rgyud la skye :
rgyun du klod kyis lhod pa na :
skye 'gag gnas gsum mtha' dang bral :
yengs pa med pa'i shes bzhin bsten :
lhod cing sgrim par byed pa yin :
dper na rdzing gi bya lta bu :
dang po yengs med bskyang ba na :
bar du yan par btang yang log :
tha ma btang yang 'gro mi btub :
ma bcos bzhag pa phyag rgya che :
nyams la zhen pa mi bskyed cing :
mnyam rjes gnyis su med pa yis :
stong nyid snying rje rgyun du khyer :
de ltar thams cad mkhyen pa yi :
lam la bar du gcod byed pa :
bdud bzhi ma lus 'dul ba'i phyir :
thog rdzis spyod pa'i rnal 'byor bya :
lha yi bu yi bdud 'joms phyir :
nyam nga thog rdzis bya ba dang :
rkyen snang grogs su khyer ba dang :
bar chad lam du bslang bar bya :
phung po'i bdud ni lus 'di yis :
'khor ba'i sdug bsngal sna tshogs bskyed :
mi gtsang rdzas kyis yongs su gang :
de phyir mi chags lings kyis bskyur :
de la chags na chags mkhan su :
smod cing dor na dor mkhan gang :
btang snyoms rmongs par su yis bzhag :
cer bltas rang bzhag nyon mongs grol :
rang sems rig pa'i rtsal sbyangs pas :
srid pa'i 'khor ba las sgrol te :
'chi bdag bdud la mi 'jigs pa :
skye med 'chi ba med par 'gyur :
de bas bdud kyi dpung rnams kun :
rig pa'i rtsal gyis btul nas kyang :
thar pa'i grogs su chod pa ni :
rnal 'byor chen pos lam du khyer :
chos nyid don gyi snying po de :
rang la yod kyang ma shes pas :
'khrul snang rnam pa sna tshogs la :
zhi byed gdams pa 'di lta ste :
rang gis 'khrul snang gnod byed la :
snying rje'i stobs kyis lus sbyin zhing :
rjes su bzung zhing don la blta :
'byung po 'dul ba'i zhi byed yin :
'byung ba bag chags nad rnams la :
rdzas dang rten 'brel sna tshogs kyis :
byin gyis brlab cing stong nyid bsgom :
nad rnams 'joms pa'i zhi byed yin :
nyon mongs gnyen po bsten pa dang :
gnas bsgyur ye shes bsten pa dang :
rang grol chos nyid shar ba yis :
nyon mongs zhi bar byed pa 'o :
bag chags 'khrul pa'i snang ba 'di :
gzung 'dzin med par rgya yis gdab :
nyin mtshan 'dres pa'i bsgom pa 'char :
ngan rtog bzang rtog gnyis med grol :
gdon dang nad dang nyon mongs dang :
bag chags phyi nang rtsad bcad de :
stong nyid ngang du rang grol na :
'di phyi bar do'i sdug bsngal zhi :
lus gnad rtsa rlung thig le'i nyams :
mun pa'i nang du snang ba gsal :
srog rtsa 'chi med rdo rjer 'gyur :
bde nyams stong na sdug bsngal med :
sgo yul rlung rig gnad kyis ni :
chos nyid stong pa dngos su snang :
nyams snang 'phel zhing 'grib pa med :
chos zad dus na sangs rgyas so :
thig le gnas pa lam dang sgo :
dbang po dgag pas 'dod yon gsal :
phyogs bzhir 'phang zhing slar la bzlog :
ngal bso'i dus na las kun byed :
sgron ma phyi nang 'dzom pa'i tshe :
mgo bo gtum nang rgyang mig gsal :
mtha' nas dbus su rnam par blta :
ye shes 'od lus ngang du yal :
de ltar 'od gsal nyams kyi rten :
rgyang zhags chu yi sgron ma gces :
chu la chu yis sob pa na :
skyon dag ye shes snang ba 'phel :
ye shes mar me'i 'od zer las :
thugs rje'i snang ba rab tu gsal :
rtog med mkhyen pa'i rtsal rdzogs nas :
srid pa rnam grol zhi ba 'thob :
thog ma med pa'i spyi gzhi nas :
nga bdag dbang gis 'khrul gyur te :
tha ma sangs rgyas ma thob bar :
rang bzhin bar do chen por gnas :
thog ma'i gzhi las 'khrul pa yang :
skye gnas bar do'i dus 'dir ni :
smin grol rang ngo shes pa na :
rgyal bus rgyal sa zin pa 'dra :
de tshe bag chags rang grol nas :
rmi lam bar do shar ba'i tshe :
'khrul snang dbyings su yal ba ni :
sgyu ma mkhan gyi mig 'khrul 'dra :
'byung ba thim nas 'chi kha yang :
rlung sems spyi bor bton nas kyang :
rig pa'i gsal kha bstod pa ni :
rgyal pos bka' them bskur ba 'dra :
bar do dang po chos nyid nyams :
bar do gnyis pa lhun grub nyams :
bar do gsum pa sgra 'od zer :
sngar 'dris mi dang 'phrad pa ltar :
de dag kun las ma grol na :
'khor ba ru bzlog mngal sgo dgag :
sangs rgyas sras su skye bar bya :
ngal ba dbugs dbyung rnyed pa 'dra :
a a a :
oM AHhU~M:
zhes gsungs so :
dgongs don 'gro ba kun grol gyi rgyud las :
phyag rgya chen po dang sbyor ba bstan pa snying po'i le'u ste drug pa'o :[ \u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88 ]yang de'i tshe 'khor ba yongs grol gyi dur khrod ces bya ba na :
ston pa rigs lnga 'dus pa'i rgyal po thod phreng can zhes bya ba'i drung du :
ye shes kyi khro mo dbang phyug ma zhes bya bas 'di skad ces gsol to :
kye :
rang shar rang grol thugs rje che :
dregs pa 'dul mdzad pad+ma rgyal :
rgyud rgyal yongs su gtad pa'i don :
bdag cag 'khor la bka' bstsal zhu :
de skad zhus pa'i don dgongs nas :
ston pa nyid kyis bka' bstsal pa :
hrI:
dgongs don 'gro ba kun grol rgyud :
phun tshogs gsum bdun dgus bshad cing :
sangs rgyas sku gsum bstan pa yi :
snying po'i bcud du rgyud 'di bzhugs :
'gro ba blo dman don du ni :
tshig don dbye bar mi bya zhing :
stag mo'i mchong stangs lta bu yis :
bsdus don sa rnams bcad de bshad :
sku gsum ston pa'i bka' rnams kyi :
dgongs pa gcig tu bsdus nas kyang :
bung ba rtsi tshol lta bu yis :
ngo bo kun bcud bsdus nas bshad :
tshig don ma lus thams cad kyang :
gang zag rnams kyis go bya'i phyir :
rin po che yi gtun bu ltar :
nges tshig 'bru rnams bcom la bshad :
rgyud dang gdams pa'i khrid rnams kyang :
ma nor rim bzhin bstan pa ni :
mu tig rtsar brgyus lta bu yis :
dbye ba mngon du bsdebs te bshad :
gzhan gyis rgol ba tshar gcod phyir :
rang gi grub mtha' rnam par bskyang :
seng ge'i ngar skad lta bu yis :
log lta sun rnams phyung nas bshad :
e ma :
ye shes sku mchog thugs rje can :
'di nyid mthong ba tsam gyis kyang :
nyon mongs skye med don mthong zhing :
ma bsgom par yang mthong grol lo :
chos nyid gsung mchog zab mo'i don :
'di nyid thos pa tsam gyis ni :
ye shes 'gag med don rtogs shing :
ma bsgom par yang thos grol lo :
rig pa'i thugs mchog 'dus ma byas :
'di nyid btags pa tsam gyis ni :
rang sems 'khrul med don rtogs shing :
ma bsgom par yang btags grol lo :
dgongs pa'i don mchog bde ba che :
'di la reg pa tsam gyis ni :
bde chen zag med don rtogs shing :
ma bsgom par yang reg grol lo :
'dod pa'i yon tan rang grol ba :
'di nyid tshor ba tsam gyis ni :
chos nyid rol pa'i don rtogs nas :
bsgom mi dgos te tshor grol lo :
thugs rje'i phrin las shugs phyung ba :
'di nyid myong ba tsam gyis ni :
blo dang bral ba'i don rtogs nas :
bsgom mi dgos te myong grol lo :
rgyud 'di'i man ngag gab pa rnams :
nga sprul rig 'dzin zhal nas 'byung :
cha rkyen dgos pa tshang bar ni :
phyi rabs skal ldan 'khor la ston :
ma tshang kha skong theg pa dang :
bstan pa gzhan nas legs bsdus te :
chos rnams dgongs don gcig pa'i phyir :
rgyud rgyal 'di yi grogs su bsdeb :
bstan pa 'di la zhugs pa des :
phyi nang gsang ba'i rtsa lag gis :
rang gzhan don du dam tshig ni :
mi nyams rang gi mig bzhin srungs :
nga yi sprul pa phyag drug pa :
rgyud 'di khyod la yongs su gtad :
sangs rgyas bstan pa khyod kyis srungs :
phyi rabs rnal 'byor stongs grogs gyis :
gsang ba ye shes khros pa'i sku :
lha mo tsit+ta dug thur ma :
rgyud 'di khyod la yongs su gtad :
sangs rgyas bstan pa khyod kyis skyongs :
bka' nyan las byed me'i spu gri :
'jig rten dregs pa mang por bcas :
rgyud 'di khyod la yongs su gtad :
sangs rgyas bstan pa khyod kyis srungs :
badzra sa ma ya hU~M hrI:
ha ha ha ha hoHhe :
a A:
zhes bka' bstsal nas 'khor ba bsgral bar mdzad do :
dgongs don 'gro ba kun grol gyi rgyud las :
mjug don yongs su gtad pa'i le'u bdun pa'o :
rgyud 'di gang du gnas pa de ni bde ba can ltar gnas so :
rgyud 'di kha ton du byed pa la sogs pa'i chos spyod la 'jug pa de kun bzang snang ba mtha' yas ltar gnas so :
rgyud 'di mthong ba dang :
thos pa dang :
dran pa dang :
reg pa dang :
rlung dang :
rdul gyis phog pa'i sems can rnams kyang ngan song du mi ltung zhing :
mtshams med pa lnga byas pa'i 'gro ba yang 'di thos nas :
ngan song las skyob par ma gyur na :
bdag pad+ma 'byung gnas kyis mtshams med pa lnga byas pa yin no :
bstan pa thams cad kyi dgongs don 'gro ba kun grol gyi rgyud ces bya ba rdzogs so :
skal ldan dad brtson shes rab snying rje can dang 'phrad par shog :
gter rgya :
sbas rgya :
zab rgya :
gnyan rgya :
g+hu h+ya rgya :[ \u0f88\u0f88\u0f88\u0f88 ]bdag 'dra mkhar chen bzas yi ger bris pa'o :[ \u0f88\u0f88\u0f88\u0f88\u0f88\u0f88\u0f88\u0f88\u0f88 ]bdag 'dra dri med lhun grub kyis /
tsa ri sprul 'khor gyi shar sgo rdo rje sgom phug ces bya ba nas spyan drangs pa'o //
skal ldan dgon par bka' thog mar bkrol ba las /
dus gcig la tshar bcu gsum 'phel ba lags so //
bkra shis dpal ldan sku gsum lhun grub 'gro don dar rgyas rgyal ba'i dbang por shog /

//
