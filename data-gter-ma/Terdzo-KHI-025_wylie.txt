@#//
snyan brgyud phrin las phur pa'i gnad tig gi smin grol 'bogs pa'i lag len phrin las gsang ba'i bcud 'dus zhes bya ba bzhugs so //
na mo gu ru badzra ku mA ra ya /
mi gnas ye shes kI la yas //
'khrul rtog thal bar 'byin mdzad pa /
khrag 'thung rdo rje 'dus pa'i zhabs //
spyi bor bkod nas 'dir gsal bya //
de la snyan brgyud phur pa'i gnad tig gi dbang bskur bsgrub pa la /sbyor dngos rjes gsum /
dang po sbyor ba yo byad kyi gshom ni /
stegs bur dkyil 'khor ras bris sam me tog sngon po'i tshom bu gtso bo gcig
/'khor bcu /
de rgyab sgo bzhi'i tshul du bkod pa'i khar 'phrul stegs la phur bu tshad ldan dar nag gi cod pan btags pa dang /
rnam bum so lnga'i bcud dang mgul chings mthing kha kha rgyan bcas pa steng 'og gam mdun rgyab byas nas bkod /
mdun du gtso bo'i sku tsaka dur khrod dpal chas /
sngags byang /
g.yas g.yon gsang dbang thod chang /
rig tsaka
/shel rdo /
rgyab tu tshe 'brang /
ril chang bcas /
sman gtor rak+ta /
phyi mchod rnams spyi ltar bsham /
gzhan yang /
las bum /
lcags hom du ling+ga /
gdab phur /
me tog sogs mkho ba'i yo byad rnams 'du bya'o //
de nas dbang don bdag mdun sgrub pa ni /
thog mar sngon 'gro skyabs sems yang dag zab tig ltar la cung zad kha bsgyur ba dang /
rgyun bshags yan lag brgyad pas tshogs gsag
/gter gzhung ting 'dzin rnam gsum nas bstod pa yan bdag mdun dbyer med du bsgrub /
de nas dzapa? khang phyes la bsnyen pa 'bru dgu ci lcogs /
sgrub sngags bcu bzhi pa mang tsam /
las sbyor spu gri cung zad bzla zhing bdag mdun gnyis kar spro bsdu'i dmigs gnad sbyar /
bum lha gsal btab la sgrub sngags brgya rtsa tsam bzla /
tshe sgrub dmigs pa gsal btab /
tshe dzapa? gang 'grub bzla zhing tshe 'gugs gtang /
mchod bstod phul /
yig brgyas nongs pa bshags /
bum lha 'od zhu bya /
las bum du 'khyil pa'i bskyed bzlas sam sngags tsam gyis byin brlab /
tshogs 'bul bar spro na yang dag zab tig la cung zad kha bsgyur nas bya /
rig pa'i me tog dor la gnang ba zhu /
gnyis pa dngos gzhi dbang bskur ba ni /
slob ma la khrus /
bgegs bskrad /
srung 'khor /
sems bskyed rnams spyi ltar byas la /
chos bshad khyad par /
de la de bzhin gshegs pa sras dang bcas pa thams cad kyi phrin las nus pa'i stobs gcig tu bsdus pa khrag 'thung khro bo thams cad kyi rgyal po /
bdud dgra dam sri 'dul ba la 'gran zla med pa'i mthu stobs kyi shugs chen po dang ldan pa dpal chen rdo rje gzhon nu la rgyud lung zab cing rgya che ba bsam gyis mi khyab par bzhugs pa rnams la brten nas /
slob dpon chen po pra b+ha hasti gtso bor gyur pa'i grub brnyes rig pa 'dzin pa rnams kyis man ngag bka' srol du mar bkral cing /
khyad par dpal chen he ru ka dngos o rgyan gyi slob dpon chen po rdo rje thod phreng rtsal gyis phyag rgya chen po'i mchog sgrub pa la bar du gcod pa'i bdud tshogs rnams kyang lha mchog 'di nyid bsgrubs pas rmeg med du bcom ste grub pa mthar phyin pa'i tshul bstan pas mtshon /
'phags bod kyi rdo rje slob dpon ma lus pa rnams kyis thugs dam gsang ba'i lhar bsten nas dngos grub brnyes pa da lta'i bar du'ang zam ma chad par byon pa 'di'i man ngag gangs can ljongs 'dir gtso bor gu ru rin po che'i bka' srol kho na dar rgyas su gyur pa las /
skabs su babs pa 'di'ang phrin las nus pa'i stobs rtsal 'chang ba lang gro lo tsA ba dang ngo bo chos kyi dbyings su gcig pa mkhas shing dngos grub brnyes pa thams cad kyi spyi rje /
sprul pa'i gter chen 7pad+ma 'od gsal mdo sngags gling pa la bka' gter chos sgo rab 'byams kyi bka' babs chen po bdun bzhugs pa'i nang tshan zab mo snyan du brgyud pa'i chos skor las byon pa ste /
de'ang mdo khams yon tan gnas lnga gcig 'dus rdzong shod bde gshegs 'dus pa'i pho brang chen por bzhugs pa'i skabs su dag pa'i snang ba 'byams klas pa'i ngang /
dur khrod chen po bsil ba'i tshal rang byung mchod rten bde byed brtsegs pa'i drung du bka' babs rig 'dzin chen po rnam pa dgus byin gyis brlabs shing rgyud dang sgrub sde'i gdams pa'i snying po rnams kun 'dus rig 'dzin pad+ma bde ba chen po ye shes sku'i rnam rol gcig nyid du mar 'char bas so sor bstsal pa las /
'dir slob dpon pra b+ha hasti'i dgongs pa bdud 'dul gu ru shAkya seng ges rjes su gdams te snyan brgyud du bstsal pa phrin las phur pa'i gnad tig gi smin byed bsgrub pa la sogs kyis mtshams sbyar nas maN+Dal 'bul du gzhug
/slob dpon dpal chen khrag 'thung rdo rje gzhon nu dngos su gsal ba la mos gus drag pos thal mo me tog dang bcas te gsol ba 'debs pa 'di'i rjes zlos mdzod /
ho :
'khor lo rgyas 'debs bde ba can :
rdo rje gzhon nu he ru ka :
slob dpon chen po bdag la dgongs :
bdag nyid yongs su smin mdzad gsol :
lan gsum /
dpal chen khrag 'thung rdo rje gzhon nu rang snang ye shes kyi dkyil 'khor 'khor lo rtsa gsum rgyal ba chos srung dang bcas pa mkha' khyab tu bzhugs pa la /
bdag sogs sems can thams cad deng nas byang chub ma thob kyi bar du rtse gcig gus pa chen pos skyabs su 'gro ba'i 'dun pas 'di'i rjes zlos /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen rdo rje gzhon nu la :
rang ngo shes pas skyabs su mchi :
lan gsum /
pha mar gyur pa'i mkha' mnyam gyi 'gro ba mtha' dag dpal he ru ka'i go 'phang mchog la 'god par bya /
de'i ched du gsang ba'i dkyil 'khor chen por smin byed zab mo'i sgor zhugs shing lam rim pa gnyis kyi rnal 'byor la brtson par bgyi'o snyam du sems bskyed pa 'di'i rjes zlos /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
rgyud rnam par dag par bya ba'i slad du /
zhing mchog dam pa de dag gi spyan sngar tshogs gnyis gsag cing sdig sgrib sbyang ba dang dge rtsa yongs su spel bar byed pa'i don dang ting nge 'dzin rjes su dran pas rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal :
sogs gsum /
dbang gi gzhi dgod cing ye shes pa'i byin rlabs dbab pa'i slad du khyed rang rnams lus ngag yid gsum gcun la dmigs pa 'di rtse gcig tu sgoms shig
/oM ma hA shUn+ya tA sogs /
chos thams cad rang bzhin gyis 'od gsal stong pa nyid kyi ngang las /
snod rnam par dag pa 'og min gsang chen rol pa'i dur khrod kyi bkod pa rdzogs pa'i dbus su pad+ma nyi ma lha chen pho mo'i gdan la /
bcud rnam par dag pa khyed rang rnams kyi rig pa'i ngo bo hU~M mthing nag yongs su gyur pa las skad cig gis dpal chen rdo rje gzhon nu sku mdog mthing nag
/zhal gsum g.yas zhal dkar la g.yon zhal dmar ba /
phyag drug g.yas dang po dang bar pas rdo rje rtse dgu dang rtse lnga /
g.yon dang po dang bar pas me phung dang kha T+wAM ga bsnams shing tha ma gnyis kyis ri rab phur bu 'dril ba /
dpal dang dur khrod kyi chas kyis brgyan cing zhabs bzhi 'dor thabs su bgrad pa'i pang du yum 'khor lo rgyas 'debs ma mthing skya ut+pal dang dung khrag bsnams pas 'khyud pa /
gnas lngar sras mchog rigs lnga yum dang bcas pa'i dpral bar oM dkar po /
mgrin par AHdmar po /
thugs kar hU~M sngon pos mtshan par gsal thob cig
/slob dpon dpal chen por gsal ba'i thugs ka nas 'od zer gyi snang ba chos kyi dbyings kun tu khyab pa 'phros pas bsgoms pa dang 'dra ba'i ye shes sems dpa' dang /
rtsa gsum rgyal ba sras dang bcas pa rnams kyang dpal chen rdo rje gzhon nu'i sku gsung thugs kyi phyag rgya'i rnam par kha char bu yug 'tshubs pa ltar byon nas khyed rang rnams la thim pas byin gyis brlabs pa'i mos 'dun drag tu mdzod cig
/spos rol dang spyan 'dren brjod /
sgrub sngags mthar /
dz+nyA na badzra A be sha ya a AH
btags pa brjod la dbab /
ye shes pa'i byin rlabs kyi rgyun byang chub ma thob kyi bar du brtan par byas par mos shig
/tiSh+Tha badzra /
zhes rgya gram mgor bzhag
/dbang dngos gzhi la stod las mchog sgrub kyi dbang bzhi /
smad las dgra bgegs bsgral dbang /
mtha' rten tshe'i dbang bcas gsum du yod pa las /
dang po la'ang bum gsang sher ye tshig dbang bzhi rim par 'byung ba'i /
thog mar bum pa'i dbang bskur dngos la 'dun pa 'di ltar du mdzod /
slob dpon dang dkyil 'khor gyi gtso bo dbyer ma mchis pa dang dbang lha nam mkha' gang bar sad pa rnams kyis bkra shis pa'i rnam pa du ma dang ldan pas rdo rje bdud rtsi'i chu rgyun gyis gang ba'i bum pas spyi bo nas dbang bskur bar mos shig
/rnam bum spyi bor bzhag la /
hU~M:
bcom ldan rdo rje gzhon nu che :
'khor lo rgyas 'debs yum dang sbyor :
bkra shis bum pa bzung nas ni :
byang chub sems kyis dbang bskur ro :
ka lA sha hU~M oM trAM hrIHAHa b+hi Shiny+tsa mi :
bum chu 'thor 'thung bya /
bum pa'i chus lus kyi nang gang /
rtog sgrib bag chags dang bcas pa'i dri ma gtor zhing ye shes lnga'i nus pa rgyud la blugs par mos shig
/gnyis pa rjes 'brel du sku gsung thugs kyi dbang bskur ba'i dang po sku phyag rgya'i dbang gi slad du /
dpal chen po'i sku las ye shes kyi phyag rgya gnyis pa gzi brjid bskal me ltar 'bar bzhin pa byon /
khyed rang rnams la thim pas dpal chen khrag 'thung rdo rje gzho+on nu'i sku dang gnyis med du gyur par mos shig
/sku tsaka spyi bor bzhag la /
hU~M:
rig pa rang snang dpal chen po :
dbyings kyi yum dang rab tu 'khril :
rab 'byams khro bo'i sprin phung 'phro :
rigs kyi bu la dbang bskur ro :
kA ya dz+nyA na a b+hi Shiny+tsa oM:
dpal gyi chas chen bcu dang dur khrod 'bar ba'i chas brgyad rnams gnas so sor bgos te mnga' gsol bas stobs dang rnam thar thams cad yongs su rdzogs par mos shig
/chas rnams gtad la /
hU~M:
rdo rje gzhon nu'i phyag rgya ni :
nang ltar stobs dang rnam thar chos :
phyi ltar dpal dang dur khrod chas :
khrag 'thung bdag por mnga' gsol lo :
a laM kA ra a b+hi Shiny+tsa oM:
des lha dbang lus la thob /
gsal brtan dag gsum dang ldan pa'i lha'i sku bsgom pa la dbang ba yin pas /
deng phyin chad snang stong sgyu ma lta bu'i lha'i dkyil 'khor sgom pa dang ma bral bas tha mal gyi snang zhen kun la bskyed pa phyag rgya'i gzer gyis thebs par gyis shig
/gnyis pa gsung bzlas pa'i lung gi slad du /
slob dpon dang mdun bskyed dbyer med pa'i thugs kar ye shes sems dpa' rdor sems tshon gang ba /
de'i thugs kar nyi zla kha sbyor gyi dbus su hU~M mthing nag sngags phreng gis bskor ba las sngags phreng gnyis pa 'phros /
zhal nas thon /
khyed rang rnams dpal chen por gsal ba'i zhal nas brgyud /
thugs kar ye shes sems dpa'i zhal du zhugs /
de'i thugs kar nyi zla'i ga'u'i nang hU~M yig gi mthar 'khod pa las sku dang sngags phreng me 'od mtshon cha nam mkha' gang ba 'phros /
rgyal ba sras bcas mchod /
khams gsum gyi nyon mongs pa sbyangs /
srid pa gsum gyi dregs byed thams cad gzir /
bar chad 'byung po thams cad tshar bcad /
snod bcud dkyil 'khor gsum du rdzogs par mos la sngags 'di rnams kyi rjes zlos /
bsnyen sgrub tshar gsum re /
spu gri tshar gcig rjes zlos byar gzhug
/sngags byang dang phreng ba mgrin par bzhag ste de nyid brtan par byas par mos shig
/hU~M:
srid pa 'byung zhing 'jig pa'i rlung :
mi phyed sngags su byin brlabs nas :
rdo rje'i dbyangs kyis dbang bskur bas :
srid gsum gzung 'dzin zil non shog :
wA ka dz+nyA na a b+hi Shiny+tsa A:
des sngags dbang ngag la thob /
bsnyen sgrub yan lag bzhi ldan gyi bzlas brjod dang /
ting 'dzin dmigs pa'i 'phro 'du bya ba la dbang ba yin pas /
deng phyin chad grags stong sgra brnyan lta bu'i gsang sngags kyi bzlas pa dang /
dgongs pa rnam bzhi'i spro bsdu chu bo'i gzhung bzhin chad pa med pas /
tha mal gyi sgra brjod dang 'dzin rtog kun la bzlas pa sngags dang 'phro 'du ting nge 'dzin gyi gzer thebs par gyis shig
/gsum pa thugs dgongs pa don gyi ngo sprad pa ni /
rdo rje'i tshig gi don dran pas dbyings rig zung 'jug gi ngang du mnyam par 'jog par zhu /
hU~M:
skye ba med pa chos kyi dbyings :
'gag med rig pa rang byung snang :
zung 'jug chen por byin brlabs pas :
dpal chen ye shes rang shar shog :
tsit+ta dz+nyA na a b+hi Shiny+tsa hU~M:
des chos dbang sems la thob /
'od gsal rnam par mi rtog pa'i 'jug ldang la dbang ba yin pas /
deng phyin chad dbyings rig gnyis med rang byung gnyug ma'i gshis la rang babs kyi bsam gtan dang ma bral bas /
gnyis su snang ba'i chos thams cad la dgongs pa mi g.yo ba'i gzer thebs par gyis shig
/de rnams kyis phyi mtshan ma'i dkyil 'khor du bum pa'i dbang bskur pa thob /
lus rtsa'i sgrib pa dag
/bskyed rim dbyibs kyi rnal 'byor bsgom pa la dbang /
zhi ba'i las dang rnam smin rig 'dzin 'grub /
'bras bu sku rdo rje sprul pa'i sku 'grub pa'i skal pa can du byas pa yin no //
gnyis pa gsang ba'i dbang la 'dun pa 'di ltar du mdzod /
slob dpon dpal chen rdo rje gzhon nu yum 'khor lo rgyas 'debs ma dang mnyam par sbyor ba'i byang chub sems kyi rgyun sangs rgyas thams cad 'dus pa'i ngo bo thod pa'i bdud rtsi dang ro gcig tu sbyar ba /
khyed rang rnams kyis myang bas rtsa khams thams cad la khyab ste rang bzhin brgyad cu'i rtog tshogs 'od gsal gyi dbyings su thim par mos shig
/thod pa'i bdud rtsi sbyin la /
A:
gting zab 'khor lo rgyas 'debs dbyings :
thogs med rdo rje gzhon nus sbyar :
srid pa dag byed bdud rtsi'i chu :
lce la bzhag cing snying dkyil bstim :
bo d+hi tsit+ta dz+nyA na a b+hi Shiny+tsa A:
des nang lus kyi dkyil 'khor la brten nas gsang ba'i dbang bskur pa thob /
ngag rlung gi sgrib pa dag
/bdag byin brlab pa'i rnal 'byor bsgom pa la dbang /
rgyas pa'i las dang tshe dbang rig 'dzin 'grub /
'bras bu gsung rdo rje longs spyod rdzogs sku 'grub pa'i skal pa can du byas pa yin no //
gsum pa shes rab ye shes kyi dbang don du /
mtshan nyid yongs su rdzogs pa'i gzugs dang lang tshos brgyan pa'i rig ma ye shes kyi phyag rgya'i ngo bor gyur pa khyed rang la byin pa dang 'du shes gsum ldan gyi sgo nas snyoms par zhugs pas /
lugs 'byung dang lugs ldog gi thabs shes dga' ba bcu drug nyams su myong ba'i mthar thug lhan skyes bde ba chen po 'pho med du brtan par mos shig
/rig tsaka gtad la /
hU~M:
'di ni 'khor lo rgyas 'debs te :
rol cig rol cig dpa' bo che :
rdo rje gzhon nu'i nga rgyal gyis :
dga' bzhi dbu mar yang dag sbyor :
ma hA su kha dz+nyA na a b+hi Shiny+tsa hU~M:
des gsang ba b+ha ga'i dkyil 'khor du shes rab ye shes kyi dbang bskur pa thob /
yid thig le'i sgrib pa dag
/gzhan lus pho nya'i myur lam bsten pa la dbang /
dbang gi las dang phyag rgya'i rig 'dzin 'grub /
'bras bu thugs rdo rje chos sku 'grub pa'i skal pa can du byas pa yin no //
bzhi pa brda dang tshig la brten nas don ngo sprod pa ni /
sngar phyag rgya'i rkyen las skyes pa'i dpe'i ye shes kyi rang ngor bltas pas rnam pa bde bar gsal yang rang bzhin stong pa nyid nyams su myong la brjod pa dang bral ba de nyid kyis mtshon byed du byas te /
mtshon bya dbyings stong nyid spros pa dang bral ba las rig pa'i rang rtsal 'khor 'das kyi snang ba sna tshogs su 'char ba shel gyi ngo bo dwangs pa la rtsal mdangs 'ja' 'od sna tshogs su shar yang don la ma grub pa ltar /
thams cad skye 'gag gnas gsum dang bral bar shes pas smra bsam brjod bral gyi ngang du mnyam par zhog cig
/shel rdo bstan la /
ho :
bde ba'i de nyid gsal bar snang :
ngo bo bltas pas rang bzhin stong :
bsam gyis mi khyab dbyings rig don :
mthar thug zung 'jug rtogs par gyis :
d+hA tu dz+nyA na a b+hi Shiny+tsa ho :
zhes cung zad 'jog
/des don dam ye shes chen po'i dkyil 'khor du bzhi pa'i dbang bskur pa thob pa yin pas /
cha mnyam shes bya'i sgrib pa dag
/'od gsal rdo rje snying po'i don bsgom pa la dbang /
drag po'i las dang lhun grub rig 'dzin 'grub /
'bras bu mi 'gyur rdo rje mngon par byang chub pa'i sku 'grub pa'i skal pa can du byas pa yin no //
de rnams kyis byang chub bsgrub pa'i phur bu'i dgongs pa gsum dang 'brel ba'i stod las kyi dbang bskur ba grub nas /
rtsa ba'i gnyis pa mtshan ma rdzas kyi phur bus dgra bgegs bsgral ba mngon spyod dmod pa'i rjes gnang bsgrub pa la /
mngon spyod rtsom pa po lta ba chos nyid kyi rdzong la zhugs shing sgom pa bskyed rdzogs kyi 'phrang la 'grim ste spyod pa snying rje'i srog dang ldan pas /
brtsam pa'i yul nyams pa bdun ldan gyi dgra bgegs la /
ji ltar rtsom pa'i phrin las dmigs pa'i rim pa rnams gsal 'debs 'tshal /
bdag nyid dpal chen khrag 'thung rdo rje gzhon nu'i sku gzi brjid dus mtha'i me ltar 'bar bar gyur /
e yaM dz+wa la raM/
mdun du brub khung yangs shing gting zab pa'i nang du dgra bgegs dam sri pho mo rnams rid cing nyam thag pa'i lus can du gsal /
g.yab dar 'gugs rgya bcas /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
phrin las phur pa rol pa'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i mthu la brten nas /
ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/oM badzra kI li kI la ya shI g+h+raM A na ya dzaHhU~M baM hoH
lan gsum /
bdag gi thugs ka nas sprul pa'i pho nya grangs med pas dmigs bya thams cad rang dbang med par bkug ste rten la bstim par gyur /
hU~M:
dam tshig chen po'i dus la bab :
sprul pa chen po'i dus\u0f8e
shwa na mu kha'i dus\u0f8e
sa bdag chen mo'i dus\u0f8e
bdag nyid chen mo'i dus\u0f8e
dam can 'khor bcas dus la bab :
sdang ba'i dgra dang gnod pa'i bgegs :
bar du gcod pa'i sde dang dpung :
yud tsam gyis ni 'dir khug la :
mngon spyod phrin las tshul bzhin mdzod :
rag+mo yag+mo :
kA la rU pa snying rtsa la yaM yaM:
srog la yaM yaM:
snying la phril phril :
srog la chuM chuM:
tsit+ta srog la tung tung :
snying khrag srog la shad shad :
thuM ri li li :
tseg tseg :
'ur 'ur :
shig shig :
gul gul :
myags myags :
sod sod :
d+hA ti ma ma karma shI g+h+raM ka ra ye :
mA ra se na pra mar+d+ha na ye hU~M phaT:
dmar chen rak+ta'i dgyes mchod tshar gsum phul bas gtso 'khor rnams kyi gzi brjid rab tu bskyed nas bcol ba'i phrin las mdzad par gyur /
hU~M:
dam tshig chen po'i dus la bab :
dngos grub bar chad byed pa'i bgegs :
gdug cing sdang sems ldan pa rnams :
zungs shig rgyob cig rnam par chings :
sod cig srog dang bral bar gyis :
rings par khug la smyor chugs shig :
phob cig gzir cig brlag par gyis :
gru gsum drag po'i snod du bskyil :
khrag 'thung 'bar ba'i zhal du bstab :
ma hA rak+ta kha raM khA hi :
hU~M:
nga yi dbang du gyur nas kyang :
bsgo ba'i bka' rnams nyan par gyis :
bran dang bka' nyan pho nya'i tshogs :
khyod kyi dam tshig dus la bab :
sngon chad tshul bzhin dam bcas pa'i :
mngon spyod phrin las myur du mdzod :
ma hA rak+ta kha raM khA hi :
hU~M:
gdug cing sdang sems ldan pa rnams :
lha 'am 'on te bdud kyang rung :
nga la bar chad byed pa rnams :
mthu dang rdzu 'phrul med par gyis :
ma hA rak+ta kha raM khA hi :
zhes pas rak+ta lan gsum 'bul /
gdab phur thal mo bsnol bas bzung la /
bdag nyid dpal chen po /
phur bu sras mchog
/ling+ga dgra bgegs kyi snying gar tshe srog gi rten nr-i tri dang bcas pa dngos su gsal bar gyur /
phur bu'i dbal rtser a yig dkar po'i 'od kyis sgrib gnyis bag chags dang bcas pa sbyangs /
srog rten la reg pa tsam gyis sgo lnga'i rnam shes dbal rtser bsdus /
nyon mongs pa'i yid rtsad bcad /
lnga 'dus kyi dwangs ma tshe bsod thams cad 'od zer dkar po'i rnam par 'ub kyis bsdus nas rang la thim /
kun gzhi'i rnam shes a yig dkar por gyur pa phur rtses ling gis btegs nas dpal chen po'i thugs kar thim /
phur pa'i dbal las 'phros pa'i mtshon cha'i char pas bag chags kyi gzugs rten dum bur gtub par gyur /
hU~M:
'dod khams gzugs khams gzugs med khams :
sku gsung thugs kyi dbyings su rdzogs :
ye shes gsum gyi srog ldan pas :
dug gsum rtsad gcod kI la ya :
'dril ni rdo rje gzhon nus 'dril :
dmigs pa dgra dang bgegs la gtad :
las ni tshe bsod rang la bstim :
rnam shes chos kyi dbyings su spar :
gzugs phung thal ba'i rdul du brlag :
'bras bu las ngan rgyun bcad de :
sangs rgyas rnams kyi sras su skyed :
mngon spyod phrin las yongs rdzogs mdzod :
oM badzra kI li kI la ya sarba big+h+nAn baM hU~M phaT:
dgra bgegs tsit+ta mA ra ya phaT:
rbad thuM ri li li :
zhes lag len ltar gdab cing thun brdeg
/sa lugs la slob dpon kho nas phyag len mdzad pa yin yang 'dir rnying lugs spyi ltar slob ma rnams la'ang phur bu 'dril zhing 'debs su gzhug
/de nas me hom sbar /
ling ro sman rag gis bran pa hom gzar du thogs te /
me hom ye shes kyi me rab tu 'bar ba'i klong du dpal chen rdo rje gzhon nu sprul 'khor dang bcas pa zhal gnam sa tsam du gdangs nas bzhugs pa la /
dgra bgegs bsgral pa'i sha khrag bdud rtsi'i rgya mtshor sbar pa zhal du bstabs pas dgyes pa'i bzhad sgra dang bcas te lhag med du rol par gyur /
hU~M:
dam tshig chen po'i sogs bab drug gsham du /
bar du gcod pa'i sde dang dpung :
rdo rje me dbal snying bsregs nas :
lus ngag rdul du brlag par mdzod :
ces dang spu gri'i gsham du dgra bgegs dam sri dz+wa la raM khA hi btags pas slob ma la'ang 'bul du gzhug
/mthar me lha chos kyi dbyings su gshegs /
thal ba dgra bgegs 'gugs bstim gong bzhin byas pa sgo them 'og tu dong gru gsum brus par mnan la /
sngar bzhin bab drug bskul ba'i tshig mjug
/bar du gcod pa'i sde dang dpung :
mnan no non cig satwam+b+ha ya :
zhes dang spu gri'i sngags la /
oM laM AHlaM hU~M laM satwam+b+ha ya nan :
ces mnan pa bya /
de rnams kyis mngon spyod drag po'i rjes gnang grub pa lags pas /
deng nas brtsam ste snang srid thal 'byin gyi dgongs pas phur bu rnam bzhi yul so sor gdab pa'i las la brtson par mdzod cig
/de nas tshe dbang la sgom bzlas tshe 'gugs gong du song bas /
'dir dbang dngos gzhi la 'jug pas chog kyang cung zad spro na /
gsum pa mtha' rten bkra shis tshe'i dbang bskur ba la dmigs pa 'di ltar du mdzod /
bdag mdun badzra ku mA ra'i :
sogs gter gzhung ltar /
mi 'gyur rtag pa'i srog thob gyur :
mda' dar g.yab  la /
oM:
dang por thugs bskyed rjes su dgongs :
sogs tshe 'gugs btang la sngags brjod /
tshe 'brang lhar gsal ba spyi bor bzhag pas sku gsung thugs kyi tshe dang ye shes kyi dbang dang dngos grub thams cad 'od zer bdud rtsi'i rnam par byon nas khyed rang gi sgo gsum la thim pas mi shigs pa'i thig ler byin gyis brlabs /
brtan g.yo'i dwangs bcud thams cad snying ga'i tshe rten la 'dus pas dpal chen po dang dbyer med pa'i gzhom bral rdo rje'i srog dang 'grib med gzhon nu'i lang tsho thob par mos shig
/tshe 'brang mgor bzhag la /
b+h+rU~M:
tshe yi dngos grub rgyud gsum po :
rtsa srog tsit+ta'i dkyil du bstim :
cis kyang mi chod mi shigs pa'i :
rdo rje gzhon nu'i srog thob shog :
A yur+dz+nyA na a b+hi Shiny+tsa b+h+rU~M:
tshe bsnyen brjod cing tshe ril chang yang sbyin /
rten snying dang shis brjod rgyas par spel la me tog 'thor /
rol mo'i sgra bsgrag go
/de rnams kyis snyan brgyud phur pa'i gnad tig gi rim pa dbang gi cho ga rgyas par grub pa lags /
smin pa grol bar byed pa khrid kyi rim pa zhu ba'i yon du maN+Dal phul /
de'ang spyir snyan brgyud kyi skor 'di rnams ston byed kyi tshig nyung yang bstan bya'i don rgyud lung man ngag thams cad kyi zab don 'dus pas shin tu rgya che bar bzhugs la /
'dir yang gnad tig gi gzhung spyi'i bzhugs tshul gyi dbang du byas na /
thog mar ngo bo dang btags pa'i gzhi gnyis kyis bsgrub pa'i gzhi bstan /
bar du phur bu rnam pa bzhi'i dgongs pas sgrub byed kyi lam 'bras bu dang bcas pa bstan /
mthar rim pa dbang dang bkra shis tshe'i cho ga gnyis kyis yan lag gi phrin las nye bar mkho ba bstan pa yin la /
de las sgrub byed kyi lam la /
tshad med snying rje'i phur pa 'gro drug gi sems can la 'debs pa thams cad la spyir khyab pa'i dbang du mdzad nas thog mar btags pa'i gzhi dang rjes su 'brel bar bstan te /
dngos gzhi bskyed rim srid pa phur bu snang srid snod bcud la 'debs pa dang /
mtshan ma rdzas kyi phur bu dgra dang bgegs la 'debs pa'i tshul gnyis kyi phrin las snying por bsdus pa bcas gsal rgyas su bstan pa rnams ni bskyed rim gyi phyogs yin la /
'dir 'chad par bya ba rdzogs rim gyi khrid la gnyis yod pa'i dang po mtshan bcas kyi rdzogs rim byang chub sems kyi phur bu yum gyi mkha' la 'debs pa'i khrid la /
thog mar sh+lo ka gcig gis rnam gzhag mdor bstan /
de nas lam gyi gzhi rlung dang gtum mo sgrub pa /
lam dngos pho nya'i spyod pas bde chen sgrub pa'i tshul gnyis kyi sgo nas rgyas par bshad /
e waM zung 'jug gzhi lam 'bras bur 'brel bas don bsdus te bstan pa rtsa ba rdo rje'i gsung 'di yin pas rtse gcig tu gsan 'tshal /
byang chub sems kyi phur bu ni :
sogs nas /
he ru ka dpal mngon du 'gyur :
ces gsungs pa ltar ro //
gnyis pa mtshan med kyi rdzogs rim khyab bdal ye shes kyi phur pa chos kyi dbyings su 'debs pa'i khrid la'ang thog mar sh+lo ka gcig gis lam gyi lus mdor bstan /
de nas gzhi sor bzhag ka dag ye grol gyi nyams len dang /
lam bogs 'byin lhun grub snang bzhi'i nyams len gnyis kyis rgyas par bshad /
mthar de las 'bras bu'i grub mthar snyogs pa'i tshul gyis don bsdus te bstan pa 'di ltar lags pas legs par gsan 'tshal /
rig pa ye shes phur bu ni :
sogs nas /
grub pa mtha' ru phyin pa 'o :
zhes pa'i bar brda 'phrod nges dal bar bklag
/'chad shes na gong gi sa bcad dang sbyar la rgyas par bkrol lo //
zhes gsal bar bstan pa'i don rnams nyams su len pa'i rnal 'byor la brtson nas zab lam mjal ba don ldan du mdzad par zhu /
gsum pa rjes rim ni /
de ltar na de dag rnams kyis snyan brgyud phur pa'i gnad tig gi dbang bskur khrid dang bcas pa legs par grub pa yin pas sogs kyis mtshams sbyar la dam tshig bsgrag gzung /
gtang rag maN+Dal sogs dbang gi rjes rnams spyi mthun bya /
cho ga'i mjug bsdu tshogs yod na rol zhing lhag ma gtang ba sogs dang /
med na dkyil 'khor pa la gtang rag mchod bstod /
nongs bshags /
rten dang bstun la gshegs bstim /
bdag bskyed bsdu ldang /
bsngo smon shis brjod rnams ni yang dag zab tig la cung zad kha bsgyur te bya'o //
bdag med phur bus bdag 'dzin thal bar 'byin //
'khor lo rgyas 'debs b+ha ga'i dbyings klong du //
rig pa rdo rje gzhon nu'i phyag rgyar rdzogs //
sprul pa'i sras mchog mkha' khyab spro gyur cig
/ces nye bar mkho zhing zab chos mchog 'di'i zhabs tog tu'ang 'dun pa'i blos /
bdud 'dul phur pa'i rig sngags 'chang ba pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel ///
/
