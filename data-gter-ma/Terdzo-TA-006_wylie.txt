@:
rig 'dzin srog sgrub las /
khrid yig gi rgyal po 'ja' gur 'od gsal gyi gter mdzod /
zab mo mkha' 'gro'i dag snang bzhugs so //
na mo d+harma d+hA tu ma hA san ti sa mA ti gu ru b+h+yaH
rab gsang 'ja' gur zag bral rdo rje'i dbyings //
lhun grub 'od lnga longs sku mtshan dpe'i bdag
/sprul pas 'gro 'dul rig 'dzin pad+ma 'byung //
yi dam DA ki chos srung spyi bor mchod //
phyi nang gsang ba'i chos tshul rab 'byams kyi //
snying po'i bcud bsdus dbu phyag rdzogs pa che //
bka' gter dag snang zab mo snyan brgyud kyis //
gangs ri'i khor yug khyon 'di mdzes gyur pa'i //
rdo rje'i chings grol byin rlabs bdud rtsi'i rgyun //
snyan brgyud 'o ma'i bcud mchog mar lta bus //
thos grol 'gro kun dga' ba'i re skongs shig
/thugs bcud 'dus pa rig 'dzin thig le'i khrid //
mkha' spyod dbyings gzhi rdo rje'i maN+Da lar //
dpa' bo DA ki'i gsang sngags rdo rje'i tshig
/'od gsal snying po gdod ma'i gnas lugs ngang //
lhun gyis grub pa'i rang mtshang ston pa'i glu //
'dir cig smras so sgyu ma'i rnal 'byor pas //
skal pa dman dang rgyu 'bras phyogs su zhen //
lam dor lam log lam dman lam 'khyogs pa //
skal med rnams la gsang dang ye gsang dang //
rlung gi phyogs tsam 'dzag med rgya yis thob //
skal bzang rab mchog blo gros nor ldan zhing //
lhag par skyes rabs rgya mtsho'i bsod nams phul //
'dir ni theg chen chos la mngon 'jug pa'i //
a ti'i dal la 'du zhing mngon sum du //
snang bzhi rdo rje'i lam nas mi 'khyog pa'i //
rig 'dzin chos rje bla ma'i rjes zhugs pa //
skal bzang rnams la rdo rje'i dbyangs 'di sgrog
/de la srog sgrub yang snying thun mong gi khrid yig srid zhi'i 'od gsal gyi nyi ma /
rang byung dbyings rig dag pa'i lam chen zhes bya ba /
man ngag snying po dam pa 'di'i /
rdo rje'i lus mdor bstan na /
sngon 'gro dngos gzhi rjes gsum las /
rgyas par bshad na sngon 'gro la yang /
thun mong dang khyad par gnyis las /
thun mong sngon du bshad pa la bzhi ste /
dal 'byor rnyed par dka' ba /
tshe mi rtag pa bsam pa /
las rgyu 'bras bslu ba med pa'i khrid du 'jug pa /
'khor ba'i nyes dmigs dang thar pa dam pa'i phan yon bstan pa dang bzhi las /
dang po dal 'byor rin po che rnyed par dka' ba bsam pa ni /
dbul pos yid bzhin gyi nor bu rnyed pa /
'jig rten gyi khams su u dum wA ra'i me tog 'byung ba /
rgya mtshor gnya' shing gi bu gar ru sbal gyi mgrin pa tshud pa /
zhal ba dang ldan pa'i gyang logs la sran ma ji tsam gtor kyang gcig kyang mi chags pa la sogs pa'i dpe bsam gyis mi khyab pa mtha' dag la bsam pa ste /
dpe'i sgo nas rnyed par dka' ba bsam pa'o //
grangs kyi sgo nas bsam pa ni /
dper na 'bru'i phung po brtsegs pa'i rmang lta bu ni ngan song gsum yin la /
grangs kyang mang la sdug bsngal yang che ba ni rgyal ba'i mdo rgyud thams cad du gsal ba ltar la /
de'i gong ma ni mtho ris kyi 'jig rten gsum /
bde 'gro ngan song las 'phags pa tsam yin yang /
srid pa'i las mtha' yas pa ma spangs pas /
slar yang 'khor bar 'jug pa'i sdug bsngal sogs mtha' yas pa yod la /
de'i rtse mo 'bru'i tshogs nyung ngu las mi gnas par gyur pa ni /
dal 'byor rin po che 'di nyid kyi dper mtshungs pas /
da res kyi dal 'byor 'di nyid don dang ldan par bya dgos so //
gzhan yang ngan song gi 'gro ba ni sa gzhi lta bu /
mtho ris kyi sems can gyi grangs ni kha ba bu yug 'tshubs pa lta bu /
dal 'byor chos ldan gyi skyes bu'i lus ni sen rtse'i rdul lta bu /
grangs kyi sgo nas kyang rnyed par dka' ba'i tshul mtha' yas pa gsungs pa rnams bsgom par bya zhing /
le lo dang snyom las kyi g.yang sar mi 'jog par bya'o //
rgyu'i sgo nas rnyed par dka' ba ni /
ngan 'gro'i rgyu sdig pa ci yang mi bya zhing spong la /
bde 'gro mtho ris kyi rgyu dge ba bcu sogs zag bcas dang zag med phra rags kyi dge ba phul du gyur pa'i rgyu la brten nas /
da res dal 'byor gyi mi lus 'di 'bras bur thob pa yin pas /
rgyu 'bras bslu ba med pa la bsam par bya zhing /
de ltar rgyu yi sgo nas rnyed par dka' ba bsam pa dang /
gzhan yang sngar gyi sangs rgyas byang chub sems dpa' sogs dang /
'das pa dang da ltar bzhugs pa thams cad kyis chos byed cing sangs rgyas sgrub par byed pa'i rten mi lus kho na yin te /
mi yi lus mchog 'di'i dkar po'i yon tan la bsngags na /
bde bar gshegs pa thams cad kyi rdo rje'i ljags kyis brjod par mi nus shing /
mi long /
de ltar dang po dal 'byor rnyed par dka' ba /
dpe dang grangs dang /
rgyu dang ngo bo'i sgo nas yon tan la bsam pa sogs song nas /
!
gnyis pa de lta bu'i mtshan nyid kyang mi rtag pa'i rang bzhin can du bstan pa ni /
sngon 'khor 'das gnyis rgyab gyes pa nas /
tha ma dus de ring yan gyi 'dus byas kyi snang ba thams cad rdul tsam yang mi rtag par gyur pa dang /
ma 'ongs par yang ci shar ci snang yang mthar de lta bu'i rang bzhin can las ma 'das pa dang /
da lta phyi'i snang ba sna tshogs pa 'di dag mdang gi rmi lam lta bu /
med bzhin du tshogs drug gi sgo la snang tsam du dngos por ma grub pa me long gi gzugs brnyan lta bu /
don la snod kyi 'jig rten 'di dag gnas skabs su dus bzhi'i 'gyur ldog gi sgo nas mi rtag
/mthar thug me bdun chu gcig gis 'jig pas stong par 'gyur ba dang /
rang gi phung po khams dang skye mched 'di yang /
skye rga na 'chi'i dbang gis rim par 'gyur ba dang /
spyir gyi 'dus pa thams cad 'bral /
bsags pa thams cad 'dzad /
brtsigs pa thams cad zhig
/'dus byas thams cad la snying po med pa dang /
khyad par du rang gi tshe skal rlung gseb kyi mar me lta bu 'di yang /
nad bzhi brgya rtsa bzhi /
gdon bgegs rkyen ngan gyi 'tshe ba mi bzad pa ji tsam 'dug pa thams cad 'chi ba'i rkyen yin /
gson pa'i rkyen ni cung zad tsam yang mi 'dug pa dang /
'chi ba'i dus gnas grogs rkyen la nges pa ma mchis pa dang /
sang 'chi gnangs 'chi do nub 'chi tshod mi thengs /
'chi ba'i rkyen gyi nad drag po'i dus su babs na /
sman bcos rim gro thams cad kyi mthu rdugs /
lus ngag yid gsum gyi lang tsho dang stobs dpal nyams /
kha zas dang skom la zhen pa log
/bsags pa'i nor /
mdza' ba'i grogs /
sdod pa'i gnas /
gces pa'i srog thams cad dor te /
cha med kyi yul /
ya nga ba'i gnas /
dur khrod bas mtha'/
nags gling /
chu 'gram rnams su bya dang gcan gzan gyi gling du /
gces pa'i lus 'phangs /
btags pa'i ming yal /
sems nyid gcig po bya sgro rlung gis khyer ba bzhin du gtad med dang rten med du /
srid gsum rigs drug gi las rjes su /
mgon med dang skyabs med du 'khyams dgos pa ni a re skyo
/zhe re 'jigs /
mtshangs re che /
mgo stong snying med tshe 'dir zhen cing chags pa tsho soms shig
/de ltar 'chi ba mi rtag pa'i tshul bshad nas /
!
da ni gsum pa chos kyi rtsa ba rgyu 'bras bslu ba med par bstan pa ni /
sngon gyi dge ba'i 'bras bu phun sum tshogs pa la brten nas /
da lta mtho ris kyi gnas su dpal 'byor dga' bde'i 'bras bu la chos bzhin du spyod pa 'di byung /
sngon gyi sdig pa'i 'bras bu la brten nas /
da lta rigs drug gi sdug bsngal mi bzod pa 'di byung /
sngon dge sdig spel ma'i las la spyad pas /
da lta bde sdug sna tshogs pa myong ba 'di byung /
las kyi bsags tshul re re la'ang /
byed pa rgyu mthun gyi 'bras bu /
rnam smin rgyu mthun gyi 'bras bu /
myong ba rgyu mthun gyi 'bras bu /
stes dbang gi 'bras bu sogs las kyi 'bras bu du ma zhig 'phel bar bshad 'dug pas des na sdig pa'i 'bras bu ni sdug bsngal 'khor ba /
dge ba'i 'bras bu ni bde ba mtho ris thar pa /
dkar nag bslu ba med pa'i rgyu 'bras zhib mor dpyad cing bsam pa dang /
sngon gyi rgyal ba sras dang bcas pa thams cad kyis sdig pa spangs dge ba sgrub phyir dka' ba spyad pa'i rnam thar dang /
bcom ldan 'das kyi zhal nas kyang /
sdig pa ci yang mi bya ste //
dge ba phun sum tshogs par spyad //
rang gi sems 'di yongs su 'dul //
'di ni sangs rgyas bstan pa yin //
zhes gsungs pa bzhin /
sngon byas kyi sdig pa la 'gyod sems kyis bshags pa /
gnyen po stobs bzhi'i sgo nas sbyong ba /
phyin chad mi byed par dam bca' ba dang /
sdom pa gsum gyis rgyud bsdoms te /
mtho ris dang ngan song gi sgo dgag pa'i phyir /
rnam mkhyen zhi ba'i ting 'dzin gyi lam du zhugs te /
rtse gcig tu dben par gnas par bya ba ni mchog tu 'gyur te /
klu sgrub kyis /
dge ba las ni bde 'gro dang //
mi dge ba las sdug bsngal nyid //
gnyis la mi gnas thar pa 'o //
zhes gsungs pa ltar gyi las 'bras bslu ba med pa la /
nyin mtshan rtse gcig tu bsgril te bsgom par bya ba ni gsum pa'o /
!
/bzhi pa 'khor ba'i nyes dmigs dang thar pa'i phan yon bshad pa ni /
de la dang po 'khor ba ni /
sdug bsngal mtha' yas pa'i 'byung gnas te sdug bsngal mtha' yas pa'i rten /
sdug bsngal mtha' yas pa'i btson dong /
me 'ob chen po'i gnas gar phyin kyang bsil ba med pa lta bu'i 'khor ba 'dir gar skyes kyang bde ba'i go skabs med pa /
su dang 'grogs kyang mi dge ba'i lam ston cing thar pa'i bde 'byor 'phrog pa /
las dang bya ba ci byas kyang ngan song gi snon mar 'gro ba /
dug lnga'i g.yo sbyor gyis chos brgyad tshe 'di'i zhen pas /
lto gos kyi phyir du dmyal ba'i gting rum chen por tshe long med du bskyur ba /
bdud bzhis rtag par gtses te chos dran pa'i dbang med cing /
tshe 'di'i snang ba bden bden dang /
rtag rtag yus yus su song ste /
dam pa'i chos la log lta dang /
skur 'debs phyi bshol byas nas dge sdig phyin ci log tu spyad pas /
ngan song gsum gyi sa dang rigs drug gi gnas nas thar pa med pa ni 'khor ba'i sdug bsngal /
mi rtag cing 'gyur ba ni 'khor ba'i sdug bsngal /
mnar zhing mgon skyabs dang bral ba ni 'khor ba'i sdug bsngal /
zla med gcig pur myong dgos pa ni 'khor ba'i sdug bsngal lo /
!
/thar pa dam pa'i phan yon ni /
bdag gzhan mnyam nyid du rtogs pas dgra gnyen gyi snang ba med /
'khor 'das ris med du rtogs pas spang blang gi tshul khrims gtsang /
snang ba rang sems su rtogs pas byang chub kyi sems 'byongs /
snang stong dbyer med du rtogs pas chags sdang dang phyogs ris dag
/bya bral brjod med du rtogs pas 'khor 'das kyi mtshangs zhig
/rang ngo rang grol du rtogs pas bde chen gyi btsan sa zin pa ni /
nges don thar pa dam pa'i phan yon bstan pa ste bzhi pa'o //
!
//spyi don gnyis pa khyad par gyi sngon 'gro bstan pa la rim pa lnga ste /
skyabs su 'gro ba /
byang chub kyi mchog tu sems bskyed pa /
rdo rje sems dpa'i sgom bzlas /
maN+Dal 'bul ba /
bla ma'i rnal 'byor bsgom pa dang lnga las /
de la thog mar skyabs su 'gro ba la /
rgyu'i skyabs 'gro dang /
'bras bu'i skyabs 'gro gnyis las /
rgyu yi skyabs 'gro ni /
skyabs su 'gro byed kyi cho ga de nyid la 'bad par bya ba yin la /
'bras bu'i skyabs 'gro ni /
skyabs su 'gro bya dang 'gro byed kyi mkhan po'i rang ngo rang gis rig pas /
dkon mchog gsum dang rang sems tha mi dad du rtogs pa ni /
'bras bu'i skyabs 'gro yin pas gnad shin tu gal che /
de la skyabs su 'gro ba'i yul ni /
phyi ltar sangs rgyas chos dang dge 'dun /
nang ltar bla ma yi dam mkha' 'gro
/gsang bar chos sku longs sku sprul sku
/don la ngo bo rang bzhin thugs rje gsum gcig tu lhun gyis grub pa'i bdag nyid /
dang po 'khor 'das gnyis kyi spro gzhi /
da lta 'khor 'das gnyis med du skyabs 'gro byas pas lhun grub tu sangs rgyas pa /
ye gzhi'i steng du dag pa gnyis ldan gyi dgongs par rig 'dzin 'dus par skyabs su 'gro ba ni /
oM AHhU~M:
mkha' mnyam srid zhi'i skyabs kun snying po'i bcud :
dbang drag rig 'dzin pad+ma thod phreng rtsal :
khyod skur snang srid rgyal ba'i dkyil 'khor rdzogs :
'gro kun srid las bsgral phyir skyabs su mchi :
mtha' bral yangs pa chos sku rdo rje'i mkha':
ngo bo rang bzhin thugs rje ro gcig pas :
srid zhi'i khams kun 'ja' lus rdo rje'i ngang :
mi 'gyur dbyings rig dwangs mar skyabs su mchi :
de ltar skyabs su song nas /
'dir snang zag pa dang bcas pa'i 'jig rten gyi skyabs las log ste /
yang dag pa'i chos nyid mya ngan las 'das pa'i 'phags pa dkon mchog gsum dang rtag tu mi 'bral zhing skyabs 'gro'i bslab pa mtha' dag la yang dag par gnas par bya'o /
!
/gnyis pa byang chub mchog tu sems bskyed pa ni /
smon pa nam mkha' dang mnyam pa'i sems can thams cad dang /
bdag nyid lhan cig tu rdzogs pa'i sangs rgyas kyi go 'phang thob par byed pa dang /
'jug pas smon par byed pa'i sems nyid kyi ngo bo de rang gzhan gnyis med byang chub sems kyi snying po yin par ngo shes te /
smon 'jug dbyer med nam mkha' lta bu'i ngang la gnas pa ni /
byang chub kyi sems yang dag pa yin te /
de ltar sems bskyed pa'i cho ga ni /
sems bskyed kyi dpang po skyabs 'gro'i skabs ltar gsal btab la /
gsang mchog 'od gsal ye shes thig le'i gzhir :
'gro kun sgrib gsum dag nas sku dang gsung :
thugs kyi thig le lhun grub snang bzhi'i ngang :
gzhon nu bum skur grol bar sems bskyed do :
yan lag bdun pa ni /
gshis rig ma bcos gnyug mar phyag 'tshal zhing :
gting mtha' bral ba'i 'od gsal mchod par 'bul :
'khor ba myang 'das mnyam nyid klong du bshags :
blo bral chos zad chen por rjes yi rang :
lhun grub rdzogs pa chen po'i chos 'khor bskor :
'khor ba dong nas sprugs par gsol ba 'debs :
'khor gsum dmigs mtha' bral ba'i pha mthar bsngo :
zhes sems bskyed kyi mjug cho ga'i kha skong du brjod pa'o /
!
/gsum pa sdig sgrib myur du dag par bya ba'i phyir du rdo rje sems dpa'i sgom bzlas ni /
bdag nyid kyis gtsor byas khams gsum 'gro ba rigs drug ma lus pa'i spyi bo'i gtsug tu /
paM las pad+ma a las zla ba ma las nyi ma'i dkyil 'khor gyi steng du /
rang rig gi ngo bo ar gsal ba las 'od 'phros /
sems can thams cad kyi sdig sgrib dang /
yun gyi bag chags thams cad sbyangs /
snang srid 'ja' 'od kha dog lnga ldan gyi gur khang /
rdo rje snying po'i gzhal yas su byin gyis brlabs la /
rang gi spyi bor hU~M gi 'phro 'du las rdo rje sems dpa'i sgom bzlas bya ba ni /
pad zlar nyi steng rang rig ar gsal ba'i :
'od zer 'phro 'dus khams gsum srid gsum gyi :
snang grags thams cad rdo rje snying po'i zhing :
ye shes 'od lnga 'ja' zer thig ler 'khrigs :
de steng yi ge hU~M gi 'phro 'du las :
dran rig snang stong rdo rje sems dpa'i sku :
ngo bo gcig la rigs lnga rigs brgya sogs :
nam mkha'i khams gang chos dbyings khyab par gsal :
rgyud sde bzhi drug theg pa rim dgu yi :
so so'i gnas nas rgyal ba'i dkyil 'khor gang :
thams cad gnas gsum 'bru gsum hU~MHyig mthar :
yig brgya'i 'phro 'dus sgrib gsum bag chags sbyang :
yig brgya brjod /
gnyen po stobs bzhi'i sgo nas sdig bshags kyi rim pa gzhan dag kyang skabs 'dir bya /
mthar rdo rje sems dpa' 'od du zhu nas rang rig ka dag lhun grub chen po dang dbyer med pa'i shes rig rang ngor bzhag pas rang babs ye grol gyi dgongs pa rtogs pa ni /
'bras bu don dam gyi rdo rje sems dpa' ngo 'phrod pa yin no //
las kyi sgrib pa yul gyi snang 'dzin zad pa /
shes bya'i sgrib pa shes rig gi skyong sgom dag pa /
sgrib med kyi rig pa g.ya' yis ma gos pa ni sdig pa dag pa'i tshad do /
!
/bzhi pa maN+Dal 'bul ba ni /
yul ni rang gi rtsa ba'i bla ma sangs rgyas sku lnga'i bdag nyid du shar ba'i chos sku longs sku sprul sku mngon par byang chub rdo rje lta bu'i skur bstan pa'i rgyal ba rnams la 'bul /
yo byad ni /
phyi ltar sprul sku'i zhing khams /
nang ltar longs sku'i zhing khams /
gsang ba chos sku'i zhing khams /
rang gi sgo gsum gyi lus longs spyod dang bcas pa 'dzin pa med par blos ling gis btang ste 'bul bar bya ba dang /
de ltar 'bul mkhan gyi shes pa 'dod pa'i dris ma gos pa /
stong gsal rnyogs pa dang bral ba cir yang mi dmigs pa ni /
srid zhi mnyam pa nyid kyi mchod pa de kho na nyid kyi maN+Dal lo //
'byams klas zag med bde chen chos kyi dbyings :
rab 'byams srid zhi rang byung rig pa'i ngang :
mi 'gyur dbyings rig sku gsum zhing rab 'byams :
snang stong lhun grub 'od lnga'i tshom bur 'bul :
sgyu 'phrul zag med rdo rje'i lus kyi sbubs :
'od kyi rtsa dang ye shes rlung lnga'i zhing :
rgyal ba zhi khro rang byung dam rdzas dang :
gnas yul dur khrod dpa' bo DA kir bcas :
dwangs ma'i gshis rig ma byung ma skyes shing :
zag bral blo 'das gdod nas kun tu bzang :
dag pa gnyis ldan ye shes 'khor lo 'di :
rig 'dzin rgyal ba'i dkyil 'khor lha la 'bul :
bzhes nas mchog gi dngos grub bdag la stsol :
gzhan yang sman dang 'bru dang 'dod pa'i yon tan ci 'byor gyi maN+Dal 'bul bar bya'o //
'dis ni tshogs gnyis rdzogs shing sgrib gnyis byang sku gsum 'bras bu'i zhing du mngon par sangs rgyas par bshad /
phan yon brjod kyis mi long /
!
lnga pa bla ma'i rnal 'byor bsgom pa ni /
bla ma ni srid zhi yongs kyi khyab bdag gdod ma'i dpal mgon /
dam pa'i chos 'phags pa'i dge 'dun mchog thun gyi dngos grub thams cad kyi 'byung gnas /
dkar po'i yon tan thams cad kyi gter mdzod /
spyan dang mngon shes grub pa'i rtags la sogs pa ngo mtshar gyi snang ba mtha' yas pa'i gnas /
skyon dris ma gos yon tan gyi phung po /
bdag cag 'khor ba las 'dren par byed pa'i mkhan slob /
smin grol gyi gdams pa ster ba'i bla ma /
byang chub kyi lam bzang bgrod pa'i lam mkhan /
'khor ba'i 'phrang ring las skyabs pa'i skyel ma /
bdud bzhi'i dpung chen 'joms pa'i go mtshon /
ma rungs dug lnga 'byin pa'i sman pa /
mkha' spyod rang zhal ston pa'i sgron me /
bde chen thar gling du skyel ba'i gru chen /
bdag gi re sa dang 'ju sa /
tshe 'di'i blo gtad /
phyi ma'i re gnas khyed mkhyen no bsam pa'i ngang nas /
phyi sgrub khrom tshogs su bsgom pa /
nang sgrub tho brtsegs su bsgom pa /
gsang sgrub nor bu lugs su bsgom pa las /
da lam 'dir kun 'dus nor bu lugs su bsgom par byas la rang gi spyi bor rtsa ba'i bla ma dang thod phreng rigs lnga dbyer ma mchis par gsal btab la /
srid zhi'i ngo bo rang byung snying po'i bcud :
'od gsal rgyal po rang grol chos kyi sku :
ma 'gag snang ba gang shar ye shes kyi :
rgyal ba'i dkyil 'khor mi zad longs spyod rdzogs :
gang 'dul thabs kyis 'gro ba 'dren pa'i mgon :
phyogs dus rgyal ba kun 'dus rig pa 'dzin :
thod phreng rigs lnga'i sku gsung thugs rdo rje :
yon tan 'phrin las snying por gsol ba 'debs :
mdo rgyud lung dang man ngag chu bo'i mgo :
bka' gter snyan brgyud nges don yongs kyi mdzod :
thar gling 'gro ba 'dren pa'i ded dpon mchog :
drin can rtsa ba'i bla mar gsol ba 'debs :
rang byung rang rig shes pa bzo med ston :
zag med dbyings rig snang stong lhing par ston :
lhun grub snang stong snang bzhi'i snying por ston :
'pho med mchog gi bde chen 'dir stsol cig :
dbang bzhi len pa ni /
snang grags thams cad rgyal ba'i sku dang gsung :
thugs kyi rdo rje thig le 'od lnga'i bcud :
spyi mgrin snying ga lte gsang gnas lngar babs :
sgo lnga'i 'dzin snang 'od skur rgya ral nas :
chu zla sprul pa sgyu ma'i dpe brgyad dang :
'od gsal stong dbyings chen mor mkha' spyod sbubs :
'og min rdo rje'i gdan bzhir dbang bzhi rdzogs :
phyir mi ldog pa'i rgya yi mdzes skur bstan :
srid gsum 'gro kun mos pa rgya mtsho'i mkhar :
gang 'dul sprul pa'i 'od zer mtha' yas pa :
rgyal ba'i zhing nas bdag gis yongs spros te :
khams gsum 'khor ba dong nas sprugs par shog :
ces dbang bzhi blangs nas /
rjes smon lam ni /
ho :
mnan na nem byed btegs na rab 'phar ba'i :
phyi nang med pa 'od lnga ye shes sbubs :
gsal 'grib bral ba rang byung rig pa'i gzhi :
sku zhing gdul bya rnam dbyer med pa'i mkha':
chos nyid sgyu ma rdo rje snying po'i gzhir :
kun bzang snang mtha' 'od dpag med pa'i mgon :
cir yang ma grub srid zhi yongs khyab ste :
zab gsang rdo rje'i sbubs su sangs rgyas shog :
chos dbyings klong 'di rgyal ba'i skyed mos tshal :
bdag gi sprul pas zhing kun phyur bur bkang :
mdzad pa rgya mtsho bsdu bzhi'i chos 'khor gyis :
srid gsum 'gro ba'i ded dpon chen por shog :
bkra shis ni /
'od gsal snying po don gyi gzhal yas nas :
brgyud gsum bla ma 'ja' lus rdo rje'i sku :
mi zad rgyan gyi 'khor lo'i sprul pa yis :
a ti'i sgrub brgyud 'phel ba'i bkra shis shog :
srid zhi gzhir rdzogs 'bras bu chos zad klong :
bde chen mi g.yo thar gling dga' bde'i zhing :
'gro ba 'di drug zag med 'od gsal ngang :
nyin mtshan bde legs skyong ba'i bkra shis shog :
ces mthar dbang bzhi blang /
bla ma dang rang sems dbyer med du mnyam par gzhag
/rjes dge ba'i rtsa ba byang chub kyi mchog tu bsngo ba sogs so so'i mjug tu sbyar te /
ka dag blo 'das rgya yan ye grol rang babs kyi gnas lugs chu bo'i rgyun nam mar me'i rtse bzhin du skyong ba ni shin tu gces so //
des ni thun mong ma yin pa'i sngon du 'gro ba'i rim pa rnams song ngo //
!
//spyi don gsum pa dngos gzhi'i rim pa ni /
bskyed rdzogs gnyis las /
dang po bskyed rim gyi skor /
phyi sgrub nang sgrub gsang sgrub yang gsang gi sgrub pa sogs /
gzhung nas ji ltar bshad pa bzhin byas la /
bsdus pa byed na spros med kyi tshe sgrub tsam gyis kyang rung ngo //
de ltar bskyed rim gyi skor rnams song nas /
!
gnyis pa rdzogs rim gyi skor la /
sems mi gnas pa gnas par byed pa'i thabs gtso bor bstan pa dang /
gnas pa brtan par byed pa /
brtan pa bogs dbyung bar byed pa gsum las /
dang po mi gnas pa gnas par byed pa'i thabs dgos pa'i rgyu mtshan ni /
'khor 'das rgyab gyes pa'i dus nas /
yul snang so sor zhen pas /
da lta de'i bag chags 'thug pos /
mig gzugs /
rna ba sgra
/sna dri /
lce ro /
lus reg bya sogs tshogs drug gi yul snang sgo ma 'gag pas /
chags sdang rmongs gsum gyis kun gzhi nyon yid kyi steng du las bsags pas /
khams gsum rigs drug tu skye ba'i rgyu byed pa yin /
de'i nyer len 'gog par byed pa'i man ngag la /
blo rab kyis rdzogs pa chen po /
'bring gis phyag rgya chen po /
tha mas dbu ma chen po'i zab don /
de nyid kyi dgongs pa la mnyam par gzhag pas /
rnam rtog bag chags kyi ma rig pa hrul por song nas /
zhen 'dzin gyi mun pa sangs pa'i gzhi rang rig gi rang tsho tshugs nas /
'khor ba dong nas sprugs par byed pa yin te /
de la dang po mi gnas pa gnas par byed pa'i khrid la /
phyi yul thog tu mnyam par 'jog pa mtshan ma dang bcas pa'i zhi gnas /
shing bu rde'u la brten te mnyam par 'jog pa /
thub pa chen po /
spyan ras gzigs /
o rgyan sogs rgyud sde'i lha tshogs gang dang gang bsgom yang de la brten nas dmigs pa gzhan du mi yengs pa byed pa'i rten /
zhi gnas skye bar byed pa'i thabs yin pas /
thog mar 'di la rtags thon par 'bad dgos /
gzhan yang sdang ba'i dgra
/byams pa'i gnyen /
yul gang la 'phro zhing zhen par gyur pa /
de la brten nas sems bzung bar gyur kyang lam chod che bar bshad do /
!
/gnyis pa nang sems thog tu 'jog pa gnas pa brtan par byed pa'i thabs mtshan ma med pa'i zhi gnas la /
bying rgod 'phro gsum la brten te /
de'i ngo bor mnyam par 'jog pa ni /
dang po bying ba'i skabs su /
shes pa gang du yang mi 'phro ba bar snang g.ya' dang bral ba'i ngos lta bu la /
rgya mtsho chen po'i chu ltar g.yo 'gul med pa /
phyi rol du nyin mtshan song ba mi tshor /
nang du ting nge 'dzin gyi gsal 'grib mi tshor ba /
mi rtog pa bag la nyal du gyur pa ni bying ba yin te /
'di'i dus su bying ba'i ngang la nan ltar mnyam par gzhag pas /
skabs shig nas rkyen bzang ngan zhig gis bskul te nges par 'phro bar 'gyur /
'phro mkhan gyi shes pa la rang ngo rang shes su lhing par 'phyor bcug pas bying ba'i skyon dag
/'phro mkhan gyi shes pa bag med kha yan du ma song bar gsal stong mnyam nyid kyi rtse 'phrod /
de bzhin du rmug pa zhes bya ba ci yang mi 'char ba /
mi go ba /
mi rig pa glen pa'i rigs can gyis rmug pa dang /
rgyud zhi gnas kyis brlan te /
gnas lugs mi rtog pa'i ngang du 'byams pa gnyis yod de /
phyi ma ni rang thog tu bzhag pas gong bzhin grol bar 'gyur /
rgod pa dang 'phro ba la /
chags can gyis phyi nang gsang ba'i zab khyad kyi rlung lnga'i sgo nas sems 'dzin pa dang /
chags med 'bru gsum skye med rdo rje'i bzlas pa dang /
brjod pa don dam brda bsgyur rdo rje'i bzlas pa sogs skabs dang sbyar /
don rang rig gi ngo bo car phog tu phu ded mda' ded la btang ba'i lta mkhan dang blta rgyu gnyis med kyi shes pa zi lang nge ba de ga'i ngar ma shor bar skyong ba sogs /
mtshan bcas dang mtshan med gnyis med kyi rang ngo sogs gang bde ba'i gnad cig la nyams len phur tshugs su bya'o //
de dag la brten te ji ltar gnas na /
dang po ri gzar gyi 'bab chu lta bu drag tu 'gyu zhing mi brtan pa /
gnyis pa lho sprin lta bu lang ma dang ling ma /
ban ma dang bun mar 'gyu ba dang /
gsum pa chu rlung dal gyis 'bab pa lta bu rang babs kyis lhod chags pa /
bzhi pa rba rlabs dang bral ba'i rgya mtsho lta bu /
'gyu ba gzhi thog nas mi g.yo ba /
gnas pa 'gyu thog tu brtan pa /
rang ngo gnyis med du 'phrod de /
ka dag gzhi'i 'od gsal rang ngo 'phrod par nye zhing /
de yang bde ba dang /
gsal ba dang /
mi rtog pa gsum gyis lam gyi gegs 'byung bas /
de dag skabs 'dir gsal ba dang bogs 'don pa gal che ste /
de yang snang thog tu stong par ngo sprad /
stong thog tu snang bar ngo sprad /
snang stong dbyer med bde ba chen por ngo sprad /
de yang zag bcas kyi bde ba ni zhu bde lhan skyes las byung ba lta bu gnas skabs kyi bde ba /
zag med kyi bde ba ni rang byung lhan cig skyes pa'i ye shes so //
dus 'khor nas kyang 'gyur ba med pa'i bde ba chen po dang /
rnam kun mchog ldan gyi stong nyid ces gsungs pa lta bu yin la /
de ltar bde ba dang stong pa dbyer med pa'i ngo bo 'di cir yang ma grub pa'i rang byung byang chub sems kyi rang ngo mngon sum du rtogs pa dbu ma thal 'gyur bas brjod bral gyi rtse mor bskyal ba'i gnas lugs de ngo shes na 'dir byon /
'di'i dus su bsgoms pa'i rang shugs kyis rang ngo ma 'phrod pa rnams la /
byung gnas 'gro gsum sogs sems tshol gyi rim pa zhib mor btang /
'di la gzhi lam 'bras bu gsum gyi skabs thob dang sbyar nas btags pa'i ming gi rnam grangs ni /
'khor 'das gang du'ang ma grub pa'i dus su /
thog ma'i ye gzhi zhes pa dang /
'khor 'das gnyis po so sor ma 'gag pa snang ba'i dus su 'khor 'das gnyis kyi spyi gzhi zhes pa dang /
'khor 'das so sor snang ba'i dus su kun gzhi dang /
de nyid sgo lnga'i rnam par shes pa la 'gyu ba ni /
kun gzhi rnam shes sam nyon yid ces pa dang /
de tshogs drug gi yul la zhugs te /
sgo lnga'i rnam shes tshogs brgyad dang /
tshogs bdun gyi rim pa 'byung ngo //
de lam nyams su len pa'i dus su /
gnas pa la zhi gnas /
de las 'phros pa la lhag mthong zhes /
de nas rim bzhin gnas pa dang po nas /
tha ma'i bar du zhi lhag zung 'jug gi steng du thabs sna tshogs kyis gcun pas gnas thog tu 'dzin pa zad pas rang grol ka dag gi dgongs pa rtogs /
de las 'gyu thog tu 'bad rtsol med par rang byung lhing 'gros kyi gnas lugs su rtogs /
de las gnas dus su 'gyu ba rang dag tu song /
'gyu steng du gnas pa rang thim du song nas /
gnas 'gyu dbyer med pa de'i don la mnyam par bzhag pa la mnyam gzhag dang /
mnyam gzhag de'i rjes kyi shes pa yang dag pa'i lam du ma tshud na rjes kyi shes pa phra rags dang /
mnyam gzhag la g.yo ba med pa /
rjes shes kun tu bzang po'i dgongs par dag pa ni /
rang bzhin rdzogs pa chen po rtsol bral ting nge 'dzin gyi gsang lam zhes /
rtogs pa'i rang so tshugs nas 'bras bu'i skabs thob kyi ming dang sbyar na /
ngo bo stong pa la chos skur mtshon pas stong pa spang du med /
rang bzhin gsal ba lhun grub kyi longs skur rang chas yin pas rtsol bas gzhan nas bsgrub tu med /
don gnyis med kyi ye shes mtha' bral chen po 'dir dbyings gcig pas /
ngo bo nyid kyi sku 'di /
rang snang rang grol skye 'gag spang blang dang bral ba zhes btags so //
de ltar ngo bo rang bzhin thugs rje gsum gyi mtshan nyid dang /
de'i tshe dma' mnar med nas /
mtho srid rtse'i bar gyi chos thams cad /
bcos med rig pa'i steng na lhing par thig le nyag gcig gi ngo bor bzang ngan bral bar snang bas /
chos sku thig le nyag gcig ces bya'o //
chos thams cad skye 'gag gnas gsum dang bral bas chos sku skye ba med pa /
mi shigs pa dang sra ba dang /
rdo rje theg pa'i gnas mthar thug pa'i 'gyur ba med pa'i rang bzhin can yin pas don dam pa'i chos sku zhes /
gzhi 'bras thams cad kyi gnas skabs su rang rang gi lta sgom myong sbyangs dang bstun pa'i ngo sprad cing khas len pa tsam ni kha ltar mi 'chor zhing mdzes par go lags /
deng sang babs chol gyi chos skad yang gsang rdzogs pa chen po zab pa dang rgya che ba'i dgongs pa ma lon par rdzogs pa chen po lta ba mthos zhes /
khyu 'ded du btang ste /
zab don gzhan zhig rlom pa'i skal dman pa /
dud 'gro sna 'ju med pa kho de /
khyod kyis rdzogs pa chen po'i lta ba gang nas mthos 'di nas mthos nyan mgo non nam /
lha dang mi'i rig pa 'dzin pa paN grub lo paN grub thob rig 'dzin sngags 'chang gi tshogs /
tshom bu 'bum khri bye ba mang po 'ja' phung du gshegs pa'i shul lam /
lha dang mi yi ston mchog dam pa rnams kyis lan brgyar bsngags shing bstod pa'i gnas rgyud 'bum phrag drug cu rtsa bzhi rdo rje'i chings snyan brgyud zab mo rnams su /
ka dag lhun grub gnyis med rang bzhin rdzogs pa chen po don gyi gnas lugs ni /
sangs rgyas kyis kyang brjod par mi nus pa'i mtho dman dang bral /
gnas skabs sa lam gyi brtsi tshul ni thun mong gi theg pa las brgya 'gyur stong 'gyur gyis zhib /
mthong snang yid ches la ni paN chen bi ma /
o rgyan pad+ma sogs 'ja' lus rdo rje'i sku brnyes pa dang /
yang dag par rdzogs par sangs rgyas pa dang /
mngon par rdzogs pa sangs rgyas pa sogs /
ngo mtshar gyi rtags tshad mngon sum du thon pa de tsam zhig byung 'dug
/de phyir rang blo la mi len pa ni /
bstan bu'i rgyud las /
'di ni kun gyi spyod yul min //
skal pa can gyi spyod yul lo //
zhes gsungs pa lta bu yin la /
de phyir dang po mi gnas pa gnas pa'i tshang la 'jug pa'i skabs su snying rus dang ldan pa /
gnas pa brtan pa'i skabs su sa lam gyi spu ris phyed pa /
brtan pa bogs dbyung ba'i skabs su gzhi lam gyi 'bras bur zhen thag chod pa zhig dgos par /
bla ma dam pa rnams kyi zhal gdams kyi snying por gsungs pas de yang /
shar grol /
gcer grol /
rang grol /
yongs grol /
ye grol sogs /
grol lugs re re'i thad du /
shar grol gyi skabs su zhen par 'dzin pa'i rnam rtog dag dgos /
gcer grol gyi thad du mi rtog pa'i rnam rtog dag dgos /
rang grol gyi thad du tshor ba ngo mi shes kyi rnam rtog dag dgos /
yongs grol gyi thad du stong nyid ngo mi shes kyi rnam rtog dag dgos /
ye grol gyi dus su stong nyid gshis shor gyi rnam rtog dag dgos /
rnam rtog de rnams dag pa'i rjes su rang nyams su ji ltar len na /
gsum ste /
lta ba grong khyer rgyun gcod /
man ngag ri bo cog gzhag
/dgongs pa khams gsum yongs grol lo //
dang po lhun grub rang byung gi ye shes /
ngo bo cir yang ma grub pa /
rang bzhin gsal la dag pa /
thugs rje cir yang 'char ba /
don rang rig rig stong /
ka dag chen po'i dbyings na /
snang srid 'khor 'das thams cad rol pa dang rgyan rtsal rang snang tsam du rang grol chen por gnas so //
de cir yang ma grub pa'i zang thal chen po lhun grub 'od lnga'i rtsal las /
phyi nang gi snang ba'i rol pa dpag tu med pa shar ba yin no //
thugs rje rol pa'i rtsal las /
nang sems dang sems byung yang tshogs brgyad kyi shes pas grub ste /
rig pa'i rtsal du shar /
de'i phyir phyi yul /
bar lus /
nang sems dang bcas pa thams cad gzhi med snang stong cho 'phrul tsam du shar ba las /
bden rdzun thams cad kyi mtha' las 'das /
de'i phyir rang gi rig pa rang byung gi ye shes 'di ye nas sangs rgyas shing rnam par dag pa /
phung po khams dang skye mched thams cad rang bzhin lhun gyis grub pa'i sangs rgyas su ye nas sangs rgyas par go
/de yang seng ge rtsal rdzogs las /
nyon mongs lnga la ye shes lnga //
yul lnga la ni 'od lnga'i sku
/phung po lnga la sangs rgyas lnga //
'byung ba lnga la yum lngar rtogs //
srid pa gsum nyid sangs rgyas zhing //
gnyis med lta ba'i rang lus yin //
zhes dang /
mu tig 'phreng ba las //
phung po khams dang skye mched kun //
rigs dang rigs kyi bdag por grol //
zhes so //
de'i tshe nyon mongs ma spangs mi gnas par rang sar dag ste /
mkha' la sprin dwangs pa'am /
chu'i rnyogs ma rang sangs ltar dag ste /
gzhi rang mal chos nyid kho rang gi 'dug tshul /
dang po 'khrul ma myong /
da lta 'khrul pa la mi gnas /
tha mar 'khrul mi srid pa'i gnad mngon du gyur pa'o //
'di ni rig pa rang mal gyi chos sku
/phyal pa bar med kyi rgya yan /
rang babs rnal ma'i 'dug tshul /
gzhi rang mal chos nyid kho rang gi 'dug tshul /
zang thal skye med kyi rang ngo /
rnal 'byor pa'i rang snang chos skur shar ba /
srid gsum ka dag gi dgongs pa zhes /
chos sku'i gling mchog yang dag par phyin pa'o //
rdo rje sems dpa' snying gi me long las /
'bras bu'i chos thams cad sku gsum las phyir mi ldog pa'i 'bras bur shes par gyis shig
/ces /
rtsing spyod dang hol rgyug go yul tsam la brten nas /
kha ltar smra bar byed pa'i chos ni 'di ma yin no //
ring brgyud bka' ma /
nye brgyud gter ma /
zab mo dag snang gi chos tshul gsum du grags pa ni /
rnying ma rnams kyi gzhung lugs chen po rnams su gsal bar bstan pas /
rig 'dzin thugs bcud mkha' 'gro'i srog tig chos srung snying gi rgya can /
brgyud pa byin rlabs dang ldan zhing man ngag yang zab kyi phul du gyur pa 'di /
blo dred chos dred kha lta stong shob can gyi dpe nyob nag hrul dang bsres nas 'jog pa'i 'os ni min no //
tshe srog 'ben du btsugs /
sgrub pa snying por byed /
lto gos gtam gsum la gyong bskur /
bsam rgyu dam pa'i chos las med pa zhig gi gtsug tu 'chang ba'i yid bzhin gyi nor bu zhig 'di na gda'o /
!
/de nas ngo sprad pa ni /
thag gcig thog tu bcad pa /
ngo rang thog tu sprad pa /
gding grol thog nas thon pa gsum po 'dir 'dus so //
de la dang po thag gcig thog tu bcad pa ni /
rig pa ma bcos par bzhag la /
phyogs bzhi mtshams brgyad du thal gyis gtang /
de so so la rig pa rnam pa brgyad du e 'dug legs par brtags pas /
gcig la btang dus gcig med /
gcig la gsal dus gcig stong /
stong mkhan gyi mkhan po la bltas pas stong bya dang stong byed gnyis med kyi shes pa wal po zang thal /
tshig gis brjod du med pas dbu ma'i mtha' las 'das /
blos bsam du med pas phyag rgya chen po'i mtha' las 'das /
dpes mtshon du med pas rdzogs pa chen po'i spyod yul las kyang 'das /
kun nas yongs su rang bzhin gyis mya ngan las 'das pa ni /
thag gcig thog tu bcad pa'i man ngag mthar thug yin no //
gnyis pa ngo rang thog tu sprad pa ni /
de ltar thag gcig thog tu bcad pa'i shes pa bzo med cir yang ma grub pa de la /
'khor 'das kyi yon tan kun tu ma lus pa rab tu rdzogs par bzhugs pa ni /
stong cha'i ngo bo la sangs rgyas chos kyi sku'i yon tan dang /
de'i rang mdangs 'gag pa med pa la /
sangs rgyas longs spyod rdzogs sku'i yon tan phun sum tshogs pa lhun gyis grub pa dang /
de nyid gnyis su med pa'i rang rtsal la sangs rgyas sprul pa sku'i yon tan gyi cha thams cad rdzogs pa dang /
de gsum ldog pa tha dad la /
ngo bo gcig tu 'dus pa ngo bo nyid kyi sku zhes /
sku bzhi lhun gyis grub pa'i bdag nyid yin pas /
de la chos sku dag pa gnyis ldan ye nas dag pa'i gzhi steng du lam gyis 'phrang bsal zhing /
da lta bla mas ngo sprad pa'i rig pa gnyis su med pa gcig tu dag pa ni dag pa gnyis ldan /
longs sku nges pa lnga ldan la gsang chen rigs gcig nas brgya'i bar gsungs pa ltar /
gnas /
'khor /
dus /
chos /
ston pa sogs dang sku lnga ye shes lnga ni rdzogs chen gzhan dag nas rgya cher yang nas yang du gsungs pa ltar 'dir ma bkod /
sprul sku ma nges sna tshogs pa ni /
thugs rje sprul pa'i sku dang /
rang bzhin sprul pa'i sku dang /
'gro 'dul sprul pa'i sku gsum du bstan pa las /
thugs rje sprul pa'i sku ni stong gsal gnyis su med pa'i rang byung gi rig rtsal de yin la /
rang bzhin sprul pa'i sku ni bde ba can /
dga' ldan mngon dga' sogs rigs lnga'i zhing rnams kyi che ba'i yon tan brjod pa ltar yin la /
'gro 'dul sprul pa'i sku ni /
thub pa drug dang /
bskal bzang gi sangs rgyas stong sogs /
'gro ba'i don du byon pa'i sprul pa'i bye brag
/gru dang zam pa rnga bo che sogs mtha' yas pa gsungs pa rnams yin /
gzhan yang srid zhi'i khams kyi che ba'i yon tan ma tshang ba med pa /
lhun gyis grub par bzhugs par /
ngo rang thog tu sprad pas /
gding grol thog nas thon pa ni /
de ltar yin pa la yin par shes te 'bad pa dang rtsol ba med par rang bzhin lhun grub chen por sangs rgyas kyi go 'phang mngon du gyur pa ni /
rdzogs pa chen po 'di'i khregs chod kyi gdams par gtan la phab zin nas /
lam zab mo lhun grub snang ba bzhi'i khrid yig gud du bzhugs pa las blang bar bya'o //
'di lta bu'i zab khyad kyi gdams pa 'bras bu'i snying bcud /
dpal ldan bla ma dam pa'i snyan brgyud kyi snying po thun mong ma yin pa dag snang gi zab khrid rdo rje'i dwangs bcud /
tshig tshogs dang tha snyad kyi spros pa rgyud lung gi dgag bzhag rnams btang snyoms su bzhag ste /
gsal la bde ba dang blo chung blo dman pa'i rigs la phan pa che bar bsams te /
skal bzang thar gling du gzhol ba'i zab mo don gyi shing rta chen por bkod pa'o //
'od gsal dbyings rig dwangs ma'i lam chen zhes bya ba rdzogs so //
sa ma ya /
rgya rgya rgya /
oM swasti sid+d+haM/
zab zhi mnyam nyid rdo rje'i dbyings yangs par //
'ja' lus dbang po mkha' spyod rig 'dzin gyi //
rmad byung gdul bya nam mkha'i khams gang ba //
kun gyis zab gsang rdo rje'i dbyangs 'di thos //
gcig char dad pas yid bzhin mchog dngos su //
bzung ste byin rlabs 'ja' lus gser 'gyur rtsi //
srid zhi 'pho ba chen po'i rig 'dzin gzhir //
sprul pas srid zhi'i khyon ni rab 'gengs shog
/'di mthong thos dang dran reg skyes bu'i tshogs //
gcig car ston pa'i lang tsho skad cig rdzogs //
rnam grol sras bcas rgyal ba'i lam chen por //
zhugs te rdo rje snying gzhir sangs rgyas shog
/mthu ldan bka' srung dregs pa'i gtso mchog rgyal //
klu bdud mun nag sha zan khrag ral can //
e ka tsA ti rdo rje legs pa dang /
khyab 'jug chen pos bka' yi bya ra mdzod //
chos bdag skyes bu'i tshogs rnams dbang du sdus //
dam nyams log par lta la bka' chad phob //
chos tshul 'di ni nam mkha'i mthar khyab mdzod /
khyad par thang lha mdzod lngas nyin mtshan srungs /
sa ma ya /
rgya rgya rgya /
khathaM/
gu h+ya /
bkra shis //

//
