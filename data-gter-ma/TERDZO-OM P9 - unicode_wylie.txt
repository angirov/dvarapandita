A+o~M swasti /
chos nyid zhi las g.yo med kyang //
gdug gtum dregs pa'i gnyen po ru //
cher khros dbang drag lhag pa'i lhar //
btud nas sgrub thabs mdo tsam bshad //
'dir drag dmar 'o bran lugs su grags pa'i sgrub thabs dang 'brel bar dbang bskur ba la gsum ste /
sbyor ba yo byad kyi bsham dang /
dngos gzhi sgrub pa'i thabs dang /
dbang gi cho ga'o //
dang po yo byad bsham pa ni /
stegs bu'i khar maN+Dal sgo rdzogs spyi mthun gyi lte bar chos 'byung zla gam gsum ldan rtsibs brgyad thod ras bskor ba rdul tshon gyis bris pa'am ras bris bkram /
de'i dbus su many+dzi la bum pa bcud ldan gyi khar thod pa bdud rtsis gang ba /
me long la sin+d+hu ras chos 'byung dang sngags bris pas bkab /
steng nas dar dmar po'i gur phub /
dkyil 'khor gyi shar du rdo rje /
lhor thod pa bdud rtsi can /
nub tu dril bu /
byang du seng phur /
dbus sam shar du rdo rje dang lcags sdig gi gzugs rnams bzhag
/mdun du sman raka gtor gsum dang /
mtha' mchod pas bskor /
gzhan yang las bum /
mig dar me tog sogs nyer mkho'i yo byad thams cad tshogs par bsham mo //

//gnyis pa sgrub thabs la /
sngon 'gro ni bgegs bskrad la mtshams bcad /
hoH
sku gsum lha tshogs nam mkha' khyab pa la //
phyag 'tshal gus mchod sdig bshags yi rang 'bul //
ka dag chos dbyings klong du skyabs su mchi //
'gro kun sgrol phyir rdo rje'i sems bskyed do //
zhes lan gsum /
dngos gzhi ni /
hU~M/
rdo rje'i sa gzhi ra gur bla re 'khrigs //
ye shes me ri kha dog rnam lnga 'bar //
phyi rol gser 'khor me 'khor rtsibs stong 'bar //
rtsibs steng sprul pa'i pho nya lcags sdig 'gyed //
dbus su 'byung bzhi ri rab pad+ma'i steng //
sna tshogs rdo rje'i lte bar gzhal yas khang //
mtshan nyid yongs rdzogs drag po'i rgyan gyis spras //
rtsibs brgyad 'khor lo'i lte bar chos 'byung dbus //
rdo rje hU~M yig 'bar ba'i 'phro 'du las /
khro rgyal pad+ma drag po he ru kaH
me phung ltar dmar khros 'khrugs rngam pa'i gzugs //
phyag g.yas rdo rje rtse dgu nam mkhar phyar //
phyag g.yon thugs sprul lcags sdig nag po ni //
mig dgu bgrad cing kha dgus dgra bgegs za //
bco brgyad rwa yis gdon bgegs snying nas 'dzin //
yang sprul nying sprul stong gsum 'gengs pa 'dzin //
thod skam dbu rgyan mgo rlon do shal 'phyang //
zhal gdangs mche gtsigs spyan gsum dmar zlum bgrad //
dbu skra sma ra smin ma me bzhin 'bar //
dpal gyi chas brgyad gar gyi nyams dgur ldan //
pang na yum chen rdo rje mkha' 'gro sngo //
gri thod 'dzin pas 'khyud cing gnyis med sbyor //
thugs kar phyag na rdo rje mthon mthing mdog
/phyag g.yas rdo rje g.yon pa sdigs mdzub mdzad //
gser gyi mchod rten bum par sku brten bzhugs //
gtso bo'i spyi bor pad+ma saM b+ha wa //
mthing ga rdo rje thod pa kha T+wAM bsnams //
'dzum zhal mdzes ldan za 'og ber chen gsol //
she 'u'i snyan zhu rgod ldem rtse sgros brgyan //
spyi bo'i gtsug na sprul pa'i mkha' lding ni //
spu gri'i me gshog 'bar ba g.yob cing rdeb //
phyogs bzhi'i rtsibs la rigs bzhi'i mkha' 'gro ni //
dkar ser dmar ljang gri thod kha T+wAM 'dzin //
gar stabs kyis 'gying bde ba'i ro yis gang //
mtshams bzhir bcud ldan rin chen bum pas brgyan //
shar sgor gsang bdag phyag rdor sngon po ni //
rdo rje phyar zhing sdigs mdzub drag por sgreng //
lho sgor 'jam dpal gshin rje sku mdog ser //
g.yas pa ral gri g.yon pa sdigs mdzub can //
nub sgor rta mgrin dmar po rta skad 'tsher //
dbyug tho phyar zhing sdigs mdzub me chen 'bar //
byang sgor yak+sha me dbal mthing nag brjid //
tho chen phyar zhing lcags kyu me 'bar gdengs //
kun kyang rngams brjid dur khrod chas kyis brgyan //
ye shes bskal pa'i me dpung sku las 'bar //
lha tshogs kun gyi gnas gsum yig 'bru gsum //
rdo rje gsum gyi ngo bos mtshan par gyur //
ces pas gsal btab la /
snying ga'i hU~M las 'od zer 'phros pas ye shes kyi 'khor lo spyan drangs par bsam la /
hU~M/
rnga yab gling dang o rgyan yul //
zangs mdog dpal gyi ri bo nas //
pad+ma drag po 'khor bcas rnams //
spyan 'dren gnas 'dir gshegs su gsol //
zhes dang tshig bdun gsol 'debs kyang brjod pa'i mthar e h+ye hi badzra sa ma ya dzaHpheM pheM hriM hriM hriM zhes pas spyan drangs /
dzaHhU~M baM hoHsa dgug gzhug bcing mnyes byas te dam ye dbyer med du bsam mo //
hoH
rgyal ba rigs lnga'i lha tshogs kyis //
phyi nang gsang ba'i dbang bskur pas //
yon tan kun rdzogs 'od dpag med //
'khor lo'i gtso bos rgyas btab bo //
zhes pas dbang bskur /
phyi nang gi mchod rdzas rnams byin gyis brlabs te /
hoH
me tog la sogs phyi mchod rdzas //
'dod yon lnga po nang gi rdzas //
gnyis med 'khril sbyor gsang ba'i rdzas //
bdud rtsi lnga po dam tshig rdzas //
sha lnga la sogs gtor ma'i rdzas //
rtsa brgyad stong sbyar bdud rtsi sman //
'dod chags dag pa rak+ta'i mtsho //
spros bral ka dag don dam ste //
mchod sprin rab 'byams gcig bsdus pas //
dkyil 'khor lha tshogs thams cad mchod //
ar+g+haM nas /
shab+da'i bar dang ma hA pany+tsa a mr-ita khA hi /
ma hA rak+ta khA hi /
ma hA ba lin+ta khA hi zhes pas mchod /
rgyal ba kun gyi drag po'i sku //
nus pa thogs med log 'dren 'joms //
thugs rje rmad byung dkyil 'khor gtso //
pad+ma thod phreng drag por 'dud //
ces pa tsam mam spro na bstod pa gzhan yang bya /
thugs ka'i sa bon sngags kyis bskor //
de las 'od 'phros stong gsum gang //
bgegs bcom rgyal ba'i byin rlabs bsdus //
rigs 'dus rgyal ba'i bdag nyid nga'o //
A+o~M AHhU~M artsig nirtsig na mo b+ha ga wa te hU~M hU~M AHhU~M hU~M phaT phaT/
snying po 'o //
a ya ma du ru tsa sha na sa ma ya badzra ga ru DaHhU~M phaT/
rA dza gnod byed kyi snying la mA ra ya hU~M phaT/
gtso bo'i 'o //
A+o~M badzra DA ki nI hU~M phaT/
de bzhin du /
bud+d+ha /
rat+na /
pad+ma /
karma /
mkha' 'gro lnga'i 'o //
A+o~M badzra pA Ni hU~M phaT/
A+o~M ya mAn+ta ka hU~M phaT/
A+o~M pad+mAn+ta kr-ita hU~M phaT/
A+o~M badzra yak+sha hU~M phaT/
'khor sngags so //
gtso bo'i thugs ka'i phyag rdor gyi //
thugs srog hU~M yig rab tu 'bar //
hU~M gi 'brug sgra cher sgrog pa'i //
hU~M gi sprin gyis phyogs kun khyab //
hU~M hU~M zhes pa hU~M sgrub ste rim pa bzhin ci nus bzlas pa'i mthar mchod cing bstod nas spyi ltar 'dod don gsol ba gdab bo //
tshogs mchod dang mgron gzhan gyi gtor ma bsngo ba sogs byed na skabs 'dir bya zhing /
mthar hU~M hU~M zhes rten dang brten pa'i dkyil 'khor thams cad 'od gsal du bsdu /
phaT phaT de las thun mtshams kyi lha skur langs nas smon lam shis brjod rnams bya'o //
!
//gsum pa dbang gi cho ga ni /
sngar bshad pa'i yo byad kyi bsham dang ldan pas /
dkyil 'khor sgrub mchod bdag mdun dbyer med nyid las /
khyad par bum pa la dmigs nas bzlas pa ci rigs pa dang ting nge 'dzin gyis dbang len pa rnams bya'o //
slob ma'i bya ba khrus bya /
bgegs bskrad /
me tog bkye bsdu byas nas /
sngon 'gro'i chos bshad ci rigs pa las /
khyad par gdul bya zhi bas mi thul ba rnams 'dul phyir bla ma drag po'i sgrub thabs dang las rab 'byams zab 'dril khyad par can mang du gsungs pa las /
mchog tu gyur pa'i sgrub thabs 'di nyid o rgyan chen pos 'o bran dpal gyi 'byung gnas la gnang /
de sras dpal gyi dbang phyug sogs bdun brgyud zam ma chad par brgyud pa las byung ba'i gdams pa zab mo 'di nyid kyi dbang bskur ba la slob dpon gyi bya ba rnams sngon du song /
zhes mtshams sbyar /
maN+Dal phul /
mig dar bcings /
me tog gtad /
gsol ba gdab pa ni /
dus gsum sangs rgyas 'dus pa'i sku //
bla ma rdo rje 'dzin pa yis //
bdag ni 'khor ba'i duHkha las //
bsgral phyir byin gyis brlab tu gsol //
zhes lan gsum /
bla mas /
bu khyod su yin ci la dga'//
zhes dri /
slob mas /
bdag ni skal bzang snod ldan rigs //
lus ngag yid gsum bran du 'bul //
gsang sngags bla med dkyil 'khor du //
dbang dang byin rlabs bstsal du gsol //
zhes gsol /
slar yang bla mas /
gsang sngags bla med dkyil 'khor 'dir //
'jug pa rab tu dka' ba yin /
khe dang dam 'dor dam nyams dang //
pha mas ma gnang ma yin nam //
zhes dri /
lan du /
khe dang grags 'dod dam nyams min //
rgyal po la sogs ma gnang min //
'khor ba duHkha'i rgya mtsho las //
bla ma dam pas bsgral du gsol //
zhes gsol /
skabs 'dir skyabs sems yan lag bdun pa gang 'os shig bya /
de nas bla mas lha la gsol ba gdab pa ni /
hoH
mi gnas ye shes 'gro ba'i mgon //
pad+ma thod phreng dgongs su gsol //
sku gsung thugs kyi byin rlabs kyis //
slob ma rnams la byin gyis rlobs //
zhes gsol ba btab nas yol ba bsal te rdo rjes khrid nas nang du bcug
/'di ni dam tshig chu yin te //
de ring khyod kyi snying la bstim //
sangs rgyas kun dang mnyam sbyor ba'i //
bka' las ma 'da' dam tshig srungs //
sa ma ya i daM na ra kan /
zhes dam chu blud /
de ring phyin chad bu khyod kyi //
gsang chen rdo rje 'di yin pas //
nga la brnyas par ma byed cig
/brnyas na rdo rje'i dmyal bar ltung //
zhes rdo rje spyi bor bzhag ste dam la bzhag
/dkyil 'khor gyi shar sgo nas /
bla ma yi dam dbyer med dgongs //
byang chub snying por 'dren bgyid cing //
'khor ba'i sdug bsngal zlog pa'i thabs //
lam mchog bdag la bstsal du gsol //
lan gsum gyis gsol ba btab /
ye shes dbab pa ni /
slob ma skad cig gis dbang drag 'bar ba'i skur bskyed /
snying gar g.yung drung dmar po g.yon skor gyi dbus su rdo rje phag mo dang yan lag bzhi la rigs bzhi'i mkha' 'gro gsal btab /
g.yung drung g.yon du 'khor bas mkha' 'gro rnams bde ba'i gar byed pa la sems gzung /
de las 'od zer 'phros phyogs bcu'i sangs rgyas byang sems thams cad spyan drangs nas dbyer med du thim par bsam la /
rtsa sngags la A be sha btags pa bzla zhing spos dang rol mo'i sgra sbyar /
ye shes phebs nas tiSh+Tha badzras brtan par bya /
hoH
rin chen rdzas kyi me tog 'di //
bla ma dkyil 'khor lha la 'bul //
sngon sbyangs las 'phro gang yod pa'i //
yi dam de la 'bab par shog
/A+o~M pra ti gr-ih+Na hU~M zhes dor /
che mchog drag po rtsal lta bu rigs dang mthun pa'i ming btags /
me tog mgo bor bcings te /
pra ti sa ma ya satwaM/
bo d+hi tsit+ta puSh+pe hoH
zhes brjod /
bla ma rdo rje 'dzin pa yis //
bu khyod mig 'byed brtson par mdzad //
de phyir ma rig ling thog ni //
de ring bdag gis bsal bar bgyi //
badzra tsak+ShuHpra be sha ya phaT/
zhes mig dbye /
dkyil 'khor chen po 'di la ltos //
da ni dad pa rab tu skyed //
pad+ma rgyal po'i rigs su 'khrungs //
dngos grub thams cad de ring thob //
ces dkyil 'khor dang lha'i rnam pa bstan /
de nas dbang dngos gzhi'i don du /
dus gsum rgyal ba 'dus pa'i sku //
bla ma rdo rje 'dzin pa yis //
phyi nang gsang ba'i dbang mchog rnams //
skal ldan bdag la bstsal du gsol //
bdag gi lus ngag yid gsum rnams //
smin cing grol bar mdzad du gsol //
zhes gsol ba btab /
dus gsum bde gshegs thams cad kyi //
thugs kyi gsang ba 'di yin pas //
phyi nang gsang ba'i dbang mchog rnams //
skal ldan khyod la sbyin par bya'o //
zhes gnang ba sbyin /
bum pa spyi bor bzhag la /
hU~M/
bkra shis rgyal byed bum pa'i pho brang nas //
bla ma rigs lnga'i lha tshogs 'od du zhu //
skye med byang chub sems kyi bdud rtsi'i chu //
spyi bor bzhag pas dbang bskur mchog gyur nas //
lus ngag yid gsum sgrib pa kun byang ste //
bkra shis rnam par rgyal ba'i dbang thob shog
/A+o~M bud+d+ha gu ru a b+hi Shiny+tsa A+o~M/
hU~M badzra gu ru a b+hi Shiny+tsa hU~M/
swA rat+na gu ru a b+hi Shiny+tsa swA/
hrIHpad+ma gu ru a b+hi Shiny+tsa hrIH
hA karma gu ru a b+hi Shiny+tsa hA/
zhes dbang bskur zhing bum chu blud /
dbang don ngo sprad bum dbang ngo //
thod pa mgrin par bzhag
/hU~M/
bkra shis mtshan ldan ye shes ka pA la //
bdud rtsi 'chi med ye shes lnga yi rdzas //
ma bcos bde chen gnyis med byang chub sems //
yab yum gnyis med sbyar pa'i bdud rtsi 'dis //
skal ldan khyod kyi ngag la dbang bskur bas //
bde chen ye shes gsang ba'i dbang thob shog
/zhes bdud rtsi blud gsang dbang ngo //
me long snying gar bzhag la /
hU~M/
me long zlum po chos dbyings ye shes ngang //
dag cing gsal la dri ma med pa 'di //
gsal la ngos gzung med pa rang gi sems //
sems nyid ka dag ye nas lhun rdzogs don //
lhan cig skyes pa'i ye shes 'di bstan pas //
shes rab ye shes dbang dang ldan par shog
/gu ru pra dz+nyA dz+nyA na a b+hi Shiny+tsa hU~M/
sin+d+hu ra snying gar byug gsum pa'o //
gu ru zhi ba'i sku spyi bor bzhag la /
hU~M/
chos sku'i ngang las longs spyod rdzogs skur shar //
bdud 'dul sprul sku pad+ma 'byung gnas sku //
sku yi 'od zer nyi ma sprin bral ltar //
gdul bya'i blo yi rmongs 'thibs ma lus 'joms //
chos sku'i zhing khams nam mkha'i mtha' mnyam gyi //
gdul bya dpag med dbyings su 'dul mdzad pa //
chos sku nyi ma 'od zer zhes grags pa //
dmigs med mkha' ltar khyab la phyag 'tshal bstod //
sku yi dbang mchog dus 'dir bskur du gsol //
A+o~M badzra gu ru pad+ma thod phreng rtsal kA ya a b+hi Shiny+tsa hU~M/    'og tu gsal ba ltar sku stim zhing dbyer med du bya ba re re bzhin dgos /mchan /
mgrin par bzhag
/AH
longs spyod rdzogs sku mtshan dpe ldan //
tshangs dbyangs ka la ping+ka'i sgra //
stong gsum mi mjed bye ba brgya'i //
dpag med sems can thams cad kun //
dri med gsung gis rnam gnon pa //
seng ge sgra sgrog pad+ma'i gsung //
'gag med gsung gi rdo rjer bstod //
gsung gi dbang mchog dus 'dir stsol //
sngags gong ltar la /
wA ka a b+hi Shiny+tsa AH   stim zhing dbyer med bya /mchan /
snying gar bzhag
/hU~M/
mngal skyon ma gos sprul pa'i sku //
gling bzhi bye ba phrag brgya ru //
sprul pa dpag med so sor 'gyed //
sna tshogs thabs kyis 'gro kun 'dren //
mtshan ldan rin chen ltar mi ngoms //
shAkya seng ge'i sku la bstod //
thugs kyi dbang mchog dus 'dir stsol //
sngags gong ltar /
tsit+ta a b+hi Shiny+tsa hU~M/    stim zhing dbyer med bya /mchan /
slar yang spyi bor bzhag la /
chos sku 'gyur med pad 'byung sku //
longs sku gsal rdzogs thod phreng rtsal //
sprul sku rdo rje gro lod che //
kun rdzogs pad+ma saM b+ha wa //
sngon nas khyod dang smon lam gcig
/da lta slob ma'i lhar 'dzin gyis //
sku bzhi yongs rdzogs dbang thob shog
/zhi drag gi snying po'i mthar /
sa ma ya a b+hi Shiny+tsa hU~M/
de dag re re'i mthar sku slob ma la thim /
sku gsung thugs dang slob ma'i lus ngag yid gsum dbyer med du gyur par bsam mo //
sngags kyi bzlas lung snga ma rnams ltar bya bzhi pa'o //
me tog gi phreng ba mgor bzhag
/hU~M/
dbang drag pad+ma thod phreng rtsal //
tshe la dbang mdzad 'od dpag med //
rin chen me tog dbang bskur bas //
tshe yi dbang bskur thob par shog
/A+o~M badzra gu ru A yur+dz+nyA na a b+hi Shiny+tsa AH
shar gyi rdo rje mgo bor bzhag ste /
thugs sprul gsang bdag rdo rje 'dzin //
rdo rje chos kyi dbang bskur bas //
nyon mongs nad gdon rnam rtog bcom //
thugs mchog ye shes dbang rdzogs shog
/badzra pA Ni hU~M a b+hi Shiny+tsa AH
lho'i bdud rtsi mgor bzhag
/sku sprul 'phags pa 'jam dpal te //
gdung sel bdud rtsi'i dbang bskur bas //
tshe dpal bsod nams ye shes rgyas //
sku mchog lhun grub dbang thob shog
/many+dzu shrI hU~M a b+hi Shiny+tsa AH
nub kyi dril bu mgor bzhag
/gsung sprul rta mgrin rgyal po ste //
gsung dbyangs dril bu'i dbang bskur bas //
mos pa rnam bzhis dbang bsdus nas //
gsung dbyangs rnam dag dbang thob shog
/h+ya grI wa hU~M a b+hi Shiny+tsa AH
byang gi phur pa mgor bzhag
/phrin las sprul pa yak+sha me dbal gyis //
ye shes rdo rje phur pa'i dbang bskur bas //
dgra bgegs 'byung po ma lus tshar bcad nas //
phrin las lhun gyis 'grub pa'i dbang thob shog
/A+o~M badzra kro ta yak+sha hU~M a b+hi Shiny+tsa AH
khyung mgor bzhag
/yon tan sprul pa bya khyung rgyal po ste //
mkha' lding rdo rje 'jigs byed dbang bskur bas //
gdug pa'i sa bdag klu gnyan 'joms pa dang //
yon tan lhun gyis grub pa'i dbang thob shog
/ga ru DaHhU~M a b+hi Shiny+tsa AH
rdo rje lag g.yas su gtad /
rdo rje rtse dgus sa dgu gnon //
hU~M dgu raM dgus rab tu brgyan //
thod phreng pad+ma rgyal po yi //
phyag mtshan 'di ni khyod la sbyin //
badzra hU~M a b+hi Shiny+tsa AH
lcags sdig g.yon du gtad la /
thugs sprul lcags sdig nag po ni //
mgo dgu kha dgu mig dgu bgrad //
rwa chen bco brgyad bgegs la gzir //
thod phreng rdo rje gshog rgod kyi //
phyag mtshan 'di ni khyod la sbyin //
lha srin sde brgyad dbang du sdus //
kro d+ha yak+sha a b+hi Shiny+tsa AH
gtor dbang bskur la /
bla ma yi dam dbyer med pa'i //
dam rdzas gtor mas dbang bskur bas //
sku yi byin rlabs lus la zhugs //
gsung gi byin rlabs ngag la phob //
thugs kyi byin rlabs sems la stsol //
sku gsung thugs kyi dngos grub stsol //
rtsa sngags kyi mthar ba lin+ta kA ya wAk+tsit+ta a b+hi Shiny+tsa hU~M/
zhes dbang bskur nas gtor ma'i lha slob ma la bstims nas sems spros bral du bzhag
/dam rdzas dngos grub tu sbyin /
rjes dam tshig khas blang ba dang maN+Dal sogs bya zhing /
rjes chog mchod bstod bzod gsol gshegs bsdu smon lam shis brjod rnams bya'o //
rnam 'a~Xgyur khro gtum dmigs me~Xd thugs //
spros bral rdo~X rje~X drag po yi //
sgrub thabs bka' ma 'o bran gyi //
gdams pa'i rgya mtsho bcud du dril //
drag dmar bka' ma 'o bran lugs su grags pa'i sgrub thabs dbang dang bcas pa'i le'u tshan no ///
/
