@#//
dam chos klong gsal snying thig gi rim gnyis chos sgo 'byed byed dbang rdzogs bsdus pa rtsa gsum gtor dbang dri med nor bu'i snying po zhes bya ba bzhugs so //
na mo gu ru tri mU la saM pUr+N+D+hA ya /
byin rlabs sprin 'phro dngos grub char rgyun 'beb //
phrin las 'bras bu smin mdzad gdod ma'i mgon //
rang rig bla ma rje la phyag byas te //
byin rlabs dbyig tu 'beb pa'i dbang mchog dgod //
bla ma'i gtor ma la brten nas dbang bzhi yongs rdzogs su bskur ba 'di ni chos 'di'i thog ma'i byin rlabs sgo 'byed kyang yin la /
byin rlabs yongs rdzogs dbang bskur bsdus pa'ang yin pas de nyid lag tu len pa la /
sbyor ba rtsa ba gsum gyi rten bkram pa'i spyan sngar maN+Dal tshom bu lnga pa'i khar khri'u la rin po che'i snod du /
chang dang chos sman bsres pa'i zan la gtor chen ri rab gru bzhi bzhi brtsegs kyi steng gtor zlum snying lta bu logs gsum la nor bu 'bar ba re re /
zur gsum gyi smad char re re /
rtse mo'i ngos gsum la re res brgyan cing smad char pad+ma 'dab brgyad la dkar thig nyer brgyad kyis spras pa /
pad 'dab mthar ril bu brgyad kyis bskor ba la me tog gi tshom bu btab cing rgyan spros ci mdzes byas pa la dar sna sha rgyan sogs byas pa bkod /
g.yas g.yon du sman raka
/mdun du phyi mchod dang /
logs shig tu las bum yang bsham /
gzhan yang phrin las la nye bar mkho ba'i yo byad rnams tshogs par bya'o //
dngos gzhi'i thog mar dbang don sgrub pa ni /
skyabs sems dang /
bgegs bskrad nas brtsam rta phag gsang ba'i las byang nyid mthar chags su gtang ba las /
lha bskyed kyis bdag bskyed grub pa dang /
mdun gyi gtor snod rang byung lhun gyis grub pa'i gzhal yas khang 'ja' 'od zer thig gis brgyan pa'i dbus su /
gtor chen ri rab man chad dbang chen rta mgrin yab yum dmar po gri thod 'dzin cing dpal dang dur khrod chas kyis brgyan pa /
rin chen 'bar ba bla ma rdo rje thod phreng rtsal mthing nag rdor dril 'dzin cing dar dang rus pa rin po ches brgyan cing yum mtsho rgyal dkar mo gri thod 'dzin pa la 'khyud pa /
pad+ma 'dab brgyad 'khor gyi dpa' bo ging bzhi dang mkha' 'gro sde bzhi yab yum /
phyi'i lcags ri la sogs pa mkha' 'gro chos skyong sprin gtibs pa ltar bzhugs pas /
mdor na rtsa gsum yongs rdzogs kyi pho brang /
snang srid gzhir bzhengs kyi dkyil 'khor /
dngos grub kun 'dus kyi rgya mtsho chen por gsal bar gyur /
de dag gi gnas gsum gyi yig 'bru gsum las 'od zer 'phros ye shes pa spyan drangs te thim par gyur /
ces gsal gdab la tshig bdun gsol 'debs 'phros su gzhung gi spyan 'dren man chad bya /
bstod pa'i gong du /
ma bcos spros bral sh+lo ka gcig gis bstod /
bzlas pa'i thog mar badzra gu ru dang thod phreng rtsal bzlas la dbang bzhi'i ting nge 'dzin spyi ltar bya /
mgal me klad bskor ram bde chen gyi bzlas pa'i 'phro 'dus gzhung gsal rta sngags 'khor bcas bzla zhing stong tshigs kyi mchod bstod bya /
las bum gyi nang du pad zla'i gdan la hU~M las bcom ldan 'das rdo rje sems dpa' dkar po rdo rje dang dril bu 'dzin cing rgyan thams cad rdzogs pa'i thugs kar zla ba'i dkyil 'khor gyi steng du hU~M la yi ge brgya pa'i sngags phreng gis bskor ba /
bzlas pas thugs rgyud bskul bas 'phro 'du'i 'od kyis don gnyis byas /
sngags 'khor las bdud rtsi'i rgyun babs bum pa gang bar gyur par bsam la yig brgya ci 'grub bzla /
mthar ar+g+haM sogs kyis mchod /
mi rtog rdo rje sogs kyis bstod /
skabs 'dir 'grub na me mchod bsdus pa dang srung ma'i gtor 'bul bya /
tshogs byin rlabs nas bsgral bstab yan grub pa dang byin rlabs chu rgyun gcig ma'i dbang len spyi ltar bya'o //
de nas dbang bskur ba ni /
slob ma la yig brgya bzla bzhin khrus bya /
maN+Dal bkye bsdu dang sems bskyed gsal btab la /
de'ang theg pa rim dgu'i yang rtse a ti rdzogs pa chen po la sems klong man ngag gi sde gsum du mchis pa las 'dir man ngag gi sde /
de la'ang phyi skor /
nang skor /
gsang skor /
yang gsang gi skor /
bla med 'bras bu'i skor /
sna tshogs thabs kyi skor dang lngar yod pa las 'dir bla med 'bras bu'i skor /
de la'ang 'phrul gzhi rtsis kyi skor /
bshad tig spros pa'i skor /
sgom pa lam gyi skor /
mngon sum snying tig gi skor dang bzhi yod pa las kun gyi yang zab snying tig gi chos sde yin cing /
de la pha rgyud ma rgyud gnyis las /
'dir ni ma rgyud klong gsal nyi ma'i rgyud la brten pa gser zhun ma phyung ba lta bu ste /
gzhung las /
snying po'i thugs gter dpag med bsam yas kyang :
kun las khyad 'phags yang gsang snying po'i gter :
bod yul sa 'og kun gyi gter gcig ma :
zhes sogs rdo rje'i gsung gis bsngags pa'i dam chos klong gsal snying thig ces zab gter nyi shu rtsa lnga'i yang zhun 'di nyid gter chen chos kyi rgyal po 'gro 'dul rat+na gling pas gung thang mkhar gyi brag dmar ri mo can nas spyan drangs pa ste /
de'i smin byed kyi skor la bskyed rim gtso bor gyur pa gsum /
rdzogs rim gtso bor gyur pa bzhi /
gnyis ka'i chos sgo 'byed pa bcas sde tshan gsum du bzhugs pa las skabs 'dir bskyed rdzogs gnyis ka'i chos sgo 'byed cing smin byed yongs rdzogs su yang gyur pa thob pas chog pa'i dbang /
mthong bas chog pa'i gnad /
thos pas chog pa'i gdams ngag
/gtor ma la brten pa'i byin rlabs dbang bskur zhu ba'i yon du maN+Dal 'bul ba zhu /
zhes 'bul du gzhug
/phyag snyim pa me tog dang bcas thal mo sbyor la gsol ba 'debs pa 'di'i rjes zlos /
kye :
dus gsum sangs rgyas thams cad kyi :
sku gsung thugs kyi sras chen po :
rtsa ba gsum gyi ngo bo mchog :
rgyal ba'i spyi gzugs bla ma la :
bdag cag sgo gsum rab dad pas :
lus ngag yid gsum sku gsum du :
smin par byed pa'i dbang bskur zhu :
bla ma rdo rje 'dzin pa dgongs :
bdag cag skal dman 'gro ba rnams :
'khor ba mtha' med rgya mtsho ru :
bying ba skyabs med bdag cag skyobs :
smin grol lam du gzhug pa'i phyir :
dbang bzhi rdzogs par bskur du gsol :
lan gsum /
de ltar gsol ba btab pa la brtse ba'i thugs rjes gnang ba bstsal zhing chos kyi sgo dbye bar bya ba yin te /
e ma khyed rnams skal pa bzang :
smin byed grol ba'i thabs chen po :
dbang bzhi rdzogs par bdag gis bskur :
dam tshig tshul bzhin bsrung ba dang :
ci gsung bka' las ma 'da' zhig :
'di ni don chen dam pa 'o :
zhes brjod /
mdun gyi nam mkhar rtsa ba gsum gyi dkyil 'khor la rgyal ba sras bcas dam can srung ma dang bcas pas bskor te bzhugs par mos la /
theg pa chen po'i tshul lugs ldan pas skyabs su 'gro ba 'di'i rjes zlos /
na mo 
bla ma yi dam mkha' 'gro dang :
sangs rgyas chos dang dge 'dun sogs :
skyabs 'os mchod 'os thams cad la :
'di nas gzung ste byang chub bar :
bdag sogs 'gro ba ma lus pa :
gus pas phyag 'tshal skyabs su mchi :
lan gsum /
sems can thams cad kyi don du sangs rgyas 'thob par 'dod pa'i 'dun pas smon pa sems bskyed 'di'i rjes zlos /
bla ma yi dam mkha' 'gro dgongs :
bdag gis 'gro ba kun don du :
byang chub sems mchog rin po che :
dam pa bdag gis bskyed par bgyi :
lan gsum /
sangs rgyas 'thob pa'i phyir du byang chub kyi spyod pa la slob pa'i 'dun pas 'jug pa sems bskyed 'di'i rjes zlos /
bla ma yi dam mkha' 'gro dgongs :
bdag gi lus ngag yid gsum gyis :
'gro ba sems can don gyi phyir :
srid mtsho sgrol bar dam bca' 'o :
lan gsum bya'o //
de nas dbang gi gzhi 'god pa ye shes pa dbab pa'i slad du khyed rang rnams lus gnad rnam snang gi chos bdun dang ldan pas dmigs pa 'di ltar du sgoms shig
/skad cig gis pad nyi'i gdan la rdo rje phag mo dmar mo gri thod 'dzin cing phyag rgya lngas brgyan par gsal ba'i /
snying gi dkyil du g.yung drung dmar po'i yan lag bzhi la ha ri ni sa :
de'i dkyil du zla ba'i dkyil 'khor steng du yaM gis mtshan pa :
bla mas yaM zhes brjod pa'i rkyen gyis yaM las rlung g.yos :
snying g.yung drung yig 'bru dang bcas pa g.yas skor du drag tu 'khor :
lho nub rnga yab gling dang mkha' spyod nas bla ma yi dam mkha' 'gro'i tshogs dpag tu med pa kha ba babs pa ltar thib thib byon :
khyed rang rnams kyi tshangs bug nas zhugs te snying nang du 'khrab cing gar byed :
snying dang g.yung drung rnams 'ur sgra dang bcas te drag tu 'khor ba la rig pa rtse gcig tu gtod cig :
'dzom na mkha' 'gro gsang ba'i srog gi rdzas lnga bdug pa dang /
chang dang sbyar la spyi bor byug
/ma 'dzom na gu gul sogs bdug cing rol mo bsgrags la /
hU~M:
chos sku skye ba med pa'i ngang nyid las :
thugs rje 'gags med dngos grub kun gyi gter :
sku gsung thugs kyi byin chen dbab tu gsol :
ye shes lnga yi dbang mchog bskur du gsol :
oM badzra sa ma ya A be sha ya hU~M:
zhes drag tu brjod la byin dbab bo //
de nas dbang gi snod bcos pa'i slad du khyed rang rnams gang du gnas pa'i go sar pad+ma dang nyi ma'i gdan la dbang chen rta mgrin gyi sku 'di ltar du gsal thobs shig
/hU~M:
yi ge hrIHyi 'phro 'du sogs las byang ltar la /
me phung klong na bzhugs :
de ltar du gsal ba'i spyi bor pad+ma dkar po 'dab ma sum brgya drug cu'i lte bar oM dkar po /
mgrin par pad+ma dmar po 'dab ma bcu drug gi lte bar AHdmar po /
thugs kar pad+ma mthing ga 'dab ma sum cu rtsa gnyis kyi lte bar hU~M mthing kha /
lte bar pad+ma ser po 'dab ma drug cu rtsa bzhi'i lte bar hrIHljang gu kha dog lnga dang ldan pa rnams gsal thobs shig
/de nas byin dbab pa ni /
gtor chen rtsa gsum yongs rdzogs kyi dkyil 'khor 'di nyid spyi bor bzhag pas bla ma'i spyi bo nas oM dkar po 'od du zhu /
thig le'i rnam par babs /
khyed rang gi spyi bor pad+ma'i dbus kyi oM la thim par mos shig
/gtor ma spyi bor bzhag la /
oM gu ru de wa d+hA ki nI dz+ho ki nI 
kA ya 
a b+hi Shiny+tsa A be sha ya sarba d+harma At+ma ko\u0f85 haM:
des bum pa'i dbang thob /
sku'i byin rlabs zhugs pas bskyed rim bsgom pa la dbang thob pa yin no //
yang bla ma'i mgrin pa nas AHdmar po 'od du zhu /
thig le'i rnam par babs /
khyed rang gi mgrin par pad+ma'i dbus kyi AHla thim par mos shig
/gtor ma mgrin par bzhag
/sngags sngar ltar la kA ya'i mal du /
wAka sbyar /
des gsang ba'i dbang thob /
gsung gi byin rlabs zhugs pas rtsa rlung bsgom pa la dbang ba yin no //
yang bla ma'i thugs ka nas hU~M mthing ga 'od du zhu /
thig le'i rnam par babs /
khyed rang rnams kyi snying ga'i pad+ma'i dbus kyi hU~M la thim par mos shig
/gtor ma snying gar bzhag
/sngags sngar ltar la /
tsit+ta sbyar /
des shes rab ye shes kyi dbang thob /
thugs kyi byin rlabs zhugs pas phyag rgya chen po bsgom pa la dbang ba yin no //
yang bla ma'i lte ba nas hrIHljang gu 'od du zhu /
thig le'i rnam par babs /
khyed rang rnams kyi lte ba'i pad+ma'i dbus kyi hrIHla thim par mos shig
/gtor ma lte bar bzhag la /
kA ya wAka tsit+ta /
zhes sbyar /
des dbang bzhi pa tshig dbang rin po che rtsal dbang du thob /
sku gsung thugs yongs rdzogs kyi byin rlabs zhugs /
phrin las bzhi la dbang thob par gyur pa yin pas de ltar du nges shes bskyed mdzod /
de nas gnyis med du bsre ba ni /
rtsa ba gsum gyi ngo bo gtor chen dang :
rang gi rtsa ba'i bla ma dbyer med pa'i gnas bzhi nas 'od zer kha dog sna tshogs pa 'phros nas :
lus thams cad la thim zhing dbang bzhi yongs rdzogs su thob nas :
snang srid thams cad bde ba chen po'i ngang du rdzogs pa'i nges shes bskyed par zhu :
re zhig 'di tsam gyis smin byed rdzogs par byed na skabs 'dir rdzogs rim dbang chen nang gi tshig dbang ltar /
khyed rang rnams lus gnad rnam snang chos bdun dang sogs nas /
dbyer med du gyur pa yin no :
bar bya /
'di nyid sgo 'byed du byed cing bskyed rdzogs kyi dbang rnams phyi nas bskur na skabs 'dir mi dgos so //
gang ltar bla mas me tog 'thor zhing /
ho :
'grub par gyur cig :
smin par gyur cig :
yongs rdzogs dam pa thob par gyur cig :
ces lan gsum brjod do //
de ltar gtor ma la shes pa gsum mam bzhi ldan du bshad pa las /
thog mar dkyil 'khor du shes pas bsgrubs /
bar du lhar shes pas dbang bskur ba song nas /
mthar dngos grub tu shes pa ni gtor ma'i ye shes pa gshegs /
dam tshig pa 'od du zhu bas dngos grub kyi rgya mtsho chen por 'khyil ba de nyid /
khyed rang rnams yi dam rta mchog
/mgrin par bla ma /
rtsa gnas su d+hA ki ma til gyi gong bu ltar gsal te rol pas byin rlabs dang dngos grub kyi dbyig chen po thob par mos shig
/gtor ma lag g.yas /
bdud rtsi ka pA la g.yon du thogs la /
oM AHhU~M hrI:
gu ru de ba d+hA ki nI dz+ho ki nI sarba sid+d+hi hU~M hU~M A:
kA ya wAka tsit+ta sid+d+hi pha la hU~M a la la ho :
zhes brjod la bza' btung du sbyin te rol du bcug
/de nas shis brjod ji ltar 'os pa bya /
de ltar bla ma'i gtor ma la brten nas dbang bzhi rdzogs par bskur nas byin rlabs kyi rgyun 'beb par byed pa'i thabs legs par bsgrubs zin pas /
spyi dang bye brag gi dam tshig tshul bzhin du bsrung ba'i blos 'di'i rjes zlos /
gtso bos ji ltar sogs rjes kyi rim pa spyi ltar bya'o //
de nas bdag bskyed dang tshom bu la dmigs te /
tshogs la rol cing lhag ma man chad rjes kyi bya ba rnams kyang las byang ltar byas pas 'grub bo //
'dis kyang 'gro mang rgyud smin nas //
rig pa 'khrul med gzhi thog pheb //
gdod ma'i dbyings su khams gsum po //
yongs grol ye shes kun khyab shog
/ces pa'ang kun bzang bka' brgyud la mos pa lhur len pa'i rtsis bral gyi dzo gi pad+ma gar dbang blo gros mtha' yas pa'i sdes dpal spungs yang khrod tsa 'dra rin chen brag gi mgul /
sgrub gnas kyi rgyal po kun bzang bde chen 'od gsal gling du bgyis pa dge legs 'phel ///
/
