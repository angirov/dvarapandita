\u0f88
rje sras 'bangs gsum la gdams pa'i phyag na rdo rje stobs po che las gtum po khro bo'i rgyud bzhugs so :
zab nyung :
\u0f88\u0f88\u0f88\u0f88\u0f88\u0f88
rgya gar skad du :
badzra tsaN+Da kro d+ha tan tra nA ma :
bod skad du :
rdo rje gtum po khro bo'i rgyud ces bya ba :
'di skad bdag gis thos pa'i dus gcig na :
yang dag par rdzogs pa'i sangs rgyas :
o rgyan yul lag na rdo rjes rnam par sprul pa'i pho brang nas :
'khor dgra bcom pa thogs pa med pa :
ye shes kyi mkha' 'gro ma bsam gyis mi khyab pa dang :
lha'i dbang po brgya byin dang :
tshangs pa dang sum cu rtsa gsum gyi lha'i rigs rnams dang :
gnod sbyin gyi sde dpon chen po bcu gnyis dang :
rgyal po chen po sde bzhi dang :
'jig rten skyong ba'i lha dang :
klu dang :
gnod sbyin dang :
lha ma yin dang :
mi'am ci dang :
lto 'phye chen po dang :
khyad par gyi 'khor phun sum tshogs pa dang :
byang chub sems dpa' chen por gyur pa 'phags pa 'jam dpal gzhon nur gyur pa dang :
byang chub sems dpa' spyan ras gzigs dang :
lag na rdo rje la sogs pa byang chub sems dpa' bsam gyis mi khyab pa dang thabs gcig tu bzhugs te :
'khor de dag thams cad kyang :
skye ba gcig gis thogs pa :
thams cad mkhyen pa nyid la mngon du phyogs pa :
chags pa med pa'i gzungs dang ting nge 'dzin thob pa :
dpa' bar 'gro ba'i ting nge 'dzin dang ldan pa :
mngon par shes pa chen pos rnam par rol pa :
sgrib pa chod pa dang :
mun pa'i bsrang ba thams cad dang bral ba :
lam gyi rgyud ma chad pa :
byams pa dang snying rje chen pos phyogs bcu'i 'jig rten gyi khams su khyab pa :
sangs rgyas kyi zhing mtha' yas par 'gro ba 'dul ba :
mkhas pa stong pa nyid kyi spyod yul ba :
mtshan ma med pa la gnas pa :
rmi lam la gnas pa :
thams cad dang bral ba :
sems can thams cad la phan par brtson pa :
sangs rgyas kyi spyod yul thams cad la mkhas pa :
ye shes mtha' yas pa :
sems nam mkha' dang mtshungs pa :
ye shes rgya mtsho ltar zab pa :
sems ri bo'i rgyal po ltar mi 'gul ba :
sems pad+mo ltar nyon mongs dri mas ma gos pa :
sems rin chen ltar shin tu yongs su dag pa :
sems gser ltar shin tu yongs su byang ba :
ye shes kyi tshogs tshad med pa :
yongs su tshol ba la mkhas pa :
pha rol gyi rgol ba zil gyis gnon pa :
chos thams cad la sgrib pa med pa'i ye shes can :
sems can thams cad la sems mnyam pa :
bdud kyi spyod yul thams cad las yang dag par 'das pa :
de bzhin gshegs pa thams cad kyi yul la 'jug pa la mkhas pa :
byams pa chen po dang snying rje chen po dang ldan pa :
thabs shes pa la mkhas pa :
gzungs thob pa :
rmi lam snyigs pa :
bzod pa'i mnyam pa nyid thob pa :
mngon par shes pa mnyam pa :
zang zing med par chos ston pa :
zab mo bzod pa'i pha rol son pa :
bdud kyi las las yang dag par 'das pa :
las kyi sgrib pa'i rgyun chad pa :
chos rab tu rnal 'byor spyod pa :
brdar phye ba la mkhas pa :
bskal pa grangs med par smon lam shin tu brtsams pa :
bzhin 'dzum zhing gsong por smra ba :
tshigs su bcad pa'i dbyangs kyi smra ba dang ldan pa :
sems zhum pa med pa :
spobs pa'i rgyun mi chad pa :
'khor mtha' yas pa zil gyis gnon pa :
bskal pa bye ba mtha' yas pa la mkhas pas :
sgyu ma dang smrig rgyu dang :
chu zla dang :
rmi lam dang :
brag ca dang :
mig yor dang :
gzugs brnyan dang :
sprul pa lta bu'i chos la mos pa :
sems thogs pa med pa :
sems can gyi sems dang :
spyod pa shes pa phra mo la mos shing 'jug pa la mkhas pa :
bzod pa chen po dang ldan pa :
bdag nyid ji lta ba bzhin du 'jug pa la mkhas pa :
sangs rgyas kyi zhing bkod pa mtha' yas par smon lam la 'jug pa yongs su bzung ba :
'jig rten gyi khams grangs med par sangs rgyas rjes su dran pa'i ting nge 'dzin ni rtag par rgyun du mngon du gyur pa :
sangs rgyas dpag tu med pa la gsol ba 'debs pa la mkhas pa :
lta ba tha dad pa dang bag la nyal ba kun nas dkris pa nyon mongs pa rab tu zhi ba la mkhas pa :
ting nge 'dzin gyi rnam par rol pa brgya stong sgrub pa la mkhas pa :
thams cad mkhyen pas legs par 'byung ba :
khams gsum la ma chags pa :
rtogs pa khong du chud pa :
re ba thams cad yongs su skong ba :
ting nge 'dzin la snyoms par 'jug pa tshad med pa :
lus dang ngag gis smra ba :
yid kyis las kyi mtha' don yod pa tshad med par brtson pa :
byang chub sems dpa' sems dpa' chen po 'dod pa'i yon tan gyis ma gos pa :
ting nge 'dzin thams cad la dbang gi pha rol du song ba :
'jig rten gyi chos kyis ma gos pa :
ring por spobs pa :
spobs pa las grol ba :
byams pa dang snying rje'i bdag nyid can :
dga' ba dang btang snyoms la bltas pa :
tshul khrims nyams pa med cing ting nge 'dzin la gnas pa :
mngon par shes pa lnga'i rnal 'byor rig pa drug dang ldan pa sha stag go :
de'i tshe yang dag par rdzogs pa'i sangs rgyas kyi sku las 'od zer bsam gyis mi khyab par 'phros te :
'jig rten gyi khams thams cad 'od kyis khyab par mdzad de :
sems can thams cad kyi las dang nyon mongs pa'i tshogs zhi bar mdzad cing :
rang gi las dang bsod nams kyi bar 'ba' zhig la gnas par sangs rgyas kyi mthu yis byin gyis brlabs shing :
slar yang 'od zer gyi tshogs thams cad sangs rgyas kyi ljags kyi pad+mo la thim par 'gyur ro :
slar yang bcom ldan 'das zhal 'dzum pa'i mdangs dang ldan par gyur pa las :
lag na rdo rje stan las langs ste :
bcom ldan 'das ci'i phyir zhal 'dzum pa'i mdangs mnga' zhing :
'od zer du mas 'jig rten khams snang ba 'di ci'i slad du lags :
zhes gsol ba las :
yang dag par rdzogs pa'i sangs rgyas 'das pa dang ma byon pa da ltar gyi dus gsum thams cad rnam par gzigs pa zhes bya ba'i ting nge 'dzin la snyoms par zhugs te :
slar yang ting nge 'dzin de las bzhengs nas lag na rdo rje la bka' bstsal pa :
'di nas byang shar gyi phyogs su ma 'ongs pa na kha ba can :
gangs can gyi ljongs zhes bya ba'i gling 'byung bar 'gyur te :
'jam dpal gzhon nur gyur pa dang :
byang chub sems dpa' spyan ras gzigs dang :
lag na rdo rje khyed rnams kyis :
gling de nyid kyi rgyal po'i tshul bzung ste :
'gro ba'i don rgya chen por spyod par 'gyur zhing :
'khor phun sum tshogs pa :
yo byad phun sum tshogs pa :
rin po che phun sum tshogs pa :
zas dang :
gos dang :
mal cha dang :
sman phun sum tshogs pa :
gangs can gyi ljongs de nyid du yang :
yar lha rnams kyis bkra shis kyi char 'bebs shing :
'bru phun sum tshogs pa lnga rnam par smin par 'gyur ba dang :
dpag bsam ljon pa'i shing smin par 'gyur ba dang :
byang chub sems dpa'i tshogs bden pa grub pa'i tshogs thams cad kyang pho brang de'i phyogs su 'byung bar 'gyur ba dang :
phas kyi rgol ba byas pa de dag thams cad kyis kyang sa phyogs der sdang bar mi byed do :
dam pa'i chos phun sum tshogs pa thams cad sa phyogs der ye shes kyi mkha' 'gro ma rnams kyis snang bar byed de :
de'i phyir na lag na rdo rje khyod kyis rgyud smra bar rigs so :
de skad ces bcom ldan 'das kyis bka' bstsal pa'i tshe :
sangs rgyas kyi mthu dang :
sangs rgyas kyi byin gyis brlabs shing :
byang chub sems dpa' thams cad kyi bden pa grub pa'i mthus :
lag na rdo rje stobs po che nyid kyis sangs rgyas la mos shing dad pa dang :
byang chub sems dpa' thams cad la mi phyed pa'i mdangs phyung ste :
khro bo chen po nyid kyis smras pa :
na mash+tsaN+Da badzra pA Na ye :
chos dbyings gting mtha' bral ba de :
shes rab pha rol phyin la sogs :
stong pa'i yum gyur bla na med :
chos kyi sku bdag ye shes bdag :
ye shes rtsal las rang byung ba :
bya grub me long ye shes las :
mngon dga' la sogs dag pa'i zhing :
zhe sdang rnam dag ye shes sku :
mi bskyod rdo rje rigs kyi bdag :
nga dang nga yi ming 'dzin te :
rigs bdag snang ba sems dpa'i 'khor :
khro bo chen po'i lus 'chang zhing :
stobs po che la thabs che ba :
smon lam ye shes rgya mtsho che :
stong pa'i rtsal la rang 'gags shing :
snang ba'i gzugs 'chang he ru ka :
ye shes rtsal las rang byung ba :
ye shes sku bdag ye shes bdag :
khro bo chen po'i 'khor gyis bskor :
bdud dang bdud dgra 'dul ba po :
rnam par mi rtog dbyings la gnas :
ye shes chen po'i rang bzhin can :
bdud bzhi'i dgra las rnam rgyal zhing :
nga nyid sgrub par brtson pa dang :
dus kyi bye brag 'di lta ste :
bdud dang mu stegs sdang byed dang :
lha dang lha min srin po dang :
mi 'am ci dang lto 'phye dang :
srul po gshed byed khros la sogs :
char sogs dus la mi 'bebs shing :
mya ngan 'khrul pa la sogs dang :
nad yams mu ges 'tshe byed na :
khro bo chen po'i gzugs 'chang zhing :
stobs po che la thabs che ba :
smon lam ye shes rgya mtsho che :
de yi dkyil 'khor bsgrub par bya :
bkra mi shis pa'i mtshan rtags bdun :
skad cig nyid la zhi 'gyur zhing :
tshe dbang dpal dang phun tshogs thob :
dang po gnas kyi bye brag ni :
shar ri dma' la lho ri gzhol :
nub ri mtho la byang ri skyob :
ri bo rin chen spungs 'dra la :
gangs ri chu dang sman gyi chu :
yan lag brgyad ldan chu bo 'bebs :
byang chub ljon shing tshal rgyas shing :
'bru dang me tog sngon po rgyas pa'i gling :
bkra shis bya tshogs gsung sgrog gnas :
gnam sa pad skor kha sbyor 'dra :
sngon yang grub thob rkyen mthun cing :
mi dang mi min la sogs pa :
rnam g.yeng 'tshe ba mi 'byung bar :
sgrub gnas gzhal yas khang du bsgrub :
lag na rdo rje stobs po che'i :
bsgrub pa'i gnas su shes par bya :
zhes gsol te :
gleng gzhi dang gleng slong ba sgrub pa'i dus dang gnas brtag pa'i le'u ste dang po'o :[ \u0f88 ]lag na rdo rje stobs po che :
gsang ba'i bdag pos yang gsungs pa :
sgrub pa'i rdzas dang yo byad rnams :
rten rdzas sgrub rdzas dngos grub rdzas :
'tsho ba'i zas dang rkyen zlog sman :
sku gsung thugs kyi rten sogs dang :
khyad par sgrub pa'i dkyil 'khor du :
sa chog thig chog la sogs pa :
gsang sngags dkyil 'khor spyi dang mthun :
dkyil 'khor rtsibs bzhi mu khyud bcas :
de yi phyi rol rtsibs bcu la :
khyams dang sgo rdzogs spyi dang mthun :
lte bar mthing nag bai DUr mdog :
rtsibs bzhi rtsibs bcu phyogs kyi mdog :
dur khrod pad rdor me ri sogs :
dkyil 'khor mtha' la legs par bkod :
de dbus rin chen las grub pa'i :
gzungs kyi bum pa mtshan ldan gang :
cho ga'i rdzas chog nyer lnga dang :
yan lag brgyad ldan chu yis bkang :
le brgan la sogs mgul chings dang :
gzungs thag rdo rje ku sha 'o :
byang chub shing gi kha rgyan rung :
tsan+dan nam ni tsher shing la :
lag na rdo rje stobs po che :
shin tu khros pa'i tshul 'chang ba :
sku nyid sgrub pa'i rten du bya :
dkyil 'khor dbus su bzhugs su gsol :
phyi mchod me tog bdug spos dang :
nang mchod sman gtor rak+ta bcas :
kun bzang mchod sprin lta bur bkod :
ces smras te :
sgrub pa'i dkyil 'khor mchod rdzas dang :
rten rdzas bstan pa'i le'u ste gnyis pa'o :[ \u0f88 ]de nas yang 'di skad ces smras pa dang :
lag na rdo rje stobs po che :
dkyil 'khor bsgom par 'dod pa na :
gang zag khrus dang sdom pa ldan :
skyabs 'gro sems bskyed sngon song ste :
rgyal chen bzhi la bka' bsgo ba :
phyi nang mtshams bsdam smra ba bcad :
gang zag bde ba'i stan la 'dug :
gzungs 'dzin dngos pos bsdus pa yi :
chos rnams dmigs med stong par sbyangs :
stong nyid snying rje'i ngang nyid las :
yaM las rlung gi dkyil 'khor ni :
ljang gu gzhu yi dbyibs can la :
'chang gzung yaM dang rlung gis mtshan :
raM las me yi dkyil 'khor ni :
gru gsum 'bar ba raM gyis mtshan :
baM las chu yi dkyil 'khor ni :
dkar zlum baM gyis mtshan pa las :
laM las gser gyi sa gzhi ni :
gru bzhi mtha' dbus khyab pa yi :
bai DUr+Ya yi drwa ba dang :
drwa bas yongs su khyab byed la :
pad+ma'i tshal gyi me tog gling :
byang chub ljon dang dpag bsam shing :
sman sna 'bru yi tshal la sogs :
zhing rnams yongs su khyab par bsam :
de ltar zhing khams rnam dag dbus :
sa bon rdo rje rgya gram gyi :
lte bar b+h+rU~M yig gsal ba las :
'od 'phros snod kyi 'jig rten dag :
lha yi gzhal yas khang du gsal :
'od zer tshur 'dus b+h+rU~M yig thim :
b+h+rU~M yig yongs su gyur pa las :
bai DUr las grub gzhal yas khang :
phyi nang yongs gsal 'od kyi klong :
rgyan dang bkod pa bsam mi khyab :
khams gsum dag las yang dag 'das :
de bzhin gshegs pa'i spyod yul gyi :
gzhal med khang chen gsal bar bskyed :
de ltar gsal ba'i bzhugs gnas kyi :
dbus su pad+ma nyi zla'i steng :
rang rig yi ge'i ngo bo ni :
hU~MHyig bai DUr+Ya yi mdangs :
tsheg drag ldan las 'od zer 'phros :
'phags pa'i tshogs rnams rab mchod cing :
sems can kun gyi sdig sgrib sbyangs :
'od zer tshur 'dus hU~M la thim :
hU~M yig skad cig dran rdzogs su :
lag na rdo rje stobs po che :
zhal gcig phyag gnyis sku mdog mthing :
zhal gdangs ljags 'dril mche ba gtsigs :
spyan gsum dmar zlum g.yo ba las :
ral pa kham ser gyen du 'bar :
phyag g.yas gnam lcags rdo rje ni :
me yi tshwa tshwa 'phro ba yis :
gdug pa ma lus 'joms byed cing :
g.yon pas sdigs mdzub sbrul zhags kyis :
zhe sdang can gyi bdud dpung 'joms :
stag gi sham thabs smad dkris can :
rje'u rigs dkar pos dbu rgyan bcings :
tshangs pa ser po'i snyan rgyan 'chang :
mtha' yas dmar po'i mgul rgyan la :
stobs rgyu'i phyag gdub zhabs gdub la :
gdol pa nag po'i do shal 'phyang :
de ltar gsal ba'i sku nyid kyang :
snang stong 'od kyi skur gsal ba'i :
thugs kar raM las nyi ma'i steng :
thugs srog ngo bo hU~MHmthing nag :
tsheg drag mdangs ldan gsal ba'i mthar :
sngags phreng mar me'i phreng ba gsal :
thugs srog hU~MHlas 'od zer 'phros :
lcang lo can gyi pho brang nas :
lag na rdo rje stobs po che :
ye shes sems dpa'i lha tshogs kyis :
bskor ba mdun gyi nam mkhar byon :
badzra sa ma ya dzaHdzaH
zhes brjod pas :
sku gsung thugs kyi dam tshig bskul :
ar+g+haM la sogs mchod pas mchod :
ye shes sems dpa'i tshogs rnams kyi :
sku las ye shes sems dpa' ni :
mar me gnyis mched tshul du drangs :
dam tshig sems dpa'i sku la thim :
dam tshig ye shes gnyis med pa :
lag na rdo rje stobs po che :
rang nyid nga rgyal ldan par bya :
de bzhin mdun gyi dkyil 'khor la :
bum pa'i gzhal yas khang du yang :
lag na rdo rje stobs po che :
ye shes sems dpa' gsal bar bskyed :
yang snying rdo rje don gzungs ni :
bdun gsum nyer gcig zhag gi grangs :
'bum tsho gsum gyis 'grub par 'gyur :
sku nyid dngos su mjal 'dod na :
rab kyis zla drug rtags dang sbyar :
na mash+tsaN+Da badzra kro d+ha badzra tsaN+Da ma hA ro Sha Na hU~M phaT:
sgrub pa'i rtags kyi rim pa ni :
zhal mjal ba dang lung bstan dang :
ting 'dzin rtogs pa 'khrungs pa dang :
nyi zla shar dang dmag dpon byed :
gangs rir 'dzeg dang go cha gon :
me tog sngon po'i gling phyin rnams :
lag na rdo rje stobs po che :
'grub pa'i rtags su shes par bya :
zhes smra ste :
sgrub pa'i dkyil 'khor dang :
grub pa'i rtags bstan pa'i le'u ste gsum pa'o :[ \u0f88 ]lag na rdo rje stobs po che :
gsang ba nyid kyis slar smras pa :
lag na rdo rje stobs po che'i :
dkyil 'khor sgom par byed pa yi :
gang zag dbang gis smin par gces :
dkyil 'khor dbang rdzas la sogs pa :
sgrub pa'i gzhung dang tshul mthun cing :
bdag bskyed mdun bskyed bum bskyed rnams :
sgrub pa'i gzhung nas byung bzhin bya :
las ldan bdun las mang mi rung :
rdo rje rnam 'joms khrus nas phyungs :
dkyil 'khor lha la phyag 'tshal zhing :
brgyud pa'i gsol 'debs phyag mchod 'bul :
rdo rje slob dpon nyid kyis ni :
skyabs 'gro sems bskyed sdom gzung 'bogs :
slob bu'i dkyil 'khor shar sgo nas :
spyan dar gdong g.yogs dang bcas nas :
'di skad gsol ba gdab tu bcug :
kyai :
sangs rgyas kun gyi rang bzhin sku :
bla ma rdo rje 'dzin pa dang :
dkyil 'khor lha la gus phyag 'tshal :
bdag cag ma rig ldong ba'i mig :
ye shes spyan du dbye ba dang :
dkyil 'khor nyid du bdag 'jug 'tshal :
de ltar tshig gis gsol gdab tshe :
rdo rje 'dzin pa de nyid kyis :
'di skad bka' yang bsgo bar bya'o :
dkyil 'khor 'dir ni 'jug 'dod na :
rdo rje slob dpon ci gsung bka':
khyod kyis bcag par mi bya zhing :
dkyil 'khor lha la rab mos shing :
snying po sngags dang phyag rgya dang :
bskyed rdzogs zung du 'jug byed cing :
dkyil 'khor gsum dang mi 'bral bya :
zhes pa'i tshig gis bka' yang bsgo :
slob bu rnams ni gral la 'dug :
slob dpon gyis ni dkyil 'khor bstan :
lag na rdo rje stobs po che :
dkyil 'khor lha yi zhal mjal bsam :
phyag dang mchod pa 'bul du gzhug :
de nas rdo rje slob dpon gyis :
dbang gis smin byas slob bu rnams :
lag na rdo rje stobs po che :
gsang bdag dam tshig sems dpar bskyed :
spyi bor zla ba'i dkyil 'khor oM:
mgrin par pad+ma'i dkyil 'khor AH
thugs kar nyi ma'i dkyil 'khor hU~M:
rna ltag g.yas su trAM yin te :
yan lag bzhi la hrIHyig ljang :
de ltar gnas gsum gsal ba yi :
yig 'bru rnams las 'od zer 'phros :
phyogs bcu'i sangs rgyas byang sems rnams :
rigs lnga'i sangs rgyas rnam pa ru :
yig 'bru dag la ye shes kyi :
mdun gyi nam mkha'i gnas dag tu :
lag na rdo rje stobs po che :
khro bo ye shes sems dpa' la :
phyogs bcu'i rgyal ba sras bcas kyis :
bskor ba'i lha tshogs thams cad kyang :
rin chen bum pa ye shes kyi :
bdud rtsis bkang ba phyag na bsnams :
skal ldan slob bu thams cad la :
dbang bskur byin gyis brlabs par bsam :
rgyal chen sde bzhis phyogs srungs shing :
khro bo chen po'i tshogs rnams kyis :
bar chad bgegs rnams bsrung bar bsam :
bum pa slob bu'i mgo thog bzung :
rdo rje tshig gis dbang bskur zhing :
hU~M:
bum pa lha yi gzhal yas khang :
bum chu bde chen longs spyod kyi :
bum rdzas bdud rtsi sprul pa'i sku :
sku gsum lhun grub dkyil 'khor nas :
dus gsum sangs rgyas thams cad kyi :
sku gsung thugs yon phrin las rdzogs :
lag na rdo rje stobs po che :
dbang mchog dam pa thob par shog :
rtsa sngags sham bur dbang tshig brjod :
lha tshogs 'od kyi rang bzhin du :
slob bu'i lus la thim par dmigs :
dam tshig ye shes dbyer med bsam :
mtha' rten rdzas kyi dbang mchog ni :
sgrub rten sku nyid spyi bor bskur :
rtsa sngags yig 'bru mgrin par bskur :
phyag mtshan ral gri 'khor lo dang :
me dpung sbrul zhags lag tu gtad :
stag gi pags pas smad dkris shing :
sbrul gyi chun pos lus la brgyan :
mtha' rten bkra shis rdzas brgyad kyis :
dbang gi mtha' nyid brtan par bya :
zhes smras so :
smin par byed pa dbang gi skabs bstan pa'i le'u ste bzhi pa'o :[ \u0f88 ]de nas yang gsang ba'i bdag po yis :
'di skad ces smras so :
lag na rdo rje stobs po che'i :
bsnyen sgrub mthar phyin gang zag gis :
phrin las gang brtsam thogs med 'grub :
phrin las mchog sgrub byas pa nas :
las bzhi 'grub pa'i las tshogs bstan :
nad gdon bar chod zhi byed pa'i :
las tshogs sgrub par byed pa ni :
yungs dkar gu gul dzA ti dang :
chu dag dkar po shing kun la :
sngags 'di stong tsho bdun bzlas te :
rgyal po'i pho brang grong khyer gyi :
phyogs bzhi mtshams brgyad steng 'og tu :
rdzas rnams rgya snag dag dang bsre :
sngags kyi phreng ba btab byas nas :
gang bsrung la sogs btags gyur na :
gza' dang rgyu skar byad stems dang :
nad dang gnod pa ma lus kun :
skad cig nyid la zhi bar byed :[ \u0f88 ]na mash+tsaN+Da badzra kro ta badzra tsaN+Da ma hA ro Sha Na hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
gnod byed 'byung po sarba mA ra ya phaT:
shAn+tiM ku ru ye swA hA:
tshe dbang dpal dang phun sum tshogs :
dgos 'dod dbang du bsgrub 'dod na :
rin chen las grub ga 'u ru :
rin chen sna lnga snying po lnga :
bzang drug sman dang dar sna dang :
rin chen rma med tsan+dan dang :
dUr wa gi waM li khri sogs :
bkra shis pa yi rdzas brgyad las :
sngags 'di 'bum tsho gcig bzlas te :
gang zag lus la 'chang byed na :
tshe dbang dpal dang phun tshogs thob :
na mash+tsaN+Da badzra kro ta badzra tsaN+Da ma hA ro Sha Na :
badzra A yu She puN+ya puSh+TiM ku ru ye swA hA:
khams gsum srid gsum thams cad dang :
zas nor longs spyod dbang sdud na :
rin chen zangs kyi ga 'u ru :
lha yi bla lcags shel gyi rdo :
mi yi bla rdo drug dmar g.yu :
lha srin bla rdo pha waM long bu :
de ltar bla rdo rnam gsum la :
rin chen gser gyi khu ba yis :
lha dang lha ma yin dang ni :
skye 'gro mi yi srog yig bri :
rdzas ni rin chen sna lnga dang :
sman lnga 'bru lnga snying po lnga :
dar sna lnga la sogs pa la :
snying po 'di nyid bye ba bzlas :
gang zag lus la 'chang ba na :
khams gsum srid gsum dbang du sdud :
na mash+tsaN+Da badzra kro ta sarba tsaN+Da ma hA ro Sha Na hU~M phaT:
d+he wa sarba nr-i tri sarba bA shaM ku ru ye swA hA:
phas kyi rgol ba 'joms byed cing :
dgra bgegs thal bar rlog byed na :
rdzas ni gu gul nag po dang :
yungs dkar ke tshe shang tshe dang :
thang phrom 'bru dang ra dug bzhi :
gri khrag dag gis sbol byas la :
sngags 'di 'bum tsho gsum bzlas te :
thun nyid dgra dang bgegs phyogs 'phang :
na mash+tsaN+Da badzra kro ta ya :
badzra tsaN+Da ma hA ro Sha Na badzra ka taM ka ye :
badzra ye a ka tsi te :
a pa rA tsi te :
pra mArda na ye swA hA:
gdon bgegs bye ba dung phyur yang :
skad cig nyid la rlog par byed :
ces smras so :
phrin las bzhi'i las tshogs bstan pa'i le'u lnga pa'o :[ \u0f88 ]de skad ces smras pa dang :
yang dag par gzigs pa'i sangs rgyas nyid :
dus gsum rnam par gzigs pa'i ting nge 'dzin de nyid las bzhengs te :
gsang ba'i bdag po la legs so legs so zhes bka' bstsal te :
lnga brgya dus kyi tha ma'i tshe na yang :
rigs kyi bdag pos kyang ci ltar lung bstan pa ltar :
sems dpa' gsum gyis gangs chen ljongs der 'gro ba'i don gang la gang 'dul mdzad pa'i dus der :
'gro ba'i don rgya chen po 'grub par 'gyur ro :
zhes bka' bstsal ba'i tshe :
'das pa'i byang chub sems dpa' bsam gyis mi khyab pa dang :
ye shes kyi mkha' 'gro ma rnams dang :
lha dang :
klu dang :
lha ma yin dang :
dri zar bcas pa'i 'jig rten pa rnams yi rangs te :
bcom ldan 'das kyi gsungs pa la mngon par bstod do :
rdo rje gtum po khro bo'i rgyud ces bya ba rdzogs so :
pad+ma saM b+ha was sgra rang 'gyur du bsgyur te :
mthing shog la bris te :
chos skyong ba'i rgyal po yab sras dang mtsho rgyal la gdams pa :
ma 'ongs bskal pa'i mthar :
'gro la phan pa'i don du yer ba rdo rje'i brag phug tu gter du sbas pa'o :
lha sras dam 'dzin gyi skye mtha' dang 'phrad par shog :
sa ma ya :
rgya rgya rgya :
gter rgya :
sbas rgya :
zab rgya :
bdag 'dra gar gyi dbang phyug rtsal gyis yer pa rdo rje'i brag phug nas gdan drangs nas /
shog ser leb nas dag par phab pa'i yi ge pa ni khro bo dpal gyis bgyis pa'o ///
/
!
rje sras grogs gsum la gdams pa'i lag na rdo rje gtum po khro bo'i dbang chog bzhugs so :[ \u0f88 \u0f88\u0f88\u0f88\u0f88\u0f88\u0f88\u0f88\u0f88 ]dpal rdo rje gtum po la phyag 'tshal lo :
bdag 'dra pad+ma 'byung gnas kyis :
bdud dang mu stegs dregs pa'i tshogs :
tshar gcod rjes su bzung ba'i phyir :
lag na rdo rje'i dbang chog 'di :
rje rgyal mnga' bdag yab sras dang :
ye shes mtsho rgyal nyid la gdams :
nyams su longs la gter du sbos :
ma 'ongs bskal pa'i tha ma la :
dam 'dzin skye mtha' de dang 'phrad par shog :
de la dbang gi nges pa ni :
rnal 'byor pa gang zhig gsang ba'i bdag po sgrub par byed pa la byin rlabs kyi sgo dbang yin pas :
de'i sgrub thabs ni :
dkyil 'khor bum rdzas dang bcas pa sgrub thabs ltar bsham :
rdo rje slob dpon gyis lha bskyed :
bzlas pa bsnyen sgrub la sogs pa thems pas :
dbang bskur dus su sgrub thabs ltar lha bskyed bzlas pa byas la kha gso :
dbang rdzas thun rten phur pa :
bdud rtsi ril bu :
sku tsaka li :
rdo rje dril bu :
ral gri :
me dpung :
'khor lo :
sbrul zhags :
thun rdzas rnams bsham :
sgrub thabs ltar cho ga'i rim pa tshar nas :
las dang ldan pa'i slob ma gsum mam lnga bdun las mang bar mi bya ste :
phyag 'tshal :
maN+Dal :
cod pan me tog dang bcas pa thogs nas :
rdo rje rnam par 'joms pa'i bskyed bzlas kyis khrus nas phyungs :
mig dar gdong g.yogs dang bcas pas 'di skad gsol ba 'debs par bya ste :
kyai :
bla ma gsang sngags che ba'i mchog :
rig sngags kun gyi mnga' bdag che :
bdag cag rdo rje'i dam tshig can :
gsang bdag thugs kyi dkyil 'khor du :
'jug cing smin par mdzad du gsol :
zhes lan gsum gsol ba gdab rjes :
slob dpon gyis :
hU~M:
'dir 'ong rigs kyi bu rnams kun :
gsang ba gsum gyi dam tshig ni :
khyod kyis rab tu mnos gyur te :
'di dag nyams na nyes che 'o :
dam tshig nyams na ltung bar 'gyur :
'di dag nges par dam bca' 'am :
zhes pa'i lan du :
bdag cag rdo rje 'dzin pa dang :
slob dpon la ni gnyis mi blta :
srog gi phyir yang mi gtang bar :
bdag cag rdo rje'i bro bor lags :
zhes zhus rjes su :
dam chu blud cing :
rdo rje gnas gsum du gtugs nas :
hU~M:
bu khyod dam la gnas gyur na :
gsang ba'i bdag po snying la 'jug :
sku gsung thugs kyi dkyil 'khor nas :
lus ngag yid gsum smin gyur te :
nga ni khyod kyi rdo rje 'dzin :
bu khyod gsang ba'i bdag por 'gyur :
dngos grub chen po deng thob bo :
oM AHhU~M:
badzra sa ma ya u da ka thA:
de nas rdo rje gnas gsum du gtugs shing :
sku gsung thugs kyis byin brlab :
slob ma dam tshig sems dpar gsal gdab :
bskyed rim mngon rtogs rnams bla mas 'phrul shes par byas la gdab bo :
hU~M:
bum pa bzang po gzhal yas khang :
gsang bdag gtum po'i lha tshogs bzhugs :
bum pa sku yi dbang bskur bas :
bu khyod lag na rdo rjer gyur :
rdo rje gtum po'i sku brnyes nas :
lha dbang lus la rdzogs gyur cig :
rtsa sngags sham bur :
kA ya a b+hi Shiny+tsa oM:
bum chu spyi bor blugs la :
dam tshig ye shes gnyis med kyi skur mos la :
khyod ni gsang bdag rdo rje 'dzin :
lha dang skal pa mnyam par gyur :
badzra puSh+pe sid+d+hi ho :
zhes cod pan btags la :
gsang mtshan ni :
bdud 'joms drag po thogs med rtsal :
zhes btags so :
b+han+d+ha mgrin par bzhag la :
hU~M:
b+han+d+ha chos dbyings dkyil 'khor na :
dam rdzas gsang ba'i bdud rtsi sbyar :
gsang ba ngag la nus dbang bskur :
rtsa khams bde ba'i rang bzhin can :
ngag la nus pa'i dbang thob shog :
rtsa sngags sham bur :
wA ka a b+hi Shiny+tsa A:
zhes ngag tu blud :
snying gar thugs srog sa bon gsal btab la :
sgrub phur lag tu gtad de :
hU~M:
thugs mchog 'gyur med hU~MHdu gsal :
ma skyes 'jig med rdo rje che :
phur pas gzung 'dzin dbyings su sgrol :
gsang bdag thugs kyi dbang thob shog :
rtsa sngags sham bur :
tsit+ta badzra a b+hi Shiny+tsa hU~M:
rdo rje dang dril bu lag tu gtad la :
hU~M:
ma skyes 'jig med rdo rje che :
dril bu shes rab sgra chen sgrog :
skal ldan bu la dbang bskur bas :
thabs shes dbyer med dbang thob shog :
badzra g+haN+De a b+hi Shiny+tsa A:
ral gri me dpung gnyis lag tu gtad la :
hU~M:
ral gri 'bar bas dgra srog gcod :
sdigs mdzub me dpung bgegs rnams sreg :
rtsal chen sgrol bar nus pa'i dbang :
skal ldan bu yis thob par shog :
khang+ga dz+wa lA na la karma kro ta a b+hi Shiny+tsa mAM:
'khor lo g.yas dang sbrul g.yon du gtad de :
hU~M:
'khor lo 'bar bas bdud dpung 'joms :
sbrul zhags bgegs dpung klu gdon 'dul :
skal ldan bu la dbang bskur bas :
phrin las yongs rdzogs dbang thob shog :
tsakra sarba pA sha sarba duSh+TAn kA ya a b+hi Shiny+tsa mAM:
de nas gsang bdag sku bya khyung rigs lnga spyi bor bzhag la :
hU~M:
lag na rdo rje khro bo'i rgyal :
sangs rgyas kun gyi mthu stobs bdag :
sku gsung thugs kyi dkyil 'khor nas :
skal ldan bu la dbang bzhi bskur :
khyung chen rigs lnga ye shes lnga :
phrin las yongs rdzogs dbang thob shog :
badzra pA Ni kro ta g+ha ru Ta a b+hi Shiny+tsa mAM:
khro bo bcu yi sku'am hU~M bcu spyi bor bzhag la :
hU~M:
ma rtogs phyogs skyong bsnol ba'i steng :
dge bcu rang byung khro rgyal bcu :
mthu stobs rtsal ldan yongs rdzogs dbang :
skal ldan 'di la rdzogs gyur cig :
oM da sha badzra kro ta a b+hi Shiny+tsa hU~M:
thun rdzas lag tu gtad de :
phur pa klad la bskor zhing :
hU~M:
de ring nas ni gsang ba'i bdag :
bu khyod ngo bo gcig tu gyur :
bsnyen sgrub las sbyor bka' gtad dbang :
rab 'byams bka' dbang thob par shog :
rtsa sngags dang sde brgyad 'dul sngags sham bur :
na mash+tsaN+Da badzra kro ta badzra tsaN+Da ma hA ro Sha Na hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
gnod byed 'byung po sarba mA ra ya phaT:
badzra ma hA kro ta sarba duSh+TAn kA ya a b+hi Shiny+tsa A:
dgra bgegs sde brgyad mA ra ya phaT:
spros pa la dga' na bkra shis rdzas brgyad kyi dbang spyi ltar rim par bskur :
tshogs la rol :
dga' ston bya :
bka' srung gi gtor ma btang zhing :
bstod cing mchod :
dkyil 'khor bsdu :
rdzogs rim bsgom :
bkra shis smon lam bya'o :
s+ya mya y+ya :
rgya rgya rgya :
e ma :
gsang bdag sgrub thabs zab pa'i mthar thug 'di :
rdo rje gdan mtshungs ra sa'i lha khang du :
rje rgyal yab sras mtsho rgyal grogs mchog la :
snying gtam tshul du gdams pa 'di nyid ni :
su la ma bstan snying khrag dwangs ma dang :
pad+ma bdag gi zab gter rnog chos 'di :
zab pa'i mthar thug snying po yang zhun yin :
da lta'i lha sras dam 'dzin khyod nyid dang :
dad gus ldan pa dpal gyi seng ge la :
bka' gtad gdams pa rin chen gter du sbos :
dus kyi tha ma bzhi bcu kha ral dus :
mi rnams log spyod rnam pa sna tshogs spyod :
snang srid lha 'dre gdug rtsub rlung ltar 'tshubs :
rgyal bsen gza' klus skye 'gro'i srog dbugs sdud :
lo nyes dus 'khrugs nad kyis mi thog bud :
gter min gter 'dra rdzun gter zog pos gang :
sgom chen ri 'khrugs skye bo grong gseb 'khrugs :
pha bu grogs bshes blo thub med pa'i dus :
ma rung sbyor ba dug gi longs spyod byed :
de 'dra'i snyigs ma lnga bdo'i dus kyi tshe :
lha sras khyod nyid smon lam mthu btsan nas :
lha srin gdug pa'i srog 'phrog mthu rtsal ldan :
'di dang 'phrad nas 'gro don rgya chen 'grub :
mtsho rgyal mthing shog log la thob gsungs pas :
rgyal ba gnyis pa o rgyan bka' bzhin du :
mi brjed gzungs su mthing shog logs la bkod :
kho mo mtsho rgyal skye ba dman gyur kyang :
skye 'chi gnyis spangs o rgyan pad+ma la :
pus btsugs phyag bskor grangs med byas nas zhus :
gser dngul rin chen grangs med phul :
gus pas phyag 'tshal lung bstan 'di nyid zhus :
ma 'ongs bskal pa snyigs ma'i dus kyi tshe :
pad+ma nga sprul gar gyi dbang phyug rtsal :
spyi bo'i gtsug gnyis lag g.yas rgyal mtshan dang :
rkang mthil 'khor lo lag g.yon sme dmar can :
dam 'dzin skye mtha' de dang 'phrad pa'i phyir :
yer pa rdo rje phug pa'i brag gseng du :
bka' dang rgya yig btab nas gter du sbas :
lha mgon yab yum gnyis la bka' 'di gtad :
thub par srungs shig dam tshig sa ma ya :
'di nas lo ni bdun brgya go brgyad nas :
da lta'i dpal gyi seng ge 'di nyid ni :
rgyal po don grub ming can nyid dang ni :
mnga' bdag sprul pa mnga' ri'i rgyal po ni :
chos skyong stag sham can la sprad pa na :
bar chad bgegs las grol te bstan pa yang :
nyi zla gsal ba ci bzhin 'byung bar 'gyur :
'on kyang bdud kyi sprul pa 'phrul che bas :
dus mtshungs rten 'brel 'grigs par dka' na yang :
smon lam dbang gis las can 'phrad par shog :
sa ma ya :
gtad rgya :
zab rgya :
bdag 'dra gar gyi dbang phyug rtsal gyis yer pa rdo rje'i brag phug nas spyan drangs pa'i mthing shog leb nas dag par phab pa'i yi ge pa ni khro bo dpal gyis zhus so ///
/
!
rje sras grogs gsum la gdams pa'i lag na rdo rje gtum po khro bo'i sgrub pa bzhugs so :[ \u0f88 \u0f88\u0f88\u0f88\u0f88\u0f88\u0f88 ]gsang bdag rdo rje gtum po la :
mi phyed dad pas phyag 'tshal lo :
bdag nyid pad+ma 'byung gnas dang :
gsang bdag rdo rje gtum po ni :
don la dbyer med chos skur gcig :
gdul bya'i mos blos so sor bstan :
ma 'ongs snyigs ma lnga bdo'i dus :
sde brgyad lha srin thams cad kyis :
skye 'gro kun gyi srog dbugs len :
sems can kun la gnod cing 'tshe :
de 'dra'i snyigs ma lnga bdo'i dus :
gsang bdag thugs kyi sgrub pa 'di :
nga yi smon lam mthu btsan nas :
da lta'i lha sras dam 'dzin khyod :
gar gyi dbang phyug rtsal zhes pa :
sha sme mtshan rtags gsum dang ldan :
o rgyan nga yis byin brlabs pa'i :
chos bdag de dang 'phrad nas kyang :
lha srin rnams kyi srog 'phrog shog :
sA+e mA+e yA+e /[ \u0f88\u0f88 ]rgya rgya rgya :
gsang bdag sgrub thabs rdo rje thog 'bebs mthu stobs yongs rdzogs 'di la don gsum ste :
sngon 'gro dngos gzhi rjes chog go :
sngon 'gro sgrub pa'i gnas brtag pa ni :
ri bo chen po nags gling sogs :
me tog sngon po'i tshal rgyas pa :
shing tsher ma can skyes shing :
gcan gzan ma rungs pa gnas pa'i sa :
grub thob gong mas byin gyis brlabs pa'i gnas su :
bsam yas ar+Ya pA lo'i dal sa bsres pa :
sa phyogs bkra shis pa la dkyil 'khor zheng mda' gang :
dpangs mtho gang ba rkyang nul legs par byas la :
a mr-ita dang dri bzang gu gul gyi chus legs par gtams :
dkyil 'khor dbus mthing nag rtsibs bzhi mu khyud dang bcas pa la :
gzhan yang sgo rdzogs pad rdor dur khrod me ri sogs spyi dang mthun par 'phrul shes par bya'o :
dkyil 'khor dbus su bum pa mtshan ldan bgegs bskrad gu gul bdug :
bum rdzas kha rgyan mgul chings gzungs thag rdo rje la sogs 'dzom par byas la dkyil 'khor dbus su bzhag :
g.yas su b+han+d+ha mtshan ldan du :
ras sam shing shun la gsang bdag gi sku srog yig dang bcas pa bris la gzhug :
mdun du seng ldeng phur pa khro zhal can dbu'i gtsug rdo rjes mtshan pa nang gzungs dang bcas pa :
dar sngon pos dril la gsang bdag dngos su bskyed pa bsham :
g.yon du gsang bdag gi dpal gtor gzhung bzhin bsham :
gzhan yang phyi nang gsang mchod dang :
sku gsung thugs rten sman gtor rak+ta dang bcas pa 'dzom par bsags :
gzhi bdag la gtor ma byin :
bgegs la bka' bsgo :
de nas rnal 'byor pa bde ba'i stan la 'dug :
skyabs 'gro sems bskyed spyi dang mthun par byas la :
dngos gzhi sgrub pa la 'jug pa ni :
bdag dang snang ba thams cad mi dmigs pa stong pa'i ngang las :
b+h+rU~M yongs su gyur pa las :
gnam lcags kyi rdo rje las grub pa'i gzhal yas khang chen po gru bzhi sgo bzhi rgyan rta babs chos 'khor gdugs tog thams cad yongs su rdzogs pa :
nang gnam lcags 'bar ba'i gur khang la :
phyi dur khrod me dpung 'bar ba'i klong du gyur pa de'i dbus su pad+ma nyi zla'i dkyil 'khor gyi khar :
rang rig gi ngo bo gnam lcags rdo rje rtse dgu pa lte ba hU~M gis mtshan pa las 'od 'phros :
'phags pa mchod cing sems can gyi sdig sgrib sbyangs :
gdug pa can thams cad tshar bcad :
'od zer tshur 'dus yongs su gyur pa las :
skad cig dran rdzogs su rang rig gi ngo bo rdo rje gtum po sku mdog mthing nag zhal gcig phyag gnyis pa :
g.yas pas gnam lcags rdo rje me yi tshwa tshwa 'phro ba nam mkhar 'phyar zhing :
g.yon lcags kyu dang sbrul zhags 'dzin pa :
zhal bgrad mche ba gtsigs pa :
spyan gsum sdang mig khro tshul du gzigs pa :
ral pa kham ser gyen du 'bar zhing ral pa'i gseb nas me'i tshwa tshwa 'phro ba :
sku che la yan lag rags pa :
sbrul rigs lnga dang sbrul chun gyis spras pa :
sku'i ba spu'i bu ga nas sprul pa'i khro tshogs dang ye shes kyi mes 'jig rten gyi khams thams cad gang bar 'gyed pa :
snang stong sgyu ma lta bu'i skur gsal ba'i spyi bor oM dkar po :
mgrin par AHdmar po :
thugs kar nyi ma'i dkyil 'khor gyi dbus su hU~MHmthing nag tsheg drag dang bcas pa las 'od zer 'phros pas :
lcang lo can gyi pho brang nas :
ye shes sems dpa' la phyogs bcu'i sangs rgyas dang byang chub sems dpa' thams cad khro rgyal gyi skur bzhengs nas :
ye shes sems dpa' 'khor du mas bskor ba mdun gyi nam mkha'i gnas su byon par bsam zhing :
gu gul dang sha chen bsreg :
rol mo sbir :
dar nag g.yab dar dang bcas gdung ba'i nga ros spyan 'dren pa ni :
hU~M:
dad pa dang ni dam tshig gis :
tshur gshegs khro rgyal dam tshig can :
'og min lhun grub gnas mchog gi :
gsang chen rol pa'i gzhal yas khang :
lcang lo can gyi pho brang nas :
dam tshig dbang gis spyan 'dren na :
thugs dam dbang gis gshegs su gsol :
badzra tsaN+Da ma hA ro Sha Na e h+ye hi sa ma ya dzaHdza :
dzaHhU~M baM ho :
zhes pas ye shes sems dpa'i tshogs thams cad bdag dang dkyil 'khor sku 'bag la thim :
dam tshig ye shes gnyis su med pa'i skur gyur par bsam zhing :
hU~M:
mi 'jigs gnam lcags 'bar ba'i gzhal yas 'dir :
gdug pa sde brgyad 'dul phyir brtan par bzhugs :
badzra tsaN+Da ma hA ro Sha Na e h+ye hi pad+ma ka ma lA ya satwaM:
phyag 'tshal ba ni :
hU~M:
phrin las mthu stobs mnga' dbang bdag :
gsang bdag sku la phyag 'tshal lo :
a ti pU ho :
mchod pa 'bul ba ni :
hU~M:
me tog bdug spos mar me dri :
zhal zas sil snyan la sogs dang :
sman gtor rak+ta 'dod yon tshogs :
mchod pa'i bye brag dpag med rnams :
khro rgyal 'khor dang bcas la 'bul :
phrin las bsgrub phyir bzhes su gsol :
oM badzra tsaN+Da ma hA ro Sha Na :
rtsa sngags sham bur :
ar+g+haM pA d+yaM sogs nas /
shab+da pU tsa ho :
pany+tsa a mr-ita :
ma hA ba liM ta :
ma hA rak+ta :
ga Na tsakra pU tsa la khA hi :
zhes mchod gtor 'bul zhing rol mo sbir :
hU~M:
rdo rje 'dzin dbang khros pa'i rgyal :
bdud dang log 'dren 'joms mdzad pa :
mngon spyod phrin las yongs rdzogs lha :
bai DUr mdog can 'jigs pa'i sku :
khro rgyal sku la phyag 'tshal bstod :
zhal bgrad mche gtsigs hU~M sgra sgrog :
spyan gsum sdang mig khro tshul gzigs :
ral pa'i gseb nas me 'od 'bar :
sde brgyad 'byung po brlag par byed :
gdug pa 'dul la phyag 'tshal bstod :
me yi tshwa tshwa 'phro ba yi :
gnam lcags rdo rjes thal bar rlog :
lcags kyu zhags pa bsnams pa yis :
sde brgyad 'byung po bkug cing 'ching :
bdud 'dul khyod la phyag 'tshal bstod :
sbrul rigs lnga yis sku la brgyan :
klu rnams thams cad 'dul mdzad pa :
khro tshogs 'bum gyi 'khor gyis bskor :
sde brgyad thams cad 'dul mdzad pa :
phrin las yongs rdzogs dpal la phyag 'tshal bstod :
ces bstod pa 'grub rjes su :
dkyil 'khor dbus kyi bum pa bris sku dang bcas pa gsang bdag ye shes sems dpa' dngos su mos la :
rang dam tshig ye shes gnyis med du bsams pa'i snying gar pad+ma sngon po 'dab ma brgyad pa :
de'i lte bar nyi zla'i dkyil 'khor gyi dbus su :
hU~MHyig tsheg drag can bai DUr ya'i mdog can gyi mtha' la rtsa ba'i sngags rnams 'od zer kha dog lnga dang ldan pa me'i phreng ba ltar 'khor ba las 'od 'phros :
dkyil 'khor lha tshogs kyi thugs srog sa bon la phog :
bdag dang dkyil 'khor pa'i sku las sprul pa'i khro tshogs 'jig rten gyi khams gang bar 'phros pas lha srin sde brgyad thams cad tshar bcad dam la btags :
gdug pa can thams cad tshar bcad par bsams la :
rtsa ba'i snying po 'di nyid mi tshig gis bar ma chod pa la 'bum tsho gsum bzlas so :
oM badzra tsaN+Da ma hA ro Sha Na hU~M phaT:
oM badzra tsaN+Da sarba duSh+TAn ta ka ha na da ha pa tsa hU~M phaT:
ces rdo rje thog rgod ltar bzlas pas :
rtags kyi rim pa ni :
zhal mjal ba dang :
lung bstan pa dang :
me tog sngon po'i gling du phyin pa :
khang bzang 'dzin pa :
go cha gon pa :
dmag dpon byas te pha rol gyi dmag tshogs bcom pa :
lha srin sde brgyad kyis bka' nyan cing srog snying phul ba :
sdom dang sdig pa :
gcan gzan ma rungs pa bsad pa la sogs de ltar 'byung la :
mdor na bzang rtags ci byung yang mnyam yangs phyag rgya chen po'i ngang la 'jog pa ni gnad kyi gdams pa'o :
sa ma ya :
rgya rgya rgya :
de nas phrin las las la sbyar ba ni :
klu bdud ma rungs 'dul byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par bsags :
rtsa sngags sham bur 'di nyid btag :
nA ga rA tsa nag po ti pa tsa mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten zhabs su mnan :
sa ma ya :
gshin rje gdug pa 'dul byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par gsog :
rtsa sngags sham bur 'di nyid btag :
ya ma rA tsa sa ma ya mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten zhabs su mnan :
sa ma ya :
rgyal 'gong gdug can 'dul byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par gsog :
rtsa sngags sham bur 'di nyid btag :
tri du du hri tri du du na ra ti Sha mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten zhabs su mnan :
sa ma ya :
btsan rgod drag po 'dul byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par gsog :
rtsa sngags sham bur sngags 'di btag :
tri shu ya rA tsa tri na tri shi ya dza :
mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten 'og tu mnan :
sa ma ya :
dgra lha ma sang 'dul byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par gsog :
rtsa sngags sham bur 'di nyid btag :
badzra sA d+hu sa ma ya rA dza :
tri dza mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten 'og tu mnan :
sa ma ya :
dgra bgegs drag po 'dul byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par gsog :
rtsa sngags sham bur 'di nyid btag :
rA hu la ya ma rA dza :
mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten 'og tu mnan :
sa ma ya :
gnod sbyin srin po 'dul byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par bsog :
rtsa sngags sham bur 'di nyid btag :
shrI badzra yak+sha hring hring :
mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten 'og tu mnan :
sa ma ya :
ma mo'i byad kha zlog byed na :
yi dam nga rgyal ldan pa yis :
phur pa khro rgyal dngos su bskyed :
drag po'i thun rdzas 'dzom par gsog :
rtsa sngags sham bur 'di nyid btag :
trag rak+sha kha mun tra mA ra ya phaT:
dgra bgegs ling+ga gzhung bzhin bsham :
thun gyis brab cing ling+ga gtub :
ling ro skyer pa'i me la bsreg :
thal ba mchod rten 'og tu mnan :
sa ma ya :
de ltar dregs pa 'dul byed kyi las mtha' gnam lcags thog gi spu gri 'di nyid ni :
rnal 'byor pa mtshon cha'i 'khor lo 'dzin pa dang mtshungs te :
shin tu bka' gnyan pas na gcig brgyud ma gtogs spel bar mi bya pad+ma bdag gi tha tshig go :
de nas bsnyen sgrub mthar phyin rjes kyi rim pa ni :
gtor ma bum pa yi dam sku 'bag dngos su bskyed la :
mdun gyi nam mkhar sangs rgyas byang chub sems dpa' thams cad yi dam rdo rje 'dzin pa dang drag po stobs po che'i rnam par byon te :
khams gsum dbang du bsdus shing srid gsum zil gyis mnan :
sde brgyad gdug pa can btul zhing :
dam la gnas par gyur te :
lha rnams kyis bkra shis pa'i glu len :
khro bo rnams kyis bar chod kyi bgegs srung :
rdo rje 'dzin dang o rgyan rin po che dbyer ma mchis pas ye shes kyi bum pa bdud rtsis gang ba bsnams te :
rang gi spyi bor dbang bskur bas phrin las rnam pa bzhi la mnga' brnyes pa'i dbang mchog thob ste :
lha rnams 'od kyi rnam par gyur nas bdag la thim pas :
dam tshig ye shes gnyis su med pa gsang bdag dngos kyi nga rgyal dang ldan par bya zhing :
sku 'bag sgrub phur thun rdzas rnams mi 'bral bar bcang zhing :
zhag re la rtsa ba'i snying po stong tsho re chag med bzlas na :
rdo rje 'dzin pa pad+ma 'byung gnas bdag nyid dang skal pa mnyam par 'gyur ro :
lha srin dregs pa can rnams bka' nyan cing bran du khol bar 'gyur ro :
rjes chog dkyil 'khor bsdus shing :
bka' srung la gtang rag gtong :
shis pa brjod la :
dkyil 'khor bsgom zhing rgyun spyod la 'jug par bya'o :
s+ya mya y+ya :
e ma zab rgya'i gdams pa sa steng dkon pa 'di :
pad+ma bdag gi khong pa'i snying khrag yin :
mnga' bdag yab sras mtsho rgyal grogs la gdams :
ma 'ongs bskal pa'i snyigs ma yang mtha'i tshe :
o rgyan gsung sras nyid dang 'phrad par shog :
mtsho rgyal khyod kyis mthing shog leb la bris :
bka' rtags rgyas btab yer ba rdo rje'i brag :
phug pa'i nang du mi brjed rgya yis thob :
gter la sbos dang 'gro la phan par 'gyur :
o rgyan rin po che'i gsung bzhin bdag 'dra mtsho rgyal gyis mthing shog leb la yi ger bris te gter kha gsum du sbas pa :
sa ma ya :
rgya rgya rgya :
gtad rgya :
zab rgya :
bdag 'dra gar gyi dbang phyug rtsal gyis yer pa rdo rje'i phug pa nas spyan drangs nas /
mthing shog leb nas dag par phab pa'i yi ge pa ni khro bo dpal gyis bgyis pa'o ///
/
!
rje sras grogs gsum la gdams pa lag na rdo rje stobs po che'i bka' srung lha mgon yab yum gyi sgrub thabs bzhugs so :[ \u0f88 \u0f88\u0f88\u0f88\u0f88\u0f88\u0f88 ]bcom ldan gsang bdag rdo rje 'dzin :
stobs po che la phyag 'tshal lo :
bdag 'dra pad+ma 'byung gnas kyis :
sangs rgyas bstan pa srung ba dang :
bstan dgra lus srog myur gtub phyir :
lha mgon yab yum sgrub pa ni :
lha khang drag shul dben gnas su :
lha mgon yab yum sku dang ni :
dpal gtor rgyan ldan spyan gzigs bsham :
de yi mdun gyi phyogs ngos su :
dkyil 'khor mda' gang gru bzhi bya :
dug khrag 'o mas chag chag gdab :
dbus su gru gang thur du bru :
nang du dug khrag rnyed tshad byug :
de yi nang du gri thod dam :
tsit+ta ma nyams brgyangs pa'i nang :
gro ga ras sam shing shun la :
gri khrag dag gis ling+ga bris :
dug dang tsha ba gsum bsres la :
ling+ga'i mtha' la sngags kyis bskor :
dgra bo'i dri ma drug sogs chus :
ling+ga dag la khyab par byug :
dgra bo 'gugs gzhug legs par bya :
sna lngas bcings la tsit+tar gzhug :
tsit+ta thod pa'i nang du gzhug :
lcags kyi chu gri sor bzhi la :
snying de thod nang phyar la gzug :
thod ngan dug khrag gis bkang ba :
yungs dkar la sogs thun rdzas rnams :
ci 'tshogs bsags la byang shar bzhag :
dug shing nag po'i hom brtsigs la :
sha khrag brgyan la shar lhor bzhag :
klu sman chab gtor bse phor gang :
'bras kyi steng du nub byang bzhag :
de ltar sgrub pa'i bcas tshar nas :
rang nyid gsang ba'i bdag por bsgom :
thugs ka'i 'od zer b+h+rU~M 'phros pas :
las khang dur khrod chen por bskyed :
de yang skad cig dran rdzogs bsgom :
ma hA kA la lcam dral ni :
rab 'jigs sku mdog mthing nag la :
dar nag ber chen sbrul rked can :
phyag g.yas chu gri 'bar ba bsnams :
g.yon pas thod pa khrag bkang 'dzin :
spyan gsum zhal gdangs mche ba gtsigs :
rgya smin ral pa dmar ser 'phro :
mi mgo skam rlon rgyan gyis spras :
lcam dral cha lugs gcig pa la :
sde brgyad pho nya 'gyed mdzad cing :
me dpung 'bar ba'i dbus na bzhugs :
dgra bo dmyal thag dum bur gtub par bsam :
de la ting 'dzin ma yengs par :
'bod rbad bsad gsum dkrug bris pas :
spu gri sngags kyi 'khor lo 'di :
rig pa rang bskyed drag por bzla :
oM ma hA kA la de wI kA lI hrIng hrIng dzaHdza :
a ya ma du ru tsa sha na hring dza :
dgra bo'i snying la khug rbad :
he kA li ma hA tsaN+Da mA ra ya rbad :
hur thuM mug rak+sha rbad :
sA d+ha rtsa srog tsit+ta wa ti rbud rbad :
ha la da ha rtsa la myag rbad :
che ge mo la rbad raM rbud rmug rbad :
ya ma rbud myog khaM rbad :
khaM rbud thib :
nr-i A mu ka mA ra ya sod :
de ltar me nyi spangs pa yi :
mun nag nang du zhag bdun nam :
bcu bzhi nyer gcig dag dang sbyar :
zhub cen ki sgra 'debs pa dang :
mi nag mtshon thogs sems can gsod :
shing bcad nags me bsreg pa sogs :
rtags byung chu gri de nyid kyis :
thun bzhir thod pa snying la brdeg :
skabs su thun gyis rdeg par byed :
tha ma bla rtags tshad phebs nas :
shar lho'i hom la me sbar la :
ling ga snying dang bcas pa bsreg :
thal ba me dang gtor ma dang :
dgu stong nyi ma mdung gang la :
sngags 'dis lan bdun 'bul bar bya :
hom me ma hA kA lar bskyed :
ma hA kA la de wI kA lI a ya ma du ru tsa sha na dgra bo'i mAM sa rak+ta kiM ni ri ti tsak+Shu ba su ta tsit+ta go ro tsa na kha kha khA hi khA hi :
ces brjod la bskul ba dang bcas dgra bo'i snying zor du 'phang ngo :
des ni dgra bgegs 'ching bar 'gyur :
gal te 'khu zhing rtags med na :
bdag nyid gsang ba'i bdag por bsgom :
lha mgon yab yum gzugs bris la :
tsit+ta thod pa'i nang du bzhag :
sngags 'di spyi dril mgo zhabs bzlog :
shin tu drag la myur bar bzla :
de yis rtags thon slar yang ni :
sku gzugs gzungs chus legs par bkrus :
ling ga sngar bzhin gzhug la bsgrub :
sangs rgyas bstan pa bsrung ba'i phyir :
zab pa'i gnad 'di ma sbas par :
rje rgyal yab sras grogs la gdams :
ma 'ongs bskal pa'i tha ma la :
bstan pa bsrung phyir gter du sbas :
las ldan de dang 'phrad par shog :
lha mgon yab yum srog sgrub snying thig gi yang bcud rdzogs so :
skabs su gtor ma dgra bgegs kyi sha khrag dag tu byin gyis brlabs :
gdung ba'i nga ros bskul ba ni :[ \u0f88 ]hU~M:
dur khrod chen po'i gnas brgyad dang :
bsil ba tshal gyi dur khrod nas :
lha mgon yab yum 'khor bcas rnams :
de ring gnas 'dir gshegs su gsol :
sku mdog mthing nag 'jigs pa'i gzugs :
sbrul chen skam rlon thod phreng gis :
dbu dang phyag zhabs rgyan dang bcas :
rab tu 'jigs pa'i gad rgyangs sgrog :
chu gri b+han+d+ha khrag bkang bsnams :
dgra bgegs lus gtub snying khrag gsol :
las mkhan sde brgyad dmag tshogs bcas :
'dir byon bdud rtsi sman rag dang :
ba liM dgra bo'i sha khrag rnams :
bzhes shig rol cig kha raM khA hi :
sngon tshe gsang ba'i bdag po dang :
pad+ma thod phreng spyan snga ru :
rang gis khas blangs dam bcas bzhin :
thal ba rdul phran bzhin du rlogs :
mi rabs chod la sa zhing gtor :
mi rta phyes la nang tshan dkrugs :
'khor g.yog phrogs la ltas ngan thongs :
b+h+yo b+h+yo dgra bo'i steng du b+h+yo :
nag po chen po dgra la b+h+yo :
dpal ldan lha mo dgra la b+h+yo :
bka' sdod sde brgyad dgra la b+h+yo :
nag po stong sde dgra la b+h+yo :
nag mo 'bum sde dgra la b+h+yo :
b+h+yo b+h+yo zhing bcu'i dgra la b+h+yo :
oM ma hA kA la de wI kA lI a ya ma du ru tsa sha na rgyugs rgyugs sod sod breng breng dgra bo mA ra ya sod :
ces bskul lo :
yer pa rdo rje'i brag phug nas spyan drangs pa'i mthing shog leb nas bdag 'dra gar gyi dbang phyug rtsal gyis dag par phab pa'i yi ge pa ni khro bo dpal gyis bgyis pa'o //
mang+ga laM//

//
