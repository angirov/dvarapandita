'dod gsol smon lam dgongs 'dus rta nag gi pad+ma dbang chen 'don pa bsgyur pa ni /
lha yi lha mchog 'jam dpal gshin rje'i gshed :
dus rnams rtag tu khro rgyal khyod sgrub ste :
srog gi phyir yang yi dam mi spong na :
ye shes thugs rje'i spyan gyis gzigs su gsol :
khro rgyal 'khor bcas khyod kyi gzi byin gyis :
bar chad dgra bgegs tshogs rnams bsal nas kyang :
byams pa'i zhal bzang dngos su bstan pa dang :
bsgrubs pa'i 'bras bu dus 'dir bstsal du gsol :
yang 'bri gung gnam lcags me 'bar gyis mdzad pa'i /
bskal pa dpag tu med pa'i sngon rol nas //
lha mchog khyod dang smon lam lhan cig btab //
da lta zhal mthong yi dam lhar gsol na //
snying po byang chub mchog la mi gnas tshe //
tshe rabs 'khor ba gar skye gar gnas kyang //
rjes su zungs shig bcom ldan gshin rje'i gshed //
dngos grub stsol cig bcom ldan gshin rje'i gshed //
bar chad sol cig bcom ldan gshin rje'i gshed //
dgra bgegs sgrol cig bcom ldan gshin rje'i gshed //
sku gsung thugs kyi dngos grub bstsal du gsol //
kun mkhyen zil gnon drag rtsal gyis mdzad pa'i /
mkhyen brtse nus mnga' 'jam dpal dpa' bo yis //
bstan pa rgyas dang de 'dzin tshogs rnams kyi //
sku tshe phrin las skye dgu'i bde skyid la //
bar du gcod pa thams cad zlog tu gsol /
khyad par rig 'dzin bdag cag dpon slob dang //
yon mchod 'khor dang bcas pa ma lus pa'i //
sngon las 'phral rkyen las byung dgra bgegs gdon //
nad rims dbul phongs 'thab rtsod zlog tu gsol //
phyi nang drang srong dmod pa byad mthu dang //
byur dang skal ngan mi shis dus min 'chi //
keg sri langs sogs chag che nyam nga ba'i //
'gal rkyen bar chad thams cad zlog tu gsol //
phrin las chad lhag dam rdzas ma tshang nyams //
bsnyen sgrub g.yel zhing dus kyi mchod pa chag
/ting 'dzin ma gsal gsang sngags sgra nyams sogs //
sdig sgrib nyes ltung ma lus bshags par bgyi //
tshe dpal stobs 'byor dbang phyug phun sum tshogs //
lung dang mngon par rtogs pa'i yon tan sogs //
'khor 'das dngos grub kun dang khyad par du //
'jam mgon kun bzang tshe 'dir mngon gyur shog
/ces 'dod gsol smon lam bya'o ///
/
