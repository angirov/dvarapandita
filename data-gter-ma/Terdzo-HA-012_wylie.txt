@#//
sman bla longs sku gtso 'khor lnga'i sgrub thabs dngos grub kyi bang mdzod kha 'phangs bklag chog tu bkod pa bzhugs so //
zur mkhar ba mnyam nyid rdo rje nas brgyud pa'o //
gang zhig lha lam sgrib bral gsal mdangs can //
thun mtshams li khri'i bla gos bgos bzhin du //
rmongs 'khrul legs pa'i lam nas bstan mkhas pas //
sangs rgyas sman gyi bla ma spyi bos mchod /
khyod gsung dam chos bdud rtsi ro brgya pa //
pa sangs slob mas ma 'thungs bdud rtsi'i bcud //
bcud 'chang d+harmA swA mi'i mtshan nas brgyud //
brgyud pa'i bla ma mchog rnams rgyal gyur cig
/dkyil 'khor cha rdzogs g.yu thog rje la sogs //
gdung sel bsil zer 'gyed pa'i mgon de kun //
deng dus nub ri'i khri la gzims gyur nas //
lo mang lon zhing de lugs gso dpyad kyang //
de tshe dam chos a ti rdzogs pa che'i //
nyams len sman dpyad zung 'brel gnas mchis pa //
da dung chu shing rul ba lta bu yi //
sman pa mang pos nyams len rgyang bsrings te //
lag len 'khyog pos lus can bslu mthong nas //
de dag ma bzod dang ba'i blo gros kyi //
rnam dpyod spobs pa'i shing rtas myur drangs nas //
bla ma longs spyod rdzogs skur sgrub pa'i thabs //
yi ge'i lam du 'god kyis shes ldan tshogs //
mos blos spro ba skyed la 'di longs shig
/'dir 'jug pa'i gang zag gis bya ba'i rim pa la gnyis /
bcas bsham dang /
cho ga'i rim pa'o //
dang po ni /
gnas gtsang zhing dben par sman bla'i sku brnyan bris 'bur gang rigs kyi mdun stegs kyi khar dbus su many+dzi'i steng maN+Dal gyi ngos su rdul tshon gyis pad+ma 'dab bzhi lte ba mu khyud dang bcas pa /
dbus mthing kha /
phyogs bzhi phyogs mdog
/mu khyud mdzes tshon can bris la bkod /
de mdun sman bla'i gtor ma dkar zlum dkar gsum mngar gsum sman snas bran pa /
de'i mdun du chos srung gtor ma dmar gtor zur gsum gcig la 'khor de las chung ba brgyad kyis bskor ba sha khrag dang chang phud kyis bran pa'i g.yas g.yon du sman raka
/shar nas brtsam ste g.yas skor gyi chu gnyis sngon 'gro'i nyer spyod mtshams 'dzin gyi me tog dang bcas pa /
nye logs ci bde bar gtor ma dang sha chang sman phud sogs tshogs kyi yo byad dang /
sngon gtor /
chad tho dang /
brtan ma'i gtor ma bcas 'du bya /
rdo rje dril bu DA ma ru dang nang mchod kyang nyer bsdog bya'o //
gnyis pa cho ga'i rim pa la gsum /
sngon 'gro
/dngos gzhi /
rjes so //
dang po ni /
brgyud 'debs rgyas bsdus gang rung bya /
sngon 'gro gtor ma gtang ba ni /
rang nyid skad cig gis dpal he ru ka khro gtum bzod par dka' ba'i gzi brjid bskal pa'i me ltar 'bar ba'i skur gyur /
oM badzra a mr-ita kuN+Da lI ha na ha na hU~M phaT kyis bsang /
swa b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M/
lan gsum gyis brlab /
b+hU mi pa ti sa pa ri wA ra badzra sa mA dzaHsa spyan drang /
s+d+yA na pa ti k+She tra pA lany+tsa na ma sarba ta thA ga te b+h+yo bi shwa sogs lan gsum gyis bsngo /
gang dag 'dir gnas lha dang klu
/gnod sbyin srin po'am gzhan dag la //
sngags spyod don du sa gzhi 'di //
bdag zhu khyed kyis bstsal du gsol //
zhes dang /
mchod sbyin gtor ma 'di bzhes la //
sogs kyis phrin las bcol /
b+hU mi pa ti sa pa ri bA ra gats+tshas gshegs su gsol ba dang chabs cig gang dag nag po'i phyogs la mngon par dga' ba'i 'byung po gdug pa can gsang spyod la blta bar mi dbang ba rnams sa phyogs 'dir ma gnas par gzhan du dengs shig
/ces dang /
suM b+ha ni'i sngags dang gu gul yungs thun rol mo'i tsham rngam gyis bgegs bskrad /
de nas skyabs sems ni /
bla ma mchog gsum rgyal ba rgya mtsho'i tshogs 'khor dang bcas pa oM badzra sa mA dzaHsa skyabs yul mkha' khyab tu sad pa'i spyan sngar /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis bsnyen sgrub bgyis pa'i bsod nams kyis //
'gro la phan phyir sangs rgyas 'grub par shog
/lan gsum /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis bzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces rgyun bshags dang /
sems can thams cad bde ba sogs kyis tshad med bzhi bsgom mthar /
dzaHhU~M baM hoHsa tshogs zhing rnams rang la thim par gyur /
bar 'dir spro na bla ma'i rnal 'byor bya ba ni /
rang gi spyi bor pad+ma 'dab ma bzhi'i dbus su zla ba'i dkyil 'khor gyi steng du /
dus gsum sangs rgyas thams cad 'dus pa'i bdag nyid ma hA gu Na sku mdog dkar la dmar ba'i mdangs chags pa /
gzi brjid kyi dpal rab tu 'bar ba'i sangs rgyas sman pa'i rgyal po dang dbyer ma mchis pa zhal gcig phyag gnyis phyag g.yas a ru ra'i sdong po 'bras bu gsum ldan dkur brten pa /
g.yon na bdud rtsis gang ba'i bum pa gur gum gzhon nu'i kha rgyan can bsnams pa /
dbu skra nag po sil bur gyur pa /
sku la dar dkar po'i na bza'/
mchin kha'i ska rags /
zhabs rjen phyed skyil gyis bag dro 'u re bzhugs pa'i mdun du lha mo dkar mo rin po che'i pi wang bsgyur ba /
g.yas su ser mo bya rgod rkang gi gling bu bsgyur ba /
rgyab tu dmar mo mi rkang gi gling bu bsgyur ba /
g.yon du ljang mo dngul dkar gyi me long ston pa /
thams cad kyang snyan cha 'khrol ba /
sku gsung thugs las 'od zer 'phros pas rang bzhin gyi gnas nas sangs rgyas dang byang chub sems dpa' sman skyong srung ma'i tshogs dang bcas pa skad cig gis spyan drangs /
badzra sa ma ya dzaH
dzaHhU~M baM hoH
gnyis su med par gyur /
oM ma hA gu Na sid+d+hi hU~M/
ci nus bzla /
bla ma'i sku gsung thugs las 'chi med bdud rtsi'i rgyun babs pas rang gi lus ngag yid gsum la thim /
dbang bzhi thob cing rgyud bzhi smin /
mthar bla ma 'od du zhu ste rang la thim pas byin rlabs rgyud la zhugs par gyur /
ces g.yu thog snying thig gegs sel cha lag gi zur rgyan las 'byung ba ltar bya /
bsdu na ma grub kyang 'gal ba med do //
de nas mchod pa byin rlabs ni /
las sngags kyis bsang /
swa b+hA bas sbyang /
stong pa'i ngang las gnas khang 'og min lta na sdug pa'i zhing khams su gsal ba'i dbus su mchod pa'i bye brag bsam gyis mi khyab pa nam mkha' mdzod kyi 'khor lo'i sprin chen por gyur /
oM badzra ar+g+haM nas /
shab+da AHhU~M gi bar dang /
oM badzra gaN+De ra Ni ta sogs rol mo dang bcas pas byin dbab bo //
gnyis pa dngos gzhi bdag mdun bskyed pa ni /
swa b+hA was sbyang /
stong pa'i ngang las pad zla'i gdan la rang nyid sangs rgyas sman gyi bla sku mdog bai DUr+ya ltar 'tsher ba mtshan dang dpe byad kyi dpal mnga' ba /
phyag g.yas sa gnon dang g.yon mnyam gzhag mdzad pa /
chos gos gsum dang ldan pa /
zhabs rdo rje'i skyil mo krung gis bzhugs pa'i mdun du pad+ma 'dab ma bzhi pa'i lte bar paM las pad+ma dkar po dang a las zla ba'i dkyil 'khor nya gang ba'i gdan la /
dus gsum gyi sangs rgyas thams cad yongs su 'dus pa'i ngo bo sangs rgyas sman gyi bla bai DUr+ya 'od kyi rgyal po sku mdog nam mkha' g.ya' dag pa lta bu /
ut+pal ltar dkyus ring ba'i spyan zung 'gro ba'i gdul bya la phyogs bcur gzigs pa /
dbu skra mthon ka spyi bor bcings pa'i phyed sil bur rgyab tu phyogs pa /
thor cog gi rtse mor nor bu rin po che dang g.yas g.yon du nyi zla'i dkyil 'khor gyis spras pas 'gro ba thams cad kyi dbul phongs dang tsha grang gi nad las skyob pa /
rin po che sna tshogs pa'i dbu rgyan la mi bskyod pa gtso bor gyur pa'i rigs lngas spras pa /
phyag g.yas mchog sbyin gyi phyag rgyas 'dab ma dang bcas pa'i a ru ra rnam par rgyal ba dang /
g.yon mnyam gzhag gis sman gyi bdud rtsi'i gang ba'i lhung bzed bsnams pa /
dar dkar po dang dmar po'i stod g.yogs dang smad g.yogs 'chang ba /
rin po che'i rgyan sna tshogs kyis brgyan pa /
zhabs rdo rje'i skyil mo krung gis bzhugs pa /
sku mtshan dang dpe byad kyis spras pa /
gsung dbyangs yan lag drug cu dang ldan zhing thugs ting nge 'dzin brgya phrag du ma la snyoms par zhugs pa /
de la gso rig brgyud pa'i bla ma rnams kyis bskor nas bzhugs pa /
mdun gyi 'dab ma la sman gyi lha mo dkar mo phyag gnyis rin po che'i pi wang bsgyur ba /
g.yas su lha mo ser mo phyag gnyis bya rgod kyi rkang gling bsgyur ba /
rgyab tu lha mo dmar mo phyag gnyis mi rkang gi gling bu 'bud pa /
g.yon du lha mo ljang gu phyag gnyis dngul dkar gyi me long 'dzin pa /
bzhi ka'ang lo bcu drug lon pa'i na tshod can skra sil bur grol ba /
me tog dang dar dang rin po che'i rgyan sna tshogs kyis brgyan pa /
zhabs phyed skyil gyis bcom ldan 'das la 'dud pa'i tshul gyis bzhugs pa /
mu khyud la sman gyi srung ma zhang blon chen po dang drang srong lha klu gza' skar rgyal po btsan bdud gang gi tshogs kyis til gyi gong bu ltar gang bas gtso bo'i phyogs su thal mo sbyar te 'khod pa /
dbus su gtso 'khor lnga'i gnas gsum gyi yi ge gsum dang dregs byed rnams kyi snying kha'i rang rang gi sa bon las 'od 'phros pas ye shes pa rnams rang bzhin chos kyi dbyings nas spyan drangs par gyur /
ye shes spyan 'dren pa ni /
rdor dril spos dang bcas /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa /
khyed bzhed 'gro don mdzad dus 'dir lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can khams rnams sgrol ba'i phyir //
yongs dag 'khor dang bcas te gshegs su gsol //
spyan drangs pa'i ye shes pa rnams rang rang gi dam tshig pa dang dbyer med du gyur /
'jig rten pa rnams kyang phyogs thams cad nas 'dus te so so'i rten la thim par gyur /
dzaHhU~M baM hoH
sa ma ya dzaH
tiSh+Tha lhan /
bcom ldan 'dir ni byon pa legs //
bdag cag bsod nams skal bar ldan //
bdag gi mchod yon bzhes slad du //
'di nyid du ni bzhugs su gsol //
pad+ma ka ma lA ya satwaM/
slar yang thugs ka'i sa bon las 'od zer 'phros /
dbang gi lha rigs lnga 'khor dang bcas pa badzra sa mA dzaH
khyed rnams kyis lha la mngon par dbang bskur du gsol /
zhes gsol ba btab pas /
oM sarba ta thA ga ta a b+hi She ka ta sa ma ya shrI hU~M/
zhes gsungs shing bum pa'i bdud rtsis dbang bskur /
sku gang dri ma dag
/chu'i lhag ma gyen du lud pa las /
bde chen dbus kyi bcom ldan 'das la mi bskyod pa dang lha mo bzhi la sangs rgyas sman gyi bla re res dbu brgyan /
'jig rten pa thams cad la rdo rje rtse dgu pa re res rgyas btab par gyur par mos /
mchod pa ni /
mchod yon phal cher mchod yon bla bre dang //
mchod yon bkod pa'i 'od zer rab bkye zhing //
mchod yon sna tshogs kun tu bkram byas nas //
bdag nyid chen po rgyal ba sras bcas mchod //
oM sarba ta thA ga ta ar+g+haM pra tIts+tsha swA hA/
de bzhin du /
mchod yon gnas su /
zhabs bsil /
me tog
/bdug spos /
snang gsal /
dri mchog
/zhal zas /
sil snyan dang /
ar+g+haM gyi gnas su /
pAd+yaM/
puSh+pe /
d+hU pe /
A lo ke
/gan+d+he /
nai bid+yA/
shab+da rnams bcug nas 'bul zhing /
mthar /
na ma sarba bud+d+ha bo d+hi satwa b+h+ya /
oM sarba bid pU ra pU ra /
su ra su ra A bar+t+tA ya A bar+t+te b+h+yaHswA hA/
zhes pa tsam mam /
rgyas par spro na /
'dod yon lnga /
rgyal srid bdun /
bkra shis rdzas rtags gos zung sogs 'bul tshig spyi ltar gyis dbul /
gang ltar yang /
mthar gtor ma las sngags kyis bsang /
swa b+hA was sbyang /
stong pa'i ngang las gtor snod rin po che dang b+han+d+ha la sogs pa'i snod yangs shing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur /
a kA ro gsum gyi byin gyis brlabs la /
rtsa sngags mjug tu /
i daM ba liM ta kha kha khA hi khA hi /
gsum dang /
gtor ma bdud rtsi'i rgya mtsho chen po 'di sangs rgyas bcom ldan 'das sman gyi bla bai DUr+ya 'od kyi rgyal po 'khor rigs bzhi'i lha mo sman gyi srung ma mched bzhi dang bcas pa la 'bul lo //
bzhes nas bdag dang sems can thams cad gnas skabs su rlung mkhris bad kan 'dus pa'i nad tsha grang gi zug rngu thams cad zhi ba dang /
mthar thug sangs rgyas kyi go 'phang rin po che thob par mdzad du gsol /
zhes dang /
'jig rten pa rnams la /
oM lo ka pA la sa pa ri bA ra i daM ba liM ta kha kha khA hi khA hi /
gtor ma bdud rtsi'i rgya mtsho chen po 'di zhang blon chen po drang srong lha klu gza' skar rgyal po btsan bdud ging bshan pho nya bka' sdod dregs pa'i srung ma 'khor dang bcas pas tshim zhing dgyes par bzhes la ru nga dang phrag dog ko long gdug sems zhi ste /
zhi ba dul ba byang chub kyi sems dang ldan pas bdag gi gnas skabs dang mthar thug gi bar chad dang mi mthun pa'i phyogs ris ngan pa thams cad zhi bar mdzod cig
/legs pa brgya dang sprod /
nyes pa stong dang bsnol cig
/bsam pa'i don sgrubs /
bdag gi tshe dang bsod nams snyan grags mnga' thang longs spyod dpal dang 'byor pa thams cad zla ba yar gyi ngo'am dbyar dus kyi mtsho ltar gong nas gong du 'phel zhing rgyas par mdzod cig
/ces brjod /
de nas bstod pa ni /
rdo rje dang dril bu 'dzin pas 'di skad do //
chos dbyings rnam dag 'dus ma byas yin yang //
sprul pa'i cho 'phrul snang brnyan sman gyi bla //
dus gsum bde gshegs kun gyi ngo bo nyid //
bai DUr+ya yi 'od la phyag 'tshal lo //
sku mdog mthing kha nam mkha' dri bral ltar //
mtshan dpe'i dpal 'bar dar dang rin chen brgyan //
skra mchog bung ba phyed bcings rgyab tu grol //
phyag gnyis mchog sbyin mnyam gzhag mdzad phyag 'tshal /
khyod gsung mi zad rgyan gyi 'khor lo yi //
dbyangs kyi nga ro drug cu'i bye brag las //
drang nges chos kun lhug par ston mdzad cing //
'gro ba'i nad sel skyabs mchog la phyag 'tshal //
thugs kyi gsang ba dpag yas zab gsal che //
rgya mtsho che ltar gting mtha' rnyog pa med //
mi zad ting 'dzin du mar dbang bsgyur bas //
nges pa'i don ston mdzad la phyag 'tshal lo /
khyod gsung dam chos bdud rtsi'i rgyun bzang pos //
gang gi blo gros bum pa legs bkang nas //
thar 'dod yongs la legs lam ston mdzad pa //
brgyud pa'i bla ma rnams la phyag 'tshal bstod //
phyogs bzhir rigs bzhi'i sman srung lha mo bzhi //
dkar ser dmar ljang rin chen dar gyis mdzes //
rang rang rtags kyi phyag mtshan dang bcas te //
gtso la 'dud tshul bzhugs la phyag 'tshal bstod //
phyi rol zhang blon drang srong gza' skar dang //
lha klu rgyal btsan ging bdud dregs byed tshogs //
bcom ldan 'das la 'dud tshul thal sbyar bzhugs //
sman gyi srung ma dregs byed tshogs la bstod //
ces bstod /
bzlas pa bya ba ni /
rang gi thugs kar zla ba'i dkyil 'khor gyi dbus su hU~M gi mthar rtsa sngags kyis bskor ba /
mdun bskyed kyi bcom ldan 'das kyi thugs tsit+ta dmar po pad+ma rA ga'i mdog lta bu zur drug pa /
zur drug po de dag las 'od dang 'od zer re re'i sna la thub pa drug 'phros pas 'gro ba rigs drug gi zug rngu ma rig pa'i tshogs sel ba /
de'i dbus su rtsa ka ti shel gyi sbu gu can shel dkar gyi ka ba btsugs pa lta bu las 'od zer brgya phrag du ma 'phro ba las zhi ba dang khro bo'i rnam pa rigs brgya 'phro ba /
de'i rtsa sbubs su pad+ma dang zla ba'i gdan la rdo rje sngon po rtse lnga bsgreng thabs su gnas pa'i yar gyi rwa lnga la rigs lnga yab yum mnyam sbyor du bzhugs shing /
mar gyi rwa lnga la khrag 'thung rigs lnga yab yum 'khril sbyor du bzhugs pa /
rdo rje'i lte bar nyi ma'i dkyil 'khor gyi dbus su hU~M sngon po bai DUr+ya lta bu'i mthar rtsa sngags kyis bskor bar gyur pa dang /
lha mo bzhi'i thugs kar zla ba'i gdan re re'i dbus su mdun nas g.yas skor du ha ri ni sa dang /
'jig rten pa rnams kyi snying khar rang rang gi sa bon gyis mtshan par gyur par dmigs te /
oM na mo b+ha ga wa te gu ru bai DUr+ya pra b+ha rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM b+hai Sha dz+ye b+hai Sha dz+ye ma hA b+hai Sha dz+ye rA dzA sa mut+ga te /
ha ri ni sa ma hA sarba sid+d+hi pha la hoH
zhes ci mang bzla bar bya'o //
mthar dbyangs gsal yig brgya rten snying lan gsum gsum brjod /
sngags tsam gyis mchod /
bstod pa sh+lo ka dang po dang rjes ma gsum tsam gyis bstod /
skabs skabs su bzlas pas skyo na brgyud pa'i bla ma rnams la gsol ba 'debs pa ni /
dpag yas bsod nams tshogs gnyis las 'khrungs shing //
mtshan dpe'i dpal 'bar bai DUr+ya yi mdog
/mchog sbyin mnyam gzhag phyag rgyas 'gro ba skyob //
sangs rgyas sman gyi bla ma la gsol ba 'debs //
des gsung chos kun sdud dang zhu ba dang //
legs par ston sogs chos kyi mdzod 'dzin pa //
yid las skyes dang rig pa'i ye shes mtshan //
drang srong rnam gnyis zhabs la gsol ba 'debs //
rgyun shes nabs so skyes dang thang la 'bar //
dka' gnyis spyod dang 'drob skyong me bzhin 'jug
/lug nag rgya skyegs sna dang zla ba'i mchog
/lan tshwa'i mchog gi zhabs la gsol ba 'debs //
dpal ldan phreng ba dpal ldan phun tshogs dang //
bshol 'gro skyes dang nyi ma'i snying po dang //
zla ba'i 'od zer dge slong kun dga' bo //
'tsho byed gzhon nu'i zhabs la gsol ba 'debs //
klu sgrub snying po dpal ldan dga' ba'i mtshan //
zla ba mngon dga' bai ro tsa na dang /
khri srong lde'u btsan grwa pa mngon shes can //
dbus pa dar grags zhabs la gsol ba 'debs //
dge slong dkon skyabs g.yu thog yon tan mgon //
ye shes gzungs dang 'bo se kun tu dga'//
'dzam gling mgon dang dwags po tsaN+Da pa //
'tsho mdzad rgyal po'i zhabs la gsol ba 'debs //
tsha lung pa dang g.yu thog mgon po dang //
ban mo ga ga gzhon nu ye shes zhabs //
de sras brang ti 'jam dpal rgyal mtshan dang //
g.yu thog nyi ma'i mgon la gsol ba 'debs //
gzi brjid 'bar dang rdza ston sum pa dang //
zhang ston zhig po lha rje dge ba 'bum //
sman mo che dang rat+na'i mtshan can dang //
rtsa brgyud bla ma rnams la gsol ba 'debs //
g.yu thog mgon khyed slar yang byang phyogs 'dir //
dge slong tshul bzung thos bsam sgron me sbar //
'gro ba kun gyi skyabs gcig thugs rje can //
mnyam nyid rdo rje'i zhabs la gsol ba 'debs /
khyod gsung chos mdzod 'dzin pa'i thugs sras bzhi //
de las 'ongs pa'i slob brgyud b+han+d+ha'i phreng //
ma chad ma nyams legs ston gser gyi zam //
brgyud 'dzin sman pa'i tshogs la gsol ba 'debs //
lha mo mched bzhi nor sbyin zhang blon sogs //
gso rig rgyud dang sman gyi srung ma'i tshogs //
ye shes 'jig rten tshul 'dzin sprul 'khor bcas //
bka' srung dregs byed tshogs la gsol ba 'debs //
de ltar gsol ba btab pa'i byin rlabs kyis //
bdag ni skye ba tshe rabs thams cad du //
gso dpyad rig pa'i gnas la mkhas pa dang //
drang srong brgyud pa zin par byin gyis rlobs //
nad pas sman pa thos sam mthong ba'i tshe //
sman gyi nags su sleb pa ji bzhin du //
rlung mkhris bad kan 'dus pa tsha grang nad //
ngang ngam shugs kyis grol bar byin gyis rlobs //
sman pas nad par brtags dpyad byas pa'i tshe //
drang srong 'khor bcas thugs rje'i cho 'phrul gyis //
mngon shes gzhan rig me long phyis pa bzhin //
nad kyi mtshan nyid mthong bar byin gyis rlobs //
sman pas kha dmar gdags tshe g.yu 'brug gi
/skad la rma bya spro ltar nad pa bde //
'tsho bar 'gyur snyam dga' ba'i yid thob nas //
'dzum pa'i bzhin bcas bde bar byin gyis rlobs //
sman gyi sbyor ba rtsom par byed pa'i tshe //
sman gyi dri la sbrul gyis ma gi ta'i //
dri la 'bros ltar nad kyi grong khyer tshogs //
skad cig nyid la 'joms par byin gyis rlobs //
tsha bsil sbyor ba bsil drod rtar bskyon nas //
nad pa'i ljags kyi dbang po dang 'phrad tshe //
ro drug nus brgyad yon tan stobs 'phel te //
nad kyi dgra dpung gzhom par byin gyis rlobs //
mgur mgrin pho bar sleb tshe me drod kyis //
zhu rjes mngar skyur kha ba'i tshul byung bas //
rlung mkhris bad kan 'phel zad 'khrugs la sogs //
nad kyi g.yul ngo zlog par byin gyis rlobs //
sman rnams zhu rjes nad rjes chod pa dang //
lus zungs stobs 'phel tshe yi bar chad zhi //
bsam pa'i don kun chos bzhin 'grub pa dang //
'jig med rdo rje'i lus mchog thob gyur cig
/sems can thams cad ngan song gsum sogs kyi //
sdug bsngal me rlabs zhi nas chos grub ste //
thos bsam sgom pa'i bya ba la sbyangs nas //
sman pa'i rgyal po'i go 'phang thob gyur cig
/sangs rgyas sman gyi bla ma'i thugs rje dang //
drang srong rig 'dzin lha dbang mthu rtsal dang //
chos dbyings rnam par dag pa'i bden tshig gis //
smon lam myur du grub pa'i rgyur gyur cig
/ces gsol 'debs smon lam bya zhing bzlas pa la 'bad do //
bar 'dir bka' srung zhang blon chen po'i gtor bsngo dkon mchog phrin las bzang po'i gsung sogs gang rung bya'o //
gsum pa rjes kyi las rim la /
thog mar tshogs kyi yo byad gang 'dzom 'du byas la las sngags kyis bsang /
swa b+hA bas sbyang /
stong pa'i ngang las a las thod pa'i sgyed pu gsum gyi steng du ka pA la phyi dkar la nang dmar ba yangs shing rgya che ba'i nang du oM hU~M trAM AM khaM las dri chen dri chu rak+ta byang sems klad pa rnams sa bon gyis mtshan pa'i steng du /
hU~M lAM mAM pAM tAM las mi dang ba glang dang khyi dang glang po che dang g+ho ra rnams kyi sha rang rang gi sa bon gyis mtshan pa /
zla ba'i kha chod yi ge gsum gyi rgyas btab pa /
rlung g.yos me sbar thod pa dros rdzas khol ba'i rlangs pa yi ge gsum la phog
/de las 'od 'phros phyogs bcu'i sangs rgyas thams cad kyi sku gsung thugs 'od zer gyi rnam par bsdus pa yi ge gsum la thim zhing zla ba'i kha gcod yi ge gsum dang bcas pa 'od du zhu /
rdzas so so sa bon dang bcas pa yongs su gyur pa las bdud rtsi'i rgya mtsho chen por gyur /
oM AHhU~M ha ho hrIH
zhes lan gsum brjod /
tshogs phud cha gsum du spros pa'i dang po dkar mngar phud kyis bran pa dkar zlum du phul la /
hU~M/
chos dbyings rnam dag bde chen pho brang nas //
sman bla longs spyod rdzogs sku gshegs su gsol //
sman zhal bdud rtsi'i rgya mtsho chen po yis //
ga Na tsakra'i longs spyod mchog 'bul gyis //
bzhes nas dbang dang dngos grub bstsal du gsol //
ka dag 'gyur med lhun grub pho brang nas //
yid skyes rig pa'i ye shes gnas 'dir gshegs //
sman zhal bdud rtsi'i rgya mtsho chen po yis //
ga Na tsakra'i longs spyod mchog 'bul gyis //
bzhes nas dbang dang dngos grub bstsal du gsol //
bde chen mi 'gyur 'og min gzhal yas nas //
rgyun shes la sogs rtsa brgyud bla ma la //
sman zhal bdud rtsi'i rgya mtsho chen po yis //
ga Na tsakra'i longs spyod mchog 'bul gyis //
bzhes nas dbang dang dngos grub bstsal du gsol //
bden gnyis zung 'jug mtha' bral khang bzang nas //
mkhas grub g.yu thog yon tan mgon po la //
sman zhal bdud rtsi'i rgya mtsho chen po yis //
ga Na tsakra'i longs spyod mchog 'bul gyis //
bzhes nas dbang dang dngos grub bstsal du gsol //
klong chen rig pa rang grol mkha' klong nas //
rdzogs chen rnal 'byor mnyam nyid badzra la //
sman zhal bdud rtsi'i rgya mtsho chen po yis //
ga Na tsakra'i longs spyod mchog 'bul gyis //
bzhes nas dbang dang dngos grub bstsal du gsol //
gar bzhugs lta na sdug gi grong khyer nas //
sman srung rigs bzhi'i lha mo mched bzhi la //
sman zhal bdud rtsi'i rgya mtsho chen po yis //
ga Na tsakra'i longs spyod mchog 'bul gyis //
bzhes nas dbang dang dngos grub bstsal du gsol //
phyogs bcu nam mkha' yangs pa'i dkyil 'khor nas //
zhang blon la sogs dregs pa 'khor bcas la //
sman zhal bdud rtsi'i rgya mtsho chen po yis //
ga Na tsakra'i longs spyod mchog 'bul gyis //
bzhes nas dbang dang dngos grub bstsal du gsol //
zhes 'bul /
bar pa sha chang gis bran pa chos srung gtor mar bstabs la /
skong ba ni /
hU~M/
sman gyi grong khyer gzhal yas chen po 'dir //
phyi nang mchod sprin rgya mtshor bskyil ba dang //
ye shes tshogs kyi 'khor lo dpag med kyis //
bud+d+ha bde bar gshegs pa'i thugs dam bskang //
sman phud rin chen dar dang ja phud dang //
kun tu bzang po mchod pa'i bye brag gis //
brgyud pa'i bla ma rnams kyi thugs dam bskang //
tsha grang nad sel bzang drug sman la sogs //
ro nus ldan pa'i sman sna mang po dang //
dbang po sna lnga rin chen zas nor gyis //
sman srung lha mo mched bzhi'i thugs dam bskang //
sha khrag rus pa nang khrol rnam pa lnga //
don snying klad pa rkang dang khu ba dang //
ba liM sha khrag rgyan ldan gtor chen gyis //
zhang blon la sogs dregs byed thugs dam bskang //
bskangs gyur dngos grub dam pa dus 'dir stsol //
ces bskang /
bshags pa bya ba ni /
bdag cag ma rig du ma'i dbang gyur pas //
sku gsung thugs dang rtsa ba yan lag gi
/dam tshig nyams shing dus su ma bshags pas //
'gal 'khrul log par gyur pa ci mchis pa //
rtsa 'grel rgyud gzhung ma thos ma sbyangs dang //
gdams ngag bla ma ma bsten rkun chos dang //
mkhas grub slob dpon ma bsten rang bzor gyur //
man ngag lag len 'phyugs shing nor ba dang //
rgyal ba'i dgongs pa ma rtogs 'khrul par spyad //
de sogs bka' 'grel gzhung dang ci 'gal ba //
chos bdag sangs rgyas drung du mthol lo bshags //
mkhyen ldan khyod kyis cis kyang bzod par rigs //
rlung mkhris bad kan 'dus pa tsha grang nad //
rang rang gnyen po'i sman rnams nor ba dang //
ro nus zhu rjes log par bsdebs pa dang /
kha cig sbyor sder chad lhag 'khrul pa dang //
rang gis phan sems mos blo cher skyes nas //
nad kyi gnyen por sman rnams legs sbyin kyang //
sngon las dbang gis de dag srog dor tshe //
bdag la blo gtad bcas kyang ma bskyabs pas //
nyes sdig rmongs pa'i 'khrul pa ci mchis dang //
sman 'ga'i ngo bo ma rtogs nor ba sogs //
'khrul bcas nongs pa bdag yid mchis pa kun //
sman srung lha mo bzhi la mthol zhing bshags //
bzod par bzhes la dngos grub bstsal du gsol //
gdams pa'i man ngag zab khyad ldan pa 'ga'//
chig brgyud yin yang de las 'gal ba dang //
dam med 'ga' la man ngag bstan pa dang //
chom rkun zog po dam log 'ga' zhig la //
man ngag sbas kyang 'ga' zhig shor srid cing //
thabs kyis rku zhing gzhogs slong byed pa dang //
slob dpon gsang zhing rang che 'byin pa dang //
don med khyad gsod byed pa'i bdud ris 'gas //
slob mar brdzus nas gdams pa sbyin la sogs //
rang blo 'khrul pa tshad mar bzung byas pas //
zhang blon dregs byed tshogs dang 'gal ba kun //
mthol zhing bshags so bzod par bzhes nas kyang //
bdag gi bar gcod phyogs kun zhi ba dang //
bsam don chos bzhin 'grub pa'i phrin las mdzod //
ces dang yi ge brgya pa brjod do //
de nas brda dang brda'i 'bul len bcas tshogs la ci dgar longs spyad pa'i lhag ma bsdus pa'i steng /
tshogs phud cha gsum pa blugs la sha chang gis bran te /
oM a kA ro gsum gyis byin gyis brlabs la /
bde gshegs chos srung zhang blon dregs pa'i tshogs //
pho nya 'bum phrag khro bo bran g.yog dang //
bka' sdod sde brgyad 'byung po lhag ma'i bdag
/ma lus 'khor bcas 'dir gshegs lhag ma longs //
bcol pa'i las sgrubs chos kyi bya ra mdzod //
bar chad rkyen dang mtha' yi dmag dpung zlog
/phrin las rnam bzhi lhun gyis grub par mdzod //
ces lhag ma gtsang sar 'bul lo //
gal te tshogs tshar grangs byed na /
oM AHhU~M ha ho hrIHsa brlab /
mchod pa /
skong bshags /
lhag ma bcas la grangs bzung ngo //
de nas thugs dam bskul ba ni /
hU~M/
rang bzhin dag pa chos dbyings pho brang nas //
bud+d+ha rigs kyi sangs rgyas thugs dam bskul //
phyogs bzhir pad+ma zla ba'i gdan steng nas //
sman srung lha mo mched bzhi'i thugs dam bskul //
nam mkha' stong la dbang bsgyur pho brang nas //
zhang blon dregs byed tshogs kyi thugs dam bskul //
mchod sbyin gtor ma dgyes bzhin gsol nas kyang //
bdag gi las kyi 'bras bu mchis par mdzod //
ces bskul chad mdo ni /
b+h+yoH
sngon tshe gnas mchog sman gyi nags tshal du //
ston pa sangs rgyas sman gyi bla chen pos //
gso rig rgyud rgyal mang du gsungs pa'i tshe //
zhang blon la sogs dregs byed 'khor bcas kyis //
rang rang mthu rtsal che bar bstan nas kyang /
khas blangs dam bcas ji bzhin deng dgongs la //
'dir gshegs dam rdzas bdud rtsi'i gtor ma longs //
rnal 'byor bcol pa'i phrin las 'grub par mdzod //
de 'og bar gyi bskal pa'i dbus ma la //
chos rgyal chen po khri srong lde'u btsan gyis //
bod 'dir gso rig rgyas par mdzad pa'i tshe //
dregs pa sde brgyad mthu rtsal ldan rnams kyis //
rang rang mthu rtsal che bar bstan nas kyang /
khas blangs dam bcas ji bzhin deng dgongs la //
'dir gshegs dam rdzas bdud rtsi'i gtor ma longs //
rnal 'byor bcol pa'i phrin las 'grub par mdzod //
de 'og da lta bskal pa'i tha ma la //
bdag sogs gso rig brgyud pa 'dzin rnams kyis //
bka' 'grel man ngag nyams su blangs pa'i tshe //
sman srung lha mo dregs byed tshogs rnams kyis //
rang rang mthu rtsal che bar bstan nas kyang /
khas blangs dam bcas ji bzhin deng dgongs la //
'dir gshegs dam rdzas bdud rtsi'i gtor ma longs //
rnal 'byor bcol pa'i phrin las 'grub par mdzod //
de nas brtan ma skyong ba ni /
gong gi dmar gtor de phyir btegs chab bran la /
b+h+yoH
sman gyi srung ma lha mo mched bzhi dang //
zhang blon chen po rdo rje bdud 'dul dang //
lha klu btsan bdud ging bshan gza' skar tshogs //
brtan ma bcu gnyis ya skyong 'khor dang bcas //
'dir byon sngon gyi dam tshig nyer dgongs te //
sha khrag brgyan pa'i gtor ma 'di bzhes la //
bar chad rkyen dang mi mthun gnod pa'i tshogs //
mtha' yi dmag dpung g.yul ngo zlog pa dang //
bsam don 'bad med chos bzhin 'grub par mdzod //
ces gtor ma gtsang sar 'bul lo //
de nas ar+g+haM sogs kyis mchod la /
sman gyi bla ma thugs rje'i gter //
sman srung rigs kyi lha mo bzhi //
zhang blon la sogs dregs pa'i tshogs //
'khor dang bcas la bstod par bgyi //
bdag gis legs byas dge ba 'dis mtshon te //
nad rigs mi mthun phyogs kun rab zhi ste //
bsam pa'i don kun 'bad med 'grub pa dang //
gtso bo khyed bzhin byang chub reg gyur cig
/ces bstod cing smon lam gdab bo //
de nas /
ma rnyed yongs su ma tshang sogs dang yig brgya brjod la nongs pa bshags /
rten yod na ye shes pa brtan bzhugs spyi mthun bya /
rten med na /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
oM badzra muH
ye shes pa rnams rang bzhin gyi gnas su gshegs /
zhes gshegs su gsol /
de dag gnyis ka la'ang /
dam tshig pa rang nyid la thim zhing /
'jig rten pa rnams kyang rang rang gi gnas su gshegs par gyur par mos te /
bkra shis dang smon lam rgyas bsdus skabs dang sbyar la bya'o //
'dir smras pa //
blo gros lang tsho dar ba'i bshes 'chang ma //
rnam dag thos pa mchog gi rgyan gyis mdzes //
rnam dpyod shes rab mchog gis lta byed nas //
gdung sel ston pa mchog khyod dgyes phyir 'bul //
sngon chad bod 'dir grags par ma gyur pa'i //
rig gnas gsar bu ba zhig 'di min phyir //
shes ldan kun gyi dgongs rgyan 'di las ci //
deng dus gso dpyad mdzad pa phal cher gyis //
rnam grangs lag len long ba'i kha zas bzhin //
rang nyid 'tsho tsam nyid las gzhan pa ci //
gdung sel byang chub sgrub pa'i thabs 'di kun //
long bas g.yang sar lam sna byas srid na //
rang phung gzhan la mi phan de dang mtshungs //
de phyir sman dpyad bla sgrub mchog 'di ni /
kho bos go slar phye ba 'di yin no //
bdag gis gso dpyad slob dpon ma bsten zhing //
yan lag dag kyang mkhas par ma sbyangs kyang //
lag len brgyad dang rgyud bzhi la sogs pa //
cung zad bltas pas don 'ga' khong du chud //
sngon dus smon lam bzang po mthu btsan pas //
sbyor ba chen po 'ga' zhig dpyis phyin rtogs //
de phyir lhag bsam dag pas 'di bskrun no //
sman bla longs sku'i sgrub thabs 'di //
rin chen ril nag rab gnas kyi //
dus su bsgrub pa 'di byas na //
shin tu zab phyir bris pa yin //
rgyun khyer nyams len byas kyang chog
/ril nag che chung gang byed kyang //
sbyor tshe sgrub pa 'di bya zhing //
tshogs 'khor rtag tu gtong ba gces //
mkhas pa kun gyi dgongs rgyan 'di /
shes ldan yongs kyi thugs la zhog
/ces pa bla ma longs sku'i sgrub thabs 'di yang rin po che grang sbyor ril nag che 'bring chung ngu'i cha lag tu slob dpon kong sman dkon mchog rgyal mtshan (rang cag pa'i gso rig gi slob dpon yin pa)gyis yang nas yang du bskul ba'i ngor /
bla sgrub rdzogs pa chen po a ti yo ga dang 'brel bar byas te /
rig gnas 'di la nges pa cung zad rnyed pa'i dge slong chos smra ba d+harmA kIrtis chu glang sa ga zla ba'i dga' ba dang po la rme'i shod phu'i sgar du sbyar ba sarba mang+ga laM//
de ltar rje 'bri gung pa chen po dpal chos kyi grags pa'i gsung bcos bslad med pa gzhir bzhag thog
/shugs bstan kha skong med du mi rung ba'i rigs rnams kun mkhyen bla ma mkhyen brtse'i dbang po'i gsung rgyun rnams dkyus su bsdebs te bkod pa po ni blo gros mtha' yas so //
dge legs 'phel //

//
