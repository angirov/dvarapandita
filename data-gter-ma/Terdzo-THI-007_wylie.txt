[<!TCC Tibetan character 4,47 undefined in unicode!>\u0f7e\u0faf]:
bon rtsis phra men skor rnams las :
rma rgyal spom ra'i sgrub thabs bzhugs so :
bon sras dbang drag 'bar la 'dud :
gnyan chen sgrub par 'dod pas ni :
gzhi ma dkar la sogs pa'i steng :
nas kyi g.yung drung bris pa 'am :
yang na sku mkhar bris pa ste :
rin chen snod du 'bru sna lnga :
chang dang mar khus sbrus nas su :
bang rim lcags ri mdzes pa'i khar :
sku mkhar longs spyod bcas pa bkod :
nam mkha' rgyang bu mda' 'phang dang :
shing ris mthun rdzas sna tshogs dang :
mda' dar g.yu 'od 'phro ba thogs :
rnga gshang rol mo glu dbyangs bcas :
bswo bswo :
ye stong bon sku'i pho brang nas :
phywa dmu gtsug gsum lha dang bzhi :
srid pa lha sras 'od 'phro 'bar :
nyi ma shar la dbang sgyur ba'i :
rma rigs kun gyi mgon po la :
rma sras gsal ba'i 'od ldan grags :
dkar ba'i mdzum mdangs ya la la :
deng 'dir gtsang ma lha yi gnas :
bon nyid sgra sgrog rnga bo che :
gsal ba'i glu dbyangs gshang sgra 'khrol :
dar dkar mda' yi g.yab mo dang :
g.yu 'od 'bar bas spyan 'dren na :
bon gyi lha srung sku bskyod 'tshal :
kye :
srid pa lha yi gnas mchog tu :
rin chen mdzes pa'i sa gzhi la :
nor bu sna tshogs sku mkhar brtsegs :
dar zab du ma'i gdan khri la :
gnyan chen 'khor dang bcas pa rnams :
dgyes pa'i tshul du bzhugs su gsol :
bswo :
kun tu bzang po ston pa gshen rab dang :
tshe dbang rig 'dzin rnams kyi spyan snga ru :
srid pa'i lha rabs khyod kyis dpang btsugs nas :
bon skyong byed par zhal bzhes de bzhin du :
bcol ba'i phrin las ma lus sgrub par mdzod :
kye :
gtsang mar sbyar ba'i dud sprin mkha' khyab kyis :
mnol grib phog pa thams cad thur du bsal :
dag par byed pa'i ar+g+haM dkar po yis :
nyes pa'i dri ma thams cad yongs su bkru :
rin chen sna tshogs las grub ri rab la :
mdzes shing brjid pa'i nor bu'i gzhal yas khang :
za 'og sna tshogs thog phub logs su gsal :
mtho zhing yangs pa'i ngo mtshar khri mchog la :
brtan par bzhugs pa sku yi rgyan du 'bul :
shing thog dkar gsum sha thud 'bru la sogs :
bcud ldan zas sna bza' ba'i rigs rnams dang :
'bras chang rgun chang ka ra bu ram sbyar :
btung ba'i tshogs rnams zhal dang ljags la 'bul :
rin chen dar zab g.yag lug ra gsum dang :
go cha sra la mtshon cha rnon po'i tshogs :
stag gzig gung sogs gcan gzan sder mo can :
'brang rgyas sha ba ri dwags rtse bro 'khrab :
nam mkha' 'ja' ris sna tshogs gdugs su phub :
shing ris 'ja' tshon sna tshogs bar snang khyab :
mda' 'phang skyes pa pho mo sa gzhi gang :
rgyang bu sku mkhar bal ti shug ti dang :
smyug ma rtse rgyal dar gyis brgyan pa rnams :
ljon shing lha yi dar zab 'dra :
pho gtang mo gtang bu gtang rnams :
lha mi skyed tshal rgyu ba bzhin :
thugs la dgyes pa'i mdos 'di 'bul :
bswo :
lha sras rma rgyal spom ra ni :
sku mdog dkar gsal brjid cing mdzes :
za 'og sna tshogs na bza' gsol :
rin chen mdzes pa'i dbu rgyan can :
phyag na yid bzhin nor bu 'dzin :
mgyogs 'gros g.yu rngo+og chibs su 'chib :
rma rigs sum brgya drug cu dang :
rma sman 'khor tshogs bsam mi khyab :
bstan pa srung ba'i mthu rtsal can :
yon tan bsam mi khyab par mnga':
khyod la bstod do phrin las mdzod :
!
bswo :
phywa dang g.yang gi bdag po ni :
rma yi yul gyi btsad po ba :
sku lha de ni chen por grags :
bon dang srid kyi g.yang gi bdag :
zhang zhung yul gyi bon gyi g.yang :
de ring 'di ru phywa khug cig :
shar dang lho yi rgya dkar nag :
nub byang stag gzig ge sar gyi :
btsan phyug nor gyi phywa g.yang khug :
steng phyogs lha yi 'chi med tshe :
'og phyogs klu yi 'dzad med nor :
bar phyogs gnyan gyi rtsal g.yang rnams :
ma lus da lta 'di ru khug :
mi la tshe dang nor la g.yang :
zas la bcud kyi phywa g.yang stsol :
snyan grags dpal 'byor rgyas par mdzod :
phywa khu ye g.yang khu ye :!
bswo :
shar phyogs gangs kyi ri bo na :
sprin dkar na bun 'khyil ba nas :
lha yi sras po gnyan gyi rje :
mi yi zo dor g.yang gi bdag :
btsun mo sras blon 'khor bcas la :
spyan gzigs mchod pa'i mdos 'di 'bul :
bsam pa sgrubs la re ba skongs :
bcol ba'i phrin las 'grub par mdzod :
kye :
gtsang ma lha yi gnas 'di ru :
phywa dang g.yang gi bdag po ba :
sku gcig la ni mtshan gsum grags :
yab rje lha yis mtshan gsol ba :
rma sras gsal ba'i 'od ldan grags :
yum ni lha sman mtshan gsol ba :
rma rgyal de ni spom ra zhes :
ston pa bon gyis mtshan gsol ba :
nye rje de ni gang sngon pa :
dbu nag bod kyis mtshan gsol ba :
sku lha de ni btsad por grags :
ngam shod de yi ri bo na :
bon sras dbang drag 'bar ba yis :
g.yung drung gzi 'bar rtsal du btags :
sku gzugs rin chen nor gyi tshogs :
srog gi bang so 'di 'dzugs pas :
lha srung rten dang mi 'bral mdzod :
dgra gdon rnams kyi mgo bo non :
phywa g.yang nor la 'gugs par mdzod :
mtshun g.yang mi yi rje bo mdzod :
bkra shis lha rgyal g.yang khu ye :
!
bswo :
bon skyong khyed ni bon la dga':
'brel pa tha tshig bon la che :
bon sras dbang drag bka' bzhin du :
g.yung drung bon gyi srol 'dzin la :
shag dang mna' rog spun gyi tshul :
deng phyin kha 'dzin sdongs grogs mdzod :
longs spyod phywa g.yang dngos grub stsol :
smrang rnams lan gsum dbyangs su gyer :
rten rdzas mchod gtor gar 'os dpyad :
rjes kyi bya ba spyi ltar bya :
phyi rabs bod kyi ljongs 'di ru :
rma g.yang longs spyod 'byung phyir du :
bon sras tshe dbang rig 'dzin ngas :
ma 'ongs don du gter du sbas :
las 'phro can dang 'phrad par shog :
sa ma ya rgya :
'bur mo brag nas mchog gyur gling pas spyan drangs pa bla khri rgyal ba g.yung drung gis don gnyer cher mdzad pa'i rten 'byung dge bar byung bas rgyam gangs mgul g.yu mtsho ri khrod du phab pa'o //
yi ge pa ni hor 'byung shes rab yon tan gyis bris pa'o //
sarba mang+ga laM///
/
