dam can skyes bu chen po'i srog gtad /
gter srung lha btsan klu gsum gyi bka' gtad bcas /
srung ma'i skor la dbang sna lnga ste /
khyon dril dbang sna bcu dgu'i sde gsum yongs rdzogs kyi smin byed tshang bar 'gyur ba yin la /
de rnams las gsang skor yi dam khro bo bka' brgyad kyi dbang khrigs 'jam mgon blo gros mtha' yas kyi gsung rab tu bzhugs pa'i phyir 'dir gsar spros ma bgyis pas yig cha de nyid 'dir med du mi rung zhing /
bskur tshul 'og tu smros pa ltar dbang re re bzhin so sor bsham sgrub kyis dbang sna re bzhin sbyor dngos rjes tshang du sgrub pa'am /
yang na cho ga'i chings gcig gi khongs su dbang sgrub ji ltar rigs pa byas nas sdebs su bskur ba'ang rung ste longs skabs dang bstun pas chog go
/gang ltar slob dpon rang nyid sde gsum rtsa dkyil gang yang rung ba'i bsnyen pa las su rung zhing /
dbang rdzas kyi yo byad dang cho ga'i lag len phra mo tsam yang ras su mi bor bar tshang la ma nor ba'i sgo nas slob ma rjes su 'dzin pa dang /
slob bu'ang dam tshig thub nges pa ha cang mang ba ma yin pa las /
khyab brdal du spel na dpon slob gnyis ka'i dngos grub kyi gegs su 'gyur ba yin pas shin tu gzab par gces so //
rang gnas sku bzhi'i ye shes nyid //
sad byed dbang gi cho ga'i khrigs //
rdo rje'i tshig don ma 'khrul bar //
legs bshad dgongs pa'i rgyan du bsgrubs //
rdzogs pa chen po sde gsum gyi dbang gi chog khrigs spyi'i khog phub sdom tshig bshad pa'i le tshan no ///
/

@#//
A+o~M swasti /
dkyil 'khor rab 'byams spro bsdu'i bdag
/rig 'dzin bla ma'i zhabs pad+mo //
tshangs pa'i rgyan du rtag bkod nas //
smin lam zab mo'i sgo 'phar dbye //
rdzogs pa chen po sde gsum las thog mar spyi la gces pa rig 'dzin bla ma'i zab dbang nyi zla'i rgya can bskur ba la gnyis /
thun mong gi gdul bya dad pa can rjes su 'dzin pa byin rlabs sgo 'byed kyi dbang dang /
thun mong min pa'i gdul bya brtson 'grus can rjes su 'dzin pa zab dbang dngos bskur ba'o //
snga ma la sbyor dngos rjes gsum gyi /
dang po dbang rten 'du bya zhing dbang don sgrub pa'i tshul ni /
snod bcud kyi rten 'brel tshogs pa na gnas dus dge bar sgrub khang byi dor gyis gtsang zhing mdzes par byas la /
gung du stegs bu'i dbus su ras bris kyi dkyil 'khor 'od lnga'i thig le hrIHyig gis mtshan pa bris pa'am /
maN+Dal la me tog dkar po'i tshom bu gcig bkod pa'i steng du many+dzi'i khar dbang gtor dpal bshos phyag bzhes bzhin bzhengs pa sku tsaka dar gdugs dmar pos spras pa can brtan par 'god /
de'i g.yas su shrI siM gi sku 'bag
/g.yon du sngags phreng /
mdun du rang byung gi shel rdo /
rgyab tu mchod gtor sman raka
/mthar chu gnyis nyer spyod lnga bcas bsham /
slob dpon gyi mdun du g.yon nas brtsam ste nang mchod /
rdor dril /
DA ma ru /
las bum /
me tog gi snod bcas 'god /
gzhan yang sngon gtor /
tshogs kyi yo byad /
chos skyong spyi dang gter srung gi gtor 'bul /
mchod pa'i maN+Dal /
gul yungs 'beb rdzas sogs nye bar mkho ba'i yo byad mtha' dag tshogs par 'du byas la /
dbang don sgrub mchod kyi thog mar tshig bdun dang brgyud 'debs sngon du 'gro bas /
bsang chu byin rlabs dang dkar gtor bsngo ba zur byang ltar sbyar /
phyi skor bla ma'i bskyed rim byang bu khrigs bsdebs kyi dbu nas brtsam byin rlabs byang bu yan mthar chags su btang /
de nas bgegs gtor sogs zur byang ltar btang rjes /
gzhung gi mchod brlab byang bu'i mtshams /
bla ma'i bskyed rim bsgom pa la /
ting 'dzin rnam gsum nas /
dgongs klong mkhar :
rgyu yi sa bon hrIHyig las :
cir yang sgyur ba'i rig 'dzin gsal :
'byung bzhi rnam dag gzhal yas khang :
chos 'khor tshul gyi dkyil 'khor dbus :
dug gsum dag pa'i gdan steng du :
rgyal kun gsang gsum 'dus pa'i sku :
shrI siM ha dkar smug mdog :
grub pa'i cha lugs rdor dril 'dzin :
rin chen dar stag rus pas brgyan :
yum dmar gri thod 'dzin 'khyud bsgom :
ma bcos gsal rdzogs sogs nas /
dbang bskur 'gugs bstim byang bu nas bstod pa'i bar du gtang /
bdag mdun chig rdzogs rang bzhin yongs grub chen po'i dgongs pa srog tu bzung la /
bla ma'i thugs dbus zla dkyil steng //
rang rig ngo bo hrIHyig mthar //
sngags kyi phreng bas bskor ba las //
'od zer 'phro 'dus byin dbang thob //
ces dgongs pa skye med kyi ngang nas mtshan sngags /
A+o~M AHhU~M gu ru shrI siM ha sid+d+hi hU~M:
zhes bzlas pa ci nus dang /
snying dbus thig zlum 'od lnga'i klong //
a yig tha mar sngags kyis bskor //
bde chen ye shes snang ba yis //
'khor 'das snod bcud rtog pa sbyangs //
thams cad ma lus sku gsung thugs //
yon tan phrin las rmad po che //
snang srid gzhir bzhengs chen po'i ngang //
grags stong rdo rje'i dzapa? 'di bzla //
zhes a a a :gsum sbrel ci grub bzlas mthar /
stong tshigs 'bul /
de nas srung ma'i gtor 'bul dang tshogs mchod bsgral bstab yan grub nas /
las bum la dmigs te /
bum pa b+h+rU~M las gzhal yas khang :
bdud rtsi'i mtsho dbus pad zla'i steng :
rdo rje sems dpa' zla ba'i mdog :
zhal gcig phyag gnyis rdor dril 'dzin :
snyems ma yum dang mnyam par sbyor :
longs spyod rdzogs sku'i cha lugs can :
skyil krung bzhugs shing 'od zer 'bar :
sku las bdud rtsi'i rgyun babs pas :
bum pa yongs su gang bar gyur :
A+o~M badzra satwa sa ma ya sogs yig brgya ci 'grub bzlas mthar /
bum lha 'od zhu bcud dang 'dres //
dag byed bdud rtsi'i mchog tu gyur //
ces mos /
de nas snang srid dag mnyam rang byung gi dkyil 'khor du rig pa'i me tog dor ba tsam gyis 'jug pa sngon du 'gro bas /
slob ma gzhug par gsol ba gdab pa ni /
ho :
rang byung rig pa ye shes lha tshogs rnams :
thugs rje rmad byung brtse bas dgongs su gsol :
gsang ba bla na med pa'i dkyil 'khor du :
bdag gi slob ma yang dag 'dzin par mdzod :
bde chen ye shes bla med 'phel ba dang :
grol ba mthar phyin dgongs pas gzung du gsol :
zhes gsol lha rnams dgyes pa chen po yis :
de ltar yin na rig pa 'dzin pa gang :
blo chen skal par ldan pa'i slob ma dag :
bde chen ye shes dkyil 'khor 'dir khrid la :
smin cing grol ba bla na med par byos :
a la la ho :
zhes gnang ba bstsal bar bsam mo //

//gnyis pa byin rlabs dbang bskur dngos ni /
slob ma rnams sgo'i phyi rol du bos la /
ji ltar bltams pa sogs dang /
yi ge brgya pa bzla bzhin las bum gyi chus khrus nas dbyung /
nang du 'khod pa na bgegs gtor raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par bltas la /
A+o~M AHhU~M gis byin brlab /
sarba b+hU ta A kar+ShA ya dzaHsa mgron bkug pa la /
sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba lin+te swA hA/
zhes lan gsum gyis bsngos nas /
na mo /
drin can rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
khyad par rig 'dzin bla ma rtsa gsum sgyu 'phrul drwa ba chen po'i dkyil 'khor gyi lha tshogs rnams kyi bden pa dang /
bden pa chen po'i byin gyis rlabs kyis deng 'dir rdo rje'i slob ma rnams dkyil 'khor chen por gzhug cing dbang bskur zab mo sgrub pa la /
bar du gcod pa'i bgegs tshogs log par 'dren pa thams cad gtor ma 'dis mgu zhing tshims par gyis la sa'i phyogs 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
A+o~M sum+b+ha ni sogs drag sngags yungs thun tsham rngam dang bcas pas bskrad la /
A+o~M badzra rak+Sha dz+wa la raM hU~M/
phyogs mtshams steng 'og thams cad rdo rje'i sa gzhi ra ba drwa ba gur bla bre ye shes kyi me dpung rab tu 'bar bas bcings te cis kyang mi shigs par gyur par bsam /
maN+Dal bkye bsdu byas la /
'o na mar gyur nam mkha'i mtha' dang mnyam pa'i sems can ma rig gsum gyis dam la bzhag cing 'khrul pa'i gzhan dbang du gyur pas /
srid lam 'khor ba'i gnas ris su sdug bsngal khor yug gis rtag tu mnar zhing 'og nas 'og tu ltung ba las nam yang thar ba'i dus med pa 'di rnams snying re rje /
de thams cad glo bur 'khrul pa'i rtsa ba sems nyid gzhi thog tu grol nas sku dang ye shes rgya mtsho'i go 'phang la 'god pa'i slad du rig 'dzin bla ma'i dkyil 'khor chen por 'jug par bgyi'o snyam pa'i kun slong byang chub mchog tu thugs bskyed pa dang /
snod bcud thams cad dag mnyam nges pa lnga ldan gyi gsal snang la blo bzhag ste chos gsan pa'i kun tu spyod pa rnams kyang legs par 'du bgyis nas gsan pa zhu /
de la gang zhig gsan par bya ba ni rgyal ba sku gsum gyi ston pa rgya mtshos gdul bya rnams kyi khams dbang bsam pa'i bye brag dang rjes su mthun par zab rgyas kyi chos tshul bsam gyis mi khyab par bstan pa thams cad /
dbye ba'i sgo nas theg pa rim pa dgur gnas kyang bsdu ba'i sgo nas nges pa'i theg pa gsum du bsdu ba'i tshul /
spyi mdo dgongs pa 'dus pa las /
don dam nges pa'i theg pa ni //
gsum du nges par snang ba ste //
kun 'byung 'dren dang dka' thub rig
/dbang sgyur thabs kyi theg pa 'o //
zhes phyi kun 'byung 'dren pa'i theg pa /
nang dka' thub rig byed kyi theg pa /
gsang ba dbang sgyur thabs kyi theg pa gsum las 'dir phyi ma /
de la'ang rgyud ma hA yo ga
/lung a nu yo ga
/man ngag a ti yo ga ste gsum du dbye ba las /
'dir ni kun gyi rtse mo'am phul du gyur pa mchog gsang bla med a ti yo ga ste /
'di la'ang gdams ngag gi bka' srol bsam gyis mi khyab par bzhugs pa las /
'dir slob dpon chen po shrI siM ha'i man ngag dgongs nyams mthar thug pa rgyal dbang pad+ma 'byung gnas dang /
lo chen bai ro tsa na'i thugs dam snying po'i yang zhun dam chos rdzogs pa chen po /
phyi skor sems sde nam mkha' klong yangs /
nang skor klong sde nyi ma klong chub /
gsang skor man ngag 'od zer mtha' yas zhes /
zab 'dril snying po'i yang bcud kyi chos sde chen po 'di nyid zab mo gter las ji ltar snang ba'i tshul ni gzhung gi lung bstan gces pa'i lde'u mig las /
de yi dus su lho zla'i phyogs :
rat+na'i ming can stag gam glang :
mchog gi ming gyur skyes bu zhig :
de ni sngon du lha sras 'bring :
da lta ngan lam ye shes mchog :
de lta bu ru skye ba len :
'brug gi lo la gdams pa 'di :
sa yi steng du des 'byin byed :
rje 'bangs yid la nges par gyis :
zhes gsungs pa ltar rtsod bral dus babs kyi sprul pa'i gter chen 7o rgyan mchog 'gyur bde chen zhig po gling pa dang /
bka' babs bdun gyi mnga' bdag thams cad mkhyen dngos 7pad+ma 'od gsal mdo sngags gling pa lhan rgyas pas mdo smad dzam nang pad+ma shel phug gi gnam khung nas spyan drangs te /
lung zin rtsa ba'i chos bdag la gcig brgyud du bstsal pa'i dam chos rdzogs pa chen po sde gsum ste de las skabs su babs pa 'di ni mdo byang las /
dam chos rdzogs chen sde gsum bshad :
da lta shin tu spel phangs pas :
zab pa thugs kyi gter du sbas :
nam zhig las can bur 'phrad nas :
gdams pa sna res grol bar 'gyur :
snyan nas snyan du brgyud pa gces :
gang zhig 'gro don sgo dbye tsam :
sgrub thabs sna re sbyin par bya :
zhes byung ba ltar sde gsum spyi la gces pa rig 'dzin bla ma'i zab dbang nyi zla'i rgya can las /
thun mong dad pa can rjes su 'dzin pa'i slad du kun gyi sngon 'gro chos kyi sgo 'byed zab mo'i byin rlabs dbang bskur gyi rim pa bgyi ba la /
bdag nyid slob dpon gyi bgyi 'os rnams sngon du legs par grub nas /
sku nyid slob ma rnams kyi ngo skal du gyur pa thog mar dbang bskur zhu ba'i yon du maN+Dal 'bul ba zhu /
zhes mtshams sbyar la maN+Dal 'bul du gzhug
/slob dpon nyid rig 'dzin bla ma'i ngo bor bzhugs pa la mi phyed dad pa'i gdung shugs drags pos phyag snyim pa me tog dang bcas thal mo sbyar la gsol ba gdab pa 'di'i rjes zlos mdzod /
ho :
bde gshegs rgyal ba'i gdung 'tshob he ru ka :
'jigs bral dpa' bo shrI siM ha dang :
gnyis su med pa'i rdo rje slob dpon dgongs :
bdag cag grol ba mthar phyin mdzad du gsol :
lan gsum /
de ltar gsol ba btab pa la brtse ba'i thugs rjes gnang ba bstsal zhing chos kyi sgo dbye ba'i sgo nas spro ba bskyed par bya ba yin te /
rdo rje 'phyar zhing /
ho :
thar pa bla na med pa'i grong khyer du :
'dus pa'i gtso bo shrI siM ha bzhugs :
'di na mos pa'i skal ldan skyes bu khyod :
'jug pa legs shing dngos grub ci la dga':
de nyid sbyin cing 'di na bla med pa'i :
tshe gcig sangs rgyas sgrub la spro ba skyed :
dam tshig ma lus yongs su gzung bar gyis :
zhes gdams /
de la thog mar rgyud dag par bya ba'i slad du bla ma nyid dkon mchog rtsa gsum rgya mtsho'i khyab bdag chen por bzhugs pa'i spyan sngar /
bdag gzhan sems can thams cad sgo gsum 'jug pa gcig pas byang chub snying po'i bar du skyabs su 'gro bar bgyi'o snyam pa kun rdzob gzhi'i skyabs 'gro dang /
dbyings rig zung 'jug rang byung gdod ma'i gshis lugs dkon mchog gsum gyi ngo bor ye nas rang chas su bzhugs pa nyid rang ngo shes pa'i sgo nas rang bab de kho na nyid du la bzla ba don dam 'bras bu'i skyabs 'gro rang bzhin yongs shes kyi ngang nas 'di'i rjes zlos /
kun gzhi dag pa'i sogs lan gsum /
'di ltar ma rig 'khrul pa'i 'khor lor kha 'phyan pa'i skye 'gro glo bur 'khrul snang gi sdug bsngal la spyod pa thams cad rang gnas 'od gsal chos sku'i klong chen por grol ba'i ched du smin grol zab mo'i sgor 'jug par bgyi'o snyam pa kun rdzob rgyu'i sems bskyed dang /
don dam par gnas lugs bde gshegs snying po 'ching grol las 'das pa'i rang bzhin gnyug ma lhun rdzogs chen po'i ngo bor mnyam par 'jog pa mthar thug 'bras bu'i sems bskyed la blo bzhag bzhin pas 'di'i rjes zlos /
e ma ho bde gshegs sogs lan gsum /
zhing mchog de dag gi spyan sngar phyag 'tshal zhing mchod pa 'bul ba sogs kun rdzob yan lag bdun pa'i dmigs 'dun dang don dam rang gsal gyi dgongs pa zung du 'brel bas 'di'i rjes zlos /
snang ba rnam dag sogs lan gsum /
rdo rje theg pa'i dam tshig spyi dang bye brag rtsa ba dang yan lag gis bsdus pa rnams legs par blangs nas tshul bzhin bsrung snyam pas 'di'i rjes zlos /
ho :
khyab bdag dpal ldan bla ma dgongs su gsol :
bdag ni dus gsum rgyal ba'i dgongs pa'i mthil :
bde ba chen po'i ye shes la dga' bas :
de nyid myur stsol gsang sngags rigs mchog gi :
rtsa ba sku gsung thugs kyi dam tshig dang :
nyi shu rtsa lnga'i dam tshig ches 'phags pa :
srog gi phyir yang mi gtang gzung bar bgyi :
lan gsum /
slob ma'i mgor rdo rje bzhag lce la bdud rtsi byin te /
'di ni gsang ba bla na med pa yi :
thar pa'i go 'phang tshe 'dir thob 'gyur bas :
nye ba'i lam mchog bde ba lam byed yin :
khyed rnams rdo rje'i dam tshig thub par gyis :
ma thub rdo rje'i dmyal ba chen por ltung :
srog gi phyir yang yongs su ma gtang zhig :
badzra sa ma ya rak+sha si hU~M:
ji ltar bsgos pa'i dam tshig gi tshul las nam yang 'da' bar mi bgyid do snyam pa'i rdo rje'i bro bor ba 'di'i rjes zlos /
ma hA su kha badzra sa ma ya hU~M:
i dan na ra kan :
zhes bskyal /
de rnams kyis dbang gi sngon 'gro'i chos rnams grub nas /
dngos gzhi byin rlabs kyi gzhi 'god pa ye shes pa dbab pa'i slad du /
khyed rang rnams lus gnad skyil krung drang por srongs la mig mi 'gul ba'i blta stangs dbyings la gtod /
ngag gi gnad steng 'og gi rlung kha sbyor du chings /
yid kyi gnad tshogs drug gi yul la skad cig tsam ma yengs par dmigs pa 'di bzhin du mdzod /
slob bu'i tha mal 'dzin rtog sbyangs //
skad cig dran rdzogs ngang nyid las //
dwangs ma ye shes 'od kyi lus //
shrI siM ha dkar smug mdog :
grub pa'i cha lugs rdor dril 'dzin :
rin chen dar stag rus pas brgyan :
yum dmar gri thod 'dzin 'khyud bsgom :
dpon slob thugs srog sa bon las //
'od 'phros sku gsum rgyal ba'i zhing //
chos dbyings brdal khyab chen po nas //
brgyud gsum rig 'dzin bla ma'i tshogs //
spyan drangs thim pas dbyer med gyur //
ces brda sbyar la /
sbyar spos btul zhing rol mo'i sgra dbyangs dang bcas /
hU~M:
mi mngon dbyings kyi zhing khams sogs las byang ltar sngags mang du brjod pas byin dbab la /
de ltar byin dbab pa'i ye shes pa de nyid byang chub snying po'i bar du brtan par byas pa'i mos pa mdzod /
rdo rje me tog dang bcas pa spyi bor rgya gram du bkod nas /
tiSh+Tha badzras brtan par bya /
de nas dngos gzhi byin rlabs yongs rdzogs gtor ma'i dbang bskur ba la dmigs pa 'di bzhin du mdzod /
gtor snod rang byung gi gzhal med khang chen por gtor ma rig 'dzin bla ma'i lha tshogs dngos su bzhugs pa khyed rang rnams kyi spyi bor spyan drangs te dbang bskur bas gsang ba gsum gyi dbang dang byin rlabs dngos grub thams cad chig rdzogs su thob pa'i mos pa mdzod /
gtor ma thogs la /
hU~M:
gtor ma'i rang bzhin rin chen gzhal yas khang :
nang du bla ma shrI siM ha dang :
rig 'dzin grub thob rgya mtsho'i tshogs rnams bzhugs :
yi dam lha tshogs thams cad sprin ltar gtibs :
ma dang mkha' 'gro bu yug bzhin du 'tshubs :
rtsa gsum rgyal ba'i dkyil 'khor chen po 'dis :
skal ldan slob ma rnams la dbang bskur bas :
phyi nang gsang ba'i bar chad bsal ba dang :
sku gsung thugs kyi dbang chen yongs su rdzogs :
mchog dang thun mong dngos grub bstsal du gsol :
A+o~M AHhU~M gu ru shrI siM ha sid+d+hi hU~M:
kA ya wA ka tsit+ta a b+hi Shiny+tsa hU~M:
zhes gtor ma gnas gsum du bzhag
/rjes 'brel du sku gsung thugs kyi dbang bskur ba la /
thog mar lha sku phyag rgya'i dbang bskur ba'i slad du /
rig 'dzin bla ma'i sku las ye shes kyi sku gnyis pa zhig rgyangs kyis byung /
khyed rang rnams kyi dpral bar thim pas sku'i byin rlabs ma lus pa thob pa'i mos pa mdzod /
sku 'bag spyi bor bzhag la /
A+o~M:
rdo rje sems dpa' bde ba'i lhums su zhugs :
mi yi yul 'khrungs thos bsam mthar phyin mdzad :
rgyal ba'i gsang gsum ma lus 'dus pa'i sku :
dpal chen rig 'dzin shrI siM ha yi :
sku yi phyag rgya sgom pa'i dbang bskur ro :
rtsa sngags mthar /
kA ya a b+hi Shiny+tsa A+o~M:
deng phyin chad tha mal snang zhen gyi 'dzin pa btul nas snang stong zung 'jug ye shes phyag rgya'i sku sgom pa dang mi 'bral bar gyis shig
/gsung bzlas pa'i lung sbyin pa'i slad du /
slob dpon rig 'dzin bla ma'i thugs ka'i sngags phreng las sngags phreng gnyis pa byung /
zhal nas thon /
khyed rang rnams lhar gsal ba'i zhal du zhugs /
thugs kar zla steng hrIHyig gi mthar 'khod pa bzlas pa'i rkyen gyis gsung sngags kyi byin rlabs ma lus pa rgyud la zhugs pa'i mos pa dang bcas te sngags 'di'i rjes zlos lan gsum mdzod /
rtsa sngags dang a sum sbrel rjes zlos lan gsum re bya /
sngags kyi phreng ba mgrin par bzhag ste dbang bskur bas de nyid brtan par byas pa'i mos pa mdzod /
sngags phreng mgrin par bzhag la /
A:
rig 'dzin gtso bo grub pa'i dbang phyug rje :
rgyal kun gsang gsum 'dus pa gsung gi mchog :
rlung sngags grags stong sngags su 'gyur ba'i phyir :
yan lag drug cu ldan pa'i dbang bskur ro :
rtsa sngags mthar /
wA ka a b+hi Shiny+tsa A:
deng phyin chad ngag tha mal du 'dzin pa'i brjod pa btul te rlung sngags dbyer mi phyed pa'i snying po grags stong chu'i rgyun ltar bzla ba la brtson par gyis shig
/thugs 'od gsal gyi dgongs pa ngo sprod pa'i slad du /
sems dus gsum gyi rtog pa'i rjes su mi 'brang bar bla ma'i thugs dang rang sems dbyer med du bsres nas rig stong zung 'jug 'od gsal gnyug ma'i ngang du mnyam par bzhag pas rig 'dzin bla ma'i thugs kyi dgongs pa mngon du gyur pa'i mos pa mdzod /
hU~M:
rig 'dzin bla ma shrI siM ha'i thugs :
spros pa kun bral sems nyid ye shes che :
bde gsal mi rtog dbyer med klong du chub :
dbyings rig zung du 'jug pa'i dbang thob shog :
rtsa sngags mthar /
tsit+ta a b+hi Shiny+tsa hU~M:
zhes dpon slob gnyis kas cung zad mnyam par gzhag
/deng phyin chad yid tha mal gyi dran rtog 'dzin zhen thams cad btul te chos nyid gnyug ma bsam brjod dang bral ba'i ngang du la bzla bar gyis shig
/de ltar khyed rang rnams kyi sgo gsum rig 'dzin bla ma'i gsang ba gsum dang dbyer med du gyur pa la /
bla ma dkyil 'khor pa'i lha tshogs /
nam mkha' gang ba'i tshogs kyis bkra shis pa'i bden tshig dbyangs su len bzhin me tog man+dA raHba'i char sil mar bsnyil bas dbang don gyi ye shes sngar ma skyes pa bskyed /
skyes pa gong nas gong du 'phel zhing brtan par byas pa'i mos pa mdzod /
ces mtshams sbyar la shis brjod ji ltar rigs pa spel /
de dag rnams kyi sgo nas rtsa ba'i gzhung las /
'di yi gdams pa slob bu'i snod brtag cing :
blo dang 'tsham par rim bzhin bstan pa las :
pad+ma'i snying khrag yin pas spel bar phangs :
zhes shin tu zab cing rab tu gces pa'i gtsigs su bsngags par mdzad pa bla ma'i zab dbang nyi zla'i rgya can las /
thun mong dad pa can rjes su 'dzin pa thog ma'i chos kyi sgo 'byed zab mo'i dbang bskur legs par thob pa lags /
de'ang dbang gi srog dam tshig gis 'dzin dgos pas na rdo rje theg pa'i dam tshig spyi dang khyad par lhag pas bsdus pa mtha' dag tshul bzhin du bsrung bar khas blang ba 'di'i rjes zlos /
gtso bos ji ltar sogs lan gsum /
dbang bskur ba legs par thob pa'i gtang rag tu maN+Dal phul /
zhes maN+Dal 'bul du gzhug
/slar yang lus longs spyod dge tshogs rgya mtsho dang bcas pa 'khor los bsgyur ba'i rgyal srid kyi 'byor pa ltar spros te 'bul na cha shas re re nas bzhes la longs spyad du gsol snyam pas 'di'i rjes zlos /
deng nas brtsam ste sogs lan gsum /
de ltar dbang bskur zab mo legs par gsan pa las byung ba'i dge tshogs rnams byang chub snying por yongs su bsngo ba'i rgyas 'debs lhan cig tu gnang ba dang /
'di la brten nas rang gzhan gyi don rgya chen po mdzad pa zhu /
bsod nams 'di yis sogs bsngo smon ji ltar rigs pa brjod la slob ma rnams rang gnas su gtang ngo //

//gsum pa rjes kyi rim pa ni /
slob dpon gyis tshogs la rol zhing lhag ma bsngo ba sogs phrin las byang bu khrigs bsdebs mthar chags su btang bas legs par grub bo ///
/
!
gnyis pa thun mong ma yin pa'i gdul bya brtson 'grus can rjes su 'dzin pa zab dbang dngos bskur ba la gsum /
sbyor ba shom dang sgrub mchod /
dngos gzhi dbang gi cho ga
/rjes mtha' rgyas kyi las rim mo //
dang po ni /
stegs bu khebs ldan gyi dbus su dkyil 'khor sgo rdzogs pad 'dab brgyad ldan bris pa'i ras dkyil bkram pa'am /
ma 'byor na maN+Dal me tog gi tshom bu gcig bkod pa'i khar many+dzi'i steng du bum pa so lnga'i bcud ldan kha rgyan mgul chings kyis spras pa 'god /
de'i g.yas su gsang thod chang dang mngar gsum chos sman sbyar bas bkang ba'i kha dar dmar brgyad ltebs kyis bkab pa /
g.yon du rig ma'i gzugs brnyan /
mdun du shel rdo rma bya'i mdongs sgro dang me long sbrags ma /
rgyab tu mchod rdzas sman raka gtor gsum /
mtha' skor byang shar mtshams 'dzin me tog nas brtsam chu gnyis nyer spyod lnga g.yas skor du bsham /
nye logs su srad bu dmar po'i srung skud rdo rje'i mdud pa btab pa slob ma'i grangs mnyam /
gzhan yang tshogs dang gtor ma sogs 'dir dgos pa'i yo byad thams cad sngar bzhin tshang bar 'du byas la /
dbang don sgrub mchod kyi tshul snga ma kho na ltar las /
mchod brlab byang bu nas dngos gzhi rten gyi byang bu khrigs sdeb gzhung ltar sbrel te bstod pa grub kyi bar du btang /
gong bzhin dzapa? dmigs gsal btab la mtshan sngags dang a sum sbrel gyi bzlas pa ci 'grub bya /
bum bzlas zur du spro na /
bum pa rang byung gi gzhal med khang du rig 'dzin bla ma'i lha tshogs gsal ba'i sku las bdud rtsi'i rgyun babs pas bum pa gang bar bsam la /
bzlas pa ci nus mthar /
stong tshigs phul /
skabs 'dir bum lha 'od zhu mi bya /
de nas srung ma'i gtor 'bul dang tshogs mchod nas gnang ba nod pa'i bar gong bzhin bya'o //

//gnyis pa dngos gzhi dbang bskur ba ni /
slob ma rnams khrus nas dbyung /
bgegs gtor bsngos la phyir bskrad mthar /
A+o~M ha ha hU~M hU~M hrIHhrIHphaT phaT:
ces bzlas pas bsngags pa'i srung skud pho'i dpung pa g.yon dang mo'i g.yas su 'ching la srung 'khor gsal btab /
maN+Dal bkye bsdu byas la /
sems bskyed gsal gdab sogs chos bshad lo rgyus sngar bzhin las /
sde gsum spyi la gces pa rig 'dzin bla ma'i zab dbang nyi zla'i rgya can las /
thun mong ma yin pa'i gdul bya brtson 'grus can rjes su 'dzin pa zab dbang dngos bskur bar bgyi ba la /
bdag nyid slob dpon gyis bgyi 'os rnams sngon du grub nas sogs kyi mtshams sbyar la maN+Dal 'bul du gzhug
/gsol ba gdab pa nas dam tshig bsgrag gzung gi bar sngar bzhin song nas ye shes dbab pa'i skabs /
yid kyi gnad tshogs drug gi yul la skad cig tsam ma yengs par dmigs pa 'di bzhin du mdzod /
slob bu'i lus snang mi dmigs stong pa'i ngang //
skad cig dran rdzogs ye shes sgyu ma'i sku //
shri+A siM ha rnal 'byor gzhon nu'i tshul :
dkar dmar mdangs ldan zhal gcig phyag gnyis pa :
gcer bu rus pa'i rgyan drug gar stabs sgyur :
rtsa gsum 'khor lo bzhi ldan lte ba'i mdor :
gtum mo a shad dbyibs can rab 'bar ba :
spyi bor thig le ha~M yig mgo thur bstan :
snying gar rnam shes ngo bo a dkar sgoms :
slob dpon shrI siM ha yab yum du :
gsal la bzod med mos gus bskyed pa'i mthus //
bla ma'i sbyor mtshams las ni 'od 'phros pa :
slob ma'i gsang ba nas zhugs gtum mo sbar :
spyi bo'i thig le zhu zhing gsal ba las :
lus kyi stod smad dwangs ma dkar dmar gyis :
gang zhing snying ga'i thad du go skabs can :
bde ba bsgom zhing bde ba cher 'phel tshe :
dkar dmar 'dres shing a yig la thim pas :
thig le cher 'phel bde ba chen por bsgom :
rgyal ba'i tshogs rnams bde ba chen por zhu :
bdud rtsi'i rang bzhin spyi bo'i gtsug nas byung :
snying gi nang zhugs lus kun mer gyis gang :
bde ba chen po'i ye shes rtse gcig bsgom :
zhes brda sprad la sbyar spos btul zhing DA dril rol mo'i sgra dang bcas rtsa sngags dang a sum sbrel mang du bzlas pas byin dbab la gong bzhin brtan par bya /
de nas dngos gzhi'i dbang rnams rim par 'byung ba'i dang po bum pa'i dbang gi slad du dmigs pa 'di bzhin du mdzod /
bum nang shrI siM ha'i spyi bo yi :
A+o~M yig gsal zhing yab yum sbyor ba yis :
A+o~M las dga' ba'i bdud rtsi dkar gsal babs :
sku gang sbyor mtshams nas babs bum pa gang :
kha nas lud cing slob ma'i spyi bor babs :
bde chen 'khor lo'i rtsa khengs bde chen bsgom :
de bzhin mgrin dang thugs ka'i AHhU~M las :
bdud rtsi dmar mthing dga' chen khyad dga' yi :
ngo bor babs shing slob ma'i mgrin pa dang :
snying ga gang bas bde mchog rgyas par bsgom :
de rjes lte ba'i hrIHlas lhan skyes kyi :
bdud rtsi babs shing slob ma'i lte ba khengs :
sku yi gnas rnams ma lus thams cad nas :
bdud rtsi 'od lnga'i mdangs ldan babs pa yis :
slob ma'i lus gang bdud rtsi gyen 'khyil bas :
spyi gtsug rdo rje sems dpas rgyas btab bsam :
rnam bum thogs la /
hU~M:
rang byung bde ba chen po'i bum pa ru :
lhan cig skyes pa'i bla ma yab yum bzhugs :
bde chen sbyor ba'i bdud rtsi bsam mi khyab :
rang grol bde chen ye shes bskyed pa'i phyir :
bla na med pa bum pas dbang bskur ro :
rtsa sngags mthar /
kA ya wA ka tsit+ta gu Na karma a b+hi Shiny+tsa hU~M:
zhes bum pa gnas bzhir bzhag cing bum chu sbyin /
des bum pa la brten pa'i dbang bzhi rim dang chig rdzogs su thob pa yin no //
gnyis pa gsang ba'i dbang gi slad du dmigs pa 'di bzhin du mdzod /
slob dpon yab yum shrI siM ha ni :
mnyam par sbyor ba'i spyi mgrin snying lte bzhir //
yig 'bru A+o~M AHhU~M hrIHgsal ba las //
dga' bzhi'i ngo bo 'od zer dkar dmar mthing :
ser po bdud rtsi'i rang bzhin yongs rdzogs bab :
slob ma'i khar sbyin rtsa bzhi lus kun gang :
bde chen bzhi dang yongs rdzogs thob par bsgom :
gsang thod bdud rtsi thogs la /
hU~M:
yul snang rnam par dag pa'i thod pa ru :
rnam par dag pa'i dbang po sbyor pa yis :
rnam shes ye shes sgyur ba'i byang sems bskyil :
kun gzhi rnam par grol phyir dbang bskur ro :
rtsa sngags mthar /
kA ya wA ka tsit+ta gu Na karma a b+hi Shiny+tsa hU~M:
zhes thod pa gnas bzhir bzhag cing bdud rtsi sbyin /
des thod pa'i bdud rtsi la brten pa'i dbang bzhi rim dang chig rdzogs su thob pa yin no //
gsum pa shes rab ye shes kyi dbang gi slad du dmigs pa 'di bzhin du mdzod /
slob bu rig ma bla ma yab yum gsal :
'du shes gsum gyis snyoms par 'jug par bslab :
yab yum gnas bzhir yig 'bru bzhi gsal ba :
de las rim bzhin thig le 'phel ba yang :
rtsa bzhi la babs gyen du drangs pa yis :
dga' bzhi yongs rdzogs nyid du bsgom par bya :
rig tsaka thogs la /
hU~M:
snang zhing stong la gsal ba'i rig ma la :
mi rtog ngang du mnyam par sbyor ba las :
bde ba'i ye shes nam mkha' gang bar 'phel :
dbyer med lhun grub chen por rtogs par shog :
rtsa sngags mthar /
kA ya wA ka tsit+ta gu Na karma a b+hi Shiny+tsa hU~M:
zhes lag g.yon du gtad /
des gsang ba b+ha ga'i dkyil 'khor la brten pa'i dbang bzhi rim dang chig rdzogs su thob pa yin no //
de nas dbang bzhi pa'i slad du /
rang byung rdo rje sems dpa'i me long 'dis mtshon te sems nyid zang thal ngo bo ka nas dag pa shel lta bu las /
rang bzhin lhun grub kyi yon tan 'ja' tshon ltar cir yang 'char zhing /
thugs rje rnam 'phrul 'gag med sna tshogs su snang yang dbyings la 'gyur ba med pa'i don rtogs par mdzod cig
/man shel bstan la /
hU~M:
phyi nang zang thal ka nas dag pa la :
lhun gyis grub pa'i 'ja' tshon ci yang 'char :
rnam par 'phrul pa'i bye brag cir snang yang :
rang byung dbyings las 'gyur ba med pa 'o :
rtsa sngags mthar /
kA ya wA ka tsit+ta gu Na karma a b+hi Shiny+tsa hU~M:
rma bya'i mdongs thig me long du 'char ba 'dis mtshon te /
ka dag gi ngo bo dbyings rnam dag me long dwangs pa lta bu'i rang bzhin la /
rig pa thig le lug rgyud gsal ba mdongs thig lta bu rang las 'byung zhing rang shar ba snang stong gnyis med rang gdangs lhun grub tu shes par mdzod cig
/rma bya'i mdongs sgro me long du 'char ba bstan la /
a :
dbyings ni rnam par dag pa'i rang bzhin la :
thig le gsal ba'i sgron ma rang las byung :
gnyis su med pa'i rang gdangs ngo mtshar can :
lhun gyis grub pa'i ngang du blta bar bya :
rtsa sngags mthar /
kA ya wA ka tsit+ta gu Na karma a b+hi Shiny+tsa hU~M:
khyed rang rnams sgo gsum ma bcos lhug par klod la lta stangs g.yo ba med pas mdun gyi nam mkha'i dbyings la rang babs su ltos shig
/hU~M:
phyi nang dbyings rig gnyis su med pa la :
gnyis su 'dzin pa'i kun brtags blo las 'das :
chos dbyings khyab brdal 'od gsal zang thal le :
'di zhes brjod tshig bral bar dbyings rig bsres :
rtsa sngags mthar /
a a a :
sems dus gsum gyi rtog pas ma bslad par tha mal gyi shes pa sor bzhag rang babs gnyug ma'i gshis lugs de kho na nyid kyi ngang du mnyam par zhog cig
/hU~M:
ye nas rnam par dag pa'i gzhi thog tu :
bya rtsol bral ba'i bde chen mthar phyin nas :
'bras bu rang las rnyed pa ngo mtshar che :
don dam dmigs med myong ba ngos gzung bral :
ngo bo rang bzhin thugs rje rnam pa gsum :
dbyer med mi phyed dbyings rig gnyis su med :
mthar thug 'bras bu'i sa la phyin pa 'o :
rtsa sngags mthar /
d+harma kA ya a :
zhes cung zad mnyam par gzhag
/des don dam byang chub sems kyi dkyil 'khor la brten pa'i mthar thug tshig gi dbang chen rab 'byams rim dang chig rdzogs su thob pa yin no //
de nas gong bzhin /
nam mkha' gang ba'i rtsa gsum rgya mtsho'i tshogs kyis bkra shis sogs kyis mtshams sbyar la shis brjod gang 'os bya /
de ltar na de dag rnams kyi sgo nas ji skad du /
de ltar rnam pa nyi shus byang chub pa'i :
bde ba chen po'i zab dbang bskur ba ni :
kun la ma yin blo chen ldan la gtad :
ces shin tu zab cing rab tu gces pa'i gtsigs su bsngags par mdzad pa bla ma'i zab dbang nyi zla'i rgya can thun mong ma yin pa nyid legs par thob pa lags sogs kyi mtshams sbyar te dam tshig khas len /
gtang raka maN+Dal lus longs spyod dbul ba /
dge bsngo bcas kyi slob ma rnams grol lo //

//gsum pa rjes mtha' rgyas kyi rim pa ni /
slob dpon gyis tshogs la rol zhing lhag ma bsngo ba sogs cho ga'i rjes kyi bya ba rnams mthar chags su btang bas grub bo //
rang gnas sku bzhi'i ye shes nyid //
sad byed rdo rje'i gtor blugs kyi //
cho ga zab dbang bdud rtsi'i skyes //
skal bzang 'dod 'jo'i dpyid du grub //
sde gsum spyi la gces pa zab dbang nyi zla'i rgya can gyi le'u tshan no ///
/

@#//
swasti /
mi 'gyur ye shes gcig nyid las //
gang 'dul sgyu 'phrul drwa ba'i gar //
rig 'dzin rgya mtshor gus btud nas //
gang de'i dgongs nyams rtsal dbang dbye //
rdzogs pa chen po sde gsum las phyi skor sems sde'i bla ma 'gro 'dul sum cu rtsa gcig gi sgrub dbang bskur ba la gsum /
sbyor ba /
dngos gzhi /
rjes so //
dang po ni /
mdun dkyil ras bris spyi mthun nam man+Dal la me tog gi tshom bu gcig bkod pa'i khar 'phrul stegs la grub thob sum cu rtsa gcig gi sku 'bag bsham /
phyi nang gi mchod pa gang 'byor dang /
tshogs kyi yo byad sogs cho gar 'os pa'i rigs rnams 'du byas la /
bla ma'i bskyed rim byang bu khrigs bsdebs kyi gzhung bsrang nas bzlas pa ci 'grub dang tshogs mchod rgyas par bya /
rnam bum bsgrub pa mi dgos shing /
las bum rdor sems bskyed bzlas kyis byin brlab bo //

//gnyis pa sgrub dbang dngos ni /
slob ma rnams khrus nas dbyung /
bgegs bskrad la srung 'khor bsgom /
maN+Dal bkye bsdu dang /
sems bskyed gsal btab la lo rgyus kyi khyad par /
de la 'dir skabs su babs pa'i 'chad bya gsang sngags snga 'gyur ba'i rang skad thun min bla med yo ga skor gsum zhes /
chos thams cad sems nyid snang stong dbyer med pa'i cho 'phrul du rtogs pas thabs bskyed pa'i rim pa dang spyod pa gtso bor brten pa rgyud ma hA yo ga
/chos thams cad sems nyid dbyings ye gnyis su med pa'i rtsal du rtogs pas shes rab rdzogs pa'i rim pa dang ting nge 'dzin gtso bor brten pa lung a nu yo ga
/chos thams cad ye nas skye 'gag med par rang byung gi ye shes rang snang bar rtogs pas ye thog tu grol bar byed pa'i thabs spang blang re dogs dang bral bas lta ba la gtso bor brten pa rdzogs pa chen po a ti yo ga ste /
de ltar bskyed rdzogs rnam pa gsum du dbye ba las 'dir man ngag rdzogs pa chen po /
de'ang spros bral rang byung gi ye shes rgya chad phyogs lhung med pa theg pa kun gyi don thams cad yongs su rdzogs pas rtse mor gyur pa ste /
kun byed rgyal po las /
gcig rdzogs gnyis rdzogs sems su rdzogs //
gcig rdzogs sems kyi byas par rdzogs //
gnyis rdzogs phun sum tshogs par rdzogs //
kun rdzogs byang chub sems su rdzogs //
zhes gsungs /
des na ma hA dang a nu man chad thams cad rtsol sgrub kyi blang dor byas pas re dogs kyi dri mas rang byung gi ye shes la sgrib pa'i phyir rdzogs chen gyi gol sar bshad de /
nam mkha' dang mnyam pa'i rgyud las /
ma hA rdo rje 'chang 'dod pas //
thabs dang shes rab sgor zhugs nas //
rang rgyud dag pa'i dkyil 'khor la //
bsnyen sgrub rnam bzhis sgrub par byed //
a ti yo ga'i bde chen ni //
rtsol sgrub 'das pa'i byang chub sems //
rtsol sgrub 'das pa ma hAs sgrib //
rdzogs chen rtsol sgrub byed pa ni //
ma hA yo gar gol bar bshad //
a nu dbyer med sa 'dod pa //
dbyings dang ye shes sgor zhugs nas //
'di ltar snang ba'i chos rnams la //
rgyu ni dag pa'i dbyings lta ba //
'bras bu ye shes dkyil 'khor lha //
a ti yo ga'i bde chen ni //
rgyu 'bras 'das pa'i byang chub sems //
rgyu 'bras 'das pa a nus sgrib //
rdzogs chen rgyu 'bras gnyis lta na //
a nu yo gar gol bar bshad //
ces gsungs /
rgyu mtshan de'i phyir a ti yo ga ni bya rtsol dang bral ba'i ye shes la dbang bsgyur pa ste /
kun byed las /
kyai sems dpa' chen po /
rdzogs pa chen po'i lta spyod ni //
rgyu 'bras sgrub dang mi 'dra ste //
lta spyod byang chub sems 'di ni //
nam mkha' lta bu'i rang bzhin te //
nam mkha' la ni rtog dpyod 'das //
zhes sogs rgya cher gsungs shing /
nam mkha' che las kyang /
rang byung ye shes rtsol med las //
grol nas grol ba'i lam yang ston //
zhes gsungs /
rdzogs pa chen po de la dbye na /
a ti bkod pa chen po las /
yid can rnams la sems kyi sde //
nam mkha' can la klong gi sde //
rim rtsol bral la man ngag sde //
zhes pas /
sems sde klong sde man ngag gi sde dang gsum las 'dir sems sde /
de la snga 'gyur lnga dang phyi 'gyur bcu gsum ste ma bu bco brgyad du gnas pa'i rgyud kyi dgongs pa'i nying khu zab mo ste /
de la'ang ring brgyud bka' ma dang /
nye brgyud gter ma'i bka' srol gnyis su bzhugs pa las /
'dir shin tu zab pa nye brgyud gter ma /
kun bzang rdo rje sems dpa'i thugs bcud /
sangs rgyas gnyis pa pad+ma ka ra'i man ngag
/bod yul sa 'og kun gyi gter gcig snga na med pa'i ngo mtshar rmad du byung ba /
zab chos rdzogs pa chen po sde gsum gyi nang tshan phyi skor sems sde'i rig 'dzin bla ma 'gro 'dul sum cu rtsa gcig gi byin rlabs rtsal dbang zab mo sgrub pa skabs su bab pa yin /
de la bdag nyid slob dpon gyis bgyi bar 'os pa sogs kyis mtshams sbyar la maN+Dal 'bul du gzhug
/snyim pa me tog gis bkang ba'i thal mo sbyor la gsol ba 'debs pa 'di'i rjes zlos /
zung 'jug dgongs pa brnyes pa yi :
'gro 'dul sum cu rtsa gcig gi :
byin rlabs brtse bas gnang du gsol :
lan gsum /
de ltar gsol ba btab pa la bskur thob bral ba'i dbang bskur ye nas rang la rdzogs par gdams pa'i sgo nas lan sbyin pa 'di la gsan pas khyab ste /
spyir ni 'gro 'dul lnga bcu rtsa brgyad po :
thams cad zung 'jug mngon gyur kun tu bzang :
dgongs pa rang byung nam mkha'i rnal 'byor tshogs :
ye shes sku can 'khor 'das yongs la khyab :
bzhugs yul zhing khams gzhan du btsal mi 'tshal :
da lta'i nam mkha' 'dir yang rnal 'byor rnams :
rang gi sems nyid 'di la'ang bla mas khyab :
bskur bya skur thabs bsgrub dang sgrub thabs med :
rnal 'byor lta ba'i ngang la sgrub dbang rdzogs :
zhes dang /
de la rang gnas ye shes kyi tshogs gsag pa'i ched du lta ba'i rgyal po yas 'bub kyi mchod pa 'bul bar gdams pa ste /

e ma ho bde gshegs bla ma rnams :
bsam gyis mi khyab chos nyid klong :
kun tu bzang po'i rnal 'byor yin :
lta ba'i rgyal po'i mchod pa 'bul :

de'ang rang rig gdod nas rnam par dag pa rig rtsal bla ma'i lha tshogs rnams kyi spyan sngar gnas lugs lta ba mjal ba'i phyag 'tshal zhing gang shar chos nyid kyi rgyan du rig pa'i mchod pa 'bul ba sngon du 'gro bas /
glo bur 'khrul pa'i mun khung brtol te 'od gsal snang ba'i dga' ston stsol bar gsol ba gdab pa 'di'i rjes zlos /
gdod nas dag pa'i kun bzang bla ma la :
mtshan 'dzin 'khrul pa'i bskang bshags mi 'tshal zhing :
gnyis su 'dzin pa'i phyag 'tshal mos gus bral :
de bas rang rig klong du phyag 'tshal lo :
gnyis su med pa'i mchod sprin rgya mtshos mchod :
bsam las 'das pa'i ngang du thugs dam bskang :
brjod med brjod pa thams cad mthol lo bshags :
e ma ho bde gshegs bla ma rnams :
kun bzang dgongs klong sems su rdzogs pa la :
phyi nang gnyis med spros pa'i mtha' las 'das :
chos dbyings klong chub ngang du phyag 'tshal lo :
e ma ho rang rig bla ma rnams :
'khor 'das thams cad sa ler mthong ba la :
gnyis su med pa'i dbyings su lhun rdzogs pas :
mthong bya mthong mkhan med la phyag 'tshal lo :
e ma ho bde gshegs bla ma rnams :
phyi nang nam mkha' kun la sku ni yongs su khyab pa nyid :
bzhugs pa'i yul ni phyogs bcu'i 'jig rten dag na mchis :
glo bur dri ma'i rnam rtog bsal phyir gzugs skur bzhengs pa rnams :
mtshan 'dzin 'khrul pa 'di dag myur du bsal bar mdzad du gsol :
zhes gsol ba btab /
slob dpon gyis rig 'dzin bla ma rnams la thugs dam bskul ba'i slad du gsol ba gdab par bya ba yin te /
e ma ho :
bde gshegs bla ma 'gro 'dul lnga bcu rtsa brgyad rnams :
dmigs med chos kyi sku las da lta bzhengs su gsol :
phyi skor bla ma sum cu rtsa gcig snang bar mdzod :
ye shes sku yis slob mar byin rlabs dbang chen da lta bskur du gsol :
zhes gsol ba btab /
slob dpon nyid rig 'dzin bla ma'i skur bzhugs pa'i drung du /
khyed rang rnams kyang rig 'dzin bla ma sum cu rtsa gcig gi sku 'di bzhin du gsal thobs shig
/lta ba rang bzhin dgongs klong mkhar :
zhes sogs rten gyi byang bu mthar chags su btang nas /
byin rlabs 'od phung 'bar bar bsam :
bar bya /
de ltar gsal bzhin pa la rig 'dzin bla ma rnams kyis do ha rdo rje'i glu dgongs pa mi g.yo ba'i ngang nas blangs pa dang chabs cig
/rang 'dra'i sku gnyis pa re byung spyi bo nas thim pas sku'i byin rlabs dang /
rdo rje'i bzlas pa bya ba gsung gi byin rlabs dang /
rig 'dzin bla ma rnams rang rig tu rdzogs pa'i ngang du mnyam par gzhag pa thugs kyi byin rlabs yin pas /
khyed rang rnams dgongs pa skye med kyi ngang las ma g.yos bzhin du grags stong rdo rje'i glu blang ba 'di la snyan gyi dbang po rtse gcig tu gtod pa zhu /
shrI siM ha'i sku tsaka thogs la /
slob dpon shrI siM has bsam gtan gyi khang bur rdo rje'i glu phyi ma blangs pa 'di skad lo //
ji ltar bsam yang mi rtog ngang :
ji ltar smras kyang sgom pa med :
snang srid chos kun ye shes ngang :
ye shes btsal du med pa 'di :
rang byung rang shar thal le ba :
nga ni deng phyin gzhi la gnas :
gzhi ni ma bcos lhug par 'dug :
mtshan nyid kun ldan 'od gsal ba :
cir yang ma yin cir yang rtogs :
lta ba mthar phyin shrI siM:
sgom pa'i blo dang bral 'dod nas :
gsal ba 'di la lam byas pas :
gtad so med pa'i nyams shig shar :
rgyun chad med pa'i shrI siM:
spyod pa spyad rgyu 'dug gam bltas :
ci byas thams cad bde ba che :
gang byung thams cad dga' ba'i ngang :
zung 'jug mngon gyur shrI siM:
'bras bu 'thob par bya ba'i phyir :
gzhi yi steng du mnyam par bzhag :
'jam dpal bshes gnyen gdams pa ste :
sems kyi klong nas gter du rnyed :
rnam shes yul dbang kun gzhi rnams :
so sor dbyer med dmigs su med :
gang yang 'di zhes med pa yi :
bde ba chen por a la la ho :
zhes blangs la sku tsaka spyi bor bzhag
/a sum sbrel gyi rdo rje'i bzlas pa mdzad pa zhu /
zhes rdor bzlas lan bdun nam gsum tsam bya /
shrI siM ha rang rig tu rdzogs pa'i ngang du mnyam par zhog cig
/ces dgongs pa'i ngang dar cig bskyang /[ <!TCC Tibetan character 4,37 undefined in unicode!> ]de bzhin du lits+tsha bi dri med grags pa'i sku thogs la /
rin po che'i khang bzang nas skya reng dang po shar ba dang dus mtshungs par lits+tsha bi dri med grags pas 'di skad lo //
a ho :
gsang sngags nam mkha'i rnal 'byor dri med grags pa nga :
yul la zhugs pa'i sems rnams thams cad dbyings nyid de :
cog gzhag lhug par bzhag pa'i rig pa 'di ka rang :
phyi nang gnyis med zang thal kun tu 'od gsal ba'o :
zhes dang /
a sum sbrel gyi rdo rje'i bzlas pa mdzad pa zhu /

lits+tsha bi dri med grags pa 
rang rig tu rdzogs pa'i ngang du mnyam par zhog cig
/klu rgyal byang chub sems dpa'i sku thogs la /
rin po che'i khang bzang dgu rim nas sems rig gnyis su med par 'byed pa'i dus kyi tshe klu rgyal byang chub sems dpas 'di skad lo //
rang gis rang bcings bcing ba dam po'i ma rig pa :
gang gis dgrol du med de rang byung rang grol lo :
ye nas rang byung rig par shes pas ma bcos byar med pa :
gang du'ang mi gnas bsgom bya'i blo dang bral ba 'o :
zhes dang /
gong bzhin rdor bzlas dang mnyam gzhag bya ba 'og ma rnams la 'gre /[ <!TCC Tibetan character 4,37 undefined in unicode!> ]rgyal po dzaH'i sku thogs la /
mkha' 'gro ma'i tshogs khang chen mor nyi ma 'char ka dang dus mtshungs par skal ldan rgyal po dzaHsa 'di skad lo //
bdag ni skal ldan rgyal po dza :
sgyu ma bde ba'i lam byas te :
rdzogs pa chen po'i don bsgoms pas :
tshogs drug yul gyi snang ba kun :
spang blang rtsis gdab med pa ru :
rang shar rang grol bde ba'i ngang :
blo 'das byar med chen por rdzogs :
rdor bzlas dgongs gzhag bya /
lha dbang brgya byin gyi sku thogs la /
rnam par rgyal ba'i khang bzang du sems bde ba chen po dus las 'das pa'i tshe lha yi dbang pos 'di skad lo //
lha dbang brgya byin bde chen rang gsal bdag nyid ni :
bde ba'i yul la ma zhen snang ba sgyu mar rtogs :
rang grol dmigs su med la cir snang brjod pa bral :
chos nyid klong du rang shar rang grol pha mthar son :
rdor bzlas dgongs gzhag bya /
gnod sbyin skar mda' gdong gi sku thogs la /
nor bus brgyan pa'i shing gi drung na sems rig ma bu 'dres pa'i dus kyi tshe gnod sbyin skar mda' gdong gis 'di skad lo //
chos dbyings rang gsal sems la yongs su rdzogs pa las :
kun tu bzang pos ma gzigs lta ba klong yangs de :
med par bsgrub med ye shes 'od gsal snying po ste :
sgyu ma'i lus kyi rgya zhig gsal rdzogs nam mkha'i rgyal por 'dres :
rdor bzlas dgongs gzhag bya /
srin po blo gros thabs ldan gyi sku thogs la /
ri bo gnam lcags 'bar ba'i rtse mo nas skya rengs gnyis pa shar ba na srin po blo gros thabs ldan gyis 'di skad lo //
shar grol dus mnyam byung ba'i blo gros thabs ldan bdag :
dmigs med nam mkha'i ngang du ye nas gnas pa las :
'od gsal dag pa'i ye shes nyi ma sems las shar :
gsal stong zung 'jug nyi ma dwangs gsal nam mkha' nyid dang mtshungs :
rdor bzlas dgongs gzhag bya /[ <!TCC Tibetan character 4,37 undefined in unicode!> ]dga' rab rdo rje'i sku thogs la /
chos kyi dbyings nas rdo rje sems dpa'i drung du sems nyid 'od gsal ba'i dus su rig 'dzin dga' rab rdo rjes 'di skad lo //
nga ni mi yi rig 'dzin dga' rab rdo rje ste :
sems la blta ba'i yul med 'dzin pa rang sar dag :
sgom pa'i blo dang bral nas gsal dang mi gsal med :
spyod pa ci dgar btang bas re dogs rtsis gdab bral :
'bras bu 'od gsal snying po'i klong du rang bzhin grol :
rdor bzlas dgongs gzhag bya /
rgyal po d+ha ha na'i sku thogs la /
khyung chen gyi dgongs pa /
chos nyid klong rdol glu yi bsam gtan /
tsan dan gyi nags tshal du nam gyi gung la /
rgyal po d+ha hi na ta los 'di skad lo //
ho :
bdag ni d+ha he ta lo ste :
rig pa bde brdal byang chub sems :
dbang bskur dkyil 'khor cho ga med :
rang gis rang nyid rang gsal bas :
'khor 'das chos tshig der zad do :
g+hi ta ma ko sa la a ho :
rdor bzlas dgongs gzhag bya /
'chi med pad+ma 'byung gnas kyi sku thogs la /
'chi med pad+ma 'byung gnas rdo rje'i glu :
rang byung rang shar chos nyid bstan pa'i tshe :
lhun grub brtsegs kyi bam ro'i tshal chen du :
pad+ma 'byung gnas brtul zhugs spyod pa'i tshe :
a ho :
shar grol dus mnyam rig pa thol byung ni :
'jigs med snang med 'dzin med ngang du spyod :
klong las shar ba'i cho 'phrul cir bstan kyang :
'khor 'das mnyam pa nyid du brdal ba 'o :
rdor bzlas dgongs gzhag bya /
rA dza hasti'i sku thogs la /
rig pa'i khyu byug gi dgongs pa /
rig pa klong rdol glu'i bsam gtan /
tsan+dan gor shir+Sha'i tshal du nam gyi cha stod la /
sras thu bo rA dza hastis 'di skad lo //
ho :
bdag ni rA dza hasti ste :
dmyal ba btso sreg snang yang rang sems mdangs :
sangs rgyas zhing khams snang yang rang sems rtsal :
gnyis med gnyis su byar med tha mi dad :
dgongs pa'i don dril tshig de'i bcud khug cig :
g+hi ta ma ko la sa a hoH
rdor bzlas dgongs gzhag bya /
'jam dpal bshes gnyen gyi sku thogs la /
slob dpon 'jam dpal bshes gnyen gyis dur khrod he chen brdal du mchod rten la sku rgyab brten te sgrub pa'i tshe srod kyi dus su dgongs pa rang byung gi glu blangs pa ni :
dga' rab rdo rje'i thugs sras 'jam dpal bshes gnyen bdag :
gdams ngag sgom mkhan mi snang 'od gsal kun la khyab :
de nyid dmigs su ma mchis dmigs yul rdul tsam med :
stong nyid ka nas dag kyang sku dang ye shes gsal :
rdor bzlas dgongs gzhag bya /
sras mo sA ra ni'i sku thogs la /
nam mkha' che'i dgongs pa /
ye shes klong rdol glu yi bsam gtan /
me tog u dum bA ra'i tshal du nam smad kyi cha la /
sras mo sA ra nis 'di skad lo //
ho :
bdag ni sras mo dran pa ste :
byang chub sems la bzang ngan med :
snang ba'i yul la nye ring med :
nyams len snying por ma gyur med :
tshogs drug ma spang gsal 'debs yin :
g+hi ta ma ko la hoH
rdor bzlas dgongs gzhag bya /
bi ma mi tri'i sku thogs la /
slob dpon bi ma mi tra'i rdo rje'i glu :
ye shes dbyings su rnam par dag pa yi :
bde chen brtsegs par mkha' 'gro dbyings phyug mas :
slob dpon mchod pas de tshe 'di skad gsungs :
a ho :
bde chen nam mkha' gang ba'i dbyings su dag :
rang byung rang shar rig pa'i klong du thim :
dbyings rig gnyis med zung 'jug la bzlas pas :
'khor 'das kun khyab he ru kaHdpal lo :
rdor bzlas dgongs gzhag bya /
klu rgyal 'jog po'i sku thogs la /
thig le drug pa'i dgongs pa /
bde ba klong rdol glu'i bsam gtan /
skya rengs dang po shar tsam na /
rgya mtsho'i gting rum du klu'i rgyal pos 'di skad do //
ho :
bdag ni klu rgyal dga' bo ste :
rmad byung rdzogs pa chen po 'di :
khams gsum sems can kun la khyab :
stong gsal 'dzin med snying nang nas :
yul drug kun la 'char zhing spro :
rang grol chen po a la la :
g+hi ta ma ko la sa a hoH
rdor bzlas dgongs gzhag bya /[ <!TCC Tibetan character 4,37 undefined in unicode!> ]ku ku rA dza'i sku thogs la /
rtsal chen gyi dgongs pa /
byang sems klong rdol glu yi bsam gtan /
skya rengs gnyis pa shar tsam na /
rgya mtsho'i gling du khyi yi rgyal po ku ku rA dzas 'di skad lo //
ho :
bdag ni khyi yi mkhan po snga ma ste :
tshe 'dir lta sgom mthar phyin bar do chod :
'chi khar nam mkha' phyi nang 'dres pa 'dra :
skye ba rang gar mi 'khyams rang snang rang dbang thob :
g+hi ta ma ko la hoH
rdor bzlas dgongs gzhag bya /
'jam dpal bshes gnyen phyi ma'i sku thogs la /
spyi gcod kyi dgongs pa /
gsang ba klong rdol glu'i bsam gtan /
shing n+ya gro d+ha'i rtsa bar srod thun la 'jam dpal bshes gnyen phyi mas 'di skad lo //
ho :
bdag ni 'jam dpal gshes gnyen phyi ma ste :
rgyu dag pad+ma'i rtse las skyes :
rkyen dag a ti'i don rnams rtogs :
'bras bu dag pas sku gsum thob :
bsgom bya'i rtsol ba skyur thongs la :
sgom byed sems kyi zel ma 'jug :
pad+ma ko la sha a hoH
rdor bzlas dgongs gzhag bya /
nA gArdzu na'i sku thogs la /
sems sgom gyi dgongs pa /
dbyings klong rdol glu yi bsam gtan /
rgyan chags dpal gyi ri'i nags su skya rengs gsum pa shar tsam na /
nA gArdzu nas 'di skad do //
ho :
bdag ni 'phags pa klu sgrub ste :
rang sems nga bdag rtsad bcad pas :
phyi nang thams cad stong par grol :
stong nyid bco brgyad gtan la phebs :
skye 'chi 'pho 'gyur gang dga' mdzod :
g+hi ta ma ko la sa hoH
rdor bzlas dgongs gzhag bya /
bud+d+ha ma ti'i sku thogs la /
rtse mo byung rgyal gyi dgongs pa /
rtsol med klong rdol glu'i bsam gtan /
shing nal byi sa la'i rtsar dmar rengs gsum pa shar tsam na /
smad 'tshong ma bud+d+ha ma tis 'di skad lo //
ho :
bdag ni smad tshong bdag nyid ma :
ci yang yid la mi byed pas :
shes rab pha rol phyin ma yin :
lus sems gang la'ang mi chags pa :
tshul khrims kun gyi mthar thug yin :
gang la'ang re dogs bral ba 'di :
lam lnga sa bcu'i mthar thug yin :
g+hi ta ma ko la sa a hoH
rdor bzlas dgongs gzhag bya /
khyi yi rgyal po phyi ma'i sku thogs la /
rmad byung gi dgongs pa /
'byung lnga ye shes klong rdol glu yi bsam gtan /
dmar rengs dang po shar tsam na rgya mtsho'i 'gram du khyi yi rgyal po phyi mas 'di skad lo //
ho :
bdag ni khyi yi mkhan po phyi ma ste :
yod par 'dzin na rtag pa'i mtha':
med par 'dzin na chad pa'i mtha':
yod min med min ma yin par :
stong gsal 'dzin med rjen ce re :
de las bdag la bshad rgyu med :
g+hi ta ma ko la sa a hoH
rdor bzlas dgongs gzhag bya /
Ar+Ya pa lo'i sku thogs la /
spyi chings kyi dgongs pa /
nam mkha' klong rdol glu'i bsam gtan /
dpag bsam shing gi grib ma la /
tho rengs khar Ar+Ya pa los 'di skad lo //
hoH
byang chub sems ni nam mkha' lta bu'i klong //
gsal la rtog pa med pa'i ye shes ni //
phyi dang nang med kun la gsal bar gnas //
sangs rgyas dgongs pa 'di las med par mjal //
e ma ko la sha a hoH
rdor bzlas dgongs gzhag bya /
gnod sbyin mo byang chub ma'i sku thogs la /
yid bzhin nor bu'i dgongs pa /
dngos grub klong rdol glu yi bsam gtan /
dmar rengs gnyis pa shar tsam na /
gnod sbyin mo byang chub 'di skad lo //
ho :
bdag ni gnod sbyin byang chub mo :
yul drug mi 'gegs rang grol spyod :
ji ltar rol yang bogs su che :
rang rig rgyal po'i dbang chen thob :
tshogs drug lhug bzhag a la la :
g+hi ta ma ko la sa a hoH
rdor bzlas dgongs gzhag bya /
o rgyan gyi mkhan po d+ha he'i sku thogs la /
bde ba phra bkod kyi dgongs pa /
phrin las klong rdol glu'i bsam gtan /
rin po che'i gling du nam gung yol la /
o rgyan gyi mkhan po d+ha hes 'di skad lo //
ho :
bdag ni o rgyan mkhan po ste :
ma hA rA dzas dgongs pa dril te bstan :
sems la rtsa ba gcad rgyu med :
med pa de ka chod pa yin :
sems la bltas pas mthong rgyu med :
med pa de ka rang mthong yin :
mthong med ngang la ma yengs skyongs :
karmAko la sha a hoH
rdor bzlas dgongs gzhag bya /[ <!TCC Tibetan character 4,37 undefined in unicode!> ]drang srong b+hi shwa ti'i sku thogs la /
srog gi 'khor lo'i dgongs pa /
rang byung klong rdol glu'i bsam gtan /
n+ya gro d+ha'i dgon par srod yol gyi dus su /
drang srong b+hi shwa tis 'di skad lo //
ho :
bdag ni drang srong b+ha shi ste :
khregs chod don la rtsol med bzhag :
thod rgal ngang la yengs med bzhag :
snang ba rig mdangs rtsal rdzogs nas :
rang dbang skye 'jug 'od lus thob :
a ka sha ko la ma d+hA a hoH
rdor bzlas dgongs gzhag bya /
d+harma rA dza'i sku thogs la /
nam mkha' rgyal po'i dgongs pa /
grol ba klong rdol glu'i bsam gtan /
me tog gi tshal du nam gyi cha stod la /
d+harma rA dzas 'di skad do //
hoH
sems kyi rang bzhin ye nas mdzod chen las //
gang ltar btags shing ci ltar snang ba kun //
'byung 'jug thams cad ye nas kun tu bzang //
de ltar gnyis su med pa'i rig pa de //
kun tu bzang po'i sems la gnas //
rig pa'i dbyings la ma bslad pas //
bsgom zhing bzlas pa 'di las med //
kye ma ma rtogs snying re rje //
e ma bdag nyid rang sar grol ba a la la //
d+ho ha ko pa sha a hoH
rdor bzlas dgongs gzhag bya /
sras mo go ma de bI'i sku thogs la /
rin chen kun 'dus kyi dgongs pa /
skye med klong rdol glu'i bsam gtan /
rgyal ba'i dgon gnas su nam smad la sras mo go ma de bIs 'di skad lo //
ho :
bdag ni sras mo go ma d+he byi ste :
'byung lnga rigs kyi yum lnga la :
phung lnga rigs kyi yab lnga yin :
khams dang skye mched sems dpa' sems ma yin :
kun gzhi skye med kun bzang yum :
yid kyi rtog pa kun bzang yab :
rin chen gser gling rdo btsal ltar :
'khrul yul 'khrul rgyu btsal mi rnyed :
ka pa la ka ma pa sha a hoH
rdor bzlas dgongs gzhag bya /
bud+d+ha gup+ta'i sku thogs la /
rje btsun dam pa'i dgongs pa /
shes rab klong rdol glu'i bsam gtan /
dben pa chen po'i gnas su bud+d+ha gup+tas 'di skad lo //
hoH
chos rnams ma bcos byang chub sems //
ye nas kun tu bzang po la //
gsal la 'gyur ba med pa'i byang chub sems de la //
mtshan ma'i rnam par rtog pas ma bslad de //
rnam rtog rang byung rang zhir gnas pa las //
gnyen pos sgom du med par 'khums //
sems kyi me long ma bltas na //
rnam rtog dri mas gos ta re //
pradz+nyA ko sa la a hoH
rdor bzlas dgongs gzhag bya /
kha che'i rgyal po rab snang mdzad kyi sku thogs la /
skye med rang rig gi dgongs pa /
chos sku klong rdol glu'i bsam gtan /
tsan+dan sdong po'i rtsar gung thun la /
kha che'i rgyal po rab snang mdzad 'di skad lo //
ho :
bdag ni mkhan po rab snang ste :
sems la skye shi med par rab rtogs pas :
lus la shi dang ma shi med par grol :
lung las ma byung gdams ngag kho bos rnyed :
sgom la mi re 'dod zhig ngang na bde :
ka la pa ko sha a hoH
rdor bzlas dgongs gzhag bya /
bai ro tsa na'i sku thogs la /
lo chen bai ro tsa na yis :
yar lung shel gyi brag phug nas :
nga ni bai ro tsa na ste :
ma bcos rang gsal ngang du gnas :
ma nor dmigs su ma mchis shing :
brjod med rig pa zang thal le :
bsam 'das sems kyi dri ma dag :
rang byung ye shes ngo bo nyid :
rang gsal rang bzhin lhun gyis grub :
cir snang chos sku'i rgyan du shar :
thugs rje sprul sku sna tshogs snang :
thams cad kun gzhi'i dbyings su rdzogs :
lta ba'i gnam 'phang gcod pa'i tshe :
sgom pa thabs shes sgro gshog brgyang :
spyod pa'i lam la zhugs pa'i tshe :
re dogs med pa'i ngang la 'gro :
'bras bu'i pha mthar bsnyegs pa'i tshe :
gzhan du med pa'i sangs rgyas rtogs :
sgom pa'i gzeb las grol tsa na :
lta ba'i rgyal po phugs thag chod :
lam la bgrod du med pa de :
lung dang rig pas bsgrub med phyir :
gzhi yi steng du 'bras bur smin :
chos nyid klong du la bzlas te :
rang rig rtsal du shan yang 'byed :
dbyings rig gnyis su med pa de :
thig le nyag gcig ngang du rdzogs :
sems sde'i ngang du nyams blangs pas :
snang srid sems kyi klong du rdzogs :
klong sde'i lta ba nyams blangs tshe :
rnam rtog phra rags klong du thim :
man ngag nyams su blangs pa'i tshe :
dbyings ye zung 'jug mngon sangs rgyas :
lta ba'i phugs thag chod pa yin :
sgom pa'i blo las 'das pa yin :
spyod pa spyad du med pa yin :
'bras bu gzhan la re mi 'tshal :
'on kyang rnal 'byor bai ro yis :
rgyu 'bras khyad du mi gsod pas :
sdom pa gsum gyis rgyud sbyangs te :
mtshan ldan bla ma dpal seng ge :
spyi bo'i gtsug tu 'bral med bzhugs :
rig 'dzin pad+ma 'byung gnas de :
mnyes pa gsum gyis yang yang bsten :
paN chen bi ma la mi tra :
dgongs par bzhed pa'i pha mtha' bskang :
bslab pa gsum gyi chas 'dzin te :
lta ba'i gnam 'phang gcod pa yin :
sngar spyod ngang du mnyam par bzhag :
bstan gnyis zung 'jug bkra shis shog :
rdor bzlas dgongs gzhag bya /
de ba rA dza'i sku thogs la /
bde ba rab 'byams kyi dgongs pa /
sku gsum klong rdol glu'i bsam gtan /
grong khyer dpal yon du srod kyi dus su rgyal po de ba rA dzas 'di skad lo //
hoH
snang srid thams cad ye nas kun tu bzang //
kun bzang gud na med de ma lus snying po'i rgyu //
snang ba mtha' dag skye med bdud rtsi sku gsung thugs //
skye med ngang las ma yengs mnyam bzhag pas //
bsgom par bya ba 'di las med par rtogs //
lus ni sgyu ma'i phung po ming gtsang ste //
sems ni ye shes chen por shar //
tsan+d+ra de wa ko sa la a hoH
rdor bzlas dgongs gzhag bya /
mkha' 'gro mtsho rgyal gyi sku thogs la /
ti sgro brag gi tshogs khang du :
ye shes mkha' 'gro mtsho rgyal gyis :
'khor 'das kun la khyab pa'i sems :
bde ba chen po'i ngang du thim :
chos nyid klong du blta bya bral :
kho mo'i rtogs pa de tsam mo :
rdor bzlas dgongs gzhag bya /[ <!TCC Tibetan character 4,37 undefined in unicode!> ]chos rgyal chen po'i sku thogs la /
bsam yas dbu rtse'i bar khang nas :
khri srong rje yis 'di skad bzhengs :
nga ni khri srong lde'u btsan te :
sems nyid rang byung ye shes 'di :
cir yang mi dmigs cir yang gsal :
lta ba'i rgyal po mtha' gnyis bral :
rdor bzlas dgongs gzhag bya /
g.yu sgra snying po'i sku thogs la /
yer pa gtsug rum 'bar ba ru :
rgyal mo g.yu sgra snying po yis :
sems las gzhan pa'i sangs rgyas med :
rnam rtog chos dbyings klong du nub :
dbyings rig dbyer med rdzogs pa 'di :
bai ro tsa na'i bka' drin lags :
rdor bzlas dgongs gzhag bya'o //
de ltar byin rlabs 'pho ba'i dbang bskur thob pa'i ye shes kyi rgyun de nyid mi nyams brtan par bya ba'i slad du /
rig 'dzin bla ma'i lha tshogs nam mkha' gang bar sad pa rnams kyis smon pa'i bden tshig gi rgyas gdab cing shis pa brjod pa'i me tog gi char phab pas dge legs su byas pa'i mos pa mdzod /
me tog 'thor bzhin /
chos nyid dngos po med pa'i ye stong 'di //
lta ba 'di dang mi 'bral 'grogs par shog
/chos nyid nyams myong med pa'i bde stong 'di //
sgom pa 'di dang mi 'bral 'grogs par shog
/sems nyid 'chos pa med pa'i rang stong 'di //
spyod pa 'di dang mi 'bral 'grogs par shog
/chos nyid 'gyur ba med pa'i ye stong 'di //
'bras bu 'di dang mi 'bral 'grogs par shog
/ji ltar smon pa'i 'bras bu 'grub par gyur cig
/smon lam gyi mthu btsan par gyur cig
/de kho na nyid kyi don la blo gnas par gyur cig
/ces dang shis brjod gang 'os bya /
de rnams kyi sgo nas phyi skor sems sde'i rig 'dzin bla ma 'gro 'dul sum cu rtsa gcig gi byin rlabs dbang bskur zab mo legs par grub pa lags pas /
rdo rje theg pa'i dam tshig spyi dang khyad par gyis bsdus pa mtha' dag tshul bzhin bsrung bar bgyi'o snyam pas 'di'i rjes zlos /
gtso bos ji ltar sogs dbang gi rjes rim spyi ltar bya'o //

//gsum pa rjes ni /
tshogs la rol pa sogs cho ga'i rjes rim rnams byang bu khrigs bsdebs ltar mthar dbyung bas grub bo //
kun bzang gdod ma'i dbyings nyid las //
gang 'dul ye shes sgyu ma'i gar //
rdo rje'i rig 'dzin rgya mtsho yi //
dgongs nyams rtsal dbang 'jug bde'i dpyid //
phyi skor sems sde'i rig 'dzin bla ma 'gro 'dul sum cu rtsa gcig gi byin rlabs dbang bskur gyi le'u tshan no ///
/

@#//
swasti /
byang chub sems kyi rang bzhin ni //
rdo rje dbyings kyi dkyil 'khor du //
mngon par snang la yongs btud nas //
gang de'i smin byed lam bzang dbye //
rdzogs pa chen po sde gsum las phyi skor sems sde'i yi dam zhi ba rdo rje dbyings kyi dkyil 'khor du dbang bskur ba'i tshul la /
sbyor ba ras bris zhi dkyil spyi 'gre sgos chos kyi lha mtshan can gyi 'ding dkyil bkram pa'am /
ma 'byor na maN+Dal la tshom bu dbus dang phyogs mtshams su gtso 'khor lnga tshom re re //
de rgyab mtshams bzhir re re dang shar nub gnyis su gnyis re /
de rgyab bzhi bcas bkod pa'i steng du many+dzir bum pa so lnga'i bcud ldan kha rgyan mgul chings kyis spras pa /
shar du gsang mtshan shog dril dang rdor dril lhan cig tu bsdams pa /
lhor dbu rgyan /
nub tu rdo rje /
byang du dril bu /
mdun du sku tsaka yongs rdzogs /
shar lhor mnga' dbul chas khri gdugs glegs bam phyag shing 'khor lo rdor dril dung bcas dngos sam tsakli /
lho nub tu gsang thod a mr-itas gtams pa /
nub byang du rig ma'i gzugs brnyan /
byang shar du rang byung gi shel rdo bcas 'god /
phyi nang gi mchod pa dang tshogs gtor sogs spyi ltar dang /
mig dar me tog sogs nyer mkho'i yo byad rnams tshang bar 'du byas la /
dbang sgrub cho ga'i sngon rjes rnams bla ma'i byang bu khrigs bsdebs ltar las /
mngon rtogs gter gzhung phyi skor yi dam zhi ba'i sgrub pa /
sems nyid ka nas dag pa'i ngang :
sogs rten byang ting 'dzin gsum tshig rjes sbyar la bdag mdun dbyer med du gsal gdab /
dzapa? kyi skabs bzlas dmigs ni /
rang gi thugs srog sa bon las :
bde ba chen po'i 'od zer 'phros :
rab 'byams rgyal ba'i dkyil 'khor pa'i :
lha tshogs rnams kyi thugs rgyud bskul :
de rnams thugs rje'i 'od zer sprin :
mkha' khyab kun tu snang ba yis :
bdag dang 'gro kun sgrib gnyis sbyangs :
ye shes mchog gis byin rlabs gyur :
ces bsgom la sgrub thabs kyi bskyed sngags rnams dang bya byed thub drug sgo skyong rnams zhi ba spyi ltar gtso 'khor gyi 'gros dang sbyar te bzlas mthar /
bum bzlas ni /
bum pa rang byung gi gzhal yas khang du lha rnams dwangs pa'i mtsho la gza' skar shar ba ltar skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar phog
/de dag sku las byang sems bdud rtsi'i rgyun //
babs pas bum chur gnyis med ro gcig gyur //
ces gzungs thag nas 'jus te bzlas pa ci 'grub bya /
mthar stong tshigs kyis mchod bstod phul la /
A+o~M AHhU~M gis mchod yon phul bas bum pa'i lha rnams bde stong chen pos 'od du zhu ba bum pa'i chu dang ro gcig tu gyur par mos /
las bum gong ltar brlab /
bka' gter srung ma'i gtor 'bul dang tshogs mchod phul /
rig pa'i me tog dor la gnang ba nod de dkyil 'khor yol bas bsgrib bo //

//dbang bskur dngos la /
slob ma rnams khrus nas dbyung /
bgegs bskrad cing srung 'khor bsgom /
sems bskyed gsal btab la chos bshad gong bzhin rgyas bsdus ji ltar rigs pa dang khyad par /
'dir rdzogs pa chen po sde gsum gyi nang tshan phyi skor sems lung ma hA'i man ngag dang 'brel ba yi dam zhi ba rdo rje dbyings kyi dkyil 'khor du /
ye shes spyi blugs kyi dbang bskur zab mo bsgrub pa la bdag nyid kyis bgyi 'os rnams sngon du grub sogs kyis mtshams sbyar la maN+Dal 'bul du gzhug
/khyed rang rnams sngon chad gsang ba'i dkyil 'khor chen por ma zhugs pa mtshon pa'i phyir mig dar 'ching ba zhu /
A+o~M tsak+Shu b+han+d+ha wA ra ma NA ye swA hA/
zhes mig dar 'ching /
ye shes kyi lha dang mjal ba'i phyag rten du me tog gi phreng ba re gzung bar mdzod /
A khaM bI ra hU~M/
zhes me tog gtad /
bla ma dang dkyil 'khor gyi gtso bo tha mi dad pa la thal mo me tog dang bcas mi phyed dad pas gsol ba gdab pa 'di'i rjes zlos /
e ma ho :
bde gshegs bla ma rgyal ba sras bcas kun :
ma lus bdag cag rnams la dgongs su gsol :
rdo rje dbyings kyi dkyil 'khor chen po ru :
bdag cag gzhug cing smin par mdzad du gsol :
lan gsum /
de ltar gsol ba btab pa la spro ba bskyed pa'i sgo nas gnang ba sbyin pa lags te /
A+o~M:
rdo rje dbyings kyi dkyil 'khor chen po 'dir :
'jug cing smin pa bskal par rnyed mi 'gyur :
rtsol bas tshul bzhin 'jug par rjes yi rang :
bu rnams tshur shog dam tshig thub par gyis :
zhes bsgo /
de la thog mar rgyud dag par bya ba'i slad du sogs skyabs sems dang tshogs gsag bcas sngar bla ma'i thun mong byin rlabs sgo 'byed kyi dbang gi skabs bzhin 'dir bya /
gsang sngags rdo rje theg pa'i dam tshig spyi dang khyad par lhag pas bsdus pa rnams legs par blangs nas tshul bzhin du bsrung snyam pas 'di'i rjes zlos /
e ma ho :
bde gshegs sras bcas ma lus pa :
kun nas bdag la dgongs su gsol :
de bzhin gshegs pa'i rigs rnams kyi :
sdom pa ma lus bdag gis gzung :
srog gi phyir yang mi gtang ngo :
lan gsum /
dam tshig rdo rje'i phyag rgya spyi bor bkod pa khe nyen gyi dpang por bzhugs pa'i don go bar gyis shig
/de ltar yin na de bzhin gshegs :
rdo rje dbyings kyi dkyil 'khor du :
bcug cing smin par byed du rung :
dam tshig chen po de nyid srungs :
dngos grub chen po des 'thob byed :
de bas dam las ma 'da' zhig :
A+o~M badzra sa ma ya hU~M:
zhes rdo rje mgor bzhag
/slob dpon gyis dbye ba'i rgya dang bcas /
sa ma ya pra we sha ya phaT/
ces pas /
dkyil 'khor gyi sgo bzhi shag gis dbye bar gyur /
ces brjod la yol ba bsal /
shar sgo nas g.yas skor du phyin te lha tshogs rnams kyi sku gsung thugs la phyag bya bar mos pas thal mo gnas gsum du sbyor la 'di'i rjes zlos /
A+o~M na ma te hU~M/
A+o~M na ma mI hU~M/
A+o~M na mo na ma hU~M/
lan bzhi /
de rnams kyis phyi 'jug gi rim pa rnams grub /
de nas nang 'jug gi dngos gzhi ye shes pa dbab pa'i slad du /
khyed rang rnams dkyil 'khor chen po'i shar sgo'i khyams su dbang stegs kyi khri la 'khod par mos te sgo gsum gyi gnad legs par gcun la dmigs pa 'di rtse gcig sgom mdzod /
shUn+ya tAs bsang sbyang /
khyed rang rnams kyi phung khams skye mched kyis mtshon pa'i gzung 'dzin gyi snang ba thams cad mi dmigs te stong pa nyid kyi ngang las /
chu las chu bur brdol ba ltar skad cig gis rnam par snang mdzad sku mdog dkar gsal zhal gsum zhi zhing 'dzum pa'i nyams can /
phyag drug gi g.yas gsum 'khor lo rin po che rgya gram dang /
g.yon gsum rdo rje pad+ma dril bu 'dzin pa /
zhabs rdo rje'i skyil mo krung gis bzhugs pa'i pang du yum dbyings phyug ma sngon mo 'khor lo dang dril bu 'dzin pas mgul nas 'khyud pa dang mnyam par sbyor ba /
gnyis ka'ang zhi ba'i tshul dgu ldan cing /
dar dang rin po che sogs longs spyod rdzogs pa'i rgyan gyis spras pa /
'od zer dpag tu med par 'phro ba'i sku can du gsal ba'i spyi bor haM/
mgrin par laM/
snying gar baM/
lte bar raM/
rkang mthil du yaM rnams kyis mtshan pa dang /
slob dpon gyi thugs ka nas 'od zer gyi snang ba bsam gyis mi khyab pa 'phros pas 'og min gyi zhing na bzhugs pa'i bde bar gshegs pa thams cad kyi thugs rgyud bskul /
de thams cad nam mkha'i dbyings gang bar byon te lus dkyil gyi yi ge rnams la thim /
yi ge rnams 'od du mer gyis zhu nas lus kyi nang thams cad gang bas bde stong gi ye shes mchog tu 'bar bar mos mdzod /
ces 'beb pa'i rdzas gtul /
rol mo'i sgra dang bcas /
A+o~M hU~M trAM hrIHA:
mUM lAM mAM pAM tAM:
dz+nyA na satwa hU~M:
A be sha ya a A:
zhes drag tu brjod la dbab /
de ltar byin dbab pa'i ye shes pa de nyid byang chub ma 'thob kyi bar du brtan par byas pa'i mos pa mdzod /
rdo rje me tog dang bcas pa spyi bor bzhag la /
tiSh+Tha badzras brtan par bya /
sngar byin pa'i me tog de nyid tshe rabs nas 'brel ba'i rigs kyi lha la 'bul ba'i mos pas 'di'i rjes zlos dang bcas tshom bu'i dkyil 'khor du 'dor ba zhu /
'grim dkyil bkod la /
ho :
bde gshegs kun 'dus dkyil 'khor 'dir :
snying po'i ye shes brtag bya'i phyir :
rig pa'i me tog 'di 'bul gyis :
las 'phro'i dbang gis bzhes su gsol :
puSh+pe pra tIts+tsha ho :
zhes 'dor du gzhug
/me tog lhag pa'i lhas bzhes te slar dbang rtags cod pan du bcings par mos shig
/ho :
mi gnas ye shes dkyil 'khor du :
rig pa'i me tog phul pa 'di :
byin rlabs bsam mi khyab par zungs :
dngos grub thams cad 'dis thob shog :
puSh+pe g+h+r-i Na satwaM i maM satwa ma hA bA la :
zhes me tog slar spyi bor bcings /
ma rig pa'i sgrib g.yogs dang mig dar lhan cig bsal bar mos shig
/gser thur thogs la /
ho :
sngon gyi rgyal ba thams cad kyis :
'gro ba'i mig ni dbye bar mdzad :
sangs rgyas sa la bkod pa bzhin :
deng 'dir rnam snang mdzad bdag gis :
ma rig mig ni dbye bar bya :
tsak+Shu pra be sha ya phaT:
ces mig dar bsal /
de ltar dri med ye shes kyi spyan thob pa la brten nas bcom ldan 'das rnam par snang mdzad yab yum zhi ba rdo rje dbyings kyi dkyil 'khor rten dang brten par bcas pa thams cad mngon sum du mjal bar mos la spro ba rgya chen po bskyed mdzod /
de rnams kyis dkyil 'khor du 'jug pa'i chos rnams grub pa lags /
zhugs nas mngon par dbang bskur ba dngos la rnam grangs bzhi las /
dang po bum pa'i dbang gi slad du /
slob dpon gyi thugs ka nas 'phros pa'i 'od zer gyis gdan gsum tshang ba'i dbang gi lha nam mkha' gang bar spyan drangs /
de rnams dang slob dpon lhan cig pas rin po che'i bum pa rdo rje mi bskyod pa'i rang bzhin can gyi bdud rtsi'i chu rgyun gyis gang ba thogs te bkra shis pa'i rnam pa du ma dang ldan pas dbang bskur bar mos shig
/rnam bum thogs la /
hU~M:
rin chen bum pa gzhal yas khang :
nang du bde gshegs lha tshogs bzhugs :
skal ldan bu la dbang bskur bas :
snang stong ye shes rtogs par shog :
ka lA sha a b+hi Shiny+tsa hU~M:
spro na bskyed sngags re re'i mthar ka lA sha sbyar /
bum pa spyi bor bzhag cing bum chu sbyin /
de ltar bum pa'i chus dbang bskur pas nyon mongs pa zhe sdang dag
/rnam par shes pa'i phung po rdo rje mi bskyod pa'i ngo bor gnas gyur /
me long lta bu'i ye shes mngon du byas pa yin no //
zhes rtogs pa bskyed /
dbang lha rnams dang slob dpon lhan cig pas rin chen 'byung ldan gyi ngo bor gyur pa'i rin po che'i dbu rgyan gyis dbang bskur zhing spyi bor bcings par mos shig
/dbu rgyan thogs la /
hU~M:
rin chen mdzes pa'i dbu rgyan 'di :
rgyal ba kun gyi cod pan te :
skal ldan bu la dbang bskur bas :
mnyam nyid ye shes rtogs par shog :
rat+na mu ku TaM a b+hi Shiny+tsa trAM:
zhes spyi bor bcings /
de ltar dbu rgyan cod pan gyis dbang bskur pas nyon mongs pa nga rgyal dag
/tshor ba'i phung po rin chen 'byung ldan gyi ngo bor gnas gyur /
mnyam pa nyid kyi ye shes mngon du byas pa yin no //
zhes rtogs pa bskyed /
dbang lha rnams dang slob dpon lhan cig pas snang ba mtha' yas kyi rang bzhin can gyi rdo rjes dbang bskur zhing lag g.yas su gtad par mos shig
/rdo rje thogs la /
hU~M:
mi chod mi shigs rdo rje 'di :
rgyal ba kun gyi gsang gsum ste :
skal ldan bu la dbang bskur bas :
sor rtog ye shes rtogs par shog :
pad+ma d+hA ra a b+hi Shiny+tsa hrI:
zhes spyi bor bzhag cing lag g.yas su gtad /
de ltar rdo rjes dbang bskur pas nyon mongs pa 'dod chags dag
/'du shes kyi phung po snang ba mtha' yas kyi ngo bor gnas gyur /
so sor rtog pa'i ye shes mngon du byas pa yin no //
zhes rtogs pa bskyed /
dbang lha rnams dang slob dpon lhan cig pas don yod grub pa'i rang bzhin can gyi dril bus dbang bskur zhing lag g.yon du gtad par mos shig
/dril bu thogs la /
hU~M:
stong pa nyid kyi dril bu che :
rgyal ba kun gyi dbyangs dang ldan :
skal ldan bu la dbang bskur bas :
bya grub ye shes rtogs par shog :
karma g+haN+De a b+hi Shiny+tsa A:
zhes spyi bor bzhag cing lag g.yon du gtad /
de ltar dril bus dbang bskur pas nyon mongs pa phrag dog dag
/'du byed kyi phung po don yod grub pa'i ngo bor gnas gyur /
bya ba grub pa'i ye shes mngon du byas pa yin no //
zhes rtogs pa bskyed /
dbang lha rnams dang slob dpon lhan cig pas rnam par snang mdzad kyi rang bzhin can gyi rdo rje'i ming gis mngon par dbang bskur bar mos shig
/gsang mtshan cod pan nam rdor dril lhan cig tu bsdams pa thogs la /
hU~M:
rgyal ba kun gyi mtshan mchog ni :
thog ma bar dang mtha' mar dge :
skal ldan bu la dbang bskur bas :
chos dbyings ye shes rtogs par shog :
bud+d+ha na maHsarba ta thA ga ta kye dpal kun tu gzigs pa zhes bya ba'i de bzhin gshegs pa'o :
zhes bskur /
de ltar ming gis dbang bskur pas nyon mongs pa gti mug dag
/gzugs kyi phung po rnam par snang mdzad kyi ngo bor gnas gyur /
chos kyi dbyings kyi ye shes mngon du byas pa yin no //
zhes rtogs pa bskyed /
de'i rjes 'brel du lha sku phyag rgya'i dbang bskur ba la /
dkyil 'khor pa'i sku las ye shes kyi sku gnyis pa re 'phros te khyed rang rnams la thim par mos shig
/sku tsaka rnams rim par thogs la /
hU~M:
dbus kyi phyogs kyi de bzhin gshegs :
bcom ldan rnam par snang mdzad la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
rnam par snang mdzad dbang thob shog :
A+o~M hU~M trAM hrIHA:
mUM lAM mAM pAM tAM:
dz+nyA na satwa hU~M:
a b+hi Shiny+tsa A+o~M:
hU~M:
shar gyi phyogs kyi de bzhin gshegs :
bcom ldan rdo rje sems dpa' la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
rdo rje sems dpa'i dbang thob shog :
A+o~M badzra satwa A:
a b+hi Shiny+tsa A+o~M:
hU~M:
lho yi phyogs kyi de bzhin gshegs :
bcom ldan 'jam dpal gzhon nu la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
'jam dpal gzhon nu'i dbang thob shog :
A+o~M many+dzu shrI mUM:
a b+hi Shiny+tsa A+o~M:
hU~M:
nub kyi phyogs kyi de bzhin gshegs :
bcom ldan 'jig rten dbang phyug la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
'jig rten dbang phyug dbang thob shog :
A+o~M Ar+Ya a wa lo ki te shwa ra hrI:
a b+hi Shiny+tsa A+o~M:
hU~M:
byang gi phyogs kyi de bzhin gshegs :
bcom ldan phyag na rdo rje la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
phyag na rdo rje'i dbang thob shog :
A+o~M badzra pA Ni hU~M:
a b+hi Shiny+tsa A+o~M:
hU~M:
shar lho mtshams kyi dkyil 'khor nas :
bcom ldan kun tu bzang po la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
kun tu bzang po'i dbang thob shog :
A+o~M sa man+ta b+ha dra hU~M:
a b+hi Shiny+tsa A+o~M:
hU~M:
lho nub mtshams kyi de bzhin gshegs :
bcom ldan nam mkha'i snying po la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
nam mkha'i snying po'i dbang thob shog :
A+o~M kha gar+b+ha trAM:
a b+hi Shiny+tsa A+o~M:
hU~M:
nub byang mtshams kyi de bzhin gshegs :
bcom ldan sa yi snying po la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
sa yi snying po'i dbang thob shog :
A+o~M k+ShiM hi rA dza hrI:
a b+hi Shiny+tsa A+o~M:
hU~M:
byang shar mtshams kyi de bzhin gshegs :
bcom ldan byams pa mgon po la :
de bzhin gshegs dang byang chub sems :
ma lus 'khor tshogs rgya mtshos bskor :
skal ldan bu la dbang bskur bas :
byams pa mgon po'i dbang thob shog :
A+o~M mai tri d+ha ra A:
a b+hi Shiny+tsa A+o~M:
zhes spyi bor bskur /
de ltar brda lha sku phyag rgyas dbang bskur pa la brten nas /
don phyi snod gzhal yas khang /
nang bcud lha'i dkyil 'khor /
rgyud phung khams skye mched dbang yul dang bcas pa thams cad bde gshegs zhi ba rdo rje dbyings kyi lha tshogs su ye nas bzhugs pa nyid thabs 'dis gsal btab pa yin pas /
deng phyin chad gdan gsum tshang ba'i dkyil 'khor 'khor lo'i nga rgyal la rtag tu gnas pa'i sgo nas cir snang chos nyid bde ba chen po'i longs spyod la rol par mdzod cig
/de ltar dbang yongs su rdzogs pa thob pa la khams gsum chos kyi rgyal por mnga' gsol ba'i phyir khyed rang rnams seng ges btegs pa'i rin po che'i khri la gnas pa'i steng du gdugs dkar po gser gyi yu ba can phub cing /
rkang 'og tu 'khor lo /
lag tu rdor dril dung dang glegs bam phyag shing rnams gtad nas rdo rje slob dpon gyi dbang gi byed las gzhan don 'chad phrin gyi gnang ba bstsal bar mos shig
/yo byad rnams gtad la /
hU~M:
rang byung lhun grub dgongs pa mngon gyur pa'i :
rdo rje slob dpon bdag po'i dbang thams cad :
deng 'dir rdo rje slob dpon 'dir rdzogs nas :
rgyal ba rnams kyis shis pa brjod gyur cig :
ces dang /
rten 'brel snying po bzlas pa'i me tog 'thor /
de ltar na phyi mtshan ma'i dkyil 'khor du bum pa'i dbang thob /
lus rtsa'i dri ma dag
/lam snang stong zung 'jug bskyed pa'i rim pa sgom pa la dbang /
'bras bu sku rdo rje sprul pa'i sku thob pa'i skal pa can du byas pa yin no //
'dir dbang gzhung du mchog dbang gong ma gsum dbang phreng che chung nas blang bar gsungs pa gter kha rigs gcig pa'i gnad kyis dga' rab snying thig nas len pa'i phyag bzhes ltar na /
gnyis pa gsang ba'i dbang gi slad du /
bla ma dkyil 'khor gyi bdag po yab yum snyoms par zhugs pa'i bde ba'i sgra dang dga' ba'i 'od zer gyis rgyal ba sras dang bcas pa bkug te zhal du zhugs /
thugs kar byang chub kyi sems su zhu /
mkha' gsang nas phyung ste dkar dmar lhag pa'i byang sems thod pa'i bdud rtsi dang ro gcig tu 'dres pa lce la bzhag ste dbang bskur bar mos shig
/gsang thod thogs la /
a :
ji ltar bde gshegs yab rnams kyis :
rang gi sras la dbang bskur bzhin :
bde chen byang chub sems kyi chus :
rtog pa'i dri ma bsal bar bya :
bo d+hi tsit+ta a b+hi Shiny+tsa ho :
zhes bdud rtsi sbyin /
rnam par rtog pa med pa'i blos sngags 'di'i rjes zlos dang bcas myang ba zhu /
a ho ma hA su kha ho :
zhes myang du bcug
/des slob dpon lus kyi dkyil 'khor du gsang ba'i dbang thob /
ngag rlung gi dri ma dag
/lam rang byin rlabs kyi rim pa sgom pa la dbang /
'bras bu gsung rdo rje longs spyod rdzogs pa'i sku 'grub pa'i skal pa can du byas pa yin no //
gsum pa shes rab ye shes kyi dbang gi slad du /
slob dpon gyi yum dbyings phyug ma las gzugs dang lang tsho phul du byung zhing mtshan nyid yongs su rdzogs pa'i shes rab ma spros te khyed rang gi mdun du chags pa'i nyams 'gyur dang bcas 'khod nas bde ba brten par bskul bar mos shig
/rig tsaka thogs la /
hU~M:
dga' ba'i gnas chen phyag rgya mo :
sna tshogs gzugs can yid 'ong ma :
khyer cig khyer cig sems dpa' che :
dga' bde'i rol mo rtag tu gyis :
ma hA mu dra dz+nyA na a b+hi Shiny+tsa hU~M:
zhes lag tu gtad /
dzaHhU~M baM hoHa nu rA ga dz+nyA na badzra sa ma ya ho :
zhes shes rab ma dang 'du shes gsum ldan gyis snyoms par zhugs pas yas babs rgyu dang mas brtan 'bras bu'i dga' ba bzhi nyams su myong /
lhan cig skyes pa'i ye shes 'gyur med du brtan par mos shig
/des phyag rgya b+ha ga'i dkyil 'khor du shes rab ye shes kyi dbang bskur pa thob /
yid thig le'i sgrib pa dag
/lam gzhan lus pho nya'i lam sgom pa la dbang /
'bras bu thugs rdo rje chos sku thob pa'i skal pa can du byas pa yin no //
dbang bzhi pa don dam ngo sprod rig pa rtsal gyi dbang gi slad du /
sngar dpe las skyes pa'i ye shes de nyid kyis mtshon byed du byas nas don dam rang byung lhan cig skyes pa'i ye shes gdod nas rang rig rang la gsal ba'i don rdo rje sems dpa'i me long gi brdas mtshon te /
dbyings ka dag nang gsal spros pa dang bral ba las rig gdangs lhun grub kyi snang ba phyir gsal du 'char yang ngo bo las nam yang ma g.yos pa'i don go bar mdzod la mnyam par zhog cig
/shel rdo thogs la /
a :
gsang ba mchog gi dgyes pa na :
thams cad bdag nyid rtag tu bzhugs :
rdo rje sems dpa' bde ba che :
dbyings rig zung 'jug rtogs par shog :
dz+nyA na badzra satwa a a a :
zhes shel rdo snying gar bzhag
/des don dam byang chub sems kyi dkyil 'khor du dbang bzhi pa tshig dbang rin po che thob /
sgo gsum cha mnyam gyi sgrib pa dag
/lam 'od gsal rdzogs pa chen po ka dag dang lhun grub nyams su len pa la dbang /
'bras bu ye shes rdo rje ngo bo nyid sku 'grub pa'i skal pa can du byas pa yin no //
zhes rtogs pa bskyed /
bla ma dkyil 'khor pa'i lha tshogs nam mkha' gang ba'i tshogs kyis sogs kyis mtshams sbyar la shis brjod rgyas par spel /
de rnams kyi sgo nas gzhung las /
de ltar rdor dbyings dkyil 'khor gyi :
dbang bskur yongs rdzogs phyi skor 'di :
yang zab kun gyi mthar thug pa'i :
rdzogs pa chen po'i chos sder 'du :
zhes gsungs pa ltar rdzogs pa chen po phyi skor sems sde ma hA'i man ngag dang 'brel ba yi dam zhi ba rdo rje dbyings kyi dkyil 'khor du dbang bskur zab mo legs par grub pa lags sogs kyi mtshams sbyar la dam tshig bsgrag gzung sogs dbang gi rjes rim spyi ltar bya'o //

//slob dpon gyis tshogs la rol zhing lhag ma gtong ba sogs cho ga'i rjes rim rnams kyang gzhung bzhin mthar chags su btang bas grub bo //
mi 'gyur gnyug ma'i ye shes gang //
rdo rje dbyings kyi phyag rgya ru //
yongs snang de yi dkyil 'khor du //
'jug pa'i thabs tshul 'di rmad byung //
phyi skor sems sde'i yi dam zhi ba rdo rje dbyings kyi dbang gi le'u tshan no ///
/

@#//
swasti /
byin rlabs 'pho ba'i dbang chen gyis //
skal ldan grol gzhir smin mdzad pa //
rig 'dzin bla mar gus btus nas /
khrid kyi byin rlabs mdzod sgo dbye //
rdzogs pa chen po sde gsum las phyi skor sems sde'i khrid kyi byin rlabs a yig mda' 'phen ma bsgrub pa la /
sbyor ba rdul tshon nam ras bris kyi phyi dkyil tsit+ta rtse mo nub bstan la nang pad+ma dmar po 'dab ma bcu drug pa mu khyud dang bcas pa'i lte bar a zhabs sprod shar nub tu mgo bstan pa /
'dab ma rnams la a dkar po mgo phyir bstan re res mtshan pa can bris pa bkram /
de steng many+dzi'i khar bum pa bcud ldan gyi mchu la ras sam shing shun la bris pa'i tsit+ta dmar po a yig gis mtshan pa gdag
/phyi nang gi mchod tshogs bsham la /
phyi skor bla ma'i bskyed rim byang bu khrigs bsdebs ltar bdag mdun dbyer med kyi dgongs pas bzlas pa dang /
bum nang a dkar po zhu bas bdud rtsir bsam la a gang 'grub bzla /
las bum rdor sems kyis brlab /
bka' srung gtor chog dang tshogs mchod zab rgyas grub nas //

//byin rlabs dngos la /
slob ma rnams khrus nas dbyung /
bgegs bskrad cing srung 'khor bsgom /
maN+Dal bkye bsdu dang /
sems bskyed gsal btab la mtshams sbyor gyi khyad par /
de la 'dir grub pa'i rig 'dzin rnams kyi thugs bcud snga 'gyur rnying ma la mdo sgyu sems gsum zhes grub pa'i mtha' chen po gsum du grags pa'i ya gyal /
rdzogs pa chen po kun gyi 'phro gzhi'am rtsa ba lta bu sems phyogs rgya mtsho'i man ngag gi snying po mkhas pa shrI siM has dus gsum kun mkhyen pad+ma 'byung gnas la gdams pa zab dgu'i yang bcud /
rtog ge dang dam nyams 'dres khyer gyis bsre bslad ma zhugs pa gter brgyud mkha' 'gro'i kha rlangs thul le ba 'di nyid kyi khrid kyi byin rlabs zab mo 'bul ba la /
kye rigs kyi bu rnams :
dbang bskur ba'i tshul ni 'di lta bu ste :
bskur bya skur byed bskur thob dang bral ba'o :
de mtshon byed brda la brten nas 'jug dgos pas thog mar khyed rang gi dngos su 'byor pa dang yid kyis sprul pa'i mchod sprin zhing khams rgya mtshor khyab par sprul nas maN+Dal 'bul ba zhu /
zhes maN+Dal 'bul du gzhug
/'o rang shes rig pa'i rgyal po bla ma kun tu bzang por sgoms la dad mos gdung ba drags pos gsol ba 'debs pa 'di'i rjes zlos /
bdag la bya rtsol bral ba'i rdzogs chen thams cad sems su blta ba :
brda tsam gyis ni rtogs pa'i byin rlabs 'pho ba'i dbang :
slob dpon dgongs pa'i mthar thug gang yod bdag la bstsal du gsol :
lan gsum /
de nas mchod bstod bshags pa bya ba rnams tshig ris dang mthun pa'i sgom don gsal thobs shig
/dpon slob lhan cig pas phyi skor bla ma'i byang bu'i mchod bstod dang /
sgrib sbyong byang bu'am chos nyid klong bshags sogs rgyas bsdus ci rigs bya /
de nas byin rlabs dngos gzhi'i slad du dmigs pa 'di bzhin du mdzod /
kye :
rigs kyi bu slob dpon ma bcos gsal rdzogs lhug par gnas pa'i snying rtsa 'dab dbus dang bcas pa'i phyogs brgyad na a sum cu rtsa gcig bsgom :
snying gar gnas pa'i a dkar po las 'od zer mda' 'phang ba ltar 'phros :
dkyil 'khor dbus kyi a thams cad la'ang phog :
de las kyang 'od zer sngar ltar 'phros te rdzas kyi a yig la phog :
de las 'od zer skar mda' ltar 'phros pas slob ma'i snying nang gi a la phog pas :
snang srid 'khor 'das kyis bsdus pa'i chos thams cad a yig bzhi la thim :
rang lus kyang a yig la thim :
a yig 'od du mer gyis zhu nas mi dmigs par mnyam par bzhag :

slar yang ma 'dres gsal rdzogs su gsal bas :
snying ga'i a yig las 'od 'phros :
snying gi nang thams cad gsal :
bum nang gi mar me lta bu'i 'od gsal bar blta ba la shes pa gtod cig

/de ni spyi tsam ste man ngag ni gzhan du shes :
zhes gsungs pa'i gdams ngag gud du sbas pa ni /
dkyil 'khor pad bum snying a de :
yul dbang shes gsum kun gzhi mtshon :
snang stong bde stong bde ba che :
yul stong dbang dag rnam shes 'gyur :
kun gzhi bya byed bral ba 'o :
zhes rdo rje'i tshig tu bstan pa'i don khrid brgyud ldan bla ma'i zhal lung las blang bar bya'o /

/dkyil 'khor gyi brda don ngo sprad pa ni :
dkyil 'khor dbus kyi a dkar po de ni kun gzhi dri ma med pa mtshon no :
a yig phyi rol du tsit+ta rin chen 'di ni kun gzhi'i ngo bo stong pa'i 'od gsal ba las ma rig pa rnam shes sam :
rig pa'i dus na ye shes su mtshon pas sku gnyis lhun gyis grub pa'o :
bum pa ni lus dbang po'i sgo thams cad gsal zhing rnam shes kyi 'jug sgo phyi nang gi yul shes gnyis kyi go 'byed pa lta bu ste :
bum pa'i sgo 'gags pas so sor dbye ba tsam las bum pa dbyings su thim pa'i tshe nam mkha' phyi nang gcig tu 'gyur ba bzhin :
lus kyi rgya grol bas yul dang shes pa dbyer med cing :
de nyid kyang kun gzhi'i dbyings su rdzogs par 'gyur bas na :
ma dag pa'i dbang po gnyis su 'dzin cing :
dag pa'i dbang po bden med du mthong bas bum pa chag pa'i mar mes phyi nang 'od gsal ba bzhin 'od gsal dag pa'i gzhon nu bum pa'i skur lhun gyis grub par mtshungs la :
pad+ma ni ma dag pa'i ngo nas kun gzhi nas gsal ba'i cha ma rtogs par rnam shes kyi 'jug pa dbang pos mtshams sbyar te yul thams cad sna tshogs bden zhen du mthong bar byed la :
de nyid rnam shes gnas 'gyur ba'i tshe dbang po bde ba 'od gsal zhing phyi'i rtog tshogs thams cad chos nyid kyi rang snang du rtogs pas zhing khams kyi yon tan bsam gyis mi khyab pa mthong ba'i brda'o :
zhes ngo sprod la /
bum pa thogs te /
dang po dbang po'i tshor bas mtshams sbyar te :
rnam shes log par byed pa dag pa dang :
dbang po bden med nyid du rtogs bya'i phyir :
bde chen gzhon nu phyag rgya bum pa'i dbang :
bde bas de nyid rtogs phyir dbang bskur ro :
kha rgyan sna tshogs mdongs sgro pad+ma'i 'dab :
snang stong dbyer med yul kun dag pa dang :
snang srid bde ba chen por 'char ba'i phyir :
bum pa'i kha rgyan snang stong mdangs gsal dbang :
phyi nang gnyis med rtogs phyir dbang bskur ro :
rnam shes yul la 'jug pa'i ma dag pa :
rdo la gser 'gyur rtsi yis btab pa bzhin :
bde chen mkha' dbyings mnyam sbyar gcig tu 'khril :
tsit+ta rin chen 'bar ba zur brgyad 'di :
bde ba brgyad du mtshon pa'i dbang bskur bas :
dga' bzhi'i ye shes dbyings su rnam shes dag :
ye shes 'od gsal klong du grol bar shog :
a ni kun gzhi ka dag sgrib bral la :
gtsang zhing rtag la 'gyur ba med pa'i ngang :
bzang ngan blang dor 'dzin pa'i mtha' las 'das :
'od gsal klong chub sems nyid ye shes su :
bltas pas snang srid thams cad ye shes dbyings :
yongs rdzogs rtsol ba med pa'i ngang du blta :
a a a :
zhes bum pa spyi bor bzhag cing bum chu sbyin /
rig 'dzin dgongs nyams kyi glus bskul ba la rtsa ba rig 'dzin shrI siM has bsam gtan gyi khang bur rdo rje'i glu phyi ma rgyas pa 'di skad lo //
ji ltar bsam yang mi rtog ngang :
ji ltar smras kyang sgom pa med :
snang srid chos kun ye shes ngang :
ye shes btsal du med pa 'di :
rang byung rang shar thal le ba :
nga ni deng phyin gzhi la gnas :
gzhi ni ma bcos lhug par 'dug :
mtshan nyid kun ldan 'od gsal ba :
cir yang ma yin cir yang rtogs :
lta ba mthar phyin shrI siM:
sgom pa'i blo dang bral 'dod nas :
gsal ba 'di la lam byas pas :
gtad so med pa'i nyams shig shar :
rgyun chad med pa'i shrI siM:
spyod pa spyad rgyu 'dug gam bltas :
ci byas thams cad bde ba che :
gang byung thams cad dga' ba'i ngang :
zung 'jug mngon gyur shrI siM:
'bras bu 'thob par bya ba'i phyir :
gzhi yi steng du mnyam par bzhag :
'jam dpal bshes gnyen gdams pa ste :
sems kyi klong nas gter du rnyed :
rnam shes yul dbang kun gzhi rnams :
so sor dbyer med dmigs su med :
gang yang 'di zhes med pa yi :
bde ba chen por a la la ho :
zhes blangs /
de ltar rdo rje glu'i dgongs don gdams ngag gi ngo sprod chig brgyud du gdams pa ni /
slob bu'i rna bar zangs dung lta bu'i sbubs mchu btsugs nas skad shub bus gzhan gyis ma thos par byas la /
bum pa khungs gtor gyi dgongs pa las /
chos thams cad ye shes su shes :
ye shes btsal du med pa 'o :
zhes dang /
dang po thug sa gcig tu thug :
bar du blta sa gcig la blta :
mtha' mar mthong ba gcig tu mthong :
zhes lan gsum re dal bur brjod /
rgyas par spro na /
'di'i dbang gzhung las /
rgyas par rtsa yi a yig bco brgyad la sems 'dzin :
don bco brgyad kyi glu blang ba gzhan du blta 'o :
zhes gsungs pa ni /
rlung ro bsal /
lus gnad dang bcas /
dpon slob gnyis ka'i tsit+ta rin po che 'bar ba'i gzhal yas su pad+ma 'dab ma bcu drug pa'i lte ba la a dkar po zhal sprod dang /
'dab ma bcu drug la a dkar po bcu drug mgo phyir bstan du bsgom par bya'o //
de nas bla ma'i thugs la gnas pa'i pad+ma'i a rnams 'od du zhu nas /
'od de sog mda' bzhin du dkar nar gyis song ba des dkyil 'khor gyi pad+ma'i a rnams la phog pas de rnams kyang 'od du dkar mer gyis zhu /
de las kyang 'od dkar nar gyis 'phros nas steng gi bum pa'i a rnams la phog pas de rnams kyang 'od du dkar mer gyis zhu nas /
'od de slob ma'i snying ga'i pad+ma'i a rnams la phog pas /
'khor ba'i bag chags dang rnam par rtog pa thams cad sbyangs nas sems nyid dag pa'i ngo bo a dkar po de rnams la shes pa ma yengs par gtad pas /
de rnams shin tu dkar ba rang bzhin gyis 'od gsal bar gyur nas snying gi nang 'od kyis khengs pa dang /
a de rnams 'od kyi rang bzhin du gyur nas lus kyi nang dang /
rim gyis 'jig rten gyi khams dang /
nam mkha'i mtha' klas par 'od kyis khyab /
mthar de thams cad me long la has btab pa bzhin slar 'dus nas thig le chen po'i rang bzhin du gsal /
de thig le shin tu phra ba la 'dus /
de yang yal gyis yal ba la rig pa gtad cing mnyam par bzhag pas /
'khor 'das kyi snang ba ci shar yang ngo bo ngos bzung las 'das pa'i rang rig yul med rang gsal gyi ngang la gnas pa med pa'i tshul gyis gnas par bya'o //
zhes gsal btab la bsgom du gzhug
/de nas sems sde'i bla ma rgyal po d+ha he na ta lo nas bzung rig 'dzin bco brgyad kyi glu re dang sbrags nas ngo sprad sbubs mchu'i gdams pa bco brgyad dkyus su bris pa ni /
1)khyung chen gyi dgongs pa /
chos nyid klong rdol glu yi bsam gtan /
tsan dan gyi nags tshal du nam gyi gung la /
rgyal po d+ha hi na ta los 'di skad lo //
hU~M/
'gyur ba med pa'i chos nyid ni //
kun gzhi ma bcos byang chub sems //
gzung 'dzin rnam rtog yul las 'das //
snang ba'i gzugs med byang chub sems //
ci la'ang mi dpyad rtog pas mi gzung zhing //
sems nyid rang bzhin bsam med mkha' 'dra la //
ma yengs ma bslad bcos pa med par gzhag
/sgom du med pa'i chos dbyings chen po la //
bsam du med pa'i rig pa ma yengs zhog
/de las sgom du rdul tsam med par 'khums //
skye ba brgyud nas rgyal por bdag skyes te //
do ha de blangs nga rgyal bcag pa las //
sngon chad byang chub mchog tu sems bskyed cing //
sems dang chos nyid 'dres pa'i 'phro blangs shing //
sgyu ma'i phung po da lta bsnyil ba'i phyir //
kun bzang thugs kyi 'od zer bdag la shar //
g+hi ta ma ko sa la a hoH
zhes rdo rje'i glu blangs so //
sbub mchu ni /
gser gyi khyung gshog ces pa'i man ngag las /
gsal la mi g.yo thal byung ba'o //

2)rig pa'i khu byug gi dgongs pa /
rig pa klong rdol glu'i bsam gtan /
tsan+dan gor shir+Sha'i tshal du nam gyi cha stod la /
sras thu bo rA dza hastis 'di skad lo //
hU~M/
kun gzhi ye nas ma bcos de bzhin chos kyi dbyings //
rang byung ye shes mkha' 'dra mnyam pa chen po'i ngang //
tshig dang yi ge'i sgra las 'das pa kun tu bzang //
sems dang chos nyid mnyam zhing dbyer med na //
lus ngag yid gsum mtshan ma cis bslad kyang //
chos nyid byang chub sems la 'gyur med de //
rnam rtog skyon spangs kun gzhi byang chub sems //
ma bcos ngang du bzhag pa las //
sgom zhes gud na med par 'khums //
sgyu ma'i phung po da lta bsnyil ba'i phyir //
kun bzang thugs kyi 'od zer nga la shar //
g+hi ta ma ko la sa a hoH
sbub mchu ni /
bum pa khungs gtor zhes bya ba'i man ngag las /
ye shes ma btsal yan par zhog /

3)nam mkha' che'i dgongs pa /
ye shes klong rdol glu yi bsam gtan /
me tog u dum bA ra'i tshal du nam smad kyi cha la /
sras mo sA ra nis 'di skad lo //
hU~M/
kun gzhi ma bcos ye nas chos kyi dbyings //
rgyu dang rkyen gyis ma skyes 'jig dral med //
rang byung lhun gyis grub pa'i bcom ldan 'das //
gzung 'dzin kun las 'das pa rdo rje sems dpa'i thugs //
ye nas ma bcos chos kyi dbyings nyid la //
rang byung rang gsal rig pa ye shes kyis //
ma bcos ma bslad ngang du bzhag pa ni //
rdo rje sems dpa'i dgongs pa yin //
bdag gi sgom pa 'di las med par 'khums //
sgyu ma'i phung po da lta bsnyil ba'i phyir //
kun bzang thugs kyi gter chen bdag la babs //
g+hi ta ma ko la hoH
sbub mchu ni /
nyi ma shar ba lta bu'i man ngag las /
rig pa cig char lhug par gzhag /

4)thig le drug pa'i dgongs pa /
bde ba klong rdol glu'i bsam gtan /
skya rengs dang po shar tsam na /
rgya mtsho'i gting rum du klu'i rgyal pos 'di skad do //
hU~M/
mtha' dang dbus med nam mkha' lta bu'i thugs //
smra bsam yul las 'das pa chos kyi sku //
srid 'byung skye 'gro rnam par dag byas nas //
ma bcos rnam par dag pa kun gzhi byang chub sems //
ma btsal mnyam par bzhag pa sgom pa'i mchog
/rig pa chos kyi dbyings su ma bcos na //
rnam par grol ba'i lam mchog gzhan med de //
dus gsum bde bar gshegs pa'i dgongs pa nyid //
dpag cing gzhal yang 'di las med par mjal //
bdag gi phung po gdos bcas 'di bsnyil nas //
kun bzang dbye ba med pa'i sa la mchi //
g+hi ta ma ko la sa a hoH
sbub mchu ni /
dbul mo gter 'chang zhes bya ba'i man ngag las /
thams cad sprul pa sku ste btang snyoms ngang //

5)rtsal chen gyi dgongs pa /
byang sems klong rdol glu yi bsam gtan /
skya rengs gnyis pa shar tsam na /
rgya mtsho'i gling du khyi yi rgyal po ku ku rA dzas 'di skad lo //
hU~M/
ye nas lhun grub kun tu bzang po'i ngang //
gsal la mi rtog spros bral byang chub sems //
mi 'gyur mi dmigs chos kyi dbyings nyid las //
rig pa mi 'gyur ma bslad mnyam bzhag na //
ci la'ang mi gnas gang la'ang mi sems pa //
mchog tu gsang ba'i rmad byung sems nyid 'di //
rna bas nyan pa la sogs spyod yul yod ma yin //
kun gzhi mi 'gyur dbyings chen la //
rig pa mi 'gyur ma yengs gzhag
/sgom pa 'di las med par 'khums /
khams gsum rang sar grol bas btsal zhing bsgrub mi dgos //
re zhing dogs pa med pas bdag nyid sangs rgyas yin //
g+hi ta ma ko la hoH
sbub mchu ni /
me long lta bu zhes bya ba'i man ngag las /
spros med byang chub yan par gnas //

6)sems sgom gyi dgongs pa /
dbyings klong rdol glu yi bsam gtan /
rgyan chags dpal gyi ri'i nags su skya rengs gsum pa shar tsam na /
nA gArdzu nas 'di skad do //
hU~M/
snang ba thams cad ye nas dbyings chen la //
rig pa 'pho 'gyur med pa'i dur btab nas //
dbyings nyid mi 'gyur rig pa mi bslad de //
ma yengs mi 'gyur mkha' ltar dag pa la //
ma yengs ma bcos yongs kyi 'od gsal las //
sgom pa ming du btags pa gud na med par 'khums //
bdag gi phung po gdos bcas 'di //
dbye ba med pa'i sa la mchi //
g+hi ta ma ko la sa hoH
sbub mchu ni /
thig le chen po zhes bya ba'i man ngag las /
chos nyid bde chen ngang du gsal //

7)rmad byung gi dgongs pa /
'byung lnga ye shes klong rdol glu yi bsam gtan /
dmar rengs dang po shar tsam na rgya mtsho'i 'gram du khyi yi rgyal po phyi mas 'di skad lo //
hU~M/
chos dbyings byang chub sems ni 'byung ba lnga yin te //
ma bcos rang bzhin gsal bas mkha' ltar dag
/'gro ba'i gzung 'dzin sreg pas me ltar gnas //
dmigs med gdod nas dag pas rlung ltar gnas //
gzung 'dzin skyon dang bral bas chu ltar gnas //
cis kyang bskyod med sra bas sa ltar gnas //
'byung ba lnga nyid ye nas chos nyid byang chub sems //
gdod nas dag pa'i nam mkha' 'dra ba la //
dmigs pa med par ma yengs gnas pa las //
sgom pa 'di las gud na med par rtogs //
bdag gi phung po gdos bcas 'di //
dbye ba med pa'i sa la mchi //
g+hi ta ma ko la sa a hoH
sbub mchu ni /
seng+ge 'gying ba lta bu zhes bya ba'i man ngag las /
nyon mongs lnga nyid ye shes lnga ru gsal //

8)yid bzhin nor bu'i dgongs pa /
dngos grub klong rdol glu yi bsam gtan /
dmar rengs gnyis pa shar tsam na /
gnod sbyin mo byang chub 'di skad lo //
hU~M/
chos nyid byang chub sems la blang zhing bltar med de //
blta ba'i gzugs med yongs la gsal bar snang //
cis kyang bcos su med la bslad du med //
sems kyi rang bzhin ci la'ang mi gnas te //
rig pa byang chub sems kyi rang bzhin ni //
ji ltar bslad kyang dbyings las 'gyur ba med //
dbyings nyid rig pas mi btsal te //
sems nyid mkha' ltar dag pa ste //
ma bcos rang bzhin med pa las //
sgom pa 'di las med par bdag gis rtogs //
bdag gi phung po gdos bcas 'di bsnyil nas //
kun bzang thugs kyi 'od zer bdag la shar //
g+hi ta ma ko la sa a hoH
sbub mchu ni /
mkha' lding chen po zhes bya ba'i man ngag las /
'khor ba ma btsal ye nas sangs rgyas yin //

9)rtse mo byung rgyal gyi dgongs pa /
rtsol med klong rdol glu'i bsam gtan /
shing nal byi sa la'i rtsar dmar rengs gsum pa shar tsam na /
smad 'tshong ma bud+d+ha ma tis 'di skad lo //
hU~M/
e ma hoH
chos nyid byang chub sems la brtag cing dpyad du med //
btsal zhing gnyen pos bcos su med //
sems las sangs rgyas logs na med //
btsal bas mi rnyed sems las sangs rgyas med //
sems kyi rang bzhin ma bcos sangs rgyas yin //
gdod nas ma btsal byang chub snying po la //
ting 'dzin ma bsgom ngang gis gsal ba las //
sangs rgyas dgongs pa 'di las med par 'khums //
bdag gi phung po gdos bcas 'di bsnyil nas //
kun bzang thugs kyi 'od zer bdag la shar //
g+hi ta ma ko la sa a hoH
sbub mchu ni /
ye shes phreng ba zhes bya ba'i man ngag las /
snang srid ye shes ngang du gsal //

10)spyi gcod kyi dgongs pa /
gsang ba klong rdol glu'i bsam gtan /
shing n+ya gro d+ha'i rtsa bar srod thun la 'jam dpal bshes gnyen phyi mas 'di skad lo //
hU~M/
kun gzhi yangs pa'i dbye thang la //
rang rig dag pa'i klong nas ni //
ye shes nyi ma rang la shar //
shar ba'i dus na nub pa med //
shar nas ma bcos gsal ba la //
sangs rgyas chos nyid snga phyi gsum //
gang du btsal yang rnyed mtha' med //
kun gzhi yangs pa'i chos nyid las //
rig pa chos sku'i nyi shar ba //
ma bcos nub pa med pa las //
sgom du 'di las med par 'khums //
myong na sems kyi bdud rtsi myong //
blta na rig pa'i ye shes ltos //
pad+ma ko la sha a hoH
sbub mchu ni /
sems kyi 'khor lo zhes bya ba'i man ngag las /
sems kyi bde chen nyams myong gsal //

11)spyi chings kyi dgongs pa /
nam mkha' klong rdol glu'i bsam gtan /
dpag bsam shing gi grib ma la /
tho rengs khar Ar+Ya pa los 'di skad lo //
hU~M/
byang chub sems ni nam mkha' lta bu'i klong //
gsal la rtog pa med pa'i ye shes ni //
phyi dang nang med kun la gsal bar gnas //
gdod nas dag pas nam mkha'i klong 'dra las //
rnam rtog rtog pa'i ye shes mngon shar ba //
skye 'gag dbyer med rang bzhin med pa la //
sangs rgyas dgongs pa 'di las med par mjal //
za na sems nyid bdud rtsi zo //
gyon na chos nyid gos su gyon /
e ma ko la sha a hoH
sbub mchu ni /
sgron ma gsal ba zhes bya ba'i man ngag las /
sems nyid gyin 'da' rnal mar zhog /

12)bde ba phra bkod kyi dgongs pa /
phrin las klong rdol glu'i bsam gtan /
rin po che'i gling du nam gung yol la /
o rgyan gyi mkhan po d+ha hes 'di skad lo //
hU~M/
sems nyid sangs rgyas yin pa las //
sems las sangs rgyas logs na med //
sems nyid ye nas sangs rgyas yin pa las //
rig pa mi 'gyur rang bzhin med pa 'di //
zab mo'i chos dbyings don dam mi brjod gsal //
rgya mtsho che ltar chos dbyings zab mo las //
rig pa mi 'gyur gdod nas gsal bar shar //
kun gzhi gtan nas sbyong ba'i nyi chen po //
mkha' ltar dag pa yangs la khyab par brdal //
chos nyid ye nas dag pas sbyang du med pa la //
rig pa mi 'gyur gdod nas gsal bar shar //
phyin ci log gis ma bslad gsal bar gnas //
bde bar gshegs pa'i dgongs pa 'di las med par mjal //
chos nyid nam mkha' chen po la //
rnal 'byor rig pa'i khyung chen lding //
karmAko la sha a hoH
sbub mchu ni /
skyes bu gyad kyi rtsal 'chang zhes bya ba'i man ngag las /
rig pa mi g.yo rgya mtsho bzhin du gnas //

13)srog gi 'khor lo'i dgongs pa /
rang byung klong rdol glu'i bsam gtan /
n+ya gro d+ha'i dgon par srod yol gyi dus su /
drang srong b+hi shwa tis 'di skad lo //
hU~M/
ma bcos mkha' la gza' skar kun 'phyo bas //
gdod nas dag pa'i mkha' ni mi bskyod de //
byang chub sems ni mkha' ltar dag pa la //
mtshan ma'i rnam rtog sgyu mas ci bslad kyang //
rnam dag sems nyid dbyings la 'pho 'gyur med //
chos dbyings brdal ba chen po'i dkyil 'khor la //
rig pa ye shes dur btab pas //
gsal ba'i dkyil 'khor gsal bar shar //
shar ba nyid kyi don de ma yengs las //
sangs rgyas rnams la dgongs pa 'di las med //
rig pa ye shes rlung chen gyis //
rnam rtog rdul phran med par phyags //
a ka sha ko la ma d+hA a hoH
sbub mchu ni /
lha mo mkha' lding zhes bya ba'i man ngag las /
'khor 'das sems la rdzogs pas lhun gyis grub //

14)rin chen kun 'dus kyi dgongs pa /
skye med klong rdol glu'i bsam gtan /
rgyal ba'i dgon gnas su nam smad la sras mo go ma de bIs 'di skad lo //
hU~M/
sangs rgyas kun gyi thugs nyid yi ge a yin te //
a yi rang bzhin ye nas dngos po med //
bde gshegs kun gyi 'byung gnas a yin te //
bden gnyis la sogs snang srid cir snang yang //
a yi dngos gzhi ye nas byang chub sems //
'pho 'gyur 'du 'bral med pa'i sangs rgyas te //
smra bsam yul las 'das pa'i byang chub dbyings nyid la //
a ltar skye ba med pa'i rig pa byang chub sems //
ma bcos ma yengs mnyam par bzhag pa las //
bdag gi sgom pa 'di las med par 'khums //
chos nyid dbye thang chen po la //
rig pa ye shes rta pho rgyug
/ka pa la ka ma pa sha a hoH
sbub mchu ni /
man ngag ye shes 'khyil ba las /
gnyis med ye shes ngang du ro gcig pas //

15)skye med rang rig gi dgongs pa /
chos sku klong rdol glu'i bsam gtan /
tsan+dan sdong po'i rtsar gung thun la /
kha che'i rgyal po rab snang mdzad 'di skad lo //
hU~M/
byang chub sems ni ye nas chos kyi sku //
mkha' dang 'dra bas kun la khyab par snang //
snang ba nyid kyang stong pa ste //
stong pa'i cho 'phrul ci snang ba //
bsam du rdul tsam med pa la //
stor bral med par ma yengs zhog
/chos nyid sems kyi bdud rtsi yis /
khams gsum 'khor ba'i nad pa gso //
ka la pa ko sha a hoH
sbub mchu ni /
thig le nyi shar zhes bya ba'i man ngag las /
gnyis med rdo rje ye shes gsal //

16)bde ba rab 'byams kyi dgongs pa /
sku gsum klong rdol glu'i bsam gtan /
grong khyer dpal yon du srod kyi dus su rgyal po de ba rA dzas 'di skad lo //
hU~M/
snang srid chos rnams mngon du rtogs pa rnams //
yang dag nyid du 'di ltar bsgom bya ste //
snang srid thams cad ye nas kun tu bzang //
skye med ngang las ma yengs mnyam bzhag pas //
bsgom par bya ba 'di las med par rtogs //
lus ni sgyu ma'i phung po ming gtsang ste //
sems ni ye shes chen por shar //
tsan+d+ra de wa ko sa la a hoH
sbub mchu ni /
chos nyid mkha' ltar yangs pa zhes bya ba'i man ngag las /
blang dor med cing mnyam pa'i ngang du gsal //

17)nam mkha' rgyal po'i dgongs pa /
grol ba klong rdol glu'i bsam gtan /
me tog gi tshal du nam gyi cha stod la /
d+harma rA dzas 'di skad do //
hoH
sems kyi rang bzhin ye nas mdzod chen las //
gang ltar btags shing ci ltar snang ba kun //
'byung 'jug thams cad ye nas kun tu bzang //
de ltar gnyis su med pa'i rig pa de //
kun tu bzang po'i sems la gnas //
rig pa'i dbyings la ma bslad pas //
bsgom zhing bzlas pa 'di las med //
kye ma ma rtogs snying re rje //
rang sems rtsol med sangs rgyas yin pa la //
sa lam bgrod nas rgyu 'bras ltos pa'i blo //
rmi lam zas nor rjes su 'tshol ba 'dra //
e ma bdag nyid rang sar grol ba a la la //
d+ho ha ko pa sha a hoH
sbub mchu ni /
ye shes chen po zhes bya ba'i man ngag las /
gang nas bltas kyang ye shes rtse gcig 'char //

18)rje btsun dam pa'i dgongs pa /
shes rab klong rdol glu'i bsam gtan /
dben pa chen po'i gnas su bud+d+ha gup+tas 'di skad lo //
hU~M/
chos rnams ma bcos byang chub sems //
ye nas kun tu bzang po la //
gsal la 'gyur ba med pa'i byang chub sems de la //
mtshan ma'i rnam par rtog pas ma bslad de //
rnam rtog rang byung rang zhir gnas pa las //
gnyen pos sgom du med par 'khums //
sems kyi me long ma bltas na //
rnam rtog dri mas gos ta re //
pradz+nyA ko sa la a hoH
sbub mchu ni /
nam mkha' sprin dang ldan pa zhes bya ba'i man ngag las /
chos rnams ma bcos lhun gyis grub pa'i ngang //
zhes lan gsum re gdab /
!
'dir 'phros don las can drwa ma bzhi dang /
bod kyi rig 'dzin bka' babs bcu rnams kyi glu yang rig pas dpyad la gzhung gzhan du rtogs par gsungs pa 'jug pa bde phyir dkyus su bris pa ni /
'phros don gzhung gsungs ltar spro na drwa ma lnga dang /
bka' babs grub brnyes bcu rnams kyi dgongs nyams glu yang bya bar gsungs pa ni /

1)lits+tsha bi dri med grags pas rin po che'i khang bzang nas skya rengs dang po shar ba dang dus mtshungs par :
a ho :
gsang sngags nam mkha'i rnal 'byor dri med grags pa nga :
yul la zhugs pa'i sems rnams thams cad dbyings nyid de :
cog gzhag lhug par bzhag pa'i rig pa 'di ka rang :
phyi nang gnyis med zang thal kun tu 'od gsal ba'o :

2)lha'i dbang pos rnam par rgyal ba'i khang bzang du sems bde ba chen po dus las 'das pa'i dus su :
lha dbang brgya byin bde chen rang gsal bdag nyid ni :
bde ba'i yul la ma zhen snang ba sgyu mar rtogs :
rang grol dmigs su med la cir snang brjod pa bral :
chos nyid klong du rang shar rang grol pha mthar son :

3)gnod sbyin skar mda' gdong gis nor bus brgyan pa'i shing gi drung nas sems rig ma bu 'dres pa'i dus na :
chos dbyings rang gsal sems la yongs su rdzogs pa las :
kun tu bzang pos ma gzigs lta ba klong yangs de :
med par bsgrub med ye shes 'od gsal snying po ste :
sgyu ma'i lus kyi rgya zhig gsal rdzogs nam mkha'i rgyal por 'dres :

4)srin po blo gros thabs ldan gyis ri bo gnam lcags 'bar ba'i rtse mo nas skya rengs gnyis pa shar ba na :
shar grol dus mnyam byung ba'i blo gros thabs ldan bdag :
dmigs med nam mkha'i ngang du ye nas gnas pa las :
'od gsal dag pa'i ye shes nyi ma sems las shar :
gsal stong zung 'jug nyi ma dwangs gsal nam mkha' nyid dang mtshungs :

5)klu rgyal byang chub sems dpas rin po che'i khang bzang dgu rim nas sems rig gnyis su med par 'byed pa'i dus na :
rang gis rang bcings bcing ba dam po'i ma rig pa :
gang gis dgrol du med de rang byung rang grol lo :
ye nas rang byung rig par shes pas ma bcos byar med pa :
gang du'ang mi gnas bsgom bya'i blo dang bral ba'o :
!
skal ldan rgyal po dzaHsa mkha' 'gro ma'i tshogs khang chen mor nyi ma 'char ka dang dus mtshungs par :
bdag ni skal ldan rgyal po dza :
sgyu ma bde ba'i lam byas te :
rdzogs pa chen po'i don bsgoms pas :
tshogs drug yul gyi snang ba kun :
spang blang rtsis gdab med pa ru :
rang shar rang grol bde ba'i ngang :
blo 'das byar med chen por rdzogs :

!
bka' babs grub brnyes bcu ni /

1)lo chen bai ro tsa na yis :
yar klung shel gyi brag phug nas :
nga ni bai ro tsa na ste :
ma bcos rang gsal ngang du gnas :
ma nor dmigs su ma mchis shing :
brjod med rig pa zang thal le :
bsam 'das sems kyi dri ma dag :
rang byung ye shes ngo bo nyid :
rang gsal rang bzhin lhun gyis grub :
cir snang chos sku'i rgyan du shar :
thugs rje sprul sku sna tshogs snang :
thams cad kun gzhi'i dbyings su rdzogs :
lta ba'i gnam 'phang gcod pa'i tshe :
sgom pa thabs shes sgro gshog brgyang :
spyod pa'i lam la zhugs pa'i tshe :
re dogs med pa'i ngang la 'gro :
'bras bu'i pha mthar bsnyegs pa'i tshe :
gzhan du med pa'i sangs rgyas rtogs :
sgom pa'i gzeb las grol tsa na :
lta ba'i rgyal po phugs thag chod :
lam la bgrod du med pa de :
lung dang rigs pas bsgrub med phyir :
gzhi yi steng du 'bras bur smin :
chos nyid klong du la bzlas te :
rang rig rtsal du shan yang 'byed :
dbyings rig gnyis su med pa de :
thig le nyag gcig ngang du rdzogs :
sems sde'i ngang du nyams blangs pas :
snang srid sems kyi klong du rdzogs :
klong sde'i lta ba nyams blangs tshe :
rnam rtog phra rags klong du thim :
man ngag nyams su blangs pa'i tshe :
dbyings ye zung 'jug mngon sangs rgyas :
lta ba'i phugs thag chod pa yin :
sgom pa'i blo las 'das pa yin :
spyod pa spyad du med pa yin :
'bras bu gzhan la re mi 'tshal :
'on kyang rnal 'byor bai ro yis :
rgyu 'bras khyad du mi gsod pas :
sdom pa gsum gyis rgyud sbyangs te :
mtshan ldan bla ma dpal seng ge :
spyi bo'i gtsug tu 'bral med bzhugs :
rig 'dzin pad+ma 'byung gnas de :
mnyes pa gsum gyis yang yang bsten :
paN chen bi ma la mi tra :
dgongs par bzhed pa'i pha mtha' bskang :
bslab pa gsum gyi chas 'dzin te :
lta ba'i gnam 'phang gcod pa yin :
sngar spyod ngang du mnyam par bzhag :
bstan gnyis zung 'jug bkra shis shog :

2)yer pa gtsug rum 'bar ba ru :
rgyal mo g.yu sgra snying po yis :
sems las gzhan pa'i sangs rgyas med :
rnam rtog chos dbyings klong du nub :
dbyings rig dbyer med rdzogs pa 'di :
bai ro tsa na'i bka' drin lags :

3)bsam yas dbu rtse'i bar khang nas :
khri srong rje yis 'di skad bzhengs :
nga ni khri srong lde'u btsan te :
sems nyid rang byung ye shes 'di :
cir yang mi dmigs cir yang gsal :
lta ba'i rgyal po mtha' gnyis bral :

4)ti sgro brag gi tshogs khang du :
ye shes mkha' 'gro mtsho rgyal gyis :
'khor 'das kun la khyab pa'i sems :
bde ba chen po'i ngang du thim :
chos nyid klong du blta bya bral :
kho mo'i rtogs pa de tsam mo :

5)lha sras mu khri'i dgongs nyams bka' thang las btus pa zur byang yod /

6)mkhar chu'i gnas su nam snying gis :
rang byung rang shar ye shes 'di :
bsgom bya'i blo las ring du 'das :
sgom byed shes pa rang sar dengs :
cir yang dmigs su med par shar :

7)yar klung phu nas gnyags chen gyis :
lhun grub ye shes bsam mi khyab :
nam mkha' lta bu mtha' bral ba :
zung du 'jug pa'i ye shes de :
blo byas yid dpyod kun las 'das :
8)kong po brag dkar yang dben nas :
gnyan chen dpal gyi ye shes kyis :
rang rig lhun grub blo las 'das :
sems nyid nam mkha' mtha' dbus med :
tshogs brgyad snang la ngos gzung med :
rang byung dgongs pa 'di ka 'o :

9)bdud ri gnam lcags 'bar ba'i rtser :
'brog mi dpal gyi ye shes kyis :
dgongs pa rang byung rang shar 'di :
ma bcos lhug par bzhag tsam na :
brjod du med pa'i nyams shig shar :
bsam du med pa'i 'bras bu rnyed :

10)zangs yag brag gi ke'u tshang nas :
lang gro dkon mchog 'byung gnas kyis :
sems la bsam du med pa'i nyams :
rang gsal rjen par gnas pa 'di :
'khor 'das kun la khyab pa nyid :
dus gsum sangs rgyas dgongs pa lags :

11)sngags 'chang rdo rje bdud 'joms kyi dgongs nyams bka' thang dang bai ro'i 'dra 'bag las btus pa zur byang yod /
zhes dgongs nyams kyi glu blangs /
bsdu na de las /
bai ro /
chos rgyal /
mtsho rgyal gsum gyi glu'i chog gam snyam mo //
'di rnams la ngo sprod zur du mi bzhugs pas ma 'grub kyang chad pa'i skyon med par sems /
de rnams kyis phyi skor khrid kyi byin rlabs rtsa ba dang 'phros don bcas pa'i smin byed zla ba'i zhun ma snying gi mun sel nyid yongs su grub pa lags /
de ltar legs par thob pa'i gtang rag dang /
slar yang smin zin grol bar byed pa khrid kyi rim pa zhu ba'i yon du maN+Dal chabs cig 'di bzhin gnang ba zhu /
ngo bo'i zhing khams rgya che zhing :
rang bzhin gsal ba'i rgyan gyis spras :
thugs rje cir snang maN+Dal 'di :
gsal rdzogs bde bar gshegs la 'bul :
gu ru maN+Da la pU dza ho :
de yang rig 'dzin chen po shrI siM ha'i dgongs bcud /
grub pa'i slob dpon pad+ma sam+b+ha wa dang /
lo chen bai ro tsa na'i man ngag gnad du 'dril ba zab chos rdzogs pa chen po sde gsum las /
phyi skor sems sde nam mkha' klong yangs kyi khrid tshul bgyi ba la /
sku nyid rnams thugs gzhan du ma g.yengs par gter gzhung rdo rje'i tshig rkang 'di la snyan gyi dbang po rtse gcig tu gtod 'tshal /
na mo gu ru :
phyi skor dngos gzhi'i khrid rim ni :
dang po thug sa gcig tu thug :
ces pas :
lta ba mngon du gyur pa'i bla ma zhig tu gtug :
gdams ngag legs par zhus la the tshom gyi dri ma bcad :
yul dngos po 'dug gam brtags pas mi rtag pa glo bur du byung ba rnams la blo bzhag ste :
smig rgyu du ba rnams la'ang dngos po yod med legs par dpyad pa'i tshe :
yul thams cad stong zhing yul de rnams la rnam shes 'byams pa'i mtshams sbyar ba po ni dbang po ste :
dper na mgo bo da lta rang du mtshon gyis bcad de rdo bas zhib par btags nas bya khyir byin na mgo bo song ba'i yul yang med :
de bzhin du dbang po mi rtag pa dang dbang po stong pa nyid do :
dbang po de la 'jug pa'i rnam shes dus gsum gyi rnam rtog la dpyad de brtags na /
sngar dran pa'i shes pa mtshan mo'i rmi lam bzhin du gar song cha med :
ma 'ongs pa'i rtog pa glo bur chu'i rba rlabs lta bur 'byung ba'i yul 'di las 'byung med :
da lta'i shes pa nam mkha'i dbyings su khu rlangs lta bu 'di dngos med myur du yal ba yin no :
rnam shes 'byung ba'i yul kun gzhi nyid dngos por grub bam ma grub :
grub na phyi nang lus kyi stod smad snying dkar nag mtshams gang du gnas brtags pas yul mi rnyed do :
ma grub na 'khor ba bde sdug gi byed las sna tshogs pa kun gzhi nyid las 'byung ba'o :
bar du blta sa gcig la blta :
zhes pas /
snang ba thams cad dngos med nam mkha'i 'ja' tshon lta bur bltas byas te :
stong pa thams cad bde ba'i ngang du rgyas gdab gnyis su med pa ni :
bde ba thams cad stong pa'i rang bzhin ngos gzung bral bar ye nas stong :
phyal chad ma yin bde stong gnyis med bde ba chen por lhun gyis grub :
snang ba thams cad yul la 'byams pa 'khrul pa'i blo rnams ma lus kun :
stong zhing ma 'dres so sor gsal ba bskyed pa'i rim pa ma bskyed gsal :
yongs su 'dzin pa med pas dngos po med par yul rnams thams cad stong par dag :
stong pa de yang rang rig byang chub sems kyi ngo bo e ma ho :
bde ba de yang dbang po'i sgo la rkyen gyis smin par yang dag brtson :
dbang po'i bde ba rang las byung zhing lus kun thams cad kun tu khyab :
kun tu snang ba'i sgo ni tshogs drug yul la 'jug pa'i dbang po'i gsang lam bde :
bde ba de nyid stong par byas na dbang po'i yul yang rnam par stong pa rang rig byang chub sems kyis so :
phyag rgya'i yul la dbang po'i rnam shes bcug byas na :
rnam shes bde ba'i ngang du thim gyur tshogs drug yul snang 'gag :
rnam shes gang du mi gnas stong la myong gsal bde ba che :
dbyer med dag par gyur pa rang rig byang chub sems kyis mthong :
yul dbang shes gsum bde ba'i ngang du rnam par dag gyur pas :
kun gzhi'i ngang du rnam shes gnas 'gyur sems rig gnyis med par :
'ub chub klong du blta bya bral ba'i ngang du rtogs bya ye shes de nyid kho na'o :
blta tshul shrI siM has gdams pa tshigs su bcad pa de dag gis rtogs par 'gyur la :
mtha' mar mthong ba gcig tu mthong :
zhes pas yul stong pas na dbang po'i mtshang rig cing rnam par dag ste 'jug byed rnam shes bde ba chen po'i ye shes su gyur pas kun gzhi bya rtsol dang bral bar 'ub chub klong du grol bar 'gyur ba ni 'bras bu'o :
phyi skor khrid kyi dngos gzhi rdzogs so :
sa ma ya rgya rgya :
zhes dang /
slar yang dngos gzhi'i khrid kyi bsdus don ni 'di lta ste /
na mo gu ru :
phyi skor khrid kyi rjes 'brel ni :
lta sgom spyod gsum 'bras bu las :
lta ba kun gzhi stong pa nyid :
cir yang med la myong ba can :
gal te gnas pa ma yin nam :
rnam shes gsal stong dmigs su med :
spros pa'i mtha' dang bral ba nyid :
dbang po yul gnyis bde bar spyod :
kun gzhi ye shes bde chen 'char :
'bras bu sku gnyis 'grub pa 'o :
dngos gzhi'i khrid don mdor bsdus so :
sa ma ya rgya rgya :
zhes gsal dag snyan pa'i sgo nas go brda 'phrod nges par bklag
/de dag rnams kyi sgo nas phyi skor sems sde'i man ngag gi byin rlabs dang zab khrid yongs rdzogs dkyus gcig tu phul grub pa lags pas /
'di ltar snang srid 'khor 'das kyis bsdus pa'i chos thams cad chos nyid byang chub sems kyi ngo bo bya rtsol las 'das pa gdod nas ye sangs rgyas par shes pas ngang bzhag gi ting nge 'dzin chu bo'i rgyun ltar skyong ba dang /
gnyis 'dzin blo rtog gis srung du med pa rang bzhin lta ba'i dam tshig chen po las nam yang 'da' bar mi bya ba'i blos 'di'i rjes zlos /
gtso bos ji ltar sogs dang /
de ltar thob pa'i gtang rag tu lus longs spyod dge tshogs rgya mtsho dang bcas pa 'bul ba'i mos pas 'di'i rjes zlos /
deng nas brtsam ste sogs dang dge bsngo bcas spyi ltar bya'o //

//slob dpon gyis tshogs la rol ba sogs cho ga'i rjes rim rnams gzhung bzhin mthar dbyung bas grub bo //
rang gnas ye shes snying po'i don //
rdo rje'i tshig gis mtshon byas nas //
mngon sum gnad la dbab pa'i tshul //
smin byed rgya mtsho'i nying khu lags //
phyi skor sems sde'i khrid kyi byin rlabs a yig mda' 'phen ma'i le'u tshan no ///
/

@#//
swasti /
chos nyid mnyam pa'i klong chen las //
gang 'dul sgyu ma'i phyag rgyar ston //
rig 'dzin tshogs la gus btud nas //
de yi byin rlabs lam mchog dbye //
rdzogs pa chen po sde gsum las nang skor klong sde'i bla ma rig 'dzin bco lnga'i byin rlabs sgrub dbang bskur ba'i tshul la /
sbyor ba mdun dkyil ras bris spyi mthun nam maN+Dal me tog gi tshom bu gtso 'khor lnga dang mtha' skor du sil ma bkod pa'i khar 'phrul stegs la rig 'dzin bco lnga'i sku 'bag bsham /
phyi nang gi mchod pa dang /
tshogs kyi yo byad sogs cho gar 'os pa'i rigs rnams tshogs par 'du byas la /
dbang sgrub nang skor khro bo'i byang bu khrigs bsdebs kyis khog phub nas /
mngon rtogs dang bzlas pa rnams nang skor rig 'dzin bla ma'i sgrub thabs ltar la /
bzlas dmigs ni /
thugs dbus pad+ma zla ba'i steng //
a mthar sngags kyi phreng bas bskor //
'od 'phros rgyal ba sras bcas mchod //
tshur 'dus dngos grub bdag la thim //
slar 'phros 'gro ba'i sgrib gnyis sbyangs //
snod bcud lha dang gzhal yas khang //
snang grags rtog pa'i chos rnams kun //
sku gsung thugs kyi phyag rgyar rdzogs //
zhes gsal btab la gtso bo'i mtshan sngags ci nus dang gzhan rnams de'i phyed cha sogs ji ltar 'os pa rnams dang /
stong tshigs dang bka' srung gtor chog
/tshogs mchod bcas rgyas par bya zhing /
las bum rdor sems bskyed bzlas kyis brlab //

//byin rlabs sgrub dbang dngos la /
slob ma rnams khrus nas dbyung /
bgegs bskrad cing srung mtshams bcad /
maN+Dal bkram bsdu dang /
sems bskyed gsal btab la lo rgyus kyi khyad par /
de la gsan bya dam pa'i chos kyi rnam grangs mtha' yas pa zhig mchis pa las skabs su babs pa 'di ni snga 'gyur rnying ma'i bka' srol la theg pa rim pa dgur grags pa rnams kyi nang nas mchog tu gyur pa nang dbang bsgyur thabs kyi theg pa /
de la'ang thabs dang shes rab zung 'jug gi rnal 'byor gtsor bton pa'i dbang las ma hA a nu a ti ste yo ga rnam pa gsum las /
'dir thams cad kyi yang rtse a ti yo ga
/de la'ang phyi sems sde /
nang klong sde /
gsang ba man ngag gi sde dang gsum du bzhugs pa las /
'dir nang skor snying lta bu kun tu bzang po klong chen rab 'byams rgyal po sogs rgyud lung rnams kyis bstan don chos thams cad chos nyid kun tu bzang mo'i klong las nam yang 'da' ru med par ston pa klong sde yin /
'di la'ang rgyud lung man ngag gi rim pa bsam gyis mi khyab pa bzhugs shing /
de dag las phal mo che zhig 'ja' lus rdo rje'i sku brnyes pa rig 'dzin grub pa yongs kyi gtsug rgyan slob dpon chen po shrI siM ha las /
rnam snang sprul pa'i lo tsA ba chen po bai ro tsa nas dka' ba mang du spyad nas gsan te /
klong chen rab 'byams rgyal po'i rgyud la sogs pa bod du bsgyur /
lo tsA ba nyid kyang 'ja' lus kyi grub mthar gshegs shing gdams ngag spang mi pham mgon po la chig brgyud du gnang bas des mtshon brgyud pa lnga'i bar du 'ja' lus su gshegs pa sha stag byung /
de las kyang gdod ma'i btsan sa zin pa'i grub thob kyi brgyud pa bar ma chad pa las byon pa'i brda brgyud rdo rje zam pa zhes ring brgyud bka'i chu bo da lta'i bar ma nyams par bzhugs pa yin la /
'dir ni de las kyang bka' babs lung bstan /
smon lam dbang bskur /
mkha' 'gro gtad rgya ste /
khyad par gyi brgyud pa gsum dang ldan pa'i ngo mtshar gter brgyud mkha' 'gro'i kha rlangs ma yal ba /
bod yul sa 'og kun gyi gter gcig
/dam chos rdzogs chen sde gsum gyi nang tshan /
nang skor klong sde'i rig 'dzin bco lnga'i byin rlabs dbang bskur gyi rim pa zab mo bsgrub par bgyi ba lags /
de la bdag nyid slob dpon gyis bgyi bar 'os pa sogs kyis mtshams sbyar la maN+Dal 'bul du gzhug
/snyim pa me tog gis bkang ba'i thal mo sbyor la gsol ba 'debs pa 'di'i rjes zlos /
zung 'jug dgongs pa brnyes pa yi :
'gro 'dul rig 'dzin bco lnga yi :
byin rlabs brtse bas gnang du gsol :
lan gsum /
de ltar gsol ba btab pa la bskur thob bral ba'i dbang bskur ye nas rang la rdzogs par gdams pa'i sgo nas lan sbyin pa 'di la gsan pas khyab ste /
spyir ni 'gro 'dul rig 'dzin lnga bcu rtsa brgyad po :
thams cad zung 'jug mngon gyur kun tu bzang :
dgongs pa rang byung nam mkha'i rnal 'byor tshogs :
ye shes sku can 'khor 'das yongs la khyab :
bzhugs yul zhing khams gzhan du btsal mi 'tshal :
da lta'i nam mkha' 'dir yang rnal 'byor rnams :
rang gi sems nyid 'di la'ang bla mas khyab :
bskur bya skur thabs bsgrub dang sgrub thabs med :
rnal 'byor lta ba'i ngang la sgrub dbang rdzogs :
zhes dang /
de la rang gnas ye shes kyi tshogs gsag pa'i ched du lta ba'i rgyal po yas 'bub kyi mchod pa 'bul bar gdams pa ste /
e ma ho bde gshegs bla ma rnams :
bsam gyis mi khyab chos nyid klong :
kun tu bzang po'i rnal 'byor yin :
lta ba'i rgyal po'i mchod pa 'bul :
rang rig gdod nas rnam par dag pa rig rtsal bla ma'i lha tshogs rnams kyi spyan sngar gnas lugs lta ba mjal ba'i phyag 'tshal zhing gang shar chos nyid rgyan du rol pa'i mchod pa 'bul ba sngon du 'gro bas /
glo bur 'khrul pa'i mun khung brtol te 'od gsal snang ba'i dga' ston stsol bar gsol ba gdab pa 'di'i rjes zlos /
gdod nas dag pa'i kun bzang bla ma la :
mtshan 'dzin 'khrul pa'i bskang bshags mi 'tshal zhing :
gnyis su 'dzin pa'i phyag 'tshal mos gus bral :
de bas rang rig klong du phyag 'tshal lo :
gnyis su med pa'i mchod sprin rgya mtshos mchod :
bsam las 'das pa'i ngang du thugs dam bskang :
brjod med brjod pa thams cad mthol lo bshags :
e ma ho bde gshegs bla ma rnams :
kun bzang dgongs klong sems su rdzogs pa la :
phyi nang gnyis med spros pa'i mtha' las 'das :
chos dbyings klong chub ngang du phyag 'tshal lo :
e ma ho rang rig bla ma rnams :
'khor 'das thams cad sa ler mthong ba la :
gnyis su med pa'i dbyings su lhun rdzogs pas :
mthong bya mthong mkhan med la phyag 'tshal lo :
e ma ho bde gshegs bla ma rnams :
phyi nang nam mkha' kun la sku ni yongs su khyab pa nyid :
bzhugs pa'i yul ni phyogs bcu'i 'jig rten dag na mchis :
glo bur dri ma'i rnam rtog bsal phyir gzugs skur bzhengs pa rnams :
mtshan 'dzin 'khrul pa 'di dag myur du bsal bar mdzad du gsol :
zhes gsol ba btab /
slob dpon gyis rig 'dzin bla ma rnams la thugs dam bskul ba'i slad du gsol ba gdab par bya ba yin te /
e ma ho :
bde gshegs bla ma 'gro 'dul lnga bcu rtsa brgyad rnams :
dmigs med chos kyi sku las da lta bzhengs su gsol :
nang skor bla ma rig 'dzin bco lngar gnang bar mdzod :
ye shes sku yis slob mar byin rlabs dbang chen da lta bskur du gsol :
zhes gsol ba btab /
slob dpon nyid rig 'dzin bla ma'i skur bzhugs pa'i drung du /
khyed rang rnams kyang rig 'dzin bla ma bco lnga'i sku 'di bzhin du gsal thobs shig
/a :
ka dag de bzhin nyid kyi dbyings :
zhes sogs sgrub thabs mthar chags su btang nas /
snang la rang bzhin med par gsal :
bar dang /
de ltar gsal bzhin pa la rig 'dzin bla ma rnams kyis do ha rdo rje'i glu dgongs pa mi g.yo ba'i ngang nas blangs pa dang chabs cig rang 'dra'i sku gnyis pa re byung ba spyi bo nas thim pas sku'i byin rlabs dang /
rdo rje'i bzlas pa bya ba gsung gi byin rlabs /
rig 'dzin bla ma rnams rang rig tu rdzogs pa'i ngang du mnyam par gzhag pa thugs kyi byin rlabs yin pas /
khyed rang rnams dgongs pa skye med kyi ngang las ma g.yos bzhin du grags stong rdo rje'i glu blangs pa 'di la snyan gyi dbang po rtse gcig tu gtod pa zhu /
dga' rab rdo rje'i sku thogs la /
chos kyi dbyings nas rdo rje sems dpa'i drung du sems nyid 'od gsal ba'i dus su rig 'dzin dga' rab rdo rjes 'di skad lo //
nga ni mi yi rig 'dzin dga' rab rdo rje ste :
sems la blta ba'i yul med 'dzin pa rang sar dag :
sgom pa'i blo dang bral nas gsal dang mi gsal med :
spyod pa ci dgar btang bas re dogs rtsis gdab bral :
'bras bu 'od gsal snying po'i klong du rang bzhin grol :
zhes blangs la sku tsaka spyi bor bzhag
/a sum sbrel gyi rdo rje'i bzlas pa mdzad pa zhu /
zhes rdor bzlas lan bdun nam gsum tsam bya /
dga' rab rdo rje rang rig tu rdzogs pa'i ngang du mnyam par zhog cig
/ces dgongs pa'i ngang dar cig bskyang /
!
de bzhin du pad+ma 'byung gnas sku thogs la /
'chi med pad+ma 'byung gnas rdo rje'i glu :
rang byung rang shar chos nyid bstan pa'i tshe :
lhun grub brtsegs kyi bam ro'i tshal chen du :
pad+ma 'byung gnas brtul zhugs spyod pa'i tshe :
a ho :
shar grol dus mnyam rig pa thol byung ni :
'jigs med snang med 'dzin med ngang du spyod :
klong las shar ba'i cho 'phrul cir bstan kyang :
'khor 'das mnyam pa nyid du brdal ba 'o :
zhes sku spyi bor gzhag
/a sum sbrel gyi rdor bzlas /
pad+ma 'byung gnas 
rang rig tu rdzogs pa'i ngang du mnyam par gzhag /
!
'jam dpal bshes gnyen gyi sku thogs la /
dur khrod he chen brdal du mchod rten la sku rgyab brten te bsgrub pa'i tshe srod kyi dus su slob dpon 'jam dpal bshes gnyen gyis dgongs pa rang byung gi glu blangs pa ni 'di skad lo //
dga' rab rdo rje'i thugs sras 'jam dpal bshes gnyen bdag :
gdams ngag sgom mkhan mi snang 'od gsal kun la khyab :
de nyid dmigs su ma mchis dmigs yul rdul tsam med :
stong nyid ka nas dag kyang sku dang ye shes gsal :
gong bzhin rdor bzlas dang mnyam gzhag bya ba 'og ma rnams la'ang 'gre /
!
shrI siM ha'i sku thogs la /
bsam gtan gyi khang bur slob dpon shrI siM has 'di skad lo //
ji ltar bsam yang mi rtog ngang :
ji ltar smras kyang sgom pa med :
snang srid chos kun ye shes ngang :
ye shes btsal du med pa 'di :
rang byung rang shar thal le ba :
nga ni deng phyin gzhi klong gnas :
gzhi ni ma bcos lhug par 'dug :
mtshan nyid kun ldan 'od gsal ba :
cir yang ma yin cir yang rtogs :
lta ba mthar phyin shrI siM:
sgom pa'i blo dang bral 'dod nas :
gsal ba 'di la lam byas pas :
gtad so med pa'i nyams shig shar :
rgyun chad med pa'i shrI siM:
spyod pa spyad rgyu 'dug gam bltas :
ci byas thams cad bde ba che :
gang byung thams cad dga' ba'i ngang :
zung 'jug mngon gyur shrI siM:
'bras bu 'thob par bya ba'i phyir :
gzhi yi klong du mnyam par bzhag :
'jam dpal bshes gnyen gdams pa ste :
sems kyi klong nas gter du rnyed :
gsal ba'i dbyings su sprul pa rnams :
mi rtog pa yi ngang la bzhag :
bde ba chen por lhun grub ste :
dbyer med ngang du a la la ho :
zhes dang rdor bzlas dgongs bskyang bya /
!
dz+nyA sU tra'i sku thogs la /
rang byung brag dmar dben rtsa ru mkha' 'gro ma rnams dang tshogs kyi 'khor lo bskor nas bde ba chen po'i ye shes ches 'phags pa'i tshe slob dpon dz+nyA na sU tras 'di skad lo //
a ho :
bde ba nam mkha'i klong du bstims byas pas :
bde stong rgya che khyab brdal nam mkha' 'dra :
zhen pa med pa bde ba'i 'khor lo la :
lus ngag yid gsum bde ba chen por shar :
zhes dang rdor bzlas dgongs bskyang bya /
!
bi ma mi tra'i sku thogs la /
ye shes dbyings su rnam par dag pa'i dur khrod chen po bde chen brtsegs par mkha' 'gro dbyings phyug mas mchod pa'i tshe slob dpon bi ma mi tras 'di skad lo //
a ho :
bde chen nam mkha' gang ba'i dbyings su dag :
rang byung rang shar rig pa'i klong du thim :
dbyings rig gnyis med zung 'jug la bzlas pas :
'khor 'das kun khyab he ru kaHdpal lo :
zhes dang rdor bzlas dgongs bskyang bya /
!
bai ro tsa na'i sku thogs la /
yar klung shel gyi brag phug chen por snying po'i gnas lugs mngon du gyur pa'i tshe slob dpon bai ro tsa nas 'di skad lo //
nga ni bai ro tsa na ste :
ma bcos rang gsal ngang du gnas :
ma nor dmigs su ma mchis shing :
brjod med rig pa zang thal le :
bsam 'das sems kyi dri ma dag :
rang byung ye shes ngo bo nyid :
rang gsal rang bzhin lhun gyis grub :
cir snang chos sku'i rgyan du shar :
thugs rje sprul sku sna tshogs snang :
thams cad kun gzhi'i dbyings su rdzogs :
lta ba'i gnam 'phang gcod pa'i tshe :
sgom pa thabs shes sgro gshog brgyang :
spyod pa'i lam la zhugs pa'i tshe :
re dogs med pa'i ngang la 'gro :
'bras bu'i pha mthar bsnyegs pa'i tshe :
gzhan du med pa'i sangs rgyas rtogs :
sgom pa'i gzeb las grol tsa na :
lta ba'i rgyal po phugs thag chod :
lam la bgrod du med pa de :
lung dang rigs pas bsgrub med phyir :
gzhi yi steng du 'bras bur smin :
chos nyid klong du la bzlas te :
rang rig rtsal du shan yang 'byed :
dbyings rig gnyis su med pa de :
thig le nyag gcig ngang du rdzogs :
sems sde'i ngang du nyams blangs pas :
snang srid sems kyi klong du rdzogs :
klong sde'i lta ba nyams blangs tshe :
rnam rtog phra rags klong du thim :
man ngag nyams su blangs pa'i tshe :
dbyings ye zung 'jug mngon sangs rgyas :
lta ba'i phugs thag chod pa yin :
sgom pa'i blo las 'das pa yin :
spyod pa spyad du med pa yin :
'bras bu gzhan la re mi 'tshal :
'on kyang rnal 'byor bai ro yis :
rgyu 'bras khyad du mi gsod pas :
sdom pa gsum gyis rgyud sbyangs te :
mtshan ldan bla ma dpal seng ge :
spyi bo'i gtsug tu 'bral med bzhugs :
rig 'dzin pad+ma 'byung gnas de :
mnyes pa gsum gyis yang yang bsten :
paN chen bi ma la mi tra :
dgongs par bzhed pa'i pha mtha' bskang :
bslab pa gsum gyi chas 'dzin te :
lta ba'i gnam 'phang gcod pa yin :
sngar spyod ngang du mnyam par bzhag :
bstan gnyis zung 'jug bkra shis shog :
ces dang rdor bzlas dgongs bskyang bya /
!
khri srong lde'u btsan gyi sku thogs la /
bsam yas dbu rtse'i bar khang g.yu zhal can nas mnga' bdag khri srong lde'u btsan 'di skad lo //
nga ni khri srong lde'u btsan te :
sems nyid rang byung ye shes 'di :
cir yang mi dmigs cir yang gsal :
lta ba'i rgyal po mtha' gnyis bral :
zhes dang rdor bzlas dgongs bskyang bya /
!
gnyags chen gyi sku thogs la /
yar mo lung gi phu bdud rtsi 'byung ba'i ba gam nas gnyags chen dz+nyA na ku mA ras 'di skad lo //
lhun grub ye shes bsam mi khyab :
nam mkha' lta bu mtha' bral ba :
zung du 'jug pa'i ye shes de :
blo byas yid dpyod kun las 'das :
zhes dang rdor bzlas dgongs bskyang bya /
!
dpal gyi ye shes kyi sku thogs la /
kong po brag dkar lha chu 'khyil ba'i yang dben nas gnyan chen dpal gyi ye shes 'di skad lo //
rang rig lhun grub blo las 'das :
sems nyid nam mkha' mtha' dbus med :
tshogs brgyad snang la ngos gzung med :
rang byung dgongs pa 'di ka 'o :
zhes dang rdor bzlas dgongs bskyang bya /
!
nyang ban gyi sku thogs la /
kong yul ljon pa lung gi 'chi med tshe'i ke'u tshang nas nyang ban ting 'dzin bzang pos 'di skad lo //
lta ba phyogs lhung med pa de :
dmigs bya med pa'i ngo bo nyid :
lta byed blo yi gzeb las grol :
blta bya'i snying po ye shes che :
zhes dang rdor bzlas dgongs bskyang bya /
!
nam mkha'i snying po'i sku thogs la /
lho brag mkhar chu dpal gyi phug mo che nas dge slong nam mkha'i snying pos 'di skad lo //
rang byung rang shar ye shes 'di :
bsgom bya'i blo las ring du 'das :
sgom byed shes pa rang sar dengs :
cir yang dmigs su med par shar :
zhes dang rdor bzlas dgongs bskyang bya /
!
'brog mi dpal ye'i sku thogs la /
bdud ri gnam lcags 'bar ba'i rtse mo nas 'brog mi dpal gyi ye shes 'di skad lo //
dgongs pa rang byung rang shar 'di :
ma bcos lhug par bzhag tsam na :
brjod du med pa'i nyams shig shar :
bsam du med pa'i 'bras bu rnyed :
ces dang rdor bzlas dgongs bskyang bya /
!
gnubs chen gyi sku thogs la /
sgrags kyi yang rdzong gi ke'u tshang nas gnubs chen sangs rgyas ye shes 'di skad lo //
nga ni sangs rgyas ye shes te :
sangs rgyas rang las rnyed pa yin :
lta ba'i rgyal po gnam 'phang gcod :
sgom pa thabs shes gshog rtsal che :
spyod pa 'jigs med he ru ka :
'bras bu srid zhi'i thig ler rdzogs :
zhes dang rdor bzlas dgongs bskyang bya /
!
lang gro lo tsA'i sku thogs la /
brag dmar zangs yag nam mkha' rdzong nas lang gro dkon mchog 'byung gnas 'di skad lo //
sems la bsam du med pa'i nyams :
rang gsal rjen par gnas pa 'di :
'khor 'das kun la khyab pa nyid :
dus gsum sangs rgyas dgongs pa lags :
zhes dang rdor bzlas dgongs bskyang bya /
!
rgyal ba mchog dbyangs kyi sku thogs la /
bsam yas brag dmar mchims phu'i dben rtsa nas ngan lam rgyal ba mchog dbyangs 'di skad lo //
blo 'das bsam brjod bral ba'i sems :
rig pa'i ngang du gnyis med 'dres :
phyi nang kun la zang thal le :
ma bcos ye rdzogs chen po 'o :
zhes dang rdor bzlas dgongs bskyang bya /
!
rlangs chen dpal seng gi sku thogs la /
khams kyi khyung tshang brag gi dben rtsa nas rlangs chen dpal gyi seng ges 'di skad lo //
gsal ba thabs su byas nas kyang :
stong pa shes rab ngang du rdzogs :
gsal stong dbyer med klong du 'phyo :
kun bzang dgongs pa rang las rnyed :
ces dang rdor bzlas dgongs bskyang bya /
!
mkha' 'gro ye shes mtsho rgyal gyi sku thogs la /
gzho stod ti sgro brag gi tshogs khang chen mo nas mkha' 'gro ye shes mtsho rgyal 'di skad lo //
'khor 'das kun la khyab pa'i sems :
bde ba chen po'i ngang du thim :
chos nyid klong du blta bya bral :
kho mo'i rtogs pa de tsam mo :
zhes dang rdor bzlas dgongs bskyang bya /
!
g.yu sgra snying po'i sku thogs la /
lha sa'i yer pa gtsug rum 'bar ba'i phug nas rgyal mo g.yu sgra snying pos 'di skad lo //
sems las gzhan pa'i sangs rgyas med :
rnam rtog chos dbyings klong du nub :
dbyings rig dbyer med rdzogs pa 'di :
bai ro tsa na'i bka' drin lags :
zhes dang rdor bzlas dgongs bskyang bya /
zhes bskur ro //
de ltar byin rlabs 'pho ba'i dbang bskur thob pa'i ye shes kyi rgyun de nyid mi nyams brtan par bya ba'i slad du rig 'dzin bla ma'i lha tshogs nam mkha' gang bar sad pa rnams kyis smon pa'i tshig gi shis pa brjod cing me tog gi char phab pas dge legs su byas pa'i mos pa mdzod /
ces shis brjod gang 'os bya /
de rnams kyi sgo nas nang skor klong sde'i bla ma rig 'dzin bco lnga'i byin rlabs dbang bskur zab mo legs par grub pa lags pas /
rdo rje theg pa'i dam tshig spyi dang khyad par gyis bsdus pa mtha' dag tshul bzhin bsrung bar bgyi'o snyam pas 'di'i rjes zlos /
gtso bos ji ltar sogs dbang gi rjes rim spyi ltar bya'o //

//slob dpon gyis tshogs la rol ba sogs cho ga'i rjes rim rnams byang bu khrigs bsdebs ltar mthar dbyung bas grub bo //
lhun grub sku dang ye shes kyi //
rang rtsal sgyu 'phrul rdo rje'i sprin //
'gro 'dul tshom bu'i dgongs nyams byin //
skal ldan snying la 'dod rgur 'jo //
nang skor klong sde'i bla ma rig 'dzin bco lnga'i byin rlabs dbang bskur gyi le'u tshan no ///
/

@#//
swasti /
sku gsum bstan pa'i snying po mchog
/mi mjed zhing 'dir snang mdzad mgon //
ston pa bcu gnyis la btud nas //
de yi smin byed lam bzang dbye //
rdzogs pa chen po sde gsum las nang skor klong sde'i yi dam zhi ba rdzogs chen ston pa bcu gnyis kyi sgrub dbang bskur ba'i tshul la /
sbyor ba ras bris zhi dkyil spyi mthun lha gnas lte ba zlum skor mthing ga phyi skor pad 'dab bzhi dang de rgyab pad 'dab brgyad phyogs mdog mtshams bzhi mthing ga can thig les mtshan pa dgram pa'am /
ma 'byor na maN+Dal la me tog gi tshom bu dbus su gcig
/phyogs bzhir bzhi de rgyab brgyad bcas bkod pa'i khar many+dzi'i steng du bum pa so lnga'i bcud ldan /
g.yas su thod chang mngar gsum chos sman sbyar ba /
g.yon du rig ma'i gzugs brnya na /
rgyab tu rang byung gi shel rdo /
mdun du sku tsag rnams bcas bsham /
phyi nang gi mchod pa dang tshogs gtor sogs spyi ltar 'du byas nas /
dbang sgrub nang skor khro bo'i byang bu khrigs bsdebs kyis khog phub nas mngon rtogs rten byang bskyed rjes /
brten pa gter gzhung nang skor yi dam zhi sgrub ltar bdag mdun dbyer med du bsgoms la /
dzapa? dmigs ni /
bde gshegs ston pa bcu gnyis rnams :
snang srid sku yi rol pas gang :
sngags ni grags stong rang sgra sgrog :
'od gsal ngo bo'i thugs kyi ngang :
mchod sprin rgya mtshos rgyal ba dgyes :
'gro rnams bla med sa la bkod :
snang srid gzhir bzhengs bde ba che :
dgongs pa klong yangs ngang du rdzogs :
zhes pa'i dgongs pa srog tu bzung ste gzhung gi bzlas pa ci 'grub dang /
bum sgrub zur du spro na /
bum pa rang byung gi gzhal yas khang du bde gshegs ston pa bcu gsum gyi tshom bu dwangs pa'i mtsho la gza' skar shar ba ltar skad cig gis gsal bar gyur /
rang srog sngags kyi 'od zer sogs spyi ltar gsal btab la bzlas pa bya /
mthar stong tshigs phul la 'od zhu dang /
las bum du rdor sems bskyed bzlas /
srung ma'i gtor 'bul /
tshogs kyi mchod pa /
rig pa'i me tog dor nas gnang ba nod pa bcas bya'o //

//dbang dngos la /
slob ma rnams khrus nas dbyung /
bgegs bskrad cing srung 'khor bsgom /
maN+Dal bkram bsdu dang /
sems bskyed gsal btab la chos bshad ci rigs pa las khyad par /
'dir dam chos rdzogs chen sde gsum gyi nang tshan nang skor klong sde'i yi dam zhi ba'i tshul du sgrub pa sku gsum bstan pa'i snying po 'od gsal rdzogs pa chen po'i ston pa mngon rdzogs rgyal po bcu gsum gyi smin byed zab mo bsgrub par bgyi ba la /
bdag nyid slob dpon gyis bgyi bar 'os pa sogs kyis mtshams sbyar la maN+Dal 'bul du gzhug
/phyag snyim pa me tog gis bkang ba'i thal mo sbyor la mi phyed dad pa'i yid kyis gsol ba gdab pa 'di'i rjes zlos /
ye sangs rgyas pa gdod ma'i kun tu bzang :
thog ma'i ston pa chen po bcu gnyis kyi :
rang byung dgongs pa klong yangs bstan du gsol :
chos dbyings 'ub chub klong du mi 'da' ba'i :
rnal 'byor nam mkha'i rgyal po blta 'dod kyis :
da lta nyid du bla mas bstsal du gsol :
lan gsum /
zhes gsol ba btab pa la don gyi nges shes bskyed pa'i sgo nas gnang ba sbyin par bya ba yin te /
e ma ho :
bde gshegs ston pa rig 'dzin ni :
bstan pa gnyis kyi bdag po ste :
kun tu bzang po man chad nas :
bod kyi rig 'dzin yan chad du :
'gro 'dul bdun cu rtsa gcig ni :
chos dbyings klong la khyab pa nyid :
thams cad nam mkha'i rnal 'byor yin :
'khor 'das kun la khyab pa'i sku :
glo bur 'khrul pas ma bsgrib na :
rang yang nam mkha'i ngang du rdzogs :
'gro 'dul rnams dang dgongs pa gcig :
da lta'i nam mkha' 'di rnams kyang :
bdun cu rtsa gcig 'dus pa yi :
thugs rje'i klong chen dam pa 'o :
de phyir mchod pa'i sprin tshogs 'bul :
de nas khyed rang rnams kyi lus longs spyod dge tshogs dang bcas pa kun bzang mchod pa'i sprin chen por spros te 'bul ba kun rdzob rgyu bsod nams kyi tshogs dang /
snang ba rig pa'i rgyan du rang shar ba nyid shar grol 'dzin med gnyug ma'i lha la 'khor gsum yongs dag chen po'i mchod pa 'bul ba don dam 'bras bu ye shes kyi tshogs te /
tshogs gnyis ye rdzogs chen po'i ngang du la bzla ba dang /
rang byung gi rig pa zang thal 'ching grol las 'das pa'i ngo bor dge sdig rgyu 'bras phan gnod kyi mtshan ma dang bral bas bshags bya bshags byed las 'das pa ye shes klong chen yangs pa'i ngang du mnyam par bzhag bzhin pas 'di'i rjes zlos /
kun rdzob rig pa'i klong yangs nam mkha' che :
kun bzang klong du rtogs pa'i mchod pa'i sprin :
shar dang shar yul med par mchod par 'bul :
'dzin yul med pa'i ngang du mthol lo bshags :
bshags bya bshags byed bral ba ngo mtshar che :
ye shes klong chub ngang du mdzad du gsol :

ye nas bskur thob bral ba'i chos nyid rig pa rang gnas kun tu bzang po'i klong chen por sku dang ye shes yon tan lhun gyis grub pa'i phyir tha snyad spros pa'i byin dbab pa la mi ltos pas na /
nam mkha'i rnal 'byor ma bcos rang gsal lhug par gnas pas don gyi byin rlabs rdzogs par ston pa yin te /
rang rig gzhi lus kun tu bzang po la :
zhal phyag mtshan ma byin rlabs mi 'tshal zhing :
rnal 'byor nam mkha' che la lta stangs kyis :
rang gsal ma bcos lhug par gnas par gyis :

dbang dngos gzhi la rnam grangs bzhir yod pa las /
dang po spros bcas bum pa'i dbang ni /
brda bum pa bcud ldan rgyan dang bcas pas mtshon te /
don dbyings rig zung 'jug gi gnas lugs rtogs par mdzod cig
/bum pa thogs la /
bum pa chos dbyings phyi nang med pa la :
rang byung ye shes kha rgyan bcud kyis gtams :
bskur bya bskur thob med par rang la rdzogs :
e ma ho :
chos kyi dbyings su rdzogs pa'i dbang thob shog :
ces bum pa spyi bor bzhag cing bum chu sbyin /
gnyis pa spros med gsang ba'i dbang ni /
brda thod pa'i bdud rtsi myang ba la brten nas /
don las rlung gi rgyu ba rnams dbu mar thim pas smra bsam brjod bral gsal la mi rtog pa'i ye shes lhag ger mthong bar mos shig
/gsang thod thogs la /
gsal rig rgyun chad med pa'i thod pa'i nang :
yongs su de nyid rgyas pa'i bdud rtsir zhu :
e ma ho :
mdangs gsal gsal rdzogs ngang du dbang bskur bas :
snang ba mthong med mthong ba rab gsal shog :
ces bdud rtsi sbyin /
gsum pa shin tu spros med shes rab ye shes kyi dbang ni /
brda mtshan nyid yongs su rdzogs pa'i rig ma gtad pa dang mnyam par sbyor ba'i rkyen gyis /
don lhan skyes ka dag gi ye shes rtsol med du skyes par mos shig
/rig tsaka thogs la /
bde chen ye shes gang ba'i lang tsho yis :
rig pa rang gsal gcig tu bde bar 'khril :
gnyis med snang med 'dzin med bde ba che :
e ma ho bde chen ye shes dbang bskur bas :
rtog tshogs bde ba chen po'i ngang grol shog :
ces lag g.yon du gtad /
bzhi pa rab tu spros med ngo sprod don gyi dbang ni /
brda rdo rje sems dpa'i me long gis mtshon te /
don rtsol bral blo 'das 'od gsal gyi dgongs pa mngon du gyur par mos la gnas lugs ma bcos pa'i ngang du mnyam par zhog cig
/shel rdo thogs la /
sems dpa'i me long dwangs gsal rnyog pa kun dang bral :
snang ba ci shar 'ja' tshon bzhin du dngos med par :
gang nas ma byung phyi nang kun tu thal ler gsal :
dbyings rig zung 'jug dgongs pas dbang bskur bskur thob med :
rtsis gdab bral ba'i ngang du gnas pas dbang bskur yongs rdzogs shog :
d+harma d+hA tu a b+hi Shiny+tsa a la la ho :
zhes brjod la cung zad mnyam par gzhag
/deng nas dbyings rig zung 'jug ka dag ye sangs rgyas pa'i dgongs pa dang ma bral bas chos thams cad rang bzhin rdzogs pa chen po'i klong du la bzla bar gyis shig
/de rnams kyis dngos gzhi'i byin rlab dgongs pa brda bzhi'i dbang bskur gsang gsum rdo rje 'bar ba grub nas /
rjes 'brel mngon rdzogs ston pa bcu gsum gyi byin rlabs 'pho ba'i dbang bskur ba la /
'das rjes zhal chems rdo rje'i rgyud kyi tshig rnams bsgrag pa dang lhan cig ye shes kyi phyag rgya re 'phros te /
khyed rang gi spyi bo nas snying gar thim pas ston pa de rnams dang dbyer mi phyed pa'i spangs rtogs kyi yon tan yongs su rdzogs par mos shig
/thog mar ston pa dang po rdo rje 'chang chen gyi sku thogs la /
hU~M/
rdzogs pa chen po'i ston pa mchog
/rdo rje 'chang chen dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHma hA badzra d+hA ra a b+hi Shiny+tsa A+o~M/
zhes spyi bor bzhag
/rdor gling pha rgyud lta ba klong yangs las 'byung ba bzhin /
rgya gar skad du :
sarba b+he la tri d+harma \u0f88
bod skad du :
rang byung chos tshig thams cad rang shar ba'i gleg bam :
sogs nas /
rdo rje 'chang dang po'i dgongs pa bstan pa'i bu gcig pa rdzogs so :
bar tshan gsum gsal dag ldan par bklag
/de bzhin du ston pa gnyis pa rdo rje sems dpa'i sku thogs la /
hU~M/
rdzogs pa chen po'i ston pa mchog
/rdo rje sems dpa'i dbang bskur ro //
'khor 'das 'ub chub gdod ma'i klong //
kun bzang dgongs pa mngon 'gyur shog
/ma hA san+d+hiHbadzra satwa a b+hi Shiny+tsa A+o~M/
zhes spyi bor bzhag la /
rgya gar skad du :
sarba d+harmA b+h+yai :
bod skad du :
chos thams cad kyi gnad :
sogs nas /
sngags kyi srung mas 'di srungs shig :
ston pa gsum pa mdzes pa'i tog gi sku thogs la /
hU~M/
rdzogs pa chen po'i ston pa mchog
/mdzes pa'i tog gi   'od mi 'khrugs pa /dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
zhes spyi bor bzhag
/rgya gar skad du :
sarba du sa d+harkaM:
bod skad du :
yang tig srog gzer :
sogs nas /
thugs rje gcer grol yin no :
ston pa bzhi pa 'jam dpal 'jigs skyob bam mdzes pa'i dpal gyi sku thogs la /
hU~M/
rdzogs pa chen po'i ston pa mchog
/mdzes pa'i dpal gyi dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
zhes spyi bor bzhag
/rgya gar skad du :
e baM kru ya :
bod skad du :
gser gyi 'bru gcig pa :
sogs nas /
sngags kyi bdag mos srungs shig :
ston pa lnga pa gzhon nu rnam rol gyi sku thogs la /
hU~M/
rdzogs pa chen po'i ston pa mchog
/gzhon nu rnam rol dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
zhes spyi bor bzhag
/rgya gar skad du :
mA ma Ak+She :
bod skad du :
rigs drug rang grol :
sogs nas /
sngags kyi srung mas bka' 'di srungs :
ston pa drug pa rdo rje 'chang gi sku spyi bor bzhag la /
hU~M/
rdzogs pa chen po'i ston pa mchog
/rdo rje 'chang gi dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
rgya gar skad du :
bud+d+ha d+he ka ra a ti na ma :
bod skad du :
sangs rgyas kyi zhal chems dang po zhes bya ba :
sogs nas /
dpal sngags kyi bdag mo nag mo khros mas srungs shig :
ston pa bdun pa gzhon nu dpa' bo stobs ldan gyi sku spyi bor bzhag la /
hU~M/
rdzogs pa chen po'i ston pa mchog
/gzhon nu stobs ldan dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
rgya gar skad du :
bud+d+ha d+he ka ra ya d+hu yi na ma :
bod skad du :
sangs rgyas kyi 'das rjes gnyis pa zhes bya ba :
sogs nas /
mkha' 'gro ma nag mos rgyal ba'i bka' 'di srungs shig :
ston pa brgyad pa drang srong khros pa'i rgyal po'i sku spyi bor bzhag la /
hU~M/
rdzogs pa chen po'i ston pa mchog
/drang srong khros rgyal dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
rgya gar skad du :
bud+d+ha d+he ka ra ya tri ti na ma :
bod skad du :
sangs rgyas kyi zhal chems gsum pa zhes bya ba :
sogs nas /
sngags kyi srung mas bka' 'di srungs shig :
ston pa dgu pa gser 'od dam pa'i sku spyi bor bzhag la /
hU~M/
rdzogs pa chen po'i ston pa mchog
/gser 'od dam pa'i dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
rgya gar skad du :
bud+d+ha d+he ka ra ya :
bod skad du :
sangs rgyas kyi zhal chems :
sogs nas /
sngags kyi srung mas thub par srungs :
ston pa bcu pa brtse ba'i blo gros kyi sku spyi bor bzhag la /
hU~M/
rdzogs pa chen po'i ston pa mchog
/brtse ba'i blo gros dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
rgya gar skad du :
bud+d+ha d+harma :
bod skad du :
sangs rgyas kyi chos tshig :
sogs nas /
sngags kyi srung mas bka' 'di srungs shig :
ston pa bcu gcig pa 'od srung bsgres po'i sku spyi bor bzhag la /
hU~M/
rdzogs pa chen po'i ston pa mchog
/'od srung bsgres po'i dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
rgya gar skad du :
sarba ta thA ga ta b+h+ya :
bod skad du :
de bzhin gshegs pa thams cad kyi dgongs bcud :
sogs nas /
sngags kyi srung mas srungs shig :
ston pa bcu gnyis pa mngon rdzogs rgyal po'i sku spyi bor bzhag la /
hU~M/
rdzogs pa chen po'i ston pa mchog
/mngon rdzogs rgyal po'i dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M/
rgya gar skad du :
bud+d+ha ak+She baM:
bod skad du :
sangs rgyas kyi gnad them :
sogs nas /
sku gsung thugs kyi rgya yod do :
ston pa bcu gsum pa shAkya thub pa'i sku spyi bor bzhag la /
hU~M/
rdzogs pa chen po'i ston pa mchog
/shAkya thub pa'i dbang bskur ro //
'khor 'das 'ub chub gdod ma'i klong //
kun bzang dgongs pa mngon gyur shog
/ma hA san+d+hiHsu ga ta a b+hi Shiny+tsa A+o~M:
rgya gar skad du :
rat+na ti la :
bod skad du :
rin chen thig le :
sogs nas /
'das rjes dgongs nyams bstan pa kun gyi thugs bcud do :
sa ma ya :
rgya rgya rgya :
zhes bklag
/de rnams kyi sgo nas nang skor klong sde'i yi dam zhi sgrub rdzogs chen ston pa bcu gsum gyi byin rlabs dbang bskur zab mo rje 'brel dang bcas legs par grub pa lags pas sogs kyis mtshams sbyar te dam tshig khas len sogs dbang gi rjes rim spyi ltar bya'o //

//slob dpon gyis tshogs la rol pa sogs cho ga'i rjes rim rnams byang bu khrigs bsdebs ltar mthar dbyung bas grub bo //
ye shes dbyings las rang shar ba //
mngon rdzogs ston pa bcu gsum gyi //
thugs gsang rdo rje'i rtse mo'i bcud //
las 'phro'i skal par 'khyil 'di rmad //
nang skor klong sde'i yi dam zhi ba rdzogs chen ston pa bcu gnyis kyi byin rlabs dbang gi le'u tshan no ///
/

@#//
swasti /
chos dbyings mi 'gyur klong chen las //
ye shes sgyu ma'i sprin phung 'phro //
mngon rdzogs rgyal por gus btud nas //
gang de'i smin byed sgo 'phar dbye //
rdzogs pa chen po sde gsum las nang skor klong sde'i yi dam khro bo'i sgrub dbang zab mo bskur ba'i tshul la gnyis /
sbyor ba sta gon dang /
dbang bskur dngos so //
dang po la gnyis /
sa'i cho ga dang /
lhag par gnas pa'o //
dang po ni /
gang du bya ba'i gzhi der gtor ma dkar dmar gser skyems bcas bsham /
seng ldeng gi phur bu sor brgyad pa dar dmar gyi cod pan can dang /
dri'i chu bdud rtsi lnga dang sbyar ba'i dung phor sogs dgos pa'i yo byad rnams 'du byas te /
brgyud 'debs sngon du 'gro bas /
nang skor yi dam khro bo'i phrin las kyi byang bu khrigs bsdebs kyi dbu nas brtsam byin rlabs byang bu yan btang la /
rang nyid skad cig gis dpal chen mngon rdzogs rgyal po he ru kaHrang snang gi yum dang bcas pa 'bar ba chen po'i 'od zer rab tu 'khrugs pa'i skur lam gyis gsal bar gyur /
bsang chu sgrub pa ni /
de'i thugs ka nas raM yaM khaM 'phros pas ma dag pa'i dngos 'dzin thams cad bsregs gtor sbyangs /
stong pa'i ngang las bsang chu'i steng du /
a tsaN+d+ra maN+Da la /
zla ba la gnas pa'i hU~M yig dkar po /
s+pha ra Na phaT/
saM ha ra Na hU~M/
'phros 'dus yongs su gyur pa las /
A+o~M badzra satwa AH
dpal rdo rje sems dpa' dkar po rdo rje dang dril bu 'dzin pa rang 'od kyi yum snyems ma dkar mo dang mnyam par sbyor ba'i skur gyur par bsam zhing /
A+o~M badzra satwa hU~M/
zhes snying po brgya rtsa brgyad kyis byin brlabs pas /
rdo rje sems dpa'i rang bzhin gyi chu'i rdul phra rab tu gyur par bsam /
gtor ma dkar dmar rgyan ldan gnyis las sngags kyis bsang /
swa b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par bsam /
A+o~M AHhU~M gis byin gyis brlab /
gtor ma dang po /
s+d+yA na pa ti k+She tra pA lany+tsa na maHsarba ta thA ga ta b+h+yo sogs gsum gyis bsngos la /
hU~M:
chos dbyings rang rtsal las shar ba'i :
snang ba sna tshogs sa bdag la :
dran snang so ma'i gtor ma 'bul :
glo bur snang ba'i sa 'di stsol :
b+hU mi pa ti ba liM ta khA hi :
zhes gsol /
sa gzung ba'i slad du dbang mchog gi phur bu thogs la /
rang gi thugs ka nas hrIHyig mar me ltar 'bar ba 'phros /
phur bu la thim pas de nyid dpal rta mgrin sku mdog dmar po dbyug to dang thod khrag 'dzin pa sku smad phur bu'i dbal can du gyur par bsam zhing /
A+o~M pad+mAn ta kr-ita phaT:
ces lan bdun bzlas nas sa gzhi la btab pas /
de las 'od zer 'phros sa gzhi la khyab pas snang srid thams cad bdag gi dbang du 'dus par bsam /
sa sbyong ba'i slad du /
rang gi thugs ka nas raM yaM khaM 'phros pas snod bcud kyi dngos 'dzin ma dag pa'i nyes skyon thams cad bsregs gtor bkrus te stong par sbyangs /
stong pa'i ngang las snod bcud snang srid thams cad 'og min bkod pa lhun grub kyi zhing khams chen por yongs su rdzogs par gsal la /
A+o~M swa b+hA wa shud+d+ha sarba d+harmaHswa b+hA wa shud+d+ho\u0f85 haMH
zhes bzla zhing lag g.yas pa'i sor mo lnga rdo rje rtse lnga par mos pas bskor zhing reg
/sa srung ba'i slad du /
gtor ma gnyis pa /
A+o~M sarba big+h+nAn na maHsarba ta thA ga te b+h+yo sogs nas /
i maM ga ga na khaM gr-ih+Ne daM ba lin+te swA hA/
zhes lan gsum gyis bsngos la /
hU~M:
rang byung snying po sgom pa la :
mi dbang ma rig bdud kyi tshogs :
rang rtsal rol pa'i gtor ma longs :
pha mtha' bral ba'i klong du dengs :
hU~M hU~M hU~M phaT:
ces dang sum+b+ha ni sogs drag sngags yungs thun tsham rngam dang bcas pas bskrad la /
hU~M:
dbyings rig zung 'jug cho 'phrul las :
snang zhing srid pas bsdus pa'i chos :
ye nas rang gsal srung ba'i gur :
ma bcos thig le chen por rdzogs :
hU~M hU~M hU~M badzra rak+Sha :
zhes srung 'khor bsgom /
sa 'dul ba'i slad du dri'i dung zhal thogs la /
hU~M:
chos dbyings yum gyi sa gzhi la :
rig pa thabs kyi bdud rtsi yis :
bde stong dngos grub 'dzin pa'i phyir :
zung du 'jug pa'i chag chag gdab :
pany+tsa a mr-ita maN+Da la hU~M:
zhes dkyil 'khor gyi gzhi la byang shar nas g.yas skor du khyem med par byug go
!
/gnyis pa lhag par gnas pa'i tshul la gsum /
lha /
bum pa /
slob ma sta gon no //
dang po lha sta gon ni /
dkyil 'khor gyi gzhir maN+Dal dris byugs par me tog gi tshom bu dbus su che ba gcig
/phyogs mtshams rnams su brgyad /
mtha' skor du 'khor rnams mtshon byed me tog sil ma dang /
phyi mthar phyogs mtshams su yan lag gi dkyil 'khor tshom bu brgyad /
steng du zhi tshom bcas bkram /
sman raka gtor ma chu gnyis nyer spyod lnga bcas bshams la /
nang skor khro bo'i phrin las byang bu khrigs bsdebs kyi mchod pa byin rlabs nas brtsam phrin las kyi brten pa lha'i byang bu gter gzhung dgongs pa phyogs gcig pa ltar sbyar nas bstod pa'i rjes bar gzhung bsrangs bar bya'o /
!
/gnyis pa bum pa sta gon ni /
rin po che'i bum pa rtsa dkyil dang yan lag gi grangs tshang ba la gu gul bdug cing yungs dkar gyis brab pa dang bcas drag sngags bzlas pas bgegs bskrad /
swa b+hA wa'i sngags brjod bzhin rgyun 'bab kyi chu gtsang dri bzang dang nyer lnga so lnga'i rdzas skabs phyed pa'i bcud kyis sum gnyis dgang /
A+o~M dz+nyA na bud+d+ha badzra rat+na pad+ma karma b+h+rU~M:
zhes mgul
