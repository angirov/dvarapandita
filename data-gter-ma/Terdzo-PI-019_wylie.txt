@#//
kun mkhyen chen po dri med 'od zer gyis mdzad pa'i phud rabs rgyas pa 'don stsol re skong bklag chog tu bkod pa bzhugs so //
dgos 'dod ma lus 'byung ba'i gnas //
bla ma yi dam mkha' 'gro dang //
dam can rgya mtsho'i zhabs btud de //
phud rabs mchod pa'i cho ga bri //
de la dang po legs par bsham pa ni /
rin po che la sogs pa'i mchod gzhong gtsang mar /
gsang bshos zla gam rtse lnga pa mar thud la sogs pas brgyan pa'i mthar sha dang khur ba la sogs pas bskor zhing /
gser skyems dang g.yu sngon la sogs pa'i mchod rdzas mang po dang /
spos dang mar me la sogs pa'i mchod pa dang /
rol mo'i bye brag sna tshogs dang /
mchod 'bru dang phud phor la sogs pa sta gon byas la mchod rdzas thams cad la rol mos byin dbab bo //
de nas bdag nyid stan bde ba la skyil mo krung gis 'dug ste /
thal mo sbyar zhing skyabs su 'gro ba ni /
rgyu sbyor bas thog drangs pa'i sems can thams cad bla ma la skyabs su mchi'o //
sangs rgyas la skyabs su mchi'o //
chos la skyabs su mchi'o //
dge 'dun la skyabs su mchi'o //
lan gsum /
sems bskyed pa ni /
chos thams cad stong zhing bdag med pa yin pa la /
de ltar ma rtogs pa'i sems can thams cad snying re rje /
de thams cad rdzogs pa'i sangs rgyas kyi sa la 'god par bya /
de'i ched du gtsang ma phud kyi mchod pa dam pa 'bul bar bgyi'o //
lan gsum /
na mo /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/lan gsum /
oM swa b+hA ba shud+d+haHsarba d+harmAHswa b+hA ba bi shud+d+ho\u0f85 haM/
phyi nang gi chos thams cad stong pa chen po /
stong pa'i ngang las paM las pad+ma a las zla ba'i dkyil 'khor gyi dbus su /
rang nyid 'phags pa'i rgyal po spyan ras gzigs dkar po zhal gcig phyag gnyis g.yon pad+ma dkar po'i yu ba thugs kar 'dzin cing /
g.yas mchog sbyin gyi phyag rgya can /
zhabs skyil krung du bzhugs pa dar gyi na bza' dang rin po che'i rgyan thams cad kyis brgyan cing /
'od zer mu med pa 'phro ba'i 'od kyis shar phyogs ri po ta la nas 'phags pa spyan ras gzigs la sangs rgyas dang byang chub sems dpa' dpag tu med pas bskor ba 'khor dang bcas pa spyan drangs te bdag la thim pas rang nyid spyan ras gzigs dngos su gyur /
oM ma Ni pad+me hU~M hrIH
de nas mchod rdzas byin gyis brlab pa ni /
raM las me 'bar mchod rdzas so so'i 'bags btsog dang ser sna la sogs pa'i ma dag pa thams cad bsregs /
oM swa b+hA ba bi shud+d+he badzra sid+d+hi hU~M/
mchod rdzas su snang ba thams cad kyang shin tu rnam par dag par gyur /
stong pa'i ngang las b+h+rU~M las rin po che'i snod yangs shing rgya che ba'i nang du khaM las mchod rdzas kyi dngos po ye shes kyi bdud rtsi dpag tu med par gyur /
na maHsarba ta thA ga ta b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
a las bdud rtsi de nyid 'dod pa'i yon tan lnga dang ldan par gyur /
oM a mr-i te hU~M phaT/
oM las 'dod yon de dag mgron so so'i ci bzhed pa'i longs spyod du gyur /
oM a kA ro mu khaM sarba d+harmA NaM A d+ya nut+pan+na twA ta oM AHhU~M phaT swA hA/
hU~M las 'od 'phros longs spyod de dag mgron so so'i spyan lam du 'bab par gyur /
na maHsarba ta thA ga ta a ba lo ki te oM sam+b+ha ra sam+b+ha ra hU~M/
dzaHlas spyan lam du babs pa'i longs spyod rnams mgron thams cad kyis pham rgyal med par thob pa'i nus pa dang ldan par gyur /
oM ru ru s+phu ru dz+wa la tiSh+Tha sid+d+hi lo tsa ni sarba ar+tha sA d+ha ni swA hA/
mchod yon phun sum tshogs pa yid bzhin gyi gter mkho dgu 'byung bas 'phags pa spyan ras gzigs dang /
'dod yon kun tu bzang po'i mchod pa'i sprin phung lta bus sa gzhi bar snang thams cad gang bar gyur /
de nas yul khams byin gyis brlab pa ni /
oM swa b+hA bas sbyang /
snod bcud kyi chos thams cad stong pa'i ngang las b+h+rU~M dz+nyA na tsakra b+h+rU~M las phyi yul du snang ba thams cad sangs rgyas kyi zhing khams rnam par dag pa rin po che sna tshogs kyi sa gzhi la /
ye shes rin po che'i gzhal yas khang bkod pa tshad med pas brgyan pa /
sangs rgyas dang byang chub sems dpa' thams cad kyi bzhugs gnas su gyur pa /
rgya tshad med pa /
nye 'khor mtha' yas pa /
phyi nang kun na mgron so so'i gnas dang gdan dang bkod pa mtha' yas pa /
sa gzhi dang bar snang thams cad pad+ma rin po che'i khri dang dar zab rnams brtsegs pa'i khri dang /
gdugs dang /
rgyal mtshan dang /
bla re dang /
'phan lding dpag tu med pa'i tshogs dang /
rol mo'i tshogs mtha' yas pa dang /
'dod pa'i yon tan dpag tu med pa'i sprin phung 'khrigs pas rab tu brgyan par gyur /
oM/
nam mkha'i khams kyi mtha' klas par //
phung po thams cad sangs rgyas zhing //
rnam dag rin chen sa gzhi la //
ye shes 'bar ba'i gzhal yas khang //
mtha' yas bsam gyis mi khyab pa //
kun tu bkod pa tshad med de //
gdan khri rin chen pad+ma dang //
dar zab lha yi gos kyis brgyan //
bla re gdugs dang rgyal mtshan 'phan //
rol mo sna tshogs sprin phung 'khrigs //
phyogs kyi nye 'khor thams cad kyang //
dpag bsam shing dang ljon pa'i tshal //
rin chen chu mtsho pad+mas brgyan //
gser dngul la sogs rin chen ri //
'od 'bar lha yi khang brtsegs 'bar //
kun nas mdzes pa'i bkod pas brgyan //
sa dang bar snang khams kun tu //
lha dang mi yi 'dod yon gang //
spos dang rol mo'i sprin phung 'phro //
grangs med bsam gyis mi khyab pa //
sna tshogs zhing gi yon tan mchog
/sems kyi ting 'dzin rol mo yis //
mngon sprul dag pa'i gnas mchog 'dir //
'phags dang so so'i skye bo yi //
mgron rnams bzhugs pa'i gzhir gyur cig
/oM rat+na maN+Da la sa ma ye tsakra b+h+rU~M/
de nas mgron spyan drang ba ni /
rang gi snying ga'i 'od zer gyis steng 'og phyogs mtshams thams cad kyi mgron rigs thams cad la phog nas gshegs par zhu ba phul bas thams cad dgyes nas 'byon par bka' gnang bar bsam ste /
spos dang rol mo'i sgra dang bcas nas spyan drang ba ni /
na mo /
bde gshegs snying pos 'gro kun yongs la khyab //
sems ni rgya chen mchog tu rab bskyed de //
'gro ba 'di dag ma lus sangs rgyas rgyu //
'di na snod min sems can gang yang med //
bzhengs shig bzhengs shig stobs bcu mnga' ba'i lha //
dus las mi 'da' thugs rje'i dbang gis ni //
sems can don la dgongs pa'i dkon mchog gsum //
yid kyis sprul zhing mchod pa'i gnas 'di ru //
rgyal ba 'khor bcas ma lus gshegs su gsol lo //
ho /
dkyil 'khor dbang phyug gdod ma'i mgon po nas //
bla ma yi dam mkha' 'gro'i tshogs rnams dang //
srung ma dam can rgya mtsho 'khor dang bcas //
bgegs dang lan chags rigs drug snying rje'i mgron //
lhag mar gyur pa'i mgron rigs yan chad kun //
bsod nams rin chen gling 'dir spyan 'dren gyis //
byang chub sems bskyed sems dang bcas te byon //
'phags dgu bsnyen bkur sems dang bcas te byon //
skye dgu phan mdzad sems dang bcas te byon //
gtsug lag skyong ba'i sems dang bcas te byon //
mdor na dkon mchog gsum gyi bka' drin gyis //
'khor 'das thams cad mgron du spyan 'dren gyis //
tshong pa rin chen gling du phyin pa ltar //
bsod nams rin chen gling 'dir myur du byon //
lha rnams 'dres ma'i tshal du 'du ba ltar //
longs spyod 'dres pa'i tshal 'dir myur du byon //
rig 'dzin dpag bsam kun rar rgyu ba ltar //
mchod sbyin dpag bsam kun rar myur du byon //
oM badzra sa ma ya dzaH
badzra sa ma ya hU~M/
badzra sa ma ya baM/
badzra sa ma ya hoH
zhes pas se gol dpung par brdabs la rol mo'i sgra dang bcas pas /
mgron thams cad phyogs thams cad nas sa gzhi dang bar snang khyab pa byon par bsams nas bzhugs su gsol ba ni /
pus mo btsugs thal mo sbyar te /
hoH
thams cad kun nas byon cing gshegs pa rnams //
ting 'dzin dngos bshams dag pa'i gnas mchog 'dir //
so so'i mgron rigs dgyes pa'i gdan khri la //
mi 'gyur bde chen ngang du bzhugs nas kyang //
bdag gi mchod sbyin dam pa bzhes su gsol //
oM badzra sa ma ya dzaHhU~M baM hoH
badzra sa ma ya tiSh+Tha lhan /
zhes se gol dang bcas pas /
mgron thams cad sngar bskyed pa'i gzhal med khang du gtso 'khor so so'i gdan la che chung steng 'og phyi nang gi tshul gyis khyab par bsam la /
sngon du mchod bstod mnyes par bya ba ni /
oM/
bsod nams rin chen gling 'dir gshegs pa yi //
'khor 'das mgron rnams so so'i spyan lam du //
spos dang me tog mar me la sogs pa //
phyi nang gsang ba mchog gi mchod pa dang //
gdugs dang rgyal mtshan rol mo'i sprin phung gis //
nam mkha'i mtha' klas gyur pa bkang ste 'bul //
bsod nams ye shes tshogs chen rab rdzogs te //
'gal 'khrul nyams chag ma lus dag gyur nas //
mchog dang thun mong dngos grub bstsal du gsol //
oM badzra puSh+pe /
d+hU pe /
A lo ke
/gan+d+he /
nai bid+yA/
shab+da pU dza me g+ha sa mu dra s+pha ra Na sa ma ye AHhU~M/
dpag med yon tan rgya mtsho'i dbang phyug gtso //
bla ma yi dam mkha' 'gro'i tshogs rnams dang //
snang srid snod bcud mgron rnams thams cad la //
byang chub sems kyi ngang du phyag 'tshal bstod //
ces so so'i phyag dang /
dngos sam yid kyis phyag bya'o //
de dag ni mgron spyan drangs shing spyir mchod pa'o /
!
/de nas bye brag tu phud kyis mchod pa dang po ni /
bsang bshos kyi rtse mo lnga dbus nas bcad kha bcad pa phud phor du rim pas mchod 'bru'i phud dang bsdebs la blugs te gcig langs nas bzung la /
mtshams mtshams su rol mo'i sgra dang bcas pas gnam phud 'thor zhing gdangs snyan pos 'di skad do //
ho /
chos sku mnyam pa chen po'i rang bzhin las /
lhun gyis grub pa'i sku dang ye shes 'du 'bral med pa /
thog ma'i mgon po dpal kun tu bzang po la 'khor ye shes rgya mtsho'i tshogs kyis bskor ba /
kun gyi spyi phud dam par gyur pa dang /
bla na ma mchis pa'i 'phags pa dkon mchog gsum po 'khor dang bcas pa'i mnga' ris dang spyan lam du gtsang ma phud kyi mchod pa chos kyi dbyings dang nam mkha'i mtha' klas par bkang ste 'bul lo //
gsol lo //
mchod do //
bdag cag yon mchod la sogs pa'i sems can thams cad tshogs gnyis rdzogs pa'i mnga' thang chen pos dbang dang 'byor pa dang 'dod dgu'i re ba thams cad yid bzhin du 'grub nas /
sku dang ye shes 'du 'bral med pas rang gzhan gyi don gnyis lhun gyis grub cing /
bkra shis dang bde legs phun sum tshogs par mdzod cig
!
/ho /
sangs rgyas thams cad kyi ngo bo /
chos thams cad kyi 'byung gnas /
dge 'dun thams cad kyi rang bzhin /
dngos grub thams cad kyi rtsa ba /
yon tan thams cad kyi gter mdzod /
dpal ldan rtsa ba dang brgyud par bcas pa'i bla ma dam pa /
rgyal ba dgongs pa'i brgyud pa /
rig 'dzin brda'i brgyud pa /
gang zag snyan khungs su brgyud pa thams cad dang /
dkon mchog rin po che rnam pa gsum 'khor dang bcas pa thams cad la gtsang ma phud kyi mchod pa /
'dod yon rgyan gyi rol pa /
dgyes shing sgrub pa'i dam rdzas /
phyi nang gsang ba'i mchod pa /
chos kyi dbyings dang nam mkha'i mtha' klas par bkang ste /
kun tu bzang po'i mchod pa'i sprin phung chen por dmigs te 'bul lo //
gsol lo //
mchod do //
bdag cag 'khor dang bcas pa'i bsam dgu'i re ba thams cad sgrubs shig
/'dod dgu'i dngos grub thams cad stsol cig
/'gal 'khrul dang nyams chag thams cad skongs shig
/dgongs klong dang ting 'dzin spel cig
/las bzhi'i phrin las lhun gyis grub par mdzad du gsol /
!
ho /
gnas 'og min chos kyi dbyings kyi pho brang na yum chen mo shes rab kyi pha rol phyin ma la /
sras phyogs bcu dus gsum gyi sangs rgyas dang byang chub sems dpa'i tshogs kyis bskor ba rnams la gsol lo //
mchod do //
'bul lo //
ho /
gnas mchog 'og min stug po bkod pa'i zhing khams na /
ston pa dpal rdo rje sems dpa' la /
'khor rigs lnga'i sangs rgyas zhi dang khro bo'i rol pa bsam gyis mi khyab pas bskor ba thams cad la 'bul lo //
gsol lo //
mchod do //
ho /
gnas mtshan rdzogs rdo rje 'chang gi zhing khams na /
chos sku rdo rje 'chang la /
'khor sa la gnas pa dang /
grub pa chen po dang /
rig pa 'dzin pa dang /
mkha' la 'gro ba dang /
shugs kyis 'gro ba la sogs pas bskor ba rnams la 'bul lo //
gsol lo //
mchod do //
ho /
gnas mi mjed 'jig rten gyi khams gling bzhi bye ba phrag brgyas bskor ba na /
bskal pa bzang po'i sangs rgyas stong rtsa gnyis dang /
khyad par du gnas bya rgod phung po'i ri la bcom ldan 'das shAkya thub pa la 'khor rnam pa bzhi /
nyan thos dang /
byang chub sems dpa' dang /
lha dang lha ma yin la sogs pas bskor ba thams cad la 'bul lo //
gsol lo //
mchod do //
ho /
gzhan yang snga rabs 'das pa'i sangs rgyas mar me mdzad /
slad kyis 'byon pa'i sangs rgyas byams pa /
da ltar bzhugs pa'i sangs rgyas mi 'khrugs pa dang /
'od dpag med la sogs pa dang /
phyogs bcu dus gsum na bzhugs pa'i sangs rgyas sras 'khor dang bcas pa thams cad la 'bul lo //
gsol lo //
mchod do //
bdag cag 'khor dang bcas pa'i 'di dang phyi ma'i re smon dam pa thar pa dang thams cad mkhyen pa'i rang bzhin /
sa dang lam gyi yon tan khyad par can rnams gong nas gong du yongs su rdzogs pa dang /
las bzhi'i phrin las lhun gyis grub pas rang gzhan gyi don gnyis rdzogs par mdzad du gsol /
!
ho /
gzhan yang bya ba'i rgyud /
spyod pa'i rgyud /
rnal 'byor gyi rgyud /
rnal 'byor chen po bla na med pa'i rgyud kyi lha tshogs thams cad dang /
khyad par du'ang bde gshegs zhi ba'i lha tshogs /
'bar ba khro bo'i lha tshogs /
'dus pa mdo'i lha tshogs /
sgyu 'phrul rgyan gyi lha tshogs /
a ti sems kyi lha tshogs /
'chi med tshe'i lha tshogs /
che mchog yon tan gyi lha tshogs /
yang dag thugs kyi lha tshogs /
'jam dpal sku yi lha tshogs /
pad+ma gsung gi lha tshogs /
phur pa phrin las kyi lha tshogs /
ma mo rbod gtong gi lha tshogs /
rig 'dzin slob dpon gyi lha tshogs /
'jig rten mchod bstod kyi lha tshogs /
dmod pa drag sngags kyi lha tshogs 'khor dang bcas pa thams cad dang /
bcom ldan 'das gsang ba 'dus pa /
gshin rje'i gshed /
bde mchog 'khor lo /
dgyes pa rdo rje /
dus kyi 'khor lo la sogs gsang sngags phyi nang gi lha tshogs 'khor dang bcas pa thams cad la 'bul lo //
gsol lo //
mchod do //
ho /
gzhan yang dam pa'i chos dkon mchog dbyings rang bzhin gyis rnam par dag pa /
'phags pa shes rab kyi pha rol tu phyin pa'i don dang tshig gi rang bzhin /
sa bcu dang lam lnga /
'phags pa'i spangs rtogs khyad par can gsung rab yan lag bcu gnyis dang bcas pa rnams la 'bul lo //
gsol lo //
mchod do //
ho /
gzhan yang dge 'dun dkon mchog
/theg pa gsum gyi lam la zhugs pa /
kun shes kauN+Di n+ya la sogs nyan thos kyi dge 'dun thams cad dang /
gdung ba sel ba la sogs rang sangs rgyas kyi dge 'dun thams cad dang /
bzang skyong dang drwa ba sbyin la sogs pa byang chub sems dpa'i dge 'dun thams cad dang /
khyad par du yang 'jam dpal gzhon nur gyur pa dang /
phyag na rdo rje dang /
spyan ras gzigs la sogs pa rig sngags kyi bdag po thams cad dang /
'phags ma sgrol ma /
'od zer can /
rma bya chen mo /
gzungs kyi snye ma /
ku ru kul+le /
nor rgyun ma la sogs pa gzungs sngags kyi lha mo thams cad la 'bul lo //
gsol lo //
mchod do //
bdag cag 'khor dang bcas pas gsang sngags dang /
rig sngags kyi dngos grub thams cad yongs su grub pa dang /
gzungs dang /
ting nge 'dzin dang /
shes rab dang /
rnam par grol ba la sogs yon tan gyi 'byor pa dpag tu med pa 'grub pa dang /
tshe dang dbang phyug dang /
'khor dang yo byad dang /
dbang dang grags pa dang /
mnga' thang dang 'byor pa chen po lhun gyis grub par mdzad du gsol /
!
ho /
sangs rgyas kyi bstan pa bsrung bar zhal gyis bzhes pa dpal ldan ma hA kA la lcam dral dang bcas pa dang /
ye shes kyi mgon po phyag bzhi pa /
phyag drug pa /
gri gug pa /
mthar skyes pa /
legs ldan nag po /
gur mgon /
gdong bzhi pa /
stag zhon /
seng ge'i gdong can la sogs pa dregs pa pho rgyud thams cad dang /
khyad par du yang dpal sngags kyi bdag mo e ka dzA Ti /
trag shad lcam dral /
re ma ti mched lnga /
shan pa srog sgrub nag mo /
gza'i dge bsnyen rA hu la /
gnod sbyin dmar nag
/dam can rdo rje legs pa 'khor zhing gi rdul snyed dang bcas pa rnams dang /
gzhan yang gu ru bi ma la mi tra /
o rgyan pad+ma yab yum /
nyang ting 'dzin bzang po /
rig 'dzin ku ma rA dza /
rgyal sras dri med 'od zer /
rgyal dbang rin chen phun tshogs /
rje btsun sna tshogs rang grol la sogs pa drin chen rtsa ba dang brgyud par bcas pa'i bla ma dang bcas pa rnams kyi bka' dang 'khor na gnas pa'i srung ma mtshan nas ma thon pa rnams dang /
rnal 'byor pa bdag gi pha mes rgyud kyi srung ma /
sgos su rnal 'byor pa bdag la 'go zhing sdongs grogs byed pa'i srung ma mthu bo che ming dang mtshan nas ma thon pa rnams la 'bul lo //
gsol lo //
mchod do //
bdag cag 'khor dang bcas par nyin gsum gyi bya ra mdzod cig
/mtshan gsum gyi mel tshe mdzod cig
/mgon skyob dang dpung gnyen mdzod cig
/gzhi la sdod na legs pa sgrubs shig
/byes su 'gro na mgon skyabs mdzod cig
/lam 'phrang chu las sgrol 'don mdzod cig
mi la na tsha ma gtang /
rta phyugs la god kha ma gtang /
nor rdzas la stor brlag ma gtang /
mi kha gleng brjod ma gtang /
brgya kha mang gis gleng du ma 'jug
/stong mig mang gis blta ru ma 'jug
/rang bas gzhan pas brnyas su ma 'jug
/legs pa chos /
nyes pa zlogs /
bsam pa sgrubs /
re ba skongs /
bkra shis dang bde legs phun sum tshogs par mdzod cig
!
/ho /
rgya gar rdo rje gdan gyi srung ma /
bal yul 'phags pa shing kun gyi srung ma /
kha che khri stan gyi srung ma /
li yul lcang ra smug po'i srung ma /
gru gu mthar legs kyi srung ma /
dur khrod brgyad kyi srung ma /
ha la shan gyi srung ma 'khor dang bcas pa thams cad la 'bul lo //
gsol lo //
mchod do //
bye brag tu yang bod kha ba can gyi srung ma /
stod mnga' ris skor gsum /
bar dbus gtsang ru bzhi /
smad mdo khams sgang drug
/mon yul rdo dang kong po'i srung ma gter bdag yul lha 'khor dang bcas pa thams cad la 'bul lo //
gsol lo //
mchod do /
khyad par du yang chos 'khor ma bu stod smad kyi srung ma /
lha sa 'phrul snang gi srung ma /
rgyas btab ra mo che'i srung ma /
bsam yas mi 'gyur lhun gyis grub pa'i gtsug lag khang gi srung ma rnams dang /
khra 'brug byams pa mi 'gyur gyi gtsug lag khang /
brag dmar mgrin bzang /
mchims phu sna dmar /
ska chu dpal 'byung gi pa gong gi gtsug lag khang /
skar chung rdo rje dbyings kyi gtsug lag khang /
'u shang rdo bkra shis dge 'phel gyi gtsug lag khang gi srung ma dang bcas pa thams cad la 'bul lo //
gsol lo //
mchod do //
gzhan yang dbu ru na ka tshal /
g.yo ru na khra 'brug
/rgyang ro rtsis kyi lha khang /
mang yul na byams pa sprin gyi gtsug lag khang /
pra dun rtse'i lha khang /
skyo dun rtse'i lha khang /
kong po na bu chu /
bum thang na dge gnas /
lho brag na mkho mthing /
khams na klong thang byang chub sgrol ma'i gtsug lag khang /
ska chu na gser gyi gtsug lag khang /
byang na ra'i gtsug lag khang /
zhwa pad+ma dbang chen gyi gtsug lag khang la sogs pa mtha' 'dul dang /
yang 'dul dang /
mtha' yang 'dul gyi gtsug lag khang nyi khri chig stong gi srung ma 'khor dang bcas pa rnams la 'bul lo //
gsol lo //
mchod do //
ho /
gzhan yang lha sa dang yer pa'i gtsug lag khang /
bsam yas mchims phu'i gtsug lag khang /
dpal chu bo ri'i gtsug lag khang /
dben gnas lha ring brag gi srung ma /
lho brag mkhar chu'i srung ma /
kham phug rdzong gi srung ma /
sbas yul bzhi dang 'bros yul bzhi la sogs dben gnas gnyan po nyi khri chig stong gi srung ma 'khor dang bcas pa rnams la 'bul lo //
gsol lo //
mchod do //
legs pa chos /
nyes pa zlogs /
bsam pa sgrubs /
re ba skongs /
bkra shis dang bde legs phun sum tshogs par mdzod cig
!
/ho /
gzhan yang gtsang ris lha'i dge bsnyen chen po /
tshangs pa dang brgya byin la sogs te lha chen po brgyad /
dga' bo dang 'jog po la sogs pa klu chen po brgyad /
'jigs byed chen po dgu
/rgyu skar nyi shu rtsa brgyad la sogs pa dpal mgon bdun cu rtsa lnga 'khor dang bcas pa rnams la 'bul lo //
gsol lo //
mchod do //
ho /
gzhan yang sa'i lha mo brtan ma la sogs te stong gsum yul gyi gzhi bdag chen po thams cad dang /
khyad par du bod kha ba can gyi gnas bdag chen po /
gnod sbyin chen po rdo rje thang lha /
rdo rje sham+b+ho /
rdo rje gangs bzang /
rdo rje mkha' ri /
rma rgyal spom ra la sogs yul lha gzhi bdag 'khor dang bcas pa thams cad la 'bul lo //
gsol lo /
mchod do //
ho /
gzhan yang bod khams skyong ba'i brtan ma chen mo rdo rje kun tu bzang mo la sogs pa gnon sbyin ma chen mo bzhi /
rdo rje khyung btsun ma la sogs te bdud mo chen mo bzhi /
rdo rje bod khams skyong ma la sogs te sman btsun ma chen mo bzhi 'khor zhing gi rdul snyed dang bcas pa rnams la 'bul lo //
gsol lo //
mchod do //
bka' dang bstan pa srungs shig
/'khor dang 'byor pa spel cig
/'dod don dang dngos grub stsol cig
/legs pa chos /
nyes pa zlogs /
bsam pa sgrubs /
re ba skongs /
bkra shis dang bde legs phun sum tshogs par mdzod cig
!
/ho /
gzhan yang yul phyogs 'di nyid la gnas pa'i gzhi bdag lha mthu bo che /
klu mthu bo che /
btsan mthu bo che /
rgyal po mthu bo che la sogs pa ming dang mtshan nas ma thon pa thams cad dang /
khang gzhi khang skor 'di nyid la gnas pa'i gzhi bdag thams cad la 'bul lo //
gsol lo //
mchod do //
sdod na legs par skyongs shig
/ru nga dang phrag dog ma mdzad cig
/'gro na 'khren gzer ma byed cig
/gnas mgron gyi dam tshig gnyan po srungs shig
/bkra shis dang bde legs phun sum tshogs par mdzod cig
!
/ho /
gzhan yang lha dang mi yi drang srong chen po rnams dang /
gnod sbyin gyi sde dpon chen po rnams dang /
nam mkha' lding gi rgyal po chen po gser mig can la sogs pa nam mkha' lding 'khor dang bcas pa rnams dang /
dri za'i rgyal po ljon pa rta mgo can la sogs pa mi'am ci 'khor dang bcas pa rnams dang /
gzhan yang dkar po'i phyogs la mngon par dga' ba'i lha dang /
klu dang /
nam mkha' lding dang /
mi'am ci dang /
lto 'phye chen po la sogs pa 'khor dang bcas pa rnams la 'bul lo //
gsol lo //
mchod do //
bka' dang bstan pa srungs shig
/'khor dang gang zag skyongs shig
/bsam pa sgrubs la re ba skongs shig
/bkra shis dang bde legs phun sum tshogs par mdzod cig
!
/ho /
gzhan yang nor gyi dbang phyug dzam+b+ha la dang /
pi tsi kun+Da lI dang /
tshogs kyi bdag po dang /
rnam thos kyi bu dang /
'phrog ma'i bu lnga brgya la sogs pa nor lha 'khor dang bcas pa rnams la 'bul lo //
gsol lo //
mchod do //
nam mkha' mdzod kyi longs spyod zad mi shes pas bdag cag gi nor dang /
'bru dang /
gos dang bzhon pa dang /
gnas dang yo byad kyi mnga' thang chen po rgyas par mdzod cig
/bkra shis dang bde legs phun sum tshogs par mdzod cig
!
/ho /
gzhan yang tshangs pa gdong bzhi la sogs pa gzugs khams 'od gsal gyi rigs rnams dang /
gzugs med skye mched mu bzhi /
'dod khams lha'i rigs kyi gtso bo chen po /
dbang phyug chen po ma hA de ba /
u ma de bI/
khyab 'jug chen po /
gzhon nu kAr+t+ti ka
/tsaN+Da li la sogs pa 'khor dang bcas pa thams cad dang /
shar phyogs skyong ba'i rgyal po yul 'khor srung dri za'i tshogs kyis bskor ba /
lho phyogs skyong ba'i rgyal po 'phags skyes po grul bum gyi tshogs kyis bskor ba /
nub phyogs skyong ba'i rgyal po spyan mi bzang klu'i tshogs kyis bskor ba /
byang phyogs skyong ba'i rgyal po rnam thos sras gnod sbyin tshogs kyis bskor ba 'khor dang bcas pa thams cad dang /
bar snang gi lha'i rigs su gyur pa thams cad dang /
sa'i lha dang /
chu'i lha dang /
me'i lha dang /
rlung gi lha dang /
nam mkha'i lha dang /
ri'i lha dang /
nags tshal gyi lha dang /
skyed mos tshal gyi lha dang /
yul 'khor gyi lha dang /
grong khyer gyi lha dang /
rgyal po'i pho brang gi lha dang /
gtsug lag khang gi lha dang /
dus tshigs kyi lha dang /
zhing gi lha dang /
sbu gu mi la 'go ba'i lha lnga la sogs pa /
mgon skyabs dang dpung gnyen du gyur pa 'khor dang bcas pa thams cad la gtsang ma phud kyi mchod pa /
so sor dgyes pa'i zhal zas /
'dod yon lnga'i sprin phung gis gtibs te 'bul lo //
gsol lo //
mchod do //
legs pa brgya dang sprod cig
/nyes pa stong rnams subs shig
/mgon skyabs dang dpung gnyen mdzod cig
/mdun gyi mkhar ba gyis shig
/rgyab kyi slog pa gyis shig
/nyin gsum gyi bya ra gyis shig
/mtshan gsum gyi mel tshe mdzod cig
/dgra byung na bya thongs shig
/dug byung na sman thongs shig
/legs pa chos /
nyes pa zlogs /
mi mnyam pa dang mnyam du chugs shig
/mnyam gnyis gang gi rgyal kha thon cig
/snyan pa sgrubs la grags pa sgrogs shig
/bkra shis dang bde legs phun sum tshogs par mdzod cig
!
/ho /
gzhan yang lha ma yin gyi rgyal po thags bzang ris /
dbang chen gser gyi sa gzhi la gnas pa dkar phreng gi lha ma yin dpag tu med pa /
ri rab kyi chu mtshams na lha ma yin gyi rgyal po sgra gcan 'dzin 'khor dang bcas pa /
mthu dpal lha yi rigs /
gdug pa klu yi rigs /
nag po bdud kyi rigs /
'byor pa gnod sbyin gyi rigs /
gdug rtsub bgegs kyi rigs su gyur pa thams cad la gtsang ma phud kyi mchod pa so sor dgyes pa'i 'dod yon du dmigs te 'bul lo //
gsol lo //
mchod do //
thugs zhi ba byang chub kyi sems dang ldan pa'i dgyes pa chen pos dgongs te /
bdag cag 'khor dang bcas pa'i mi la na tsha ma gtang /
rta phyugs la god kha ma gtang /
des len dang des nyes ma gtang /
nor rdzas la stor brlag ma gtang /
mi mang sar sma ma dbab /
bya mang sar spu ma thogs /
brgya kha mang gis gleng du ma 'jug
/stong mig mang gis blta ru ma 'jug
/rang bas gzhan pas brnyas su ma 'jug
/kha rje dang dbang thang ma zlogs /
bsam pa sgrubs la re ba skongs shig
/bkra shis dang bde legs phun sum tshogs par mdzod cig
!
/ho /
gzhan yang gling bzhi mi'i 'gro ba /
sngon gyi 'khor los sgyur ba'i rgyal po spyi bo skyes sam nga las nu /
dge ba /
rab mdzes /
gso sbyong 'phags la sogs rgyal rigs dra ma chen po 'khor dang bcas pa thams cad dang /
'phags skyes /
bzang po /
grags pa la sogs rje'u rigs 'khor dang bcas pa thams cad dang /
skar mkhan /
lag bzang /
rgyun shes la sogs bram ze'i rigs su gyur pa thams cad dang /
seng ge la sogs dmangs rigs 'khor dang bcas pa thams cad dang /
mgon med zas sbyin la sogs khyim bdag gi rigs su gyur pa thams cad dang /
tshong dpon gyi rigs su gyur pa thams cad dang /
dmag dpon gyi rigs su gyur pa thams cad dang /
mdun na 'don gyi rigs su gyur pa thams cad dang /
pho nya bran dang mngags gzhug pa'i rigs su gyur pa thams cad dang /
skye bo phal pa zho shas 'tsho ba dbul phongs kyi rigs yan chad /
mi'u rigs bzhi'i gnas rigs su gtogs pa thams cad la gtsang ma phud kyi mchod pa dam pa /
so sor dgyes pa'i longs spyod du dmigs te 'bul lo //
gsol lo //
mchod do //
so sor dgyes pa'i mnga' thang dang bcas pa 'di bzhes la /
bdag cag legs pa'i dbu rmog skyed cig
/mnga' thang dang 'byor pa rgyas par mdzod cig
/chab srid brtan zhing 'jam pa skyed cig
/gnas dang 'khor dang 'byor pa spel cig
/bsam pa sgrubs la re ba skongs shig
/bkra shis dang bde legs phun sum tshogs par mdzod cig
!
/ho /
mar mgron /   gzhan yang sa 'og sa steng sa bla'i gnas na rang rang las kyis so sor snang ba klu'i rgyal po dga' bo dang /
'jog po dang /
mtha' yas dang /
rigs ldan dang /
pad+ma dang /
pad+ma chen po dang /
ma dros dang /
gzi ldan dang /
lto 'phye chen po la sogs pa dud 'gro'i rigs su gyur pa thams cad la gtsang ma phud kyi mchod pa /
so sor dgyes pa'i longs spyod du dmigs te 'bul lo //
gsol lo //
mchod do //
so so'i sdug bsngal dang bral nas /
legs pa'i mchog yang dag phul du gyur nas thar pa dam pa'i chos la spyod par shog cig
/de ltar bsngos pa'i dge ba'i rtsa ba ngo mtshar rmad du byung bas /
bdag cag 'khor dang bcas pa'i nad dang gnod pa thams cad zhi zhing tshe dang 'byor pa thams cad rgyas te bkra shis dang bde legs phun sum tshogs par mdzod cig
!
/ho /
gzhan yang yi dwags kyi rgyal mo kha la me 'bar ma gzi brjid chen mo'i gtso byas /
yi dwags phyi'i sgrib pa can dang /
nang gi sgrib pa can dang /
sgos khur gyi sgrib pa can dang /
me lce'i 'khor lo can dang /
kha nas me 'bar zhing sna nas du ba 'thul ba /
kha khab mig tsam pa /
lto ba ri rab tsam pa /
rkang lag 'jag ma tsam pa /
skra g.yeng zhing gzugs mi sdug pa sna tshogs su snang ba thams cad dang /
mkha' la rgyu ba'i yi dwags kyi rgyal po dang /
'gong po dang /
btsan dang /
dmu dang /
bsen mo dang /
dam sri dang /
smyo byed dang /
srul po dang /
rjed byed dang /
sha za dang /
sa gdon la sogs pa yi dwags kyi rigs su gyur pa thams cad la gtsang ma phud kyi mchod pa /
so sor dgyes pa'i 'dod yon du dmigs te 'bul lo //
gsol lo //
mchod do //
bkres skom gyi sdug bsngal dang bral te nam mkha' mdzod la dbang thob nas /
thams cad kyang dga' dngos spyod cing thar pa dam pa'i chos dang ldan par gyur cig
!
/ho /
gzhan yang dmyal khams las kyi dbang phyug chen po /
gshin rje'i rgyal po a wa glang mgo dang /
rak+sha phag mgo dang /
'khor na gnas pa gsod byed las kyi gshin rje skye 'gro yongs kyi srog dbugs len cing /
bar dor las kyi me long ston pa rnams dang /
mtshon cha sna tshogs 'jigs pas gshag pa dang /
gtub pa dang /
'tshed pa dang /
pags pa bshu ba dang /
phur bus brgyang ba dang /
lce la zhing rmo ba la sogs sdug bsngal du ma ston pa rnams dang /
tsha ba dang rab tu tsha ba la sogs tsha dmyal brgyad /
pad+ma dang ut+pal ltar gas pa la sogs grang dmyal brgyad /
nyi tshe nye 'khor ba la sogs dmyal ba'i rigs su gyur pa las kyi mun pa chen pos gdungs pa thams cad la gtsang ma phud kyi mchod pa /
bdud rtsi sman gyi mchod pa dam pa 'bul lo //
gsol lo //
mchod do //
tsha grang la sogs pa so so'i sdug bsngal ci yod pa dang bral nas bde 'gro mtho ris kyi 'jig rten du skyes te /
thar pa dam pa'i chos la spyod pas theg pa gsum gyis nges par 'byung te mthar thug bla na med par yang dag par rdzogs pa'i byang chub thob par gyur cig
!
/de ltar mtho srid pa'i rtse mo nas dma' na raka dmyal ba'i gting rum yan chad la thug gi bar gyi sems can /
khams gsum /
rigs drug
/rgyud lnga /
skye gnas bzhi'i bsdus pa thams cad la gtsang ma phud kyi mchod pa 'di bsngos pa'i mthus /
bdag dang khams gsum gyi sems can thams cad 'khor ba'i sdug bsngal ci yod pa dang bral nas /
bde 'gro mtho ris kyi 'jig rten du skyes te /
thar pa dam pa'i chos la spyod pas theg pa gsum gyis nges par 'byung ste /
mthar thug bla na med pa yang dag par rdzogs pa'i byang chub tu sangs rgyas par gyur cig
khyad par du tshe 'di nyid la'ang nad gdon bar chad thams cad zhi zhing /
tshe bsod dpal dang 'byor pa thams cad rgyas te /
re smon dam pa'i gzhir gyur pa thams cad yid bzhin du 'grub nas /
bkra shis dang bde legs phun sum tshogs par gyur cig
!
/ho /
gzhan yang gshin du gyur pa'i gral na bzhugs pa /
rgyal po snga rabs 'das pa /
btsun mo snga rabs 'das pa /
paN+Di ta snga rabs 'das pa /
lo tsA ba snga rabs 'das pa /
zhang blon snga rabs 'das pa /
sman pa snga rabs 'das pa /
bzo bo snga rabs 'das pa /
dmag dpon snga rabs 'das pa /
yul dpon snga rabs 'das pa /
skye bo snga rabs 'das pa /
byis pa snga rabs 'das pa /
pho btsun snga rabs 'das pa /
mo btsun snga rabs 'das pa /
pho btsun g.yas gral na bzhugs pa /
mo btsun g.yon gral na bzhugs pa /
byis pa mtha' gral na bzhugs pa /
dbu dung las dkar ba /
spyan mthing las sngo ba /
ljags zangs las dmar ba /
pha yi ring nas sha ma myong zer nas rdza ri smug po mthong na gri brdar ba /
ma yi ring nas chang ma myong zer nas gtsang chab sngon mo mthong na skyogs kyis gdengs pa /
rang gi ring nas mar ma myong zer nas gangs ri dkar po mthong na spar gyis 'debs pa thams cad la gtsang ma phud kyi mchod pa dam par dmigs te 'bul lo //
gsol lo //
mchod do //
so sor gang la gang 'dod kyi dgyes pa'i bza' btung dang longs spyod du dmigs te 'bul ba 'di bzhes nas /
gshin mig gson la ma blta zhig
/gshin gyi brtse gdung gson la gnod pa'i 'drer che bas rang sar bzhugs la dur gshin rgyas pa'i las mdzod cig
/khyed gshin legs na gson dar ba'i dpal du che bas bkra shis dar rgyas su mdzod cig
/gshin gral na mang ba yin no //
gson gral na nyung ba yin no //
na sgab dang shi sgab thams cad chod la /
yun gyi srid dge ba'i phul du gyur nas byang chub kyi lam du zhugs te rtag tu dam pa'i chos la spyod cig
/bdag cag mi rabs 'khor dang bcas pa'i chag che ba dang /
nyam nga ba thams cad zlogs nas bkra shis dang bde legs phun sum tshogs par mdzod cig
!
/ho /
gzhan yang bgegs kyi rigs su gyur pa bi nA ya kaH'khor dang bcas pa thams cad dang /
lha'i gdon dang /
klu'i gdon dang /
gnod sbyin gyi gdon dang /
nam mkha' lding gi gdon dang /
mkha' 'gro'i gdon dang /
sha za'i gdon la sogs pa bgegs kyi rigs su gyur pa thams cad la gtsang ma phud kyi mchod pa bzhed dgu'i longs spyod du dmigs te 'bul lo //
gsol lo //
mchod do //
gnod sems thams cad zhi nas byang chub kyi sems dang ldan par gyur cig
/bdag cag dpon slob yon mchod thams cad kyi nad bzhi brgya rtsa bzhi /
gdon stong phrag brgyad cu /
ye 'drog sum brgya drug cu la sogs pa'i gnod pa dang 'tshe ba thams cad zhi nas bkra shis dang bde legs phun sum tshogs par mdzod cig
!
/ho /
gzhan yang sa 'og
/sa steng /
sa bla /
srid pa bar ma do /
khams gsum rgyud drug tu so sor 'khor ba'i dus na phan tshun du 'brel bas /
mtho ba mkhar gyi lan chags pa /
dma' ba sa zhing gi lan chags pa /
bza' ba zas kyi lan chags pa /
btung ba skom gyi lan chags pa /
bgo ba gos kyi lan chags pa /
'dod yon nor gyi lan chags pa /
bu lon 'brel gyi lan chags pa /
brten pa gnas kyi lan chags pa /
bzhon pa rkang 'gros kyi lan chags pa /
pha dang ma'i lan chags pa /
bu tsha tsha byug gi lan chags pa /
gnyen grogs srid sde'i lan chags pa /
mtho bas bskyabs pa'i lan chags pa /
bar pas mdza' ba'i lan chags pa /
'og mas bkur pa'i lan chags pa /
bran du bskul pa'i lan chags pa /
zho bzhos pa'i lan chags pa /
khal bkal pa'i lan chags pa /
rmo rmos pa'i lan chags pa /
bed du spyad pa la sogs pa bu lon dang lan chags su gyur pa'i rigs /
re ltos byed pa thams cad gtsang ma phud kyi mchod pa dam pa so sor gang la gang 'dod kyi 'dod yon mi zad pa rgyan gyi 'khor lor dmigs te 'bul lo //
gsol lo //
mchod do //
thugs tshangs pa chen pos bzhes nas bu lon dang lan chags thams cad skad cig 'di nyid la dag ste /
slan chad kyi bu lon dang lan chags med par tshogs gnyis rdzogs te /
bkra shis dang bde legs phun sum tshogs par mdzod cig
!
/ho /
gzhan yang thab lha yu mo /
sgyed lha spun gsum /
bang lha gru bzhi 'khor dang bcas pa thams cad la gtsang ma phud kyi mchod pa 'bul lo //
gsol lo //
mchod do //
dbyar zho mal du zho ma gcad /
dgun chang mal du chang ma gcad /
ston 'bru mal du 'bru ma gcad /
dpyid ja mal du ja ma gcad /
du ba'i 'thul rgyun ma gcad /
sla nga'i tshag ma gcad /
rang 'thag 'ur ma gcad /
bse ltir d+hig ma gcad /
ja chang rgyun ma gcad /
skyid mo mtshos skyid du chugs /
gang mo mtshos gang du chugs /
dpal mo mtshos dpal skyed cig
/zangs dkar 'o mas gang ba bzhin du je mtho je mtho la thongs shig
/gangs dkar la kha ba babs pa bzhin du je dkar dang je mtho la thongs shig
!
/ho /
gzhan yang phyugs lha nor gyi bdag po /
rta bdag ku be ra la sogs pa phyugs bdag 'khor dang bcas pa thams cad la gtsang ma phud kyi mchod pa 'bul lo //
gsol lo //
mchod do //
cang shes rta yi 'byor pa spel cig
/'bri mdzo lug khyu'i ru sde skyongs shig
/ba ra bong gsum rgyas par mdzod cig
/rkang 'gros nor gyi 'byor pa spel cig
!
/ho /
gzhan yang zhing lha 'bru yi gter bdag chen po /
sa yi lha mo brtan ma 'khor dang bcas pa dang /
bdag cag gi zhing lha babs gdan na gnas pa /
srung ma mu na gnas pa /
rgyas bar snang na gnas pa /
rten shing ni'u dkar gong na gnas pa /
klu mo byang chub lcam dral la sogs pa zhing lha 'khor dang bcas pa rnams la gtsang ma phud kyi mchod pa 'bul lo //
gsol lo //
mchod do //
rtag tu legs pa'i lo tog spel cig
/bang mdzod thams cad 'bru'i khongs shig
/dus bzhi'i dpal dang 'byor pa skyed la bkra shis dang bde legs phun sum tshogs par mdzod cig
!
/ho /
gzhan yang gnas yul gyi sgo srung ba'i sgo ma chen mo lcags kyu ma /
zhags pa ma /
lcags sgrog ma /
dril bu ma /
yab yum 'khor dang bcas pa rnams dang /
sgo ba stag g.yag 'khor dang bcas pa thams cad la gtsang ma phud kyi mchod pa 'bul lo //
gsol lo //
mchod do /
nang mi smug po phyir ma gtang /
phyi mi skya bo nang du ma gtang /
phugs nas ro ma gtang /
mdo nas dgra ma gtang /
nang gi snying rogs ma phyir ma gtang /
phyi'i gyod 'dre can nang du ma gtang /
dgra rkun gnod 'tshe thams cad srungs la /
bkra shis dang bde legs phun sum tshogs par mdzod cig
!
/ho /
gzhan yang mchod sbyin dam pa'i mgron du gyur pa ming dang mtshan nas ma thon pa dang /
glo bur du lhags pa'i mgron gyi rigs su gyur pa rnams dang /
khyad par du'ang bdag cag gi bla ma dam pa rnams kyi srung ma ming dang mtshan nas ma thon pa thams cad dang /
rnal 'byor pa bdag cag la sgos su 'go ba stongs grogs byed pa'i pho lha /
dgra bla /
khang lha /
srog lha /
yul lha ming dang mtshan nas ma thon pa thams cad la gtsang ma phud kyi mchod pa dam pa 'bul lo //
gsol lo //
mchod do //
bdag cag 'khor dang bcas pa'i mi la na tsha ma gtang /
phyugs la god kha ma gtang /
nor rdzas la stor brlag ma gtang /
kha smras dang gleng brjod ma gtang /
gzhi byes kun tu mgon skyabs dang dpung gnyen mdzod la bkra shis dang bde legs phun sum tshogs par mdzod cig
!
/ho /
gzhan yang lhag ma'i mgron du gtogs pa /
khas zhan pa /
dbang chung ba /
gzugs ngan pa /
gzi brjid chung ba la sogs pa dang /
'on pa /
zha bo /
grum po la sogs pa 'khor dang bcas pa thams cad la gtsang ma phud kyi mchod pa dam par dmigs te 'bul lo //
gsol lo //
mchod do //
so sor 'dod pa'i yon tan lnga dang ldan nas dam pa'i chos la spyod cing bkra shis dang bde legs phun sum tshogs par mdzod cig
/de nas bden pa'i stobs brjod pa ni /
na mo /
chos thams cad rang bzhin gyis rnam par dag pa'i bden pa dang /
sangs rgyas dang byang chub sems dpa' thams cad kyi thugs rje rnam par dag pa'i byin rlabs dang /
gsang sngags dang rig sngags dang phyag rgya phun sum tshogs pa'i mthu dang /
bdag gi mos pa dang ting 'dzin dang smon lam gyi dbang gis /
mchod sbyin dam pa 'dis mgron so so'i mnga' ris dang spyan lam du gnas dang /
gos dang /
rgyan dang /
bza' btung la sogs pa 'dod pa'i yon tan lngas brgyan pa /
so sor gang la ci dga' ba'i dbang po drug gi spyod yul du 'tsham zhing tshim par byed pa /
yid bzhin gyi nor bu rin po che dang /
dpag bsam gyi shing la sogs pa /
'phags pa kun tu bzang po'i rnam par thar pa las byung ba'i mchod pa'i sprin phung chen po lta bu bsam gyis mi khyab pa zhig
/nam mkha'i mtha' klas par phyi ma'i mur thug pa'i bskal pa dang spyod pa grangs med pa 'khor ba'i mthas gtugs kyi bar du 'byung zhing gnas par gyur cig
/mgron rigs so so'i spyan lam du //
mchod sbyin dam pa 'di bsngos pas //
rgyal ba mchod pas mnyes gyur cig
/dam can thugs dam bskangs gyur cig
/rigs drug 'dod pa tshims gyur cig
/bu lon lan chags 'khor gyur cig
/na mo /
bdag gi bsam pa'i stobs dag dang //
de bzhin gshegs pa'i sbyin stobs dang //
chos kyi dbyings kyi stobs rnams kyis //
'khor 'das mgron la mchod pa dang //
sems can kun la phan gdags phyir //
don rnams gang dag bsam pa kun //
de dag thams cad ci rigs pa //
'jig rten khams ni ma lus par //
thogs pa med par 'byung gyur cig
/ces brjod do //
de nas chos kyi sbyin pa ni /
chos rnams thams cad rgyu las byung //
de rgyu de bzhin gshegs pas gsungs //
rgyu la 'gogs pa gang yin pa //
dge sbyong chen pos 'di skad gsungs //
sdig pa ci yang mi bya ste //
dge ba phun sum tshogs par spyad //
rang gi sems ni yongs su gdul //
'di ni sangs rgyas bstan pa yin //
lus kyi sdom pa legs pa ste //
ngag gi sdom pa legs pa yin //
yid kyi sdom pa legs pa ste //
thams cad du ni sdom pa legs //
thams cad srung ba'i dge slong dag
/sdug bsngal kun las nges grol lo //
chos rnams gzugs brnyan lta bu ste //
dag cing gsal la rnyog pa med //
gzung du med cing brjod du med //
rgyu dang las las kun tu 'byung //
ngo bo nyid med gnas med pa //
de ltar chos rnams shes gyis la //
sems can don ni mnyam med byos //
'on kyang skyob pa'i sras su skye //
de ltar chos dang zang zing gi sbyin pas tshogs rnam gnyis rdzogs /
sgrib pa rnam gnyis byang nas myur du rnam pa thams cad mkhyen pa rdzogs pa'i sangs rgyas su gyur cig
/ces brjod do //
de nas bzod par gsol zhing gshegs su gsol ba ni /
gang yang bdag cag snyigs ma'i dus kyi las ngan pa'i sems can du gyur pa lags pas gzhung bzhin du yo byad ma 'byor pa dang /
ting nge 'dzin ma gsal bas cho ga ma dag cing 'gal 'khrul nor ba'i char gyur pa thams cad mgron rigs khyad par can khyed rnams kyis bzod pa dam pa bzhes su gsol /
gtso bo nus pa ma mchis dang //
ma rnyed yongs su ma tshang bas //
'dir ni bgyi ba gang nongs pa //
de kun bzod par mdzad du gsol //
gang yang bdag blo gti mug pas //
legs spyad 'di la nyes gyur gang //
gang phyir lus can skyabs gyur pas //
de kun mgon pos bzod par mdzod //
oM/
rnam dag dge ba mchod sbyin dam pa'i mgron //
mnyes shing tshims nas phan bde'i dga' ston stsol //
rang rang gnas su so sor gshegs nas kyang //
slar yang thugs rjes 'byon par mdzad du gsol //
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
oM badzra muH
sarba lo ka gats+tsha /
zhes brjod do //
de nas bsngo ba ni /
sangs rgyas dang byang chub sems dpa' rnams mdun gyi nam mkhar bsam la thal mo sbyar te /
ho /
phyogs bcu na bzhugs pa'i bla ma yi dam dkyil 'khor gyi lha tshogs sangs rgyas dang byang chub sems dpa'i tshogs thams cad bdag la dgongs su gsol /
bdag gis dus gsum dang 'brel par bsags pa'i dge ba'i rtsa ba rnams dang /
khyad par du gtsang ma phud kyi mchod sbyin dam pas mchod pa'i dge ba'i rtsa ba 'di la brten nas /
bdag dang sbyin pa'i bdag po'i gtso byas nam mkha'i mtha' klas pa'i sems can thams cad thun mong gcig tu byas te myur du bla na med pa'i byang chub 'thob par gyur cig
/de ma thob kyi bar du skye ba dang srid pa thams cad du yang mtho ris lha dang mi'i lus khyad par can yon tan bdun dang ldan pa 'thob par gyur cig
/dus gsum gyi dge ba'i rtsa ba thams cad phyogs gcig tu bsdus te /
chos kyi dbyings mnyam pa chen po'i tshul rdo rje'i dbyings su mi gnas pa'i mya ngan las 'das pa chen po la 'god par gyur cig
/de ltar ma gyur gyi bar du gnas skabs tshe 'di nyid la yang nad kyi rigs su gyur pa /
rlung las gyur pa dang /
mkhris pa las gyur pa dang /
bad kan las gyur pa dang /
'dus pa las gyur pa la sogs pa nad bzhi brgya rtsa bzhi zhi bar gyur cig
/gdon gyi rigs su gyur pa /
lha'i gdon dang /
klu'i gdon dang /
lha ma yin gyi gdon dang /
nam mkha' lding gi gdon dang /
rlung lha'i gdon dang /
mi'am ci'i gdon dang /
lto 'phye chen po'i gdon la sogs pa /
bgegs rigs stong phrag brgyad cu'i gnod pa zhi bar gyur cig
/'phral gyi rkyen las gyur pa /
rmi lam ngan pa /
ltas ngan pa /
mtshan ma ngan pa /
gzhan gyi bsam pa ngan pa /
sbyor ba rtsub pa la sogs pa chag che ba /
nyam nga ba /
bdud dang bar chod kyi rigs su gyur pa thams cad zhi bar gyur cig
/tshe dang dpal dang 'byor pa la sogs pa mthun pa'i rkyen rnams yid bzhin du 'grub par gyur cig
/nyi ma gza' dang zla ba sgra gcan las thar pa bzhin du gyur cig
/bdud dang mi mthun pa'i phyogs thams cad las rnam par rgyal nas shin tu bkra shis par gyur cig
/de nas bkra shis bya ba ni /
sa gzhi dang bar snang thams cad bkra shis kyi lhas khengs par bsam la /
mtshams su me tog gi char dang rol mo'i 'bud dkrol bya zhing 'di skad do //
oM ye d+harmA sogs dang /
oM/
bkra shis dam pa dngos grub char 'beb pa //
rgyal ba dgongs brgyud rig 'dzin brda brgyud dang //
gang zag snyan brgyud bla ma'i bkra shis gang //
bkra shis des kyang deng 'dir bde legs shog
/bkra shis dam pa legs dgu 'byung ba yi //
zhi khro rab 'byams yi dam lha tshogs dang //
mkha' 'gro dam can rgya mtsho'i bkra shis gang //
bkra shis des kyang deng 'dir bde legs shog
/bkra shis dam pa phun sum tshogs pa'i dpal //
srid dang zhi ba'i phan bde kun stsol ba //
bla med dkon mchog gsum gyi bkra shis gang //
bkra shis des kyang deng 'dir bde legs shog
/rgyal ba sras bcas bsod nams mthu dag dang //
lha rnams kun gyis legs par bsam pa dang //
gsang sngags rig sngags rnams kyi mthu stobs dang //
bden par smra ba rnams kyi bden tshig gis //
bsod nams ri bo bzhin du brtan pa dang //
brgyud 'dzin nyi zla bzhin du gsal ba dang //
snyan pas nam mkha' bzhin du khyab pa ste //
gsum po des kyang deng 'dir bde legs shog
/bgegs rigs stong phrag brgyad cu zhi ba dang //
mi mthun gnod pa'i rkyen dang bral ba dang //
'dod pa 'grub cing phun sum tshogs pa ste //
bzhi po des kyang deng 'dir bde legs shog
/lo brgya thub cing ston brgya mthong ba dang //
tshe ring nad med bde skyid phun sum tshogs //
theg pa mchog la nges par 'byung ba ste //
lnga po des kyang deng 'dir bde legs shog
/sbyin pa gtong zhing tshul khrims bsrung ba dang //
bzod pa sgom zhing brtson 'grus brtsam pa dang //
mnyam par 'jog cing gnas lugs rtogs pa ste //
drug po des kyang deng 'dir bde legs shog
/'byung po gang dag 'dir ni lhags gyur te //
sa'am 'on te bar snang 'khod kyang rung //
skye rgu rnams la rtag tu byams byed cing //
nyin dang mtshan du chos la spyod par shog
/gnas 'dir nyin mo bde legs mtshan bde legs //
nyi ma'i gung yang bde legs shing //
nyin mtshan rtag tu bde legs pa //
dkon mchog gsum gyi bkra shis shog
/bdag cag yon mchod 'khor dang bcas pa thams cad shin tu dge zhing bkra shis par gyur cig
/oM su pra tiSh+Tha badzrA ya swA hA/
zhes me tog gi char phab bo //
de nas dngos grub kyi rdzas la rol ba ni /
bsang bshos bcad kha ma thal mo bkan pa'i steng du bzung la /
a la la ho /
gangs kyi thigs pa ni nyung nyung 'dra ste mang /
rje yi bka' 'bab ni chung chung 'dra ste che /
mchod sbyin bzang po'i dga' ston ni dngos grub yin tshad kyi rgyur 'tshal bas /
dngos grub chen po bstsal du gsol /
zhes brjod la nye 'khor dang nang mi kun la bsang ras zas sna chang phud bcas tshogs kyi dga' ston chen po bya'o //
'khor 'das kyi mgron rnams mchod pa'i phud rabs chen mo zhes bya ba /
theg pa mchog gi rnal 'byor pa klong chen rab 'byams bzang pos sbyar ba yongs su rdzogs so //
slar yang zhwa pad+ma dbang chen gyi gtsug lag khang gi srung ma'i mchod gsol phud rabs chen mo'i sbyor rjes kyi cho ga rnams kyang bsnan cing shin tu dag par bris pa dge zhing bkra shis par gyur cig
/mang+ga laM///
/
