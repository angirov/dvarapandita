@#//
dpal ye shes kyi mgon po phyag bzhi pa'i mdos chog khams gsum zil gnon zhes bya ba bzhugs //
oM swasti /
dpal ye shes kyi mgon po phyag bzhi pa'i mdos chog khams gsum zil gnon zhes bya ba /
bla ma dpal he ru ka la phyag 'tshal lo //
dkyil 'khor kun gtso che mchog he ru ka
/gdul dka'i 'gro la cher khros nag po che //
bstan srung kun gyi 'khor lo sgyur de la //
gus pas 'dud do bdud sde'i dkyil 'khor choms //
de yang dbang thob cing dam tshig la gnas pa'i sngags pas spyir byang chub sgrub pa'i 'gal rkyen zhi zhing mthun rkyen grub pa'i phyir rdo rje'i chos skyong rnams kyi thugs dam bskang zhing /
rang gi dam tshig nyams chag gso ba dang khyad par phas kyi rbod gtong bzlog cing log 'dren tshar gcod pa sogs kyi don du phrin las mdos kyi rim pa lag tu blang ba la /
dang por yo byad bca' tshul /
bar du mdos kyi cho ga dngos /
mthar drag po'i phrin las sgrub tshul lo //
dang po la spyan gzigs dang spyi'i mchod gtor /
mdos kyi yo byad /
sgos kyi mchod gtor /
skong ba'i rdzas /
drag po'i yo byad bsham pa dang lnga las /
dang po ni /
sgrub khang sogs yid dang mthun pa'i gnas der bla bre yol ba sogs spyan gzigs dang rgyan phreng du mas mdzes par byas pa'i gung gi phyogs la bla ma yi dam dang chos skyong spyi sgos kyi sku brnyan 'bur ma'am thang sku sogs bzhugs su gsol /
de'i mdun du stegs bu mtho ba la bla ma yi dam nas gzhi bdag gi bar gyi gtor ma rnams dang sman raka mchod pa dang bcas pa tshul bzhin bsham mo //
gnyis pa mdos kyi yo byad ni /
de'i mdun ngos kyi sa gzhi stabs bde ba gcig tu mdos zan sogs la bya ba'i tshe zhing ngam gcan gzan gyi pags pa'i khar /
'bru sna'i ngar phye sman sna dang rin po che sna tshogs bsres pa khrag chang gis sbags pa'i ri rab bang rim bzhi pa la /
steng du rnam par rgyal ba'i khang bzang /
'og gi phyir gling bzhi gling phran brgyad mu khyud dang bcas pa la yas stag sogs 'og tu bshad pa bzhin 'god pa yin no //
shing khri la brten nas mdos che bar byed pa'i tshe na gzhi stegs bu gru bzhi khod snyoms par brtsegs pa'am /
med na gzhi der ba byung dang dug khrag sogs kyis chag chag btab pa'i khar thig chen brgyad btab pa'i dbus nas phyogs rer cha mnyam lnga lnga byas pa'i phyir cha de bzhi char byas pa'i bcu bzhi re yod pa'i zur nas zlum skor sum rim dang /
lte ba'i cha gnyis zlum por bskor ba las 'khor lo nag po rtsibs brgyad e zla gam dang bcas pa /
de'i phyi'i bzhi ri rab kyi rim pa ste shar dkar /
lho sngo /
nub dmar /
byang ser /
zur gyi grwa mig rnams sngo /
cha phran bcu bzhi po gser ri rol mtsho ste ser sngo spel mar bya /
khyams bzhi sngon po chu ris can gyi shar du lus 'phags gling zla gam dkar po /
lhor 'dzam gling sog kha sngon po //
nub tu ba lang spyod zlum po dmar po //
byang du sgra mi snyan gru bzhi ser po /
re re yang rang 'dra'i gling phran gnyis gnyis kyis brten pa /
phyi yi zlum skor nang ngam lcags ri dang phyi ma rta gdong gi me rnams tshon gyis bri'o //
de'i kha ri rab kyi zur phyi ma dang mnyam pa'i shing khri bang rim bzhi pa 'jag sog gis g.yogs pa'i phyi rim gyi mdog dang mtshungs pa'i ras kyis dkri /
dbus kyi brub khung du ling+ga dang rtsibs la dmar gtor re 'jog
/khri de'i dbus su bug pa byas la gur nag po rdo rje ris thog gcig gnyis gang rung yod pa'i nang gi srog shing la nam mkha' nag po mgon po'i zhal phyung ba dang /
steng du khyung tshang khebs dang bcas pa thags su bran pa dang rtse mo gsum pa'i mdung dar nag gi ba dan gdugs dang bcas pa gzugs /
zhal nam gyi 'og tu mgon po'i sku gzugs 'bur ma'am bris pa bkod /
de'i phyogs bzhir mthun rdzas mi nag po rta nag la zhon pa chas gos nag po bstar zhing lag na dar mdung thogs pa bzhi /
khyi nag g.yag nag lug nag bya nag rnams bzhi re /
sems glud nam mkha' khong stong nang stong pa mtha' 'ja' ris su byas pa'i rtser bya spu dang bal tshon gnyis la dar bal dpyangs pa bzhi /
lus glud rgyang bu khru tshad rtser bya spu dang bal tshon mgul du yungs dkar gyi gong bu smad du dar gyi ban phun can bzhi /
yul mkhar gyi glud shing gri'i ngos kyi steng du nam mkha' sprin dang nyi zla bar du ri dang yul khyim smad du mtsho bris pa bzhi /
pho glud mda' nag stong dmar bar du tshon ris sgro mde'u dang bcas pa bzhi /
mo glud 'phang khram nas 'byung ba rim brtsegs kyi tshon ris can 'phang lo dang bcas pa bzhi /
rten rdzas bya rog gi rgyal mtshan bzhi /
mdung nag bzhi /
zur bzhi ru mtshon bya khyung bzhi /
gzhan yang bya rigs 'phur dgu /
dpal bshos bzhi rnams mdzes par dgod /
bang rim gnyis par shar du las mgon /
lhor 'bar ma /
nub tu seng gdong /
byang du khyab 'jug rnams kyi sku gzugs dgod /
khyad par gyi mthun rdzas shar du bya rog bzhi /
lhor nal bu'i rgyal mtshan bzhi /
nub tu seng ge bzhi /
byang du stag bzhi /
dmar gyi gtor ma re re /
snying gzugs re re /
thun mong la nam mkha' rgyang bu shing gri mda' khra 'phang khra rgyal mtshan ba dan ru mtshon rnams phyogs re rer gnyis gnyis /
zur bzhi seng ge bzhi gzhan yang gcan gzan che dgu
/bang rim gsum pa'i shar du ging /
lhor gshin rje /
nub tu btsan /
byang du bdud /
mthun rdzas shar du spre'u bzhi /
lhor bya khra /
nub tu spyang ki
/byang du g.yag rog
/dmar gyi gtor ma re re /
snying gzugs re re /
nam mkha' rgyang bu shing gri mda' khra 'phang khra rgyal mtshan ba dan ru mtshon rnams phyogs re rer gsum gsum /
zur bzhir sha ba bzhi /
gzhan yang ri dwags mchong dgu
/bang rim gzhi pa la lha dmag bye ba sogs 'khor tshogs spyi la /
nam mkha' rgyang bu /
shing gri /
mda' khra 'phang khra /
pho gdong /
mo gdong /
bshos bu khrag byugs pa dang snying gzugs rnams phyogs rer bzhi bzhi ste bcu drug
/zur bzhir glang chen bzhi /
gzhan yang go mtshon rgyan phreng rta dril mdzo khal ra lug nor dbyig dar zab sogs dkor nor sna tshogs kyi gzugs bkod /
steng 'og kun tu dar zab ras bal la sogs pa'i rgyan phreng dang zar tshags su bres /
ri rab kyi rtsa ba'i rol mtsho dang po'i zur bzhir chu srin bzhi gzhan yang chu gnas kyi srog chags sna tshogs pas bskor /
rta gdong gi me'i nang ngos su yon bdag gi 'dra glud ngar mi brgya rtsa brgyad /
dmar gyi gtor ma sha khrag gis brgyan pa brgya rtsa brgyad rnams spel mar bkod /
zur bzhir tshon skud rgyang thag bzhi bre /
de dag gi phyi rol gyi bar mtshams rnams su la rdzas lung rdzas 'bru sna gos sna dar zab ras chen sman spos rin chen la sogs pa 'byor tshad bsham mo //
gsum pa sgos kyi mchod gtor ni /
zan glud rnams kyi phyi rol gyi mtshams bzhir me ri 'bar ba bzhi /
pho rgyud dgyes byed rin po che'i snod du gser dang bcas pa'i dza gad kyi phud kyi phud skyems bzhi /
mo rgyud dgyes byed bsgral pa'i rak+tas gang ba'i phor bu bzhi /
gnyis ka dgyes byed 'bru sna'i ngar btags sha sna'i phye ma dang bsres pa khrag chang gis sbrus pa'i bshos bu zur gsum dmar po bzhi dang nag po bzhi sha khrag sogs zas phud sna tshogs pas brgyan /
de rnams mda' rgod sgro dar nag btags pa dang /
yungs dkar gyi gang bu btsugs pa rnams spel mar bkod /
me phreng gi phyi rol gyi dbang ldan du mtshams 'dzin gyi me tog
/shar du khrag gi ar+g+haM/
mer dug khrag gi zhabs bsil /
lhor dbang po lnga'i me tog
/srin por gsur chen gyi spos /
nub tu zhun chen gyi mar me /
rlung du mkhris pa'i dri chab /
byang du sha khrag rus pa'i zhal zas rnams dang /
gzhan yang 'jig rten dang 'jig rten las 'das pa'i gtor ma /
tshogs kyi yo byad thams cad kyang tshang bar bsham /
bzhi pa skong rdzas ni /
phyi rten rta nag g.yag nag lug nag khyi nag la sogs pa rgyan gyis brgyan pa dngos sam /
med na de dag gi tshab dang ri mo sogs bris pas kyang rung /
nang rten zhwa nag gos nag phyag mtshan dur khrod kyi chas gos legs pa /
gsang rten gri snying 'khor lo sogs man ngag las 'byung ba rnams dngos sam bris thang sogs bkram /
sgrub khang gi steng du ru mtshon nag po yang spyan gzigs kyi brdar 'dzugs pa yin no //
lnga pa drag po'i yo byad bsham pa ni /
sgrub pa po'i mdun ngos ha cang mi ring sar brub khung dngos sam bris pa'i nang du dmigs bya'i ling+ga dbang po dod pa khebs kyis bkab pa dang /
snod gnyis su skam thun rlon thun /
phur bu sgrol gri tho ba rnams bkod /
gzhan yang zor rdzas kyi kong bu /
rbab rdo /
mda' zor /
gtor zor mtshe yungs kyis brgyan pa rnams dang /
rol mo sna tshogs g.yab dar /
rdor dril DA ru /
nang mchod thod pa sogs nyer mkho'i yo byad thams cad ma tshang ba med par mthong brgyud kyi lag len bzhin legs par bsham mo //
gnyis pa mdos kyi cho ga dngos la /
bdag gi rnal 'byor dang /
mdun bskyed sgrub mchod /
mdos byin rlabs /
mgron 'gugs pa /
bzhugs su gsol ba /
dam la bzhag pa /
mchod cing bstod pa /
bskang zhing bshags pa /
khyad par mdos kyis bskang ba /
phrin las bcol ba dang bcu las /
dang po bdag gi rnal 'byor ni /
sgrub chen bka' brgyad phur pa la sogs pa'i phrin las sngon 'gro skyabs sems nas gzung ste bzlas pa'i bar tshul bzhin du bya'o //
gnyis pa mdun bskyed sgrub mchod ni 'das gtor 'bul ba nas gzung gzhi bdag gi gtor ma bsngo ba'i bar phrin las dngos grub rol mtsho bzhin rgyas par bya /
gsum pa mdos byin rlabs ni /
mdos kyi yo byad thams cad a mr-itas bsang /
swA b+hA was sbyang /
chos thams cad rang bzhin gyis dag pa'i stong pa nyid du gyur /
stong pa'i ngang las e las mkha' dbyings dag pa'i dbyings su /
yaM las rlung gi dkyil 'khor ljang gu rgya gram /
raM las me'i dkyil 'khor dmar po gru gsum /
baM las chu'i dkyil 'khor dkar po zlum po /
laM las sa'i dkyil 'khor ser po gru bzhi pa rnams brtsegs mar gnas pa'i steng du /
suM las ri bdun rol mtsho gling bzhi gling phran dang bcas pas yongs su bskor ba'i ri rab bang rim bzhi pa shar dkar lho sngo nub dmar byang ser ba rgya khyon tshad med pa brjid cing lhun chags par bsam /
sku rten rnams lhar shes pa ni /
ri rab kyi steng du b+h+rU~M las dur khrod rol pa'i gzhal med khang chen po mtshan nyid thams cad yongs su rdzogs pa /
rgyan thams cad kyis rnam par spras shing 'bar ba'i phreng ba rang 'od 'khrugs pa'i dbus su /
paM las sna tshogs pad+ma'i ze'u 'brur nyi ma dang dgra bgegs kyi gdan la hU~M las rdo rje'i gri gug hU~M gis mtshan pa las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las dpal ye shes kyi mgon po khrag 'thung nag po chen po sku mdog char sprin ltar gnag cing 'jigs su rung ba /
zhal gcig phyag bzhi pa /
thung zhing sbom la gsus khyim che ba /
khro gnyer dang bcas pa'i zhal gdangs shing mche ba drag tu gtsigs pa /
dmar la zlum pa'i spyan gsum sdang mig tu blta ba /
smin ma dang ag tshom dmar ser me lce ltar 'bar zhing 'khrug pa /
phyag dang po gnyis kyis dgra snying gis mtshan pa'i gri gug dang thod khrag steng 'og tu 'dzin pas yum la 'khyud pa /
'og ma gnyis kyis ral gri me 'bar ba dang kha T+wAM ga 'phyar ba /
dbu skra kham nag gyen du brdzes shing /
thod pa skam po lnga'i dbu rgyan dang /
rlon pa khrag 'dzag pa lnga bcu'i do shal can /
rus pa'i rgyan drug dang sbrul gyi chun pos brgyan pa /
dar sna tshogs pa'i cod pan dang /
stag gi pags pa'i sham thabs 'phyang ba /
dpa' zhing mi sdug pa'i cha byad yongs su rdzogs pa /
he ru ka'i cod pan can /
mkha' lding bya khyi ce spyang la sogs pa sprul pa'i pho nya grangs med du spro ba /
zhabs gnyis rgyal po rol pa'i 'dug stangs kyis bzhugs pa'i pang du ma las yum tsaN+Di ka nag mo g.yas gri gug dang g.yon thod khrag yab la stob pa /
gcer bu phyag rgya lnga dang sbrul dang thod pa'i phreng bas spras pa /
gnyis ka'ang drag la rngam pa'i cha lugs can ye shes kyi me 'bar ba'i dbus na bzhugs pa'o //
zhes dang /
bang rim gnyis pa'i shar du hU~M las mgon po bya rog gdong can mthing nag gri gug dang thod khrag 'dzin pa /
mi lpags kyi g.yang gzhi can bya rog la zhon pa /
lhor ru las 'bar ma nag mo rtse gsum dang thun khrag 'phen pa za 'og gi gos can bya rog la zhon pa /
nub tu hU~M las sha za seng gdong mthing nag mdung dang dmar gtor thogs pa dar nag po'i ber gyon nas rta nag la zhon pa /
byang du pa las gza' bdud smug nag mgo bo dgu pa chu srin gyi zhags pa dang ra'i mda' gzhu 'dzin pa sku smad sbrul du 'khyil ba /
zhes dang /
bang rim gsum pa'i shar du ra las tshangs pa dkar po dar mdung dang mtshon cha'i 'khor lo bskor ba rta dkar la zhon pa /
lhor ya las gshin rje dmar nag spu gri dang zhags pa 'dzin pa ra dmar la zhon pa /
nub tu tsa las rdo rje legs pa sngon po rdo rje dang dgra snying 'dzin pa gdong lnga la zhon pa /
byang du du las gnod sbyin nag po ber ka dang dgra snying khyer ba bdud rta la zhon pa'o //
de thams cad kyang khro zhing gtum pa mi sdug pa'i gzugs can /
thod skam lnga'i cod pan dang /
khrag 'dzag pa'i mgo bo'i do shal rgyu ma'i ga sha la sogs pa dur khrod kyi chas sna tshogs kyis brgyan pa'o //
zhes dang /
gzhan yang de dag gi 'khor du nag po stong sha za 'bum ma mo bye ba gnod sbyin khri sngags bdag sde dpon sum cu dregs pa lha ma srin sde brgyad /
dpal mgon bdun cu rtsa lnga sogs dam can rgya mtsho'i dmag tshogs rngams shing 'jigs pa bsam gyis mi khyab pas sa gzhi bar snang nam mkha'i dbyings thams cad yongs su gang ba /
thams cad kyang sgrub pa po'i re 'dod tshul bzhin du skong bar mdzad pa'o //
mchod gtor skong rdzas rnams 'dod yon du shes pa ni /
gnas khang dur khrod drag po'i zhing khams bsam gyis mi khyab par phyi nang gsang ba'i mchod pa spyan gzigs mthun rdzas rten rdzas skong rdzas la sogs thams cad /
srid zhi'i 'dod yon gyi rnam pa mkho dgu tshang ba bzang dgus 'byor pa mdzes dgus brgyan pa ngo bo ye shes sgyu ma'i rang bzhin bde ba'i rnam pa thams cad par 'char bas nam mkha'i khams gang bar gyur /
mda' mdung ral gri sogs mtshon char shes pa ni /
ral gri phur pa thun rdzas la sogs pa rnams rno ba'i ngar dang gdug pa'i dbal dang ldan pas dgra bo'i lus srog 'dral ba la thogs pa med pa'i nus pa spu gri reg chod kyi so lta bur gyur /
de ltar shes pa gsum gyi mchod rdzas rnams sngags drug phyag drug gi byin gyis brlab pa ni /
thal mo khong stong du sbyar la /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
zhes chos nyid rnam dag gi sngags rgyas shin tu dag par bsam mo //
sor mo rtse sprad pa'i tshig zur bcag pa sgrom bu lta bur bcas la /
na maHsarba ta thA ga te b+h+yo bi shwa mu khe b+h+yaH
sarba thA khaM ut+ga te s+pha ra Na i maM ga ga na khaM swA hA/
zhes nam mkha' mdzod kyi sngags rgyas longs spyod rgya cher spel bar bsam /
thal mo phyir bskyed mthe bong bsnol ba kha phye la /
oM badzra a mr-ita kuN+Da lI ha na ha na hU~M phaT/
ces bdud rtsi thab sbyor gyi sngags rgyas longs spyod rnams 'dod yon gyi bdud rtsi dug lnga'i gsos su gang bar bsam mo //
lag g.yas rdo rje khu tshur bcangs pa'i mdzub mo bsgreng ste /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
zhes rgya chen shugs ldan gyi sngags rgyas mgron rnams ci 'dod pa'i mchod rdzas nam mkha' gang bar bsam mo //
g.yas rdo rje'i khu tshur bcangs pa snying gar bstan g.yon mchog sbyin byas la /
oM dz+nyA na a wa lo ki te /
sa man+ta s+pha ra Na rasmi b+ha wa sa ma ya ma hA ma Ni du ru du ru hri da ya dz+wa ni hU~M/
zhes ye shes skar mda'i sngags rgyas mchod sbyin gyi gnas thams cad la pham rgyal med par thob par bsam mo //
thal mo khong stong sor mo nang du bsnol ba'i rting pa gnyis sprad la /
na maHsa man+ta bud+d+ha naM gra he shwa ra pra b+ha dz+yo ti ni ma hA sa ma ya swA hA/
zhes dbang bsgyur 'khor lo'i sngags rgyas mgron rnams bdag gi sdong grogs ci dgos byed par bsam /
zhes sngags rgya rnams lan bdun byas la /
na mo /
bdag gi bsam pa'i stobs dang ni //
de bzhin gshegs pa'i byin stobs dang //
chos kyi dbyings kyi stobs rnams kyis //
don rnams gang dag bsam pa kun //
de dag thams cad ci rigs pa //
thogs pa med par 'byung gyur cig
/ces bden pa'i stobs brjod byin gyis brlab par bya'o //
bzhi pa mgron 'gugs pa ni /
rang gi snying ga'i hU~M las 'od zer lcags kyu'i rnam pa can glog 'khyugs pa ltar 'phros pas dpal ye shes kyi mgon po phyag bzhi pa lcam dral bka' sdod 'khor dang bcas pa thams cad /
rang bzhin chos kyi dbyings las sgyu 'phrul gyi rol pa zhi khro'i nyams du mar 'char ba rnam 'phrul bsam gyis mi khyab pa'i bkod pa chen pos mdun gyi nam mkhar badzra sa mA dzaH
sbyar ba'i spos bsreg cing dar nag gis g.yab rol mo dbyangs dang bcas pas /
hU~M/
dad pa dang ni dam tshig gis //
tshur gshegs tshur gshegs nag po che //
dpal ldan mgon po 'khor dang bcas //
mdos la spyan 'dren gshegs su gsol /
khyod ni yang dag don gyi phyir //
dbyings nas gshegs bzhud mi mnga' yang //
'jig rten pa dang mthun 'jug phyir //
phyag dang zhabs gnyis bsil mdzod la //
'bar ba'i skur ston 'khor dang bcas //
mtshan nas bos so da tshur byon //
dpal chen khrag 'thung nag po che //
bdud 'dul 'jigs byed phyag bzhi pa //
yum chen ma mo tsaN+Di ka
/las mgon 'bar ba seng ge'i gdong /
khyab 'jug tshangs pa gshin rje btsan //
gnod sbyin gdug pa'i 'khor tshogs bcas //
thams cad mdos la spyan 'dren no //
dbyangs snyan rol mo'i sgra chen pos //
bos so chos skyong snyan ma sra //
gsur chen spos dang hasti yis //
g.yab bo bstan srung spyan ma brtul //
dad pa dang ni dam tshig gis //
bsgrub bo mgon po gong ma g.yel //
sngon gyi zhal bzhes dam bcas bzhin //
phrin las bsgrub phyir gshegs su gsol //
oM shrI ma hA kA la sa pa ri wA ra e h+ye hi badzra sa mA dzaH
zhes rol mo'i sgra drag po dang bcas pas spyan drangs /
lnga pa bzhugs su gsol ba ni /
hU~M/
dpal ldan mgon po mthu chen gtso //
nag po stong dang sha za 'bum //
srid pa'i ma mo bye ba'i 'khor //
lha srin sde brgyad tshogs dang bcas //
'dir gshegs 'bar ba'i gdan la bzhugs //
ma hA kA la sa ma ya tiSh+Tha lhan /
dzaHhU~M baM hoH
zhes gnyis su med par thim par bsam /
drug pa dam bzhag ni /
bdag lha'i snyems pa brtan pos mgon po 'khor bcas kyi spyi bor rdo rje bzhag la dam chu byin par mos te /
kye /
gson cig dpal ldan nag po che //
bdag ni rnal 'byor dam tshig can //
dam la gnas shing lha la phreng /
khyed rnams drag shul mi bzad pa //
kun bzang khrag 'thung he ru kas //
dbang bskur spyi bor rdo rje bzhag
/dam tshig bdud rtsi ljags la bstim //
chad tho gnyan po thugs la gdams //
de phyir srung ma dam tshig can //
sngon tshe dpal chen spyan snga ru //
sangs rgyas bstan pa bsrung ba dang //
bdud dpung dgra bgegs tshar gcod cing //
rnal 'byor re 'dod bskang ngo zhes //
dam bcas ma g.yel phrin las mdzod //
gal te dam las 'da' srid na //
dus gsum rgyal ba'i bka'i chad pas //
'khor bcas brlag par gdon mi za //
de bas dam srungs phrin las mdzod //
oM badzra sa ma ya rak+Shan+tu pany+tsa a mr-ite u da ka Tha Tha Tha hU~M/
zhes dam la bzhag pas ci bsgo ba'i las thams cad bsgrub cing bka' nod par bsam /
bdun pa mchod bstod ni /
phyi nang gsang ba sman rag gtor ma bstod pa'i mchod pa dang bcas pa phrin las dngos grub rol mtsho bzhin bya'o //
brgyad pa skong bshags ni /
phrin las gzhung bzhin las khyad par nyams chag bskang ba'i ched du dmigs pa'i tshe ni ye shes sku mchog rtsa ltung bcu bzhi yi ge brgya pa sogs kyang mang du 'don /
dgu pa mdos dngos su gsal ba la bzhi las /
dang po lha so so'i rabs brjod de 'bul ba ni /
hU~M/
dpal ldan mgon po nag po ni //
chos kyi dbyings nas bskyod pa'i tshe //
'jig rten khams su byon nas kyang //
dgra bgegs bdud dpung 'dul bar mdzad //
sprul pa'i pho nya grangs med 'gyed //
sku la dur khrod chas brgyad gsol //
phyag bzhi 'jigs pa'i mtshon cha thogs //
bsil ba tshal gyi dur khrod nas //
'jigs su rung ba'i bskal pa'i me //
dmar nag me yi klong dkyil na //
keng rus brtsegs pa'i khri la bzhugs //
ha ha zhes sgrog 'jigs par byed //
gtsug lag khang gi srung ma mdzad //
'dir gshegs bka' yi mdos longs shig
/rnal 'byor dam tshig nyams chag bskang //
bdud rtsi sman dang dmar chen khrag
/zhun mar mdangs ldan ba liM ta //
mkha' lding bya nag rta mchog dang //
g.yag lug khyi nag 'bum phrag tshogs //
nam mkha' rgyang bu ral gri dang /
kha T+wAM mda' 'phang rgyal mtshan bsgreng //
ba dan gdugs dang ru mtshon gyis //
mgon po yab yum thugs dam bskang //
nyams chag thams cad skong gyur cig
/hU~M/
bsil ba tshal gyi dur khrod nas //
las kyi mgon po bya rog gdong //
zhal gcig phyag gnyis bya rog zhon //
sku mdog mthing nag 'jigs pa'i gzugs //
zhing chen lpags pa'i g.yang gzhi gsol /
khrag 'dzag mi mgo'i do shal 'phyang //
phyag g.yas gri gug dgra srog gcod //
g.yon pas b+hany+dza khrag bkang gsol //
mchu sder rnon pos dgra snying 'byin //
chibs su mgyogs byed bya rog bcibs //
'khor du las byed 'bum gyis bskor //
sngon tshe khrag 'thung spyan snga ru /
khas blangs dam bcas ji bzhin du //
sangs rgyas bstan pa srung 'tshal lo //
rnal 'byor yongs kyi dgra bla mdzod //
ha ha zhes sgrog 'jigs par byed //
ma rungs kun 'dul mthu rtsal can /
khyod kyi thugs dam bskang ba ni //
dmar chen gtor ma bdud rtsi sman //
dza gad chang dang rak+ta'i skyems //
sha chen bdug spos bya rog stong //
nam mkha' rgyang bu ral gri mdung //
mda' 'phang dpal bshos mar me yis //
las mgon 'khor bcas thugs dam bskang //
nyams chag thams cad skong gyur cig
/hU~M/
so sa gling gi dur khrod nas //
'bar ma nag mo sku skyod cig
/zhal gcig phyag gnyis sku mdog nag
/spyan gsum dmar po dgra la gzir //
ral pa kham nag mun ltar gtibs //
phyag g.yas rtse gsum dgra snying bsnun //
g.yon pas thun khrag nad yams 'beb //
re lde nag po'i na bza' gsol //
chibs su mgyogs byed bya rog bcibs //
'khor du mkha' 'gro 'bum gyis bskor //
bdud dang srin po las la 'gyed //
gsod dang gcod la rtag tu brtson /
khyed kyi thugs dam skong ba ni //
dmar chen gtor ma bdud rtsi sman //
dza gad chang dang rak+ta'i skyems //
nal bu'i rgyal mtshan tshil chen spos //
nam mkha' rgyang bu ral gri mdung //
mda' 'phang dpal bshos mar me yis //
'bar ma 'khor bcas thugs dam bskang //
nyams chag thams cad skong gyur cig
/hU~M/
bsad khrag 'khyil ba'i rba klong nas //
nag po khrag 'thung 'jigs pa'i gzugs //
sku mdog nag po mi bsrun pa //
dar nag ber chen sku la gsol //
g.yas pas ru dar bdud dmag g.yob //
g.yon pas thod par dmar gtor khyer //
dam can pho mo sprin ltar sdud //
chibs su bdud rta rlung shugs bcibs //
g.yu ral seng chung skar ltar 'gyed //
baM ro pho mo spyi tshugs 'gro
/rkang pas dmar gtor dgra la 'phen //
mi bsrun drag po dgra bgegs 'dul /
khyed kyi thugs dam skong ba ni //
dmar chen gtor ma bdud rtsi sman //
dza gad chang dang rak+ta'i skyems //
sha chen bdug spos seng ge 'bum //
nam mkha' rgyang bu ral gri mdung //
mda' 'phang dpal bshos mar me yis //
seng gdong 'khor bcas thugs dam bskang //
nyams chag thams cad skong gyur cig
/hU~M/
phyogs bcu nam mkha'i dkyil yangs nas //
'jigs byed chen po mi bsrun pa //
sku mdog dud ka 'bar ba la //
ro stod srin po ro smad sbrul //
mgo lus med par mig gis gang //
chu srin zhags pa mda' gzhu 'dzin //
sa chu me rlung dkrugs pa yis //
dam nyams dgra bo dmyal thag chod /
khyed kyi thugs dam skong ba ni //
sha khrag til dang 'o ma'i bcud //
bdud rtsi dza gad rak+ta dmar //
sha chen bdug spos tsa ra 'bum //
nam mkha' rgyang bu ral gri mdung //
mda' 'phang dpal bshos mar me yis //
gza' bdud 'khor bcas thugs dam bskang //
nyams chag thams cad skong gyur cig
/hU~M/
shar gyi phyogs nas gshegs pa ni //
sgrol ging chen po mthu bo che //
tshangs pa dung gi thor tshugs can //
dkar po zhal gcig phyag gnyis pa //
g.yas pas dar mdung dgra la 'debs //
g.yon pas mtshon cha'i 'khor lo bskor //
dar dkar ral ka sku la gsol //
chibs su rta dkar ze dmar bcibs //
stag ral g.yas la gzig shub g.yon /
khyed kyi thugs dam rgyud bskul gyis //
rgyal po'i dmag tshogs thugs dam bskang //
gser skyems bshos bu bdud rtsi chang //
rak+ta tshil gsur spre 'u 'bum //
nam mkha' rgyang bu ral gri mdung //
mda' 'phang dpal bshos zhun mar gyis //
rgyal po'i dmag tshogs thugs dam bskang //
dam bskangs bcol pa'i phrin las mdzod //
hU~M/
lho yi phyogs nas gshegs pa ni //
sgrol ging chen po mthu bo che //
gshin rje dmar po 'gong po'i rje //
dmar po zhal gcig phyag gnyis pa //
spu gri g.yas la btsan zhags g.yon //
rgyab tu bse phub dmar po khur //
chibs su ra dmar rlung shugs bcibs //
steng na bse yi bya khra lding /
khyed kyi thugs dam rgyud bskul gyis //
gshin rje'i dmag tshogs thugs dam bskang //
snying sna'i gtor ma bdud rtsi chang //
rak+ta tshil gsur bya khra 'bum //
nam mkha' rgyang bu ral gri mdung //
mda' 'phang dpal bshos mar me yis //
gshin rje'i dmag tshogs thugs dam bskang //
dam bskangs bcol pa'i phrin las mdzod //
hU~M/
nub kyi phyogs nas gshegs pa ni //
nub phyogs sgrol ging mthu bo che //
btsan gyi rgyal po rdzu 'phrul can //
sngo nag zhal gcig phyag gnyis pa //
rdo rje g.yas la dgra snying g.yon //
sku la za 'og ber chen gsol //
chibs su seng ge mgo sngon bcibs /
khyed kyi thugs dam rgyud bskul gyis //
btsan gyi dmag tshogs thugs dam bskang //
bshos bu sha khrag bdud rtsi chang //
rak+ta tshil gsur spyang ki 'bum //
nam mkha' rgyang bu ral gri mdung //
mda' 'phang dpal bshos mar me yis //
btsan gyi dmag tshogs thugs dam bskang //
dam bskangs bcol pa'i phrin las mdzod //
hU~M/
byang gi phyogs nas gshegs pa ni //
byang phyogs sgrol ging mthu bo che //
gnod sbyin lcags kyi ber ka can //
nag po zhal gcig phyag gnyis pa //
lcags ber g.yas la dgra snying g.yon //
sku la dar nag ber slog gsol //
chibs su bdud rta nag po bcibs //
bdud kyi khram kha dgra la 'gyed /
khyed kyi thugs dam rgyud bskul gyis //
gnod sbyin dmag tshogs thugs dam bskang //
bya dmar sha khrag bdud rtsi chang //
rak+ta gsur chen g.yag rgod 'bum //
nam mkha' rgyang bu ral gri mdung //
mda' 'phang dpal bshos mar me yis //
gnod sbyin dmag tshogs thugs dam bskang //
dam bskangs bcol pa'i phrin las mdzod //
gnyis pa brten pa'i dam rdzas su dmigs te 'bul ba ni /
hU~M/
chos dbyings 'gyur ba med pa'i dbyings //
pha mtha' brdal ba'i mkha' klong du //
rgya gram rlung gi dkyil 'khor chags //
me dkyil gru gsum dmar po 'bar //
chu dkyil dkar po zlum zhing 'khyil //
sa dkyil gru bzhi gser gyi mdog
/rim par brtsegs pa 'og gzhir brdal //
de steng char gyi chu gter byung //
rlung gis bsrubs pas ri rab sogs //
'khor yug chen po'i 'jig rten chags //
lhun po rin chen bzhi'i rang bzhin //
shar phyogs dkar po rin chen shel //
lho ni mthon mthing bai DUr+Ya //
nub phyogs pad+ma rA ga ste //
byang ni'adzam bu chu bo'i gser //
kun kyang rang rang mdog tu 'tsher //
chur nub phyed 'phags dpag tshad ni //
brgyad khrir mnyam pa'i bang rim bzhi //
rtse mo lcog brgyad de dbus na //
lha yi grong khyer lta na sdug
/phyogs mtshams tshal bzhi yongs 'dus dang //
bar ni yid 'ong sman gyi ljongs //
dpag bsam shing gi nags tshal chags //
bang rim sde bzhi rtag myos dang //
phreng thogs gzhong thogs chur nub gseng //
lha min rnams kyi yul khams yin //
ri rab rtsa ba'i phyi rol du //
gser ri bdun dang rol mtsho bdun //
spel mar gnas pas yongs su bskor /
khor yug rgya mtsho chen po'i steng //
lus 'phags zla gam dung ltar dkar //
lus dang lus 'phags dag gis mdzes //
'dzam gling sog kha bai DUr+Ya //
rnga yab dang ni rnga yab gzhan //
ba lang spyod ni dmar zhing zlum //
g.yo ldan dang ni lam mchog 'gro
/sgra mi snyan ser gru bzhi ste //
sgra mi snyan dang de yi zla //
phyi rol lcags ri 'khor yug dang //
rta gdong me yi rwa bas bskor //
mdor na dmyal ba'i grong khyer nas //
gzugs khams 'og min dag gi bar /
khams gsum 'jig rten chen po'i zhing //
snod bcud rten dang brten pa sogs //
'gro ba so so'i spyod yul gyi //
mkho dgu'i 'dod yon 'byor pa'i tshogs //
mang po bsam gyis mi khyab pas //
yongs su gang ba'i ngo mtshar 'phrul //
de 'dra'i 'jig rten khams chen po //
dam can rgya mtsho'i tshogs la 'bul //
thugs dam bskang phyir bzhes su gsol //
hU~M/
ri rab chen po'i rtse mo nas //
rngam brjid drag po'i gzhal med khang //
gdug pa gshin rje'i grong khyer la //
drag po'i pho brang nyams zhugs pa //
sku gzugs sngags byang phyag rgya sogs //
dgyes pa'i bla rdo ci yang 'tshogs //
chos skyong dam can mthun pa'i rten //
bzhed pa ji bzhin gus 'bul na //
mi 'bral rten du bzhes su gsol //
de steng mthing nag rdo rje'i gur //
rnam par bkra ba'i 'ja' ris can //
rtse mor 'dab bzang spu sdug dang //
dbang po'i gzhu 'dra'i dar tshon gyi //
cod pan lhab lhub g.yo ba can //
rtse gsum 'bar ba'i ru mtshon ni //
mthing nag bdud las rgyal ba'i brdar //
srid pa'i rtse mor snyegs par bsgrengs //
bang rim dang po'i phyogs bzhi na //
mi nag gtum po bdud rta zhon //
nga ro'i gad mos sa gsum g.yo /
khyi nag dom bu 'khang zhing za //
g.yag rgod ngar zhing bya nag lding //
rwa bzhi 'khyil ba'i lug nag sogs //
grangs med mdzes pa'i rgyan cha can //
mthun pa'i dam rdzas nyid du 'bul //
nam mkha' sems rten rgyang bu lus //
pho rten mda' khra mo rten 'phang //
shing gri yul mkhar ri mo can //
nal bu'i rgyal mtshan mdung thung dang //
ru mtshon dpal bshos tsit+ta snying //
mkha' lding khyung dang rgod gong mo //
bya nag rma bya ne tso dang //
pu shud kyung ka khyim bya dang //
ngang pa la sogs 'phur dgu'i bya //
grangs med nam mkha' gang ba dang //
gzhan yang dgyes pa'i dam rdzas ni //
mtho de srid pa'i rtse mor snyegs //
dma' de rgya mtsho'i gting du khyab //
rgya che phyogs kyi 'khor lo brdal //
dpal ldan mgon po yab yum la //
gus pa'i blo yis 'bul lags na //
rnal 'byor dam tshig nyams chag bskang //
bcol pa'i phrin las grub par mdzod //
hU~M/
bang rim gnyis pa'i phyogs bzhi na //
dpal ldan rdo rje srin po yi //
sku yi phyag rgya rol pa las //
las mdzad nag po bya rog gdong //
ma 'gags gsung gi rol pa'i rtsal //
dpal ldan ma mo 'bar ma'i gdong //
thugs kyi sgyu ma chen po'i 'phrul /
khyab 'jug chen po rA hu la //
phrin las drag rtsal kun gyi bdag
/sha za nag po seng ge'i gdong //
'khor bcas mthun pa'i dam rdzas ni //
bya rog nal bu'i rgyal mtshan dang //
gdong lnga kham nag tsa ra 'bum //
dmar gtor dgra bo'i tsit+ta snying //
nam mkha' sems rten rgyang bu lus //
pho rten mda' khra mo rten 'phang //
shing gri yul mkhar ri mo can //
rgyal mtshan ba dan ru mtshon dang //
gdong lnga pa dang stag gzig gung //
wa spyang gdong dmar spre 'u dang //
dom dred la sogs gcan gzan rigs //
dpa' gtum rtsal chen che dgu'i tshogs //
grangs med khor yug gang ba dang //
gzhan yang dgyes pa'i dam rdzas ni //
rang rang thugs la ci bzhed pa //
de ltar 'char ba'i 'dod yon rnams //
las mdzad bka' sdod bzhi la 'bul //
rnal 'byor dam tshig nyams chag bskangs //
bcol pa'i phrin las grub par mdzod //
hU~M/
bang rim gsum pa'i phyogs bzhi na //
tshangs pa gshin rje btsan gyi rje //
gnod sbyin sgrol ging ging chen bzhi //
'khor bcas mthun pa'i dam rdzas ni //
rtsal chen spre 'u bya khra dang //
spyang ki g.yag rgod gtum brjid can //
dmar gtor dgra bo'i tsit+ta dang //
nam mkha' sems rten rgyang bu lus //
pho rten mda' khra mo rten 'phang //
shing gri yul mkhar ri mo can //
rgyal mtshan ba dan ru mtshon dang //
sha rkyang gna' ba dgo ba gnyan //
gla ba gtsod dang ri bong sogs //
ri dwags mchong dgu'i tshogs mang pos //
sa gzhi dog por byas pa dang //
gzhan yang dgyes pa'i dam rdzas ni //
'jig rten gsum gyi 'dod yon rdzas //
mi zad nam mkha'i mdzod lta bu //
bka' sdod sgrol ging bzhi la 'bul //
rnal 'byor dam tshig nyams chag bskangs //
bcol pa'i phrin las grub par mdzod //
hU~M/
bang rim bzhi pa'i ngos bzhi na //
bka' sdod pho nya'i tshogs rnams dang //
gzhan yang mthun pa'i dam rdzas ni //
nam mkha' 'ja' ris sems kyi rten //
rgyang bu rim gsum lus kyi rten //
shing gri yul mkhar longs spyod rten //
pho rten mda' khra pho gdong mdzes //
mo rten 'phang khra mo gdong mdzes //
dmar po'i tsit+ta 'dod yon rdzas //
glang chen thal dkar mche ba drug
/dpa' bo'i chas gos go khrab dang //
rno ngar mtshon dang rin chen rgyan //
sga srab mdzes pa'i rta dril mdzo //
rngam brjid nor dbyig khal ldan dang //
dbang po'i gzhu 'dra'i za 'og dang //
glang chen mi dang stag gzig gi
/g.yang gzhi'i tshogs dang 'bru sman bcud //
rol mtsho chu srin rus sbal nya //
dung dang nya lcibs klu chen brgyad //
rin chen du ma'i gter dang bcas /
khor yug gling bzhi gling phran la //
'gro ba so so'i mnga' ris dang //
longs spyod mkho dgu'i 'byor par ldan //
de lta'i 'jig rten khams chen po //
bye ba grangs med bsam 'das pa //
ngo mtshar bkod pa'i zhing chen po //
brtan g.yo'i dngos po kun tshang ba //
dpal ldan khrag 'thung nag po che //
legs ldan rdo rje srin po dang //
ma gcig tsaN+Di nag mo 'bum //
las mkhan dregs pa sde bzhi dang //
bka' sdod ging bzhi pho nyar bcas //
'khor dang bcas la bdag 'bul gyis //
dgyes pa chen por bzhes nas kyang //
rnal 'byor dam tshig nyams chag bskangs //
bcol pa'i phrin las grub par mdzod //
gsum pa mchod pa'i rdzas su 'bul ba ni /
hU~M/
bskang ngo gsol lo thugs dam can //
dpal ldan mgon po yab yum dang //
bka' sdod pho nya dregs pa brgyad //
'khor tshogs pho nyar bcas pa la //
dgyes pa'i mchod pa 'bul ba ni //
dgra bo'i snying khrag bskyil ba'i mtsho //
dgyes pa'i mchod yon chen por sbreng //
dug khrag mi bzad ngad pa can //
zhabs bkru'i dag byed rdzing bu bcas //
dbang po lnga sogs me tog phreng //
dmar zlum spyan gyi gzigs mor che //
sha chen bsregs pa'i dud pa'i sprin //
yongs 'dus dri bzang nyid du 'thul //
tshil zhun sbyar ba'i me yi 'od //
dus mtha'i zhugs kyi phung por 'bar //
mkhris chen gang+gA'i chu bo'i rgyun //
sim pa skyed pa'i byug par bya //
sha khrag rus pa'i bde chen dpyid //
ljags kyi bdud rtsi'i mchog gyur la //
rkang chen dung sogs rol mo'i sgras //
sa chen rir bcas g.yo ba bzhin //
gzhan yang gzugs sgra dri ro sogs //
'dod pa'i yon tan rnam pa lnga //
rgyal srid bdun dang bkra shis kyi //
rtags rdzas sgeg sogs lha mo'i tshogs //
ngo mtshar kun bzang mchod sprin gyis //
rab 'byams nam mkha'i khams bkang nas //
'bul lo dgyes par bzhes su gsol //
hU~M/
'bru bcud dpa' bo myos pa'i chang //
rin thang med pa'i gser dang sbyar //
nyon mongs gdung ba sel ba'i bcud //
ngo mtshar mchog gi bdud rtsi 'di //
pho rgyud dam can mnyes phyir 'bul //
tshims par bzhes nas phrin las mdzod //
hU~M/
dgra bo bsgral pa'i snying khrag dang //
shes rab mkha' dbyings rang byung mtshal //
mthun par sbyar ba'i dmar chen po //
rgya mtshor bskyil ba'i zhal skyems 'di //
mo rgyud dam can mnyes phyir 'bul //
tshims par bzhes nas phrin las mdzod //
hU~M/
sha chen sman spos 'bru nag phye //
rak+tas bran pa'i bshos bu ni //
dmar nag dgung sngon dbyings su sleb //
'dod yon bdud rtsi'i gtor ma 'di //
thun mong mchod pa mchog tu 'bul //
tshims par bzhes nas phrin las mdzod //
hU~M/
rtsi bcud snying po 'bru mar dang //
dgra bo bsgral pa'i rkang zhag tshil //
zhun du byas nas sbar ba'i me //
'jig rten 'das dang ma 'das pa'i //
mgron rnams srid pa mdos kyi rdzas //
gzigs pa'i gsal byed nyid du 'bul //
bzhi pa glud rdzas su 'bul ba ni /
hU~M/
sngon tshe bod yul rgyal khams su //
btsad po khri srong lde'u btsan gyis //
dpal gyi bsam yas bzhengs pa'i tshe //
bod kyi lha 'dre gdug pas gnod //
slob dpon pad+ma 'byung gnas kyis //
so so'i mthun rdzas bzhed pa'i dkor //
yas dang thags su bkod cing bshams //
sngags dang phyag rgyas byin gyis brlabs //
bden pa'i smrang gis bkrol te bshad //
lha srin thams cad tshims shing mgu //
rang rtags srog gi snying po phul //
rgyal khams bde zhing chos khrims dar //
mnga' bdag rgyal po'i bzhed pa grub //
de ring rgyu sbyor yon bdag la //
snang srid lha 'dre'i za kha zug
/mi mthun rkyen dang 'tshe ba byung //
rig 'dzin sngags 'chang bdag nyid kyis //
dregs pa so so'i mthun pa'i rdzas //
'bad pas bsgrubs te mdos yas bkod //
ting 'dzin phyag rgyas cher bskyed cing //
bden pa'i smrang gis 'grol lags kyis //
thams cad gsan cing dgongs su gsol //
kyai /
rin chen 'bru yi ngar phye la //
gtsang ma'i chab kyis sbrus pa'i glud //
nam mkha'i sems la zho sha'i snying //
dung gi rus la bse yi sha
/mtshal gyi khrag la me yi drod //
rlung gi dbugs la chu yi khams //
zer mo'i skra la mu tig klad //
lung thang mig la mo khab sna //
mgron bu'i so la le brgan lce //
lcags zangs rkang pa gser g.yu'i lag
/ngar gyi lus la dkor cha'i rgyan //
gzugs mdzes yid 'phrog lta na sdug
/smra mkhas ngag 'jam kyu ru ru //
sems kyi rtog dpyod gsal zhing bkra
/bla tshe srog dbugs ngag dang ldan //
phung khams skye mched ma lus tshang //
yon bdag gos dang rgyan bkod pas //
rnam bkra'i gos bzang lhubs se lhub //
rin chen rgyan cha khro lo lo /
khyu mchog 'gros su lams se lam //
mi 'dzad nor gyi bang mdzod ldan //
'di 'dra'i glud bzang ngo mtshar can //
dpal ldan mgon po lcam dral nas //
bka' sdod pho nya yan chad kyi //
snang srid dregs pa yongs la 'bul //
mi las glud dga' bzhes su gsol //
rig 'dzin rdo rje slob dpon dang //
sngags 'chang bdag cag mched lcam dral //
rgyu sbyor yon bdag pho mo dang //
yul mkhar longs spyod kun gyi glud //
'di bzhes tshims shing dgyes nas kyang //
gnod pa'i bsam sbyor ngan pa sgyur //
sho dang byang dmar dkyus nas thon //
bzung pa thongs la bcings pa khrol //
nad kha chod la rims kha sgyur //
chag che nyam nga zhi ba dang //
dus min 'chi ba'i rkyen rnams zlog
/mthun pa'i dngos grub ma lus stsol //
dkor nor gzhan rnams 'bul ba ni /
hU~M/
bdag nyid de bzhin nyid kyi mdangs //
lhun grub 'char sgor cir yang snang //
dri med me long gzugs brnyan bzhin //
gang bzhed de ngor cir yang 'char //
de bzhin 'dzad med nam mkha'i mdzod //
dgos 'dod 'byung ba'i rin chen gter //
nam mkha' khong stong 'ja' ris bkra
/kun khyab sems nyid stong pa'i glud //
rgyang bu spu bzang g.yung bal gyis //
rim gsum bkris pa lus kyi glud //
shing grir dgung sngon gza' skar yul //
chu ris bris pa yul mkhar glud //
smyug rgod sgro gsum mde 'u ldan //
pho gdong brjid pa pho yi glud //
shing gi 'phang lo 'ja' tshon ris //
mo gdong mdzes pa mo yi glud //
rnam bkra'i dar zab pany+tsa li //
'jam mdzes pags pa gos kyi glud //
dkor nor rnam pa sna tshogs pa //
bang mdzod nor gyi glud la sogs //
mthun pa'i glud rdzas sna tshogs 'bul //
chag che nyam nga zhi bar mdzod //
gzhan yang mthun pa'i longs spyod ni //
gser dngul rin chen nor dbyig dang //
sra ba'i go dang rno ba'i mtshon //
'jam mnyen dar zab pags pa'i rigs //
rta drel mdzo khal 'bru sna'i tshogs //
ja dkar mar thud bu ram sbrang //
shing thog sha chang snam ras dang //
btsod zhun rgya skyegs sman dang spos //
'dab chags gcan gzan ri dwags sogs //
'jig rten khams kyi dkor nor dang //
longs spyod ming du chags pa kun //
tshang bar bdag gis 'bul lags na //
so sor mthun pa'i rdzas su bzhes //
bdag dang rgyu sbyor yon bdag gi
/'gal rkyen sol la mthun rkyen sgrubs //
'dod pa'i las 'bras mchis par mdzod //
bcu pa phrin las gsol ba ni /
hU~M/
rgyal ba'i bstan srung rdo rje nag po che //
lcam dral bka' sdod 'khor dang bcas rnams la //
phrin las rab 'byams gsol dang bskul ba'i phyir //
mchod sprin rgya mtsho bstabs pas dgyes gyur te //
kun bzang he ru ka dpal dpa' bo che //
dkyil 'khor rgya mtsho'i khyab bdag pad+ma 'byung //
mchog gi sa brnyes rdo rje'i rig 'dzin tshogs //
rim par byon pa'i rtsa brgyud bla ma yis //
rgyud gsum dam can dregs pa'i dpung tshogs rnams //
phyi nang gsang ba'i 'dod yon rgya mtshos mchod //
bsten cing bsgrubs nas dbang bskur dam bzhag pa'i //
zhal bzhes thugs dam g.yel bar ma mdzad par //
srid zhi'i phun sum tshogs kun 'byung ba'i gzhi //
rgyal ba'i bstan pa phyogs bcur rgyas pa dang //
de tshul lung rtogs bshad sgrub kyis 'tsho ba'i //
bstan 'dzin yar ngo'i zla ltar 'phel bar mdzod //
mkha' mnyam 'gro ba'i nyer 'tshe kun zhi zhing //
dge bcu'i 'byor pa rgya mtshos 'tsho ba dang //
'jig rten khams kyi snod bcud legs tshogs kun //
rab 'phel rdzogs ldan dpal gyis mtho bar mdzod /
khyad par rnal 'byor bdag cag 'khor bcas kyi //
nad gdon bgegs dang bar du gcod pa sogs //
phyi nang mi mthun rgud pa kun zhi zhing //
bdud sde'i g.yul las rnam par rgyal bar mdzod //
tshe dang bsod nams dpal 'byor longs spyod stobs //
thos bsam sgom pa 'phel zhing rgyas pa dang //
sa gsum 'gro ba rnams dang de dag gi
/phun tshogs dpal kun dbang du bsdu bar mdzod //
mi bsrun log par sems pa'i dgra dang bgegs //
nag phyogs bdud sde'i dpung dang bcas pa rnams //
phrin las drag po shin tu mi bzad pas //
ye shes dbyings su sgrol ba'i phrin las mdzod //
sems nyid gdod ma'i bstan srung re dogs dris //
bslad min mtha' bral bde chen mngon gyur nas //
phrin las rnam bzhis 'gro ba'i re skong ba'i //
dngos grub rgya mtsho'i dpal gyis 'byor par mdzod //
ces pa'i bar gyis phrin las bcol //
gsum pa mthar drag po'i phrin las sgrub pa'i tshul la /
thugs dam bskul ba /
gser skyems gzu dpang /
'gugs shing lha dang dbye ba /
bsgral zhing gzir ba /
zlog pa'i phrin las bskul ba /
zor lam dbye ba /
zor 'phang ba /
mnga' gsol ba /
rjes bsdu ba dang dgu las /
dang po thugs dam bskul ba ni /
hU~M/
mi mngon dbyings na bzhugs pa yi //
bstan srung dpal ldan nag po che //
rigs lnga khrag 'thung sprul pa ste //
chos skyong mgon po mthu bo che //
bka' srung chen po dam tshig can //
sku mdog mthing nag 'bar ba la //
zhal gcig phyag bzhi 'jigs pa'i gzugs //
dbu skra kham nag gyen du brdzes //
sbrul dang thod pa'i phreng bas bcings //
zhal gdangs 'jigs pa'i khro gnyer gyis //
bdud dpung ma lus sreg par mdzad //
spyan gsum dmar la 'khrugs pa yi //
sdang mig phyogs bcu kun tu blta //
shangs nas drag po'i 'thor rlung 'bud //
sma ra ag tshom smin ma 'bar //
zhal gdangs ha ha hU~M phaT sgrog
/mche gtsigs ljags 'dril rkan sgra rdeb //
phyag g.yas dang pos dgra snying 'dzin //
'og mas ral gris dgra srog gcod //
phyag g.yon thod par snying khrag 'thung //
'og ma kha T+wAM dug gsum 'joms //
thung la sbom zhing gel ba'i gzugs //
sku la mi mgo'i phreng bas brgyan //
yan lag sbrul gyi chun pos dkris //
sku smad stag lpags sham thabs 'phyang //
zhabs gnyis brdabs pas dgra bgegs 'dul //
pad+ma nyi zla ro gdan la //
dpa' bo'i stangs stabs tshul gyis bzhugs //
me dpung 'bar ba'i klong dkyil nas /
khams gsum ma lus dbang du sdud //
zhal nas me 'bar 'u ru ru //
dbu skra ral pa mun ltar gtibs //
spyan nas glog dmar khyugs se khyug
/snyan nas 'brug sgra di ri ri //
drag sngags thog ser sha ra ra //
dpal ldan mgon po drag shul can //
mthun rdzas mchod pa 'di bzhes la //
bdud dpung thal bar brlag pa dang //
bgegs dpung ma lus bsgral ba dang //
drag po'i phrin las grub par mdzod //
b+h+yo /
yum mchog tsaN+Di dbang phyug ma //
zhal gcig phyag gnyis mun pa'i mdog
/gcer bu skra grol rus pas brgyan //
phyag g.yas gri gug dgra snying 'byin //
phyag g.yon thod khrag gtso la stobs //
zhal gdangs mche gtsigs spyan dmar 'khrugs //
zhabs gnyis yab la 'khril zhing sbyor //
bde chen stong gsum gar sgyur ma //
gdug pa'i ma mo drag rtsal can //
mthun pa'i dam rdzas 'di bzhes la //
dam nyams dgra bo'i snying khrag 'jibs //
dus la bab bo tsaN+Di ma //
he ru ka yi spyan snga ru /
khas blangs bzhin du phrin las mdzod //
hU~M/
ye shes mgon po yab yum gyi //
sku yi las mkhan drag rtsal can //
me dpung 'bar ba'i klong dkyil na //
las kyi mgon po mthu bo che //
mthing nag rab 'jigs bya rog gdong //
zhal gcig phyag gnyis bya rog zhon //
spyan gsum sdang mig dmar zlum g.yo //
dbu skra dmar nag gyen du brdzes //
zhal gdangs mchu ni khrag gis byugs //
dgra bo'i snying khrag dron mo 'thung //
rno gdug mche ba zla tshes gtsigs //
dgra bo'i srog rtsa dmar po za //
mi mgo'i phreng bas sku la brgyan //
zhing chen lpags pa stod du gyon //
stag lpags grol ba'i sham thabs la //
gdug pa sbrul gyi ska rags bcings //
sku lus sbom thung gsus po che //
ma rungs kun 'dul mthu rtsal can /
khyed kyi thugs dam dus la bab //
sngon gyi khas blangs dam bcas ltar //
sangs rgyas bstan pa bsrung 'tshal gyis //
sha khrag dmar gyis brgyan pa yi //
dam rdzas mdos glud 'di gsol la //
mgyogs byed bya rog chibs skyod cig
/dgra la rbad kyis mthu rtsal skyed //
phyag g.yas gri gug dgra srog chod //
g.yon pas thod par snying khrag thungs //
sder mo lcags kyus glo snying phyungs //
sprul pa bya rog mang po'i tshogs //
gshog skor dgra bo sha la chums //
mchu sder dgra bo'i snying rtsa chod //
pho nya dmag tshogs dgra la khyes //
sha za srin po mthu rtsal can //
dgra bo'i sha khrag khong nas 'jibs //
nag po 'khor bcas dgra la ya //
bcol pa'i phrin las grub par mdzod //
b+h+yo /
dpal ldan mgon po nag po yi //
gsung gi las mkhan mthu rtsal can //
las byed ma mo mthu mo che /
khas blangs bzhin du dam la 'dus //
rak+ta khrag gi rba klong nas //
'bar ma nag mo sku skyod cig
/zhal gcig phyag gnyis sku mdog nag
/ral pa kham nag mun ltar gtibs //
spyan gsum dmar po khrag tu 'khyil //
phyag g.yas rtse gsum dgra la rdeg
/phyag g.yon thun khrag char ltar 'beb //
chibs su mgyogs byed bya rog bcibs //
'khor du sha za mkha' 'gros bskor //
bdud dang srin po las la 'gyed //
rtag tu gsod dang gcod la brtson /
khyod kyi thugs dam rgyud bskul gyis //
dmar gyi gtor ma 'di gsol la //
dgra bo'i bla tshe khug la shog
/thun khrag phob la nad yams thongs //
bcol pa'i las rnams grub par mdzod //
hU~M/
dpal ldan mgon po nag po yi //
las byed mi bsrun seng ge'i gdong /
khas blangs bzhin du dam la 'dus //
bsad khrag 'khyil ba'i rba klong nas //
nag po khrag ral sku skyod cig
/bdud rta nag po chibs su bcibs //
sku mdog nag po 'jigs su rung //
dar nag ber chen sku la gsol //
phyag g.yas dar nag ru mtshon phyar //
phyag g.yon thod par dmar gtor khyer //
dam can pho mo sprin ltar spungs //
g.yu ral gseb nas seng chung spro //
rab 'jigs sprul pa sna tshogs 'gyed //
gung gnyis rgyug cing me rlung 'tshubs //
bam ro pho mo spyi tshugs 'gro
/rkang pas gtor khyer dgra la 'phen //
mi bsrun drag pos dgra bgegs 'dul //
seng ge'i gdong can las la ya //
dgra bo'i sha khrag gtor ma longs //
nyin phyed dbugs kyi rgyu ba chod //
rlung dmar nad kyis 'thor du chugs //
snying khrag dron mo zhal du gsol //
bcol pa'i las rnams grub par mdzod //
hU~M/
dpal ldan mgon po nag po yi //
thugs kyi las mkhan mthu bo che //
mgo dgu bya rog gdong pa can //
'jigs byed nag po ma rungs pa //
sku mdog dud kha 'bar ba la //
ro stod srin po ro smad sbrul //
mgo lus med par mig gis gang //
sde brgyad kun gyi dmag dpon mdzad //
phyag g.yas chu srin zhags pa thogs //
phyag g.yon rwa yi mda' gzhu 'dzin //
las su gdug pa'i dgra bgegs 'joms //
sa chu me rlung dkrugs pa yis //
dam nyams dgra bo dmyal thag chod //
sha khrag til dang 'o ma dang //
klu sman mchod pa 'di bzhes la //
bstan pa bshig pa'i dgra bo 'di //
lus srog dum bur gtub la shog
/dus la bab bo rA hu la //
hU~M/
dpal ldan mgon po nag po yi //
shar phyogs sgrol ging mthu bo che //
tshangs pa dung gi thor tshugs can //
shar phyogs gnam sa phyed kyi bdag
/dkar po zhal gcig phyag gnyis pa //
g.yas pas dar mdung dgra la 'debs //
g.yon pas mtshon cha'i 'khor lo bskor //
chibs su rta dkar ze dmar bcibs //
sku la dar dkar 'jol ber gsol //
stag ral g.yas la gzig shubs g.yon /
khyod kyi thugs dam dus la bab //
bshos bu gser skyems 'di bzhes la //
bstan pa bshig pa'i dgra bo 'di //
smyo 'bog nad kyis sod la shog
/hU~M/
dpal ldan mgon po nag po yi //
lho phyogs sgrol ging mthu bo che //
gshin rje dmar po 'gong po'i rje //
lho phyogs gnam sa phyed kyi bdag
/dmar po zhal gcig phyag gnyis pa //
g.yas pas spu gris dgra srog gcod //
g.yon pa btsan zhags dgra la 'phen //
chibs su ra dmar rlung shugs bcibs //
rgyab tu bse yi phub chen khur //
steng na bse yi bya khra lding /
khyod kyi thugs dam dus la bab //
snying sna'i gtor ma 'di bzhes la //
bstan pa bshig pa'i dgra bo 'di //
shan pa'i spu gris gtub la shog
/hU~M/
dpal ldan mgon po nag po yi //
nub phyogs sgrol ging mthu bo che //
btsan gyi rgyal po rdzu 'phrul can //
nub phyogs gnam sa phyed kyi bdag
/sngo nag zhal gcig phyag gnyis pa //
g.yas pa rdo rje dgra la gsor //
g.yon pa dgra snying dmar po 'dzin //
sku la za 'og ber chen gsol //
chibs su seng ge mgo sngon bcibs //
sprul pa lcags spyang sngon po 'gyed /
khyod kyi thugs dam dus la bab //
bshos bu sha khrag 'di gsol la //
bstan pa bshig pa'i dgra bo 'di //
gzer thabs nad kyis sod la shog
/hU~M/
dpal ldan mgon po nag po yi //
byang phyogs sgrol ging mthu bo che //
gnod sbyin lcags kyi ber ka can //
byang phyogs gnam sa phyed kyi bdag
/nag po zhal gcig phyag gnyis pa //
g.yas pa lcags kyi ber ka rdeg
/g.yon pa dgra snying dmar po za //
sku la dar nag slog pa gyon //
chibs su bdud rta nag po bcibs //
bdud kyi khram thogs las la 'gyed /
khyod kyi thugs dam dus la bab //
bya dmar sha khrag 'di gsol la //
bstan pa bshig pa'i dgra bo 'di //
tshe srog dus mtha' sdus la shog
/b+h+yoH
gzhan yang mgon po'i 'khor tshogs ni //
nag po'i dmag tshogs nye re re //
mgon po'i zor 'phen sha ra ra //
sha za khrag 'thung phungs se phung //
gnod sbyin srog gcod sha ra ra //
bdud po khram thogs ye re re //
drag po'i pho nya zings se zing //
rgya mo mon mo ldems se ldem //
bya rog mang po thibs se thib //
ce spyang ngu 'bod di ri ri //
mthun pa'i dam rdzas 'di bzhes la //
bstan dgra phung gsum g.yab kyis thobs //
bdun rgyud rtsad nas chod la shog
/ces brjod cing drag por bskul lo //
gnyis pa gser skyems gzu dpang ni /
hU~M/
rtsa brgyud bla ma dkon mchog gsum //
yi dam mkha' 'gro dam can dang /
khyad par rdo rje nag po che //
'khor bcas bdag la dgongs su gsol //
'bru bcud dpa' bo myos byed chang //
nyon mongs gdung ba sel ba'i sman //
gser skyems mchod pa 'di bzhes la //
do nub gzu dang dpang mdzod cig
/dam las 'das pa'i sdig can 'dis //
sangs rgyas bstan pa gnyan po bshigs //
dkon mchog gsum gyi dbu 'phang smad //
gsang sngags rnal 'byor yongs la brnyas //
sems can rnams kyi bde skyid phrogs //
rnal 'byor bdag cag 'khor bcas kyi //
dge ba'i bar gcod brgyud mar byas //
srung ma rnams la phod btsugs shing //
bdag la bsdos pa'i dgra bo 'di //
bsam pa ngan la sbyor ba rtsub //
brtse bar 'os pa'i nyam chung min //
nyes can 'di yi stangs chod cig
/rig 'dzin bdag cag yon mchod la //
mgon skyabs srung ma khyod las med //
de phyir dpal ldan nag po che //
mthu stobs zad pa mi mnga' bas //
dgra bgegs sgrol ba'i dus la bab //
mngon spyod phrin las grub par mdzod //
ces bskul dgra bgegs la thugs cher 'khrugs pas drag po'i las la mngon du phyogs par bsam mo //
gsum pa 'gugs gzhug lha dang dbye ba ni brub khung dang dmigs bya gzhan ltar bskyed nas hU~M mdzad kyi phyag rgya bcas te /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bka'\u0f8e
khyad par legs ldan rdo rje srin po phyag bzhi pa bka' sdod dam can rgya mtsho'i tshogs dang bcas pa rnams kyi bka'\u0f8e
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis brdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang gzugs med gnod byed bgegs kyi tshogs dang bcas pa thams cad srid pa gsum gyi khong gar gnas gar bros kyang skad cig yud tsam gyis dmigs pa'i rten 'di la khug cig
/rtsa sngags kyi mthar /
sarba big+h+nAn sha trUM A kar+Sha ya dzaH
nr-iHyaM dzaH
tri yaM dzaH
oM badzra aM gu sha dzaH
oM badzra pA sha hU~M/
oM badzra s+pho Ta baM/
oM badzra g+hAN+De hoH
pra we sha ya phaTaH
A we sha ya AH
zhes rol mo'i sgra drag po dang bcas te lan gsum 'gugs gzhug bya'o //
bzhi pa bsgral zhing gzir ba ni /
hU~M dzaH
lnga brgya dus kyi tha ma la //
zhing bcu'i ru tra dar dus su //
gdug pa 'dul bar khas blangs pa'i //
pho nya rnams kyi dus la bab //
bstan pa 'jig pa'i dgra bo 'di //
myur du khug la las mdzod cig
/rdo rje lcags kyu'i tshogs spros pas /
khug cig badzra aM ku sha
/rdo rje zhags pa'i tshogs spros pas //
chings shig badzra pA sha hU~M/
rdo rje lcags sgrog tshogs spros pas //
sdoms shig badzra s+pho Ta baM//
rdo rje dril bu'i tshogs spros pas //
phob cig badzra g+hAN+De hoH
rdo rje pho nya'i tshogs rnams kyis //
phyes shig badzra pra we sha
/rno ngar thun gyi tshogs rnams kyis //
gzir cig badzra mA ra ya //
rdo rje phur bu'i tshogs rnams kyis //
thobs shig badzra kI la ya //
rdo rje ral gri'i tshogs rnams kyis //
gtubs shig badzra khat+ga hoH
rdo rje tho ba'i tshogs rnams kyis //
rdungs shig badzra mung+ga ra //
zhes rol mo'i sgra dang bcas pas drag sngags rnams bzla zhing ling+ga dum bur gtub /
ling ro rnams bdud rtsir sbar ba mdos gtor rnams su bstabs la /
hU~M/
dug gsum dgra bgegs bsgral pa'i sha khrag rus //
srid gsum zhing kun gang ba'i longs spyod 'di //
sku gsum rol pa khrag 'thung zhal du bstab /
khams gsum yongs grol dngos grub bstsal du gsol //
ma hA mAM sa rak+ta kiM ni ri ti pU dza hoH
zhes phul lo //
lnga pa zlog pa'i phrin las bcol ba ni /
hU~M/
lha chen dpal 'bar mthu ma chung //
ma mo mkha' 'gro bang ma bul //
pho nya las mkhan rtsal ma zhan //
dpal 'bar ma hA kA la ni /
khram kha bsgyur ba'i mthu bo che //
bdud kha bsgyur ba'i nga ro can //
do nub zlog pa'i phrin las mdzod //
bdag cag yon mchod 'khor bcas la //
gzhan gyi bsam sbyor ngan pa yi //
byad phur rbod gtong zug pa zlog
/mtshe zor yungs zor 'phen pa zlog
/'byung po'i thod zor 'phen pa\u0f8e
gshin rje'i 'phrul 'khor bskor ba\u0f8e
ma mo'i khrag zor 'phen pa\u0f8e
klu yi byad du bcug pa\u0f8e
rgyal po'i smyo 'bog btang ba\u0f8e
gza' yi king kang cho 'phrul\u0f8e
btsan gyi gzer kha btang ba\u0f8e
the'u rang sris la brku ba\u0f8e
mu stegs bar chad brtsams pa\u0f8e
zhang zhung dzo dmar 'phen pa\u0f8e
sum pa'i glang zor 'phen pa\u0f8e
ban+de'i mdo sgrub zug pa\u0f8e
sngags pa'i thun zor 'phen pa\u0f8e
bon po'i rnga zor 'phen pa\u0f8e
skyes pa'i mda' zor 'phen pa\u0f8e
bud med dmod zor 'phen pa\u0f8e
rlung gi gshed bzhi langs pa\u0f8e
mo rtsis rmi ltas ngan pa\u0f8e
lo zla zhag skeg sri langs\u0f8e
ltas ngan brgyad cu rtsa bzhi\u0f8e
ye 'drog sum brgya drug cu\u0f8e
nad rigs bzhi brgya rtsa bzhi\u0f8e
glo bur bdun brgya nyi shu\u0f8e
du+us min 'chi rkyen ngan pa\u0f8e
mi mthun 'gal rkyen thams cad zlog
/mthu stobs dbang phyug lha yi lha /
khyod kyis mi bzlog gang yang med //
de phyir mthu dang dpung skyed la //
bdag cag yon mchod 'khor bcas kyi //
sngon las 'phral rkyen gyur pa yi //
mi mthun gnod pa'i phyogs rnams kun //
zlog sgyur phrin las gnyan po mdzod //
ces zlog sngags oM ma hA kA lA ya /
shA sa na u pa hA ri Ni /
e Sha a pany+tsi ma kA lo a yaM/
i daM rat+na tra yA ya /
a pa kA ri NaM ya di pra tIdz+nyA sma ra si ta dA/
i daM duSh+TAn kha kha khA hi khA hi /
mA ra mA ra /
gr-ih+Na gr-ih+Na /
ban+d+ha ban+d+ha /
ha na ha na /
da ha da ha /
pa tsapa tsa /
di na me ke na hU~M phaT/
ces pa'i mthar /
dgra bgegs byad ma thams cad mA ra ya rbad b+h+yo zlog
/bzla zhing thal mo rdeb /
drug pa zor kha dbye ba ni /
de nas mdos kyi mtha'i mchod pa thams cad kha gso /
byin gyis brlabs te 'bul /
bstod pa bsdus tsam byas la /
ma rnyed yongs su ma tshang dang zhes pa dang yi ge brgya pas nongs pa bshags /
mdos gtor gyi ye shes pa rnams bris sku la sogs pa'i rten rnams la gshegs su gsol /
dam tshig pa las mkhan pho nya'i dmag tshogs dang bcas pa dgra bo sgrol ba'i las la rngams shing phyogs par bsam la /
sha khrag gi gtor ma khrag skyems dang bcas pa bsham par dgra bgegs 'gugs 'dren byas la zhal du bstab pa'i dmigs pa drag po dang bcas gtor sngags mang pos phul la /
hU~M/
dpal 'bar ma hA kA la che //
dregs pa'i dmag tshogs rgya mtshor bcas //
dgra bo'i sha khrag mchod gtor rnams //
rngams pa'i stabs kyis bzhes nas kyang //
gsad bskrad dbye dang rmongs rengs sogs //
drag po'i phrin las sgrub par mdzod //
oM ma hA kA la sa pa ri wA ra sarba pU dza big+h+nAn sha trUM mA ra ya hU~M phaT/
ces dmar gtor khrag chang rnams mdos zor du bstabs la gshegs skyems 'bul /
mdos lam 'then nas gser skyems gtor zhing /
hU~M/
nga ni sangs rgyas kun gyi dngos /
khrag 'thung khros pa nag po che //
dgra bgegs ma lus bsgral ba'i phyir //
de ring drag po'i zor 'phen gyis //
bstan pa yongs kyi srung ma dang //
sems can phan byed dge la spro //
dkar po'i phyogs la dga' ba yi //
'byung po mthu chen sde dang bcas //
gser skyems mchod pa 'di bzhes la //
dgra bo'i yul du sku skyod cig
/de ring drag po sngags kyi zor //
sde brgyad rnams la mi 'phen no //
ru nga phrag dog ma mdzad cig
/lam la gnas pa gzhan du gshegs //
gnas gzhan bskyod par mi nus na //
mtho ba rnams ni zhabs skums shig
/dma' ba rnams ni dbu chums shig
/bar ma rnams ni sku zur cig
/bag med rnams ni bag mdzod la //
zor lam dgra bgegs steng du phyes //
hU~M b+h+yoH
bdud 'dul mthu chen he ru ka
/mgon po 'khor bcas dgra la b+h+yoH
yum chen tsaN+Di dgra la b+h+yoH
bya rog gdong can dgra la b+h+yoH
'bar ma nag mo dgra la b+h+yoH
seng ge'i gdong can dgra la b+h+yoH
gza' bdud nag po dgra la b+h+yoH
tshangs pa'i ging chen dgra la b+h+yoH
gshin rje dmar po dgra la b+h+yoH
btsan rgod chen po dgra la b+h+yoH
nag po gnod sbyin dgra la b+h+yoH
lha dmag bye ba dgra la b+h+yoH
'khor tshogs rgya mtsho dgra la b+h+yoH
lha srin sde brgyad dgra la b+h+yoH
b+h+yoH
dpal ldan mgon po nag po yi //
dmag gi khrom chen bskyod pa'i tshe //
mi nag rta nag 'du ru ru //
dar nag ba dan phya ra ra //
ral gri mda' mdung zings se zing //
zhub chen dpung tshogs si li li //
nam rgyang mtshon rtse zangs se zang //
mda' khra skar ltar brengs se breng //
'phang khra rtsang ltar sha ra ra //
mdos dang yas dkor thams cad kyang //
mi bzad drag po'i zor du sgyur //
dgra dang bgegs kyi steng du b+h+yo //
ces rol mo'i sgra drag po dang bcas bskul lo //
bdun pa zor 'phang ba ni /
mdos zor rnams la dar phyar zhing rol mo dang bcas pas phyir khyer la /
gser skyems phyogs bcur 'thor zhing ma nyes pa'i shag gdab pa sngon du 'gro bas /
hU~M b+h+yoH
dpal ldan mgon po 'khor bcas kyis //
dmag dpung dgra dang bgegs la 'gyed //
b+h+yo b+h+yo de ni dgra la b+h+yoH
chos chos de ni dmag la chos //
phyogs skyong bcu yis dmag sna drongs //
dregs pa'i dpung gis dgra bgegs choms //
'du ba rnam bzhi'i nad phob cig
/rno myur mtshon cha'i char phob cig
/ltas ngan cho 'phrul thams cad thongs //
mdza' bshes nye ba kun dang phrol //
lus phung mtshon chas dum bur gtubs //
sha khrag nang khrol thang la 'phos //
sde brgyad pho nya'i rngams zas gyis //
pho rgyud rnams ni sha la zo //
mo rgyud rnams ni khrag la thungs //
gzugs phung shigs la rnam shes spor //
bde chen dbyings su sgrol bar mdzod //
ces zor bskul nas /
hU~M b+h+yoH
dpal ldan mgon po nag po yi //
pho nyar mngags pa zor gyi bdag
/dgra bgegs sgrol phyir las la ya //
sna tshogs drag po zor gyi rdzas //
glog ltar 'khyug cing thog ltar 'beb //
dgra bgegs lus sems 'ben la yA//
zhes gshin rje 'joms byed kyi zor 'phang ba'i tshig rkang dang po bsgyur te rim pa bzhin 'phangs pas dgra bo'i rnam shes mar me bsad pa ltar song /
gnas lus longs spyod thams cad thal bar brlags par bsam mo //
de nas zor rjes gcod pa'i srung 'khor bsgom zhing /
slob dpon gyis rting mnan te nang du log go
/brgyad pa mnga' gsol ba ni gter gzhung gi mgon po nas 'byung ba bzhin bya ba yin no //
dgu pa rjes chog ni /
gtor skyong nas gzung smon lam bkra shis kyi bar phrin las dngos grub rol mtsho las 'byung ba bzhin rgyas par bya'o //
thabs las dug kyang bdud rtsir 'gyur //
mak+Shi'i sbyor bas lcags kyang gser //
ma smad cho ga'i sgyu thabs 'dis //
'dod pa sgrub pa ngo mtshar rmad //
dpal ldan rgyud sde rgya mtsho srung ba'i gtso //
bstan srung rgya mtsho'i 'khor lo sgyur de yi //
phrin las rgya mtsho sgrub byed 'dir bkod pa'i //
dge tshogs rgya mtshos 'gro 'di 'byor gyur cig
/dpal ye shes kyi mgon po phyag bzhi pa'i mdos chog khams gsum zil gnon zhes bya ba 'di ni rang gzhan mang po la phan pa chen po 'byung bar shes nas shAkya'i dge bsnyen rig pa 'dzin pa 'gyur med rdo rjes nges par brjod pa'i yi ge pa ni byang chub dbang rgyal lo ///
/
