A+o~M swasti /
dbyings kyi yum chen kun tu bzang //
ma mo'i gtso mor yongs bzhengs nas //
bstan pa skyong mdzad der btud nas //
sgrub thabs snying po mdo tsam bshad //
'dir sngags srung khros ma rag gdong ma'i sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
dam tshig gi bris sku bkram pa'i mdun du /
stegs bu khrag chang gis byugs pa la chos 'byung gru gsum mthing nag mtha' pad+ma 'dab brgyad dang me ris bskor ba'i dbus su /
dpal bshos gru gsum 'khor lnga pa 'bru sman sha chang sogs zas bzang rgus sbags pa la mda' dar mthing nag sku rten tsaka lis brgyan pa btsugs /
mdun du mchod gtor dang sman raka
/mtha' mchod pa bzang pos bskor /
thod pa'i nang du khrag chang thun rdzas dug gis sbags pa'i dam rdzas dang /
gri snying /
zhing dbyug
/sgrub dpe rnams dang /
gu gul tshil chen pad rag rnams sbyar ba'i spos /
DA dril sogs mkho ba'i yo byad rnams tshogs par bya'o //

//gnyis pa sgrub pa'i thabs ni /
bdag bskyed yi dam zhi khro gang 'os kyi sgrub mchod dang 'brel chags su sgrub pa'am /
'di nyid kyi sgos chos ltar byed na /
mchod pa spyi dang sman gtor rak+ta rnams byin rlabs byas nas skyabs sems sngon du 'gro bas /
swa b+hA bas stong par sbyang /
stong pa'i ngang las me dpung 'bar ba'i dbus su pad+ma dang nyi ma'i gdan la e yig yongs su gyur pa las /
rang nyid dbyings kyi kun tu bzang mo sku mdog mthing nag zhal gcig phyag gnyis spyan gsum pa /
zhal mche ba gtsigs pa /
phyag gnyis kyis dam tshig gi gaN+Di phred la 'dzin pa /
mi lpags kyi g.yang gzhi gsol ba /
zhabs gnyis brkyang bskum rol pa'i stabs su bzhugs par bsam nas /
A+o~M ru lu ru lu hU~M b+h+yo hU~M/
zhes brgya rtsa brgyad tsam bzlas nas /
mdun du khrag mtsho khol ma'i dkyil na keng rus kyi ri rab spungs pa /
de'i steng du pad+ma dang nyi ma'i gdan la trag yig yongs su gyur pa las dpal sngags kyi bdag mo sku mdog smug nag zhal gcig phyag gnyis pa /
zhal gdangs shing mche ba gcig gtsigs pa /
dpral ba'i dbyings na spyan gcig khrag mig tu khol ba /
ral pa kham nag thur du grol ba'i dbus na ral pa nyag gcig gyen du 'bar ba /
phyag g.yas tsit+ta zhal du gsol zhing g.yon zhing chung gi rgyal mtshan 'phyar ba /
thod skam gyi dbu rgyan dang rlon pa'i do shal 'phyang ba /
stag sham dang mi lpags kyi g.yang gzhi'i stod g.yogs can /
zhabs g.yas bskum g.yon brkyang ba'i stabs kyis mi ro'i gdan la rol pa /
g.yu'i spyang mo mang po pho nyar 'gyed pa /
bstod bskul ltar 'khor can du byed na /
shar du ro za shAn+ti mthing nag zhing chung dang thod khrag 'dzin pa /
lhor me long gdong ser mo gsal shing nam mkhar sgyur ba /
nub tu rma bya'i mgrin can dmar mo gsal shing dang thod dbyug 'dzin pa /
byang du gtsug na me 'bar ljang nag kha T+wAM dang sbrul zhags 'dzin pa /
thams cad kyang gcer bu khro gtum pho nya mo'i cha lugs can no //
gzhan yang sngags bdag ma mo bdun 'bum sogs 'khor tshogs pho nya bsam gyis mi khyab pas bskor ba'o //
de'i spyi bor A+o~M/
mgrin par AH
thugs kar hU~M/
rang dang mdun bskyed kyi thugs ka nas 'od zer 'phros /
rang bzhin gyi gnas nas ma mo 'khor bcas badzra sa mA dzaH
A+o~M ro ru e ka tsA ti snying kha rak+mo ru lu ru lu hU~M b+h+yo hU~M dzaHdzaH
zhes bzla zhing sbyar spos bsreg
/b+h+yo /
bde chen kun bzang yum gyi mkha'//
rang byung ye shes spros bral dbyings //
dmigs med chos sku'i dkyil 'khor nas //
thugs rjes sprul pa'i skur bzhengs ma //
mkha' 'gro kun gyi gtso mo che //
srid gsum dbang sgyur ral gcig ma //
gsang sngags bka' srung sgrol ba'i yum //
smug nag khros ma gshegs su gsol //
dad pa dang ni dam tshig gis //
tshur gshegs tshur gshegs ma gcig kye //
ming po rdo rjes deng 'bod kyis //
sring mo dam can da tshur byon //
badzra sa ma ya dzaH
zhes dang 'bod sngags mang du bzlas pas spyan drangs /
hU~M/
chos kyi dbyings nas bzhengs pa ni //
smug nag khros ma rag gdong ma //
sngags kyi srung ma mthu mo che //
'khor bcas gnas 'dir bzhugs su gsol //
trag rak+sha sa ma ya tiSh+Tha lhan /
zhes bzhugs su gsol /
A+o~M e ka tsA ti na mo /
zhes phyag 'tshal /
rtsa sngags kyi mthar ar+g+haM pA d+yaM sogs btags pas phyi mchod 'bul /
hU~M/
sna tshogs 'dus pa bdud rtsi'i ro //
rtsa ba brgyad la yan lag stong //
rnam par dag pa'i bdud rtsi 'dis //
e ka tsA ti 'khor bcas mchod //
ma hA pany+tsa a mr-ita kha kha khA hi khA hi pi pa hU~M/
zhes bdud rtsis mchod /
ma hA rak+ta kha kha khA hi khA hi /
zhes rak+tas mchod /
ma ma rak+mo e ka tsA ti i daM ba lin+ta kha kha khA hi khA hi /
zhes btags pa bdun gyis gtor ma phul la /
bstod pa ni /
b+h+yo /
bskal pa'i me ltar 'bar ba'i dur khrod na //
shin tu gsod pa'i smug nag khros ma ni //
nam mkha'i gzugs can lho sprin go zu can //
tsit+ta za zhing dam nyams snying khrag 'dren //
zhing chung dbyug pas dgra snying tshal par 'gems //
'jigs byed chen po ral pa'i thor tshugs can //
dpral na mig gcig srid gsum khungs nas 'byin //
zhal na tshems gcig dgra bo'i srog gcod ma //
brang na nu gcig sgrub mchog bu bzhin skyong //
tsit+ta 'di gsol dam tshig srog la rngams //
sha khrag longs spyod dmar gtor 'di bzhes la //
dam tshig dbang gis dam nyams gshed ma mdzod //
ma mo srog la 'gyed phyir 'di gsol la //
bdag gis bcol ba'i phrin las sgrub par mdzod //
ces dang /
gsang rgyud las byung ba'i rtags bstod sogs kyang shes shing spro na bya'o //
bzlas pa ni /
bdag mdun gyi snying gar nyi ma la srog gi snying po bkod pa la spro bsdu'i dmigs pa sbyar te /
sngar gyi 'bod sngags ci nus bzlas nas /
trag rak+sha kha mu tra mu ru lu mu ru lu hU~M b+h+yoHrak+mo te keM tsa tsha kha la b+h+yoHru lu ru lu ma ti b+h+yoH
zhes pa dang /
khyad par rbad pa ni /
A+o~M ma ma trag rak+sha snying thum rbad myogs thums thuM rbad snying gzer srog 'dar yed chums srog trig trig shaM khyer b+h+yoH
zhes pa'ang ci rigs bzla ste skabs 'dir mang mi dgos so //
sngar bshams pa'i thod pa'i dam rdzas la khams gsum gyi dug thams cad thim par mos nas rbad sngags ci rigs bzlas pa snying thun du bcug nas gsad pa'i las mtha' dang sbyor te 'di'i man ngag rnams gzhan du shes so //
bzlas pa'i mthar mchod cing phrin las gsol /
tshogs mchod dang skong bshags sogs spro na'ang 'dir bya /
thun mthar gtor ma bstab pa dang /
mchod bstod bzod gsol gshegs bsdu smon lam shis brjod rnams bya'o //
!
//gsum pa dbang gi cho ga ni /
bdag mdun gyi sgrub mchod sngar bzhin byas la /
slob ma'i bya ba khrus dang phyag bya /
bgegs skrod pa rnams song nas /
sngar sde lnga'i mtshams sbyor du bshad pa'i ma mo rang rkyang du sgrub pa dang /
dregs pa gzhan gyi 'khor can du sgrub pa gnyis las snga ma ltar sgrub pa ste /
de la yang bka' srol ji snyed cig mchis pa las 'dir man ngag snying thig chen mo'i gdams pa dang 'brel chags su byon pa 7chos rje kun mkhyen chen po'i phyag bzhes bzhin sgrub pa la slob dpon gyi bya ba rnams sngon du grub /
slob ma'i bya ba maN+Dal phul nas /
gsol ba 'debs pa /
hoH
bla ma kun bzang he ru kaH
rang bzhin dbyings nas sku bzhengs la //
bdag la dpal ldan khros ma yi //
rjes su gnang ba bstsal du gsol //
lan gsum /
slob dpon gyis /
'o 
rigs kyi bu khyod skal ba bzang //
gsang sngags bstan pa bsrung ba dang //
sems can ma lus gdul slad du //
nag mo khros ma'i gnang ba sbyin //
dam srungs bdud rtsi'i chu 'di thungs //
ma hA su kha /
zhes mna' chu blud /
rgyun bshags gang 'os kyis tshogs gsag bya /
gnas khang o rgyan sprul pa'i zhing khams dur khrod chen pos yongs su bskor ba'i dbus su pad+ma 'dab brgyad chos 'byung dang bcas pa'i lte bar /
slob ma dbyings kyi kun tu bzang mor /
bskyed pa'i thugs kar dga' ba 'khyil ba dkar po /
slob dpon gyi thugs ka nas 'od zer 'phros slob ma'i dga' 'khyil la phog pas /
g.yas su 'khor ba'i 'od kyis o rgyan sprul pa'i zhing dang dur khrod brgyad sogs rang bzhin gyi gnas nas dpal ldan sngags kyi srung ma 'khor dang bcas pa dbyar gyi char sprin gtibs pa ltar byon nas slob ma la thim par bsam ste sbyar spos bsreg cing DA dril gyi rol mo dang bcas pas /
hU~M/
rang bzhin dbyings kyi gnas mchog nas //
dpal ldan nag mo khros ma ni //
e ka tsA ti dbyings kyi yum //
mched kyi ma mo sprul 'khor bcas //
sku mdog smug nag tse re re //
dgyes pa'i bzhad sgra ya la la //
dngos grub char 'beb si li li //
gnas 'dir spyan 'dren gshegs su gsol //
bdag dang mos pa'i bu rnams la //
dbang skur byin rlobs tshe dbang stsol //
las bzhi'i phrin las 'grub pa dang //
bstan pa'i dgra bgegs bsgral du gsol //
A+o~M ma ma e ka tsA ti trag rak+sha ru lu ru lu hU~M b+h+yo hU~M/
zhes bzla zhing rol mo dang bcas pas byin dbab /
tiSh+Tha badzra /
zhes gnyis med du byas nas /
gtor ma sngar gyi mdun bskyed kyi skabs ltar slob ma'i blo ngor /
gsal btab la /
bla ma'i dpral ba nas 'od zer 'phros /
gtor ma ma mor gsal ba bskul bas sku'i ma mo grangs med pa spyan drangs pa slob ma'i spyi bor thim par bsam /
gtor ma mgo bor bzhag la /
hU~M/
dus gsum sangs rgyas thams cad kyi //
phrin las sgrub mdzad sku yi lha //
sku yi ma mos byin gyis rlobs //
sku yi dbang bskur chen po sbyin //
sngags mthar kA ya a b+hi Shiny+tsa A+o~M/
sku'i rjes gnang ngo //
de bzhin du yang bla ma'i mgrin pa nas 'od zer 'phros /
gtor ma ma mor gsal ba bskul bas gsung gi ma mo grangs med pa spyan drangs pa slob ma'i mgrin par thim par bsam /
gtor ma mgrin par bzhag la /
hU~M/
dus gsum sangs rgyas thams cad kyi //
phrin las sgrub mdzad gsung gi lha //
gsung gi ma mos byin gyis rlobs //
gsung gi dbang bskur chen po sbyin //
sngags mthar wA ka a b+hi Shiny+tsa AH
nang mchod kyi bdud rtsi yang blud /
bla ma dang mdun bskyed kyi zhal nas sngags phreng byung /
khar zhugs snying gar thim par bsam ste bzlas lung bya /
gsung gi rjes gnang ngo //
yang bla ma'i thugs ka nas 'od zer 'phros /
gtor ma ma mor gsal ba bskul bas thugs kyi ma mo grangs med pa spyan drangs pa slob ma'i snying gar thim par bsam /
gtor ma snying gar gtad la /
hU~M/
dus gsum sangs rgyas thams cad kyi //
phrin las sgrub mdzad thugs kyi lha //
thugs kyi ma mos byin gyis rlobs //
thugs kyi dbang bskur chen po sbyin //
sngags mthar tsit+ta a b+hi Shiny+tsA hU~M/
thugs kyi rjes gnang ngo //
de nas bka' bsgo ba ni /
slob ma'i spyi bor gtor ma gzung /
lag g.yas su snying /
g.yon du zhing dbyug
/mdun du thun khrag gi thod pa dang sgrub dpe rnams gtad la /
slob dpon che ba'i nga rgyal gyis bka' sdod kyi tshul du bka' bsgo ba ni /
hU~M b+h+yoH
skal ldan rigs kyi bu khyod la //
sngags kyis srung mas byin gyis rlobs //
dngos grub ma lus dus 'dir stsol //
phrin las rnam pa bzhi yis ni //
gsang sngags bstan srungs dam chos skyongs /
khyod kyis 'gro ba 'dul bar brtson //
de bzhin ma mo 'khor bcas kyis //
skal ldan bu la byin gyis rlobs //
zhes dang gong gi sngags gsham du /
kA ya wA ka tsit+ta A yuHpuN+ye bA su pu tra sid+d+hi hU~M hU~M/
shAn+tiM puSh+TiM bA shaM mA ra ya phaT/
ces dang /
dpal ldan sngags kyi srung ma 'khor dang bcas pa rnams kyis kun tu bzang po sogs bla ma brgyud pa rnams kyi mtshan nas brjod la /
de rnams kyi bka' dang dam las ma 'da' bar rdo rje'i slob ma 'di'i srung ma mdzad nas mchog dang thun mong gi dngos grub ma lus pa sgrub pa'i sdong grogs dang /
phyi nang gsang ba gsum gyi bar chad mi mthun pa'i phyogs thams cad srung zhing zlog pa dang /
dgra bgegs log 'dren thams cad tshar gcod pa dang /
mi 'gyur ba'i tshe /
mi zad pa'i longs spyod /
rab tu rgyas pa'i dbang thang /
thub par dka' ba'i mthu stobs stsol ba dang /
mdor na bsam pa'i don thams cad yid bzhin du 'grub par mdzad du gsol /
zhes pa lta bus mtshon nas bka' bsgo'i tshig rgyas bsdus ji ltar rigs pa byas la /
gtor ma'i lha slob ma la bstim /
gtor zan dngos grub tu byin /
khas blang maN+Dal sogs rjes kyi bya ba spyi dang mthun /
rjes gnang 'di'i lugs bka' gnyan pas thun mong du byed dgos na /
sku gsung thugs 'od zer spro bsdu la brten pa dang gtor ma'i bka' bsgo tsam spyi 'gro ltar byed cing /
thun mong dang thun mong ma yin pa'i slob ma la rjes gnang yang de bzhin te /
de las ldog na 'khu ldog 'byung bas dkyus su bkod pa nyid bka' dog par bya'o //
cho ga'i rjes kyi bya ba rnams kyang sngar bshad pa ltar ro //
mi 'a~Xgyur chos nyid 'gag me~Xd rtsal //
rdo~X rje~X khro mo'i skur bzhengs pa'i //
sgrub thabs kun mkhyen chos rje yi //
snyan brgyud dkor nor lhug par spel //
sngags srung e ka dzA Ti'i sgrub thabs rjes gnang dang bcas pa kun mkhyen chen po'i phyag bzhes snyan brgyud bzhin bshad pa'i le'u tshan no ///
/
