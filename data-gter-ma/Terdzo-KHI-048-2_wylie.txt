srung zlog bsad dmigs zur bkod ni /
'jam mgon gsung snyan brgyud gshin rje'i gtor zlog las /
srung ba'i dmigs bzlas ni /
pu ri dkar po'i klong sgrom du :
rang nyid mngon rdzogs khrag 'thung gsal //
ye shes sems dpa'i thugs srog tu //
bsrung bya dwangs ma'i thig ler tshud //
mtha' skor sngags phreng spro bsdu yis //
'khor 'das brtan g.yo'i byin nus bsdus //
phyi rol phyag mtshan 'khor lo drug
/me phung 'bar bas bar med gtams //
mi phyed rdo rje'i rang bzhin gyur :
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi ni ru lu ru lu hU~M b+h+yo hU~M:
badzra kA wA tsi dz+nyA na tsakra rak+Sha rak+Sha b+h+rU~M:
zhes btags pa ci nus bzla'o //
!
//dil mkhyen gsung snyan brgyud yang phur rgyun khyer las /
zlog pa'i dmigs bzlas ni /
dpal chen lha tshogs 'khor dang bcas :
khros 'khrugs rngams pa'i gzi byin skyed :
phyi rol zhal gzigs sngags kyi sgra :
'brug stong lta bur sgrog pa yi :
sku dang zhal las dmod pa'i mtshon :
nad mtshon dug rlangs pho nya'i tshogs :
skar ltar 'khrugs shing ser ltar 'bab :
nag phyogs 'byung po sder bcas dang :
phas rgol rig sngags dmod pa'i dbal :
mi mthun 'bras bu than ltas ngan :
thams cad rang dbang med par zlog :
dgra dang bgegs kyi steng du bab :
rtswa sbur me lces bsregs pa bzhin :
rjes shul med par brlags par bsam :
zhes pa'i dmigs pa sbyar te /
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi ni ru lu ru lu hU~M b+h+yo hU~M:
zhes rtsa sngags mthar /
sarba sa ma ya b+h+yo b+h+yo zlog zlog :
'jam mgon gsung las /   cung zad spro na /
rtsa sngags mthar /
e ka du na zlog :
ma hA du na zlog :
sarba du na zlog :
tsa dur snying la zlog :
rA tsa du na zlog :
nA ga du na zlog :
shig shig dum dum :
tshal pa tshal pa :
e sa b+h+yo zlog dgra bgegs mA ra ya phaT:
ces pa'ang bzla'o //
!
//bsad pa'i dmigs bzlas ni /
dpal chen khrag 'thung dkyil 'khor lha :
drag shul khros pa'i sku ru bzhengs :
las byed pho nya mtshon cha'i char :
thog ser me rlung dang bcas spros :
dgra bgegs dgug bstim dbab pa dang :
dbye dang mngon spyod nan tur gyis :
gdug pa can rnams dbyings su bstim :
dwangs ma bsre zhing snyigs ma bsgral :
bar ma rang la bstims byas te :
bsgral bya sgrol byed dbyer med pa :
chos nyid mnyam pa'i ngang du brdal :
zhes dmigs pa rtse gcig tu gzir te /
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi ni ru lu ru lu hU~M b+h+yo hU~M:
e myags ya rngubs mug shaka ka dun :
dgra bo'i srog la breng hur thum dza rtsa khrag snying thums ril raM shag rbad :
srog thum ril dza rtsa khrag hur raM:
snying thun rbad srog la mA ra ya b+h+yo :
zhes bzla'o ///
/zin bris las zhal 'phang srung zlog bsad dmigs gshin rje'i thugs tig ltar bya bar gsungs kyang /
srung dmigs tsam las zlog bsad kyi dmigs pa 'don sgom bde ba ma rnyed pas /
dgongs brgyud dang snyan brgyud gcig gyur dil mkhyen rin po che'i gsung snyan brgyud yang phur rgyun khyer nang ltar /
zur 'debs zur phyung 'don cha tshang ba yod na stabs bde yong ched bkod pa yin /
thugs dpyad mdzod /
zhe chen par las dang zhu dag mtha' ma pa dwags po sprul skus zhu ///
/
!
snyan brgyud gshin rje'i gtor zlog las /
brub khung bskyed pa ni /
e yaM raM yongs su gyur pa las drag po'i btson khang gting ring ba :
dug lnga'i rang gzugs 'byung ba lnga 'khrug cing phyi nang du ma mo dang 'chi bdag gshin rje'i dmag tshogs mtshon cha sna tshogs 'dzin pa rgyob sod kyi sgra sgrog pa 'jigs su rung ba :
de'i nang du dgra bgegs byad ma nyam thag pa'i lus can ngu 'bod lhang lhang pa zhig tu gyur :
bden stobs brjod cing 'gug pa ni /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par bcom ldan 'das dpal chen mngon rdzogs rgyal po srid pa ma mo'i dkyil 'khor gyi lha tshogs bka' sdod dam can rgya mtsho 'khor dang bcas pa'i bka' bden pa dang /
bden pa chen po'i mthu la brten nas /
bstan dang 'gro ba'i spyi dgra /
khyad par du rig pa 'dzin pa bdag cag yon mchod 'khor dang bcas pa rnams la snga dgra lag gis brdar ba /
phyi dgra yid la bsam pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang skad cig yud tsam la dmigs pa'i rten 'di la khug cig
/snying po'i mthar /
dgra bgegs byad ma gr-ih+Na gr-ih+Na :
b+han+d+ha b+han+d+ha :
A kar+ShA ya :
A kar+ShA ya :
nA sha ya :
nA sha ya :
ha ra ha ra :
mo ha ya mo ha ya :
dzaHhU~M baM ho :
zhes btags pa lan gsum gyis bkug
/
