A+o~M swasti /
bla ma dang ni he ru kaH
dbyer med nag po chen po la //
btud nas sgrub thabs dbang chog gi
/lag len mdo tsam bshad par bya //
'dir nyang gter ye shes mgon po phyag bzhi pa'i sgrub thabs dang 'brel bar dbang bskur ba la gsum ste /
sbyor ba yo byad kyi bshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
gnas dben par nyer dgu la sogs pa'i dus khyad par can la /
dkyil 'khor sgo rdzogs sgom don dang mthun pa'am /
bsdu na me ri dang rdor ras zlum por bskor ba'i pad+ma 'dab brgyad phyogs tshon gyi lte ba dmar po thod ra can gyi dbus su chos 'byung nag po zhig bri /
lha gnas su so so'i phyag mtshan dang sa bon tshom bu rnams ci rigs pa dgod /
dbus su many+dzi la bum pa bcud ldan /
de'i steng du ka pA la bdud rtsis bkang ba'i khar /
me long la sin+d+hu ra bkram /
de la chos 'byung nyis brtsegs dbus su mgon po yab yum gyi rtsa sngags bris pas bkab /
steng nas dar nag po'i gur phub /
de'i g.yas su dpal bshos snying gzugs la sku rten dang mda' dar gyis brgyan pa /
g.yon du las mgon gyi bshos bu gru gsum dmar nag mtheb kyus bskor ba /
mdun du lha grangs dang mnyam pa'i mchod gtor /
rgyab tu ging pho sde bzhi'i bshos bu /
de dag gi g.yas g.yon du sman raka dang /
mtha' mchod pas bskor /
rdor dril sogs yo byad thams cad tshogs par bya'o //

//gnyis pa sgrub thabs ni /
bdag bskyed yi dam gyi rigs sam mgon po gong gnon ye shes par sgrub pa gang 'os so so'i rang gzhung ltar byas nas /
mchod pa spyi dang sman gtor rak+ta rnams byin gyis brlab /
mdun bskyed bsang sbyang /
stong pa'i ngang las mdun gyi nam mkhar dur khrod chen pos yongs su bskor ba'i drag po'i gzhal yas khang mtshan nyid thams cad rdzogs pa'i lte bar sna tshogs pad+ma'i ze'u 'brur nyi ma dang dgra bgegs kyi gdan la hU~M las rdo rje'i gri gug hU~M gis mtshan pa las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las dpal ye shes kyi mgon po khrag 'thung nag po chen po sku mdog char sprin ltar gnag cing 'jigs su rung ba zhal gcig phyag bzhi pa /
thung zhing sbom la gsus khyim che ba /
khro gnyer dang bcas pa'i zhal gdangs shing mche ba drag tu gtsigs pa /
dmar la zlum pa'i spyan gsum sdang mig tu blta ba /
smin ma dang ag tshom dmar ser me lce ltar 'bar zhing 'khrugs pa /
phyag dang po gnyis kyis dgra snying gis mtshan pa'i gri gug dang thod khrag steng 'og tu 'dzin pas yum la 'khyud pa /
'og ma gnyis kyis ral gri me 'bar ba dang kha T+wAM ga 'phyar ba /
dbu skra kham nag gyen du brdzes shing /
thod pa skam po lnga'i dbu rgyan dang /
rlon pa khrag 'dzag pa lnga bcu'i do shal can /
rus pa'i rgyan drug dang sbrul gyi chun pos brgyan pa /
dar sna tshogs pa'i cod pan dang /
stag gi pags pa'i sham thabs 'phyang ba /
dpa' zhing mi sdug pa'i cha byad yongs su rdzogs pa /
he ru ka'i cod pan can /
mkha' lding bya khyi ce spyang la sogs pa sprul pa'i pho nya grangs med du spro ba /
zhabs gnyis rgyal po rol pa'i 'dug stangs kyis bzhugs pa'i pang du ma las yum tsaN+Di ka nag mo g.yas gri gug dang g.yon thod khrag yab la stob pa /
gcer bu phyag rgya lnga dang sbrul dang thod pa'i phreng bas spras pa /
gnyis ka'ang drag la rngam pa'i cha lugs can ye shes kyi me 'bar ba'i dbus na bzhugs pa'o //
shar du hU~M las las kyi mgon po bya rog gdong can mthing nag gri gug dang thod khrag 'dzin pa mi lpags kyi g.yang gzhi can bya rog la zhon pa /
lhor ru las 'bar ma nag mo rtse gsum dang thun khrag 'phen pa za 'og gi gos can bya rog la zhon pa /
nub tu tri las sha za seng gdong mthing nag mdung dang dmar gtor thogs pa dar nag po'i ber gyon nas rta nag la zhon pa /
byang du pa las gza' bdud smug nag mgo bo dgu pa chu srin gyi zhags pa dang rwa'i mda' gzhu 'dzin pa sku smad sbrul du 'khyil ba /
shar lhor ra las tshangs pa dkar po dar mdung dang mtshon cha'i 'khor lo bskor ba rta dkar la zhon pa /
lho nub tu ya las gshin rje dmar nag spu gri dang zhags pa 'dzin pa ra dmar la zhon pa /
nub byang du tsa las rdo rje legs pa sngon po rdo rje dang dgra snying 'dzin pa gdong lnga la zhon pa /
byang shar du du las gnod sbyin nag po ber ka dang dgra snying khyer ba bdud rta la zhon pa'o //
de thams cad kyang khro zhing gtum pa mi sdug pa'i gzugs can /
thod skam lnga'i cod pan dang khrag 'dzag pa'i mgo bo'i do shal rgyu ma'i ga sha la sogs pa dur khrod kyi chas sna tshogs kyis brgyan pa /
gzhan yang de dag gi phyi rol gyi shar du nag po stong /
lhor sha za 'bum /
nub tu ma mo bye ba /
byang du gnod sbyin khri sogs dam can rgya mtsho'i dmag tshogs bsam gyis mi khyab pas bskor ba'i /
gtso 'khor thams cad kyi dpral bar A+o~M/
mgrin par AH
thugs kar hU~M/
thugs ka'i hU~M las 'od zer 'phros pas 'og min rnam snang chen po'i pho brang /
rdo rje gdan na lan+d+re dur khrod chen po brgyad la sogs pa nas dpal ye shes kyi mgon po 'khor dang bcas pa badzra sa mA dzaHsa spyan drangs par bsam la /
hU~M/
yul gyi ming ni rgya gar rdo rje gdan //
dur khrod ming ni rab 'jigs bsil ba tshal //
bskal pa'i me ltar 'bar ba'i klong dkyil nas //
rdo rje nag po chen po 'khor dang bcas //
dad pa dam tshig dbang gis spyan 'dren na //
tshur gshegs tshur gshegs ma hA kA la'i tshogs //
ye shes mgon po yab yum 'khor dang bcas //
las kyi mgon po 'jigs byed bya rog gdong //
ma gcig lha mo 'bar ma nag mo dang //
dpal ldan phrin las mgon po seng ge'i gdong //
sha za srin po gtum chen rA hu la //
sgrol ging gshin rje btsan dang gnod sbyin tshogs //
bstan pa bsrung ba'i slad du spyan 'dren na //
sngon gyi thugs dam gnyan po rjes dgongs la //
dur khrod brgyad sogs zhing khams rgya mtsho nas //
ma thogs myur du gnas 'dir gshegs su gsol //
A+o~M shrI ma hA kA la sa pa ri bA ra badzra sa mA dzaHdzaHhU~M baM hoH
zhes spyan drangs /
hU~M/
sangs rgyas bstan pa srung ba'i mthu rtsal can //
ma hA kA la yab yum 'khor dang bcas //
drag po'i gzhal yas dkyil 'khor chen po 'dir //
gnyis med brtan par bzhugs la phrin las mdzod //
A+o~M shrI ma hA kA la sa pa ri bA ra sa ma ya tiSh+Than+tu /
zhes gnyis med du bzhugs su gsol /
A+o~M badzra sa ma ya ha na ha na hU~M phaT/
dpal rdo rje nag po chen po phyag bzhi pa 'khor dang bcas pa rnams kyis rtsa ba dang brgyud par bcas pa'i bla ma dam pa rnams kyi bka' dang dam las ma 'da' bar sangs rgyas kyi bstan pa srungs /
dkon mchog gi dbu 'phang stod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/A+o~M badzra sa ma ya rak+Shan+tu pany+tsa a mr-ito da ka Tha Tha Tha hU~M/
zhes dam la gzhag
/hU~M/
chos sku 'gyur med dpal ldan nag po che //
phrin las lhun grub dpa' brjid phyag bzhi pa //
dgra bgegs kun 'dul chos skyong yongs kyi rje //
mgon po 'khor dang bcas la phyag 'tshal lo //
a ti pU hoH
pra tIts+tsha hoH
zhes pas phyag bya /
phyi nang gi mchod pa 'bul tshig rgyas pa dngos grub rol mtsho bzhin dang /
bsdu na /
hU~M/
ye shes mgon po yab yum nag po che //
gtor len ma mo mkha' 'gro ging gi tshogs //
dam can srung ma ma lus 'khor bcas la //
yon chab bdug spos me tog mar me dri //
bshos gtsang sgra snyan la sogs mchod par 'bul //
nas 'bras gro dang til dang sran chan dang //
bsad pa'i sha dang bsregs pa'i gsur la sogs //
dkar gsum mngar gyis brgyan pa'i gtor ma 'bul //
sha lnga bdud rtsi lnga dang zhal zas sogs //
sha khrag dmar gyis brgyan pa'i gtor ma 'bul //
bdud rtsi sman dang rak+ta dmar gyi mtsho //
bshos bu gser skyems rang rang mthun pa'i rdzas //
rnam mang mchod pa'i dam rdzas 'di bzhes la //
sangs rgyas bstan pa dar zhing rgyas pa dang //
phrin las rnam bzhi myur du 'grub par mdzod //
A+o~M shrI ma hA kA la sa pa ri bA ra ar+g+haM nas shab+da'i bar dang /
de bzhin du mtshan sngags sngon 'gro'i ma hA pany+tsa a mr-ita kha raM khA hi /
ma hA rak+ta kha raM khA hi /
zhes dang /
khyad par du /
mgon po 'khor bcas kyi ljags hU~M las byung ba'i rdo rje'i sbu gus gtor ma'i bcud drangs te gsol bar bsam la /
A+o~M ma hA kA la e ka dzA Ti gu Na hr-i da hU~M phaT:
sa pa ri bA ra i daM ba lin+ta kha kha khA hi khA hi /
zhes pa gsum mam bdun gyis phul la /
dpal ma hA kA la khrag 'thung gi rgyal po gtsug lag khang dang dkyil 'khor gyi srung ma /
dug gsum nad kyi sman pa /
rnal 'byor yongs kyi dgra bla /
bdud dpung sgrol ba'i dpa' bo /
bstan pa'i bka' srung chen po legs ldan rdo rje srin po phyag bzhi pa 'khor dang bcas pa rnams kyis mchod sbyin gyi gtor ma rgya chen po 'di bzhes la sangs rgyas kyi bstan pa srungs sogs phrin las sngar bzhin gsol /
bstod pa ni /
hU~M/
mi 'gyur rnam dag chos dbyings ngang nyid las //
ye shes chen po'i thugs rjes skur sprul pa //
ma rungs 'dul mdzad ma hA kA la'i gtso //
drag po'i stobs ldan khyod la phyag 'tshal bstod //
sku mdog mthing nag zhal gcig phyag bzhir ldan /
khro gnyer gsus 'phyang mche ba rnam par gtsigs //
smin ma ag tshom ser zhing dmar ba'i mdangs //
gzi brjid rab 'bar sku la phyag 'tshal bstod /
khros pa'i cha byad spyan gsum bgrad pa yis //
'jig rten lha chen ma lus zil gyis gnon //
zhal gdangs ljags 'dril bgegs tshogs sreg mdzad pa'i //
nga ro 'jigs pa'i gsung la phyag\u0f8e
rtog med rnam grol mnyam par thugs gnas kyang //
chags med snying rjes 'gro don mdzad pa'i tshul //
byams pa chen pos sgrub mchog bu bzhin skyong //
mi gnas bde chen thugs la phyag\u0f8e
skyon las yongs grol yon tan mthar phyin rtags //
thod pa skam rlon rin chen rgyan gyis brgyan //
nyon mongs klu dang log lta 'joms mdzad tshul //
sbrul gyis rnam brgyan stag lpags sham thabs gsol //
rdzu 'phrul mthu stobs byin rlabs shugs dang ldan //
yon tan mchog ster khyod la phyag\u0f8e
rtog pa rab gcod nyams pa'i snying 'byin pa'i //
gri gug ral gri g.yas pa'i phyag na bsnams //
chos rnams bde bar rtogs pa'i thod khrag dang /
kha T+wAM ga las bdud rtsi'i rgyun 'bab g.yon //
tshar gcod rjes 'dzin sku gsum dngos grub stsol //
phrin las thogs med ldan la phyag\u0f8e
khros pa'i nyams dang sgra skad drag po yis //
bka' nyan las byed ma mo DA ki dang //
ging dang gshin rje sha za ma lus tshogs //
rang dbang med par dbang sdud pho nyar 'gyed //
'gal byed tshogs rnams myur du brlag mdzad pa'i //
drag po sgrol byed gtso la phyag 'tshal bstod //
ces dang /
hU~M/
chos dbyings skye med ngang las ma g.yos kyang //
thabs kyis gdug pa ma lus 'dul ba'i phyir //
drag po 'jigs byed chen po'i skur ston pa //
rdo rje nag po che la phyag\u0f8e
gsang ba'i dgyes spyod ma gcig tsaN+Di ka
/gcer bu skra grol stong gsum gar sgyur ma //
gri gug dbang sdud thod khrag 'khor ba stongs //
dpal ldan dbyings kyi ma mor phyag\u0f8e
hU~M/
sngon tshe khrag 'thung chen po'i spyan snga ru //
sangs rgyas bstan pa bsrung bar zhal bzhes pa //
srin po'i gzugs can gdug pa kun 'dul ba'i //
las mgon nag po che la phyag\u0f8e
nag po'i las mdzad mkha' 'gro kun gyi gtso //
mi bsrun gzugs 'chang dgra la dug nad 'beb //
sha za khrag 'thung gtum mo rab 'bar ma //
nag mo bya zhon ma la phyag\u0f8e
bka' nyan las byed sangs rgyas bstan pa srung //
thugs dam dbang gis sgrub mchog bu bzhin skyong //
drag shul stobs kyis bstan dgra rtsad nas gcod //
sha za seng gdong can la phyag\u0f8e
mgon po'i bka' sdod 'jigs byed kun gyi gtso //
stong gsum cig car nyul zhing bstan pa srung //
thogs med mthu mnga' sde brgyad dmag dpon mdzad //
gza' bdud rA hu la la phyag\u0f8e
'jig rten las las grub pa'i dregs pa can //
drag sngags dmod pa drag po'i mtshon cha yis //
zhing bcu'i srog dbugs 'dral ba'i mthu bo che //
las byed dregs pa bzhi la phyag\u0f8e
gzhan yang nag po stong dang sha za 'bum //
ma mo bye ba gnod sbyin khri la sogs //
'khor tshogs sde dang dpung dang pho nyar bcas //
grangs med yid bzhin 'khor lor 'char la bstod //
ces bstod /
bzlas pa bya ba ni /
mgon po 'khor bcas kyi thugs kar nyi ma la gnas pa'i hU~M yig gi mthar srog sngags kyis bskor ba /
bdag gi thugs ka'i 'od kyis bskul bas ci 'dod pa'i phrin las rab 'byams thogs med du sgrub par bsam la /
A+o~M ma hA kA la gu Na hri da hU~M phaT:
ces gtso bo dang /
A+o~M ma hA kA la e ka dzA Ti gu Na hr-i da hU~M phaT:
yab yum sbrel ma /
A+o~M ma hA kA la kha kha mu kha hU~M sa ma ya srog dung dung dza :
ma ma rak+mo dz+wa li ru hriM dza :
si na ra hU~M phaT tri hriM dza :
rak+sha rA hu la pa hriM dza :
zhes las mkhan sde bzhi'o //
ging+ka ra ra hriM dza :
ya ma rA dza ya hriM dza :
badzra sA d+hu tsa hriM dza :
yak+sha nag po du hriM dza :
zhes ging chen sde bzhi'o //
de ltar gtso 'khor gyi 'gros sbyar nas ci rigs bzlas pa'i mthar mchod cing phrin las gsol lo //
skabs kyi phrin las la ni 'dir skong bshags la sogs pa rnams bya zhing /
rgyun gtor nar ma tsam la gong gi bstod pa'i rjes nyid dam /
bzlas pa'i rjes su thun gtor la sgron me btsugs te byin gyis brlabs nas khang steng la sogs par 'bul zhing /
dpal ldan mgon po 'khor bcas kyis //
mchod sbyin gtor ma 'di bzhes la //
sogs kyis bstab pa bya /
thun gtor med na skabs 'dir gtang rag gi mchod bstod dang bzod gsol /
rten yod na brtan bzhugs dang /
med na ye shes pa gshegs /
dam tshig pa rang la bsdu /
dge ba bsngo zhing shis pa brjod pa rnams bya'o //
!
//gsum pa dbang gi cho ga ni /
bdag mdun gyi sgrub mchod bzlas pa'i mthar thug pa sngar bzhin byas nas /
bum pa'i nang du mgon po 'khor bcas skad cig gis gsal btab /
snying ga'i sngags phreng gzungs thag la 'khril te song bas bum lha'i thugs rgyud bskul /
byang sems bdud rtsir babs par bsam la bzlas pa ci nus dang /
'og tu slob ma la ji ltar byed pa'i cho ga rnams dmigs pa'i sgo nas bdag 'jug gi tshul du blang /
slob ma'i bya ba khrus dang phyag byas /
bgegs skrod pa rnams sngon du 'gro bas /
mtshams sbyor chos bshad ci rigs pa byas nas /
'dir bcom ldan 'das kun bzang che mchog he ru kaHnyid /
gdul bya gdug pa can rnams 'dul ba'i ched du dpal ye shes kyi mgon po phyag bzhi pa'i skur bzhengs pa ste /
ye shes kyi mgon po thams cad kyi rje btsan mthu stobs nus pa'i byin rlabs 'gran zla med pa'i bstan srung thams cad kyi gtso bor grub pa yin la /
'di la sgrub thabs kyi bka' srol bsam gyis mi khyab pa zhig bzhugs pa las /
zab rgyas rno myur byin rlabs kyi tshan khas khyad par du gyur pa ni /
mnga' bdag nyang rin po ches mkho mthing lha khang nas spyan drangs pa'i mgon po me 'bar mar grags pa'i chos skor 'di nyid yin zhing /
de la rgyud dang bsnyen sgrub las sbyor gyi man ngag zab cing kha tshang don 'dril mtha' rgyas su yod pa las /
de rnams kyi rtsa ba'i dbang bka' ni 'di nyid yin pas 'di sgrub par byed pa la slob dpon gyi bya ba rnams sngon la song /
slob ma'i bya ba la sngon 'gro dang dngos gzhi gnyis las /
dang po sngon 'gro la slob dpon dpal he ru kaHdang gnyis su med pa'i drung du dbang bskur zhu ba'i yon du maN+Dal 'bul ba zhu zhes brjod /
des kyang maN+Dal phul la /
mig dar dang me tog gtad /
dpal ldan 'jigs byed chen po kye :
'jigs pa'i dkyil 'khor 'di ru ni :
bdag ni yang dag slar 'jug pas :
dpa' bo bla mas gtang du gsol :
zhes lan gsum gyis gsol ba btab /
ho :
dpal ldan khrag 'thung yab yum gyi :
'jigs pa'i dkyil 'khor 'dir zhugs legs :
sangs rgyas bstan pa bsrung ba'i phyir :
drag po'i phrin las sgrub par mdzod :
ces gnang ba byin /
rgyud dag par bya phyir /
bla ma dkon mchog rnam gsum la //
lus ngag yid gsum gus phyag 'tshal //
phyi nang gsang gsum mchod pa 'bul //
sdig pa mi dge so sor bshags //
dge ba kun la rjes yi rang //
chos kyi 'khor lo bskor bar bskul //
mya ngan mi 'dar gsol ba 'debs //
dge ba byang chub che thob shog
/ces yan lag bdun pa bya /
ye shes dbab pa ni /
slob dpon gyi thugs ka nas 'od zer 'phros slob ma'i spyi bor thim pas /
ma dag pa'i lus sbyangs te 'od zer mthing ga'i phung por gyur /
de las dur khrod chen po'i dbus su sna tshogs pad+ma'i ze'u 'brur nyi ma dang dgra bgegs kyi gdan la hU~M las zhes pa nas /
ye shes kyi me 'bar ba'i dbus na bzhugs pa'o //
zhes pa'i bar gyis mgon po yab yum gyi skur gsal btab pa de'i gnas gsum byin gyis brlab /
thugs ka'i hU~M gi 'od zer gyis /
'og min /
rdo rje gdan /
na len+d+ra /
dur khrod chen po brgyad la sogs pa nas dpal ye shes kyi mgon po 'khor dang bcas pa 'ur 'ur chem chem kha char 'bab pa bzhin byon nas slob ma la thim par bsam zhing /
A+o~M ma hA kA la e ka dzA Ti A be sha ya ma ma hU~M hU~M:
zhes brjod cing rol mo'i sgra bya /
dam rdzas kyi sbyar spos bsreg
/lus 'phar g.yo /
ngag smra brjod /
sems rtog med du gnas pa sogs ci rigs pa mthong na /
tiSh+Tha badzra zhes brtan par bya /
puSh+pe pra tIts+tsha ho :
zhes pas me tog phul /
dz+nyA na tsak+ShuHpra be sha ya phaT:
ces pas mig phye la /
'jigs byed dkyil 'khor 'di la ltos :
mgon po yab yum 'khor dang bcas :
'jigs pa'i nga ro me 'od 'bar :
dpal dang ldan pa'i dbang bskur ro :
zhes sngon du 'gro bas lha ngo ston pa ni /
mdun gyi nam mkhar dur khrod chen pos yongs su bskor ba'i drag po'i gzhal yas khang mtshan nyid thams cad yongs su rdzogs pa'i lte bar zhes pa nas /
dam can rgya mtsho'i dmag tshogs bsam gyis mi khyab pas bskor ba'o //
zhes pa'i bar sgrub thabs bzhin las /
sa bon bskyed pa'i tshig rnams dor bas lha ngo bstan no //
gnyis pa dngos gzhi la /
thun mong gi dbang bzhi /
sgos dbang bye brag pa /
gtor ma'i bka' bsgo gsum las /
dang po thun mong gi dbang bzhi ni /
bla ma dang mgon po dbyer med pa la mos gus dung ba byas pas thugs ka nas 'od zer 'phros /
phyogs bcu'i de bzhin gshegs pa thams cad spyan drangs /
de dag gis bum pa'i chus dbang bskur bar mos su bcug la /
bum pa spyi bor bzhag ste /
hU~M/
snod bcud rnam dag rin chen bum pa na //
he ru kaHdpal mgon po'i lha tshogs bzhugs //
skal ldan rigs kyi bu la dbang bskur bas //
nyon mongs lnga dag ye shes lnga rdzogs shog
/A+o~M badzra rat+na pad+ma karma bud+d+ha ma hA kA la e ka dzA Ti a b+hi Shiny+tsa A+o~M:
des bum pa'i dbang thob /
lus kyi sgrib pa dag
/sprul sku 'thob pa'i skal ldan du byas so //
thod pa bdud rtsi can mgrin par bzhag la /
hU~M:
byang sems dkar dmar he ru kaHyi bcud :
bdud rtsi lnga ni rigs lnga khrag 'thung rdzas :
brten pas dngos grub myur thob dbang bskur bas :
rtsa khams zag med bde bar smin par shog :
AHma hA kA la e ka dzA Ti ma hA su kha a b+hi Shiny+tsa A:
zhes bskur zhing bdud rtsi lag g.yon du gtad la 'thung du gzhug
/des gsang ba'i dbang thob /
ngag gi sgrib pa dag
/longs sku 'thob pa'i skal ldan du byas so //
me long sin+d+hu ra'i dkyil 'khor snying gar gtad la /
hU~M:
dri med shel gong ltar dag rang rig sems :
snang grags me long gzugs brnyan lta bu la :
mgon po yab yum gnyis med sbyor zhing rol :
gsum pa shes rab ye shes dbang bskur ro :
hU~M ma hA kA la e ka dzA Ti pra dz+nyA dz+nyA na a b+hi Shiny+tsa hU~M:
zhes bskur zhing snying gar sin+d+hu ra'i thig le bya /
des shes rab ye shes kyi dbang thob /
yid kyi sgrib pa dag
/chos sku 'thob pa'i skal ldan du byas so //
de nas khyed rang rnams rig pa rten med kyi ngang la mnyam par zhog cig
/e ma ltos shig sems la ltos :
lus ni gsal stong mgon po'i sku :
ngag ni grags stong mgon po'i gsung :
sems ni rig stong mgon po'i thugs :
ngo bo mthong na 'khor ba med :
rang bzhin mthong na sangs rgyas yin :
thugs rjes drag po'i las byas nas :
zhing bcu thar pa'i sa la bkod :
ces pas /
de ltar rtogs pa lta ba :
de la gnas pa sgom pa :
de las mi 'da' ba phrin las :
bsgral tshad sangs rgyas pa 'bras bu'o :
des dbang bzhi pa thob /
sgo gsum gyi sgrib pa dag
/ngo bo nyid sku 'thob pa'i skal ldan du byas so //
gnyis pa sgos dbang bye brag tu bskur ba ni /
mdun bskyed mgon po'i sku las sku gnyis pa spros /
khyed rang la thim pas mgon po'i sku gsung thugs kyi byin rlabs thams cad thob par gyur snyam pa mdzod /
hU~M:
chos dbyings skye med ngang las ma g.yos kyang :
thabs shes gnyis kyis gdug pa 'dul ba'i phyir :
drag po 'jigs byed chen po'i skur ston pa :
ye shes mgon po'i dbang bskur thob par shog :
A+o~M shrI badzra ma hA kA la kA ya wA ka tsit+ta a b+hi Shiny+tsa A+o~M AHhU~M hrIHswA hA:
zhes spyi bor bskur /
de bzhin du /
hU~M:
kun tu bzang mo chos kyi dbyings bdag ma :
gcer bu skra grol stong gsum gar sgyur ma :
gri gug dbang sdud thod khrag 'khor ba stongs :
yum mchog tsaN+Di kun bzang dbang thob shog :
A+o~M e ka dzA Ti ma ma kA ya sogs 'dra bas dbang bskur ro //
de ltar slob ma mgon po yab yum dngos su gyur pa la /
las mkhan rnams bran du gtad pas ci bsgo ba'i bka' nod par bsam la /
ho :
sngon tshe khrag 'thung chen po'i spyan snga ru :
sangs rgyas bstan pa srung bar zhal bzhes pa'i :
srin po'i gzugs can gdug pa kun 'dul ba :
las mgon bya rog gdong gi dbang bskur ro :
A+o~M ma hA kA la kha kha mu kha hU~M sa ma ya srog dung dung dzaHkA ya sogs 'dra /
hU~M:
nag po'i las mdzad mkha' 'gro kun gyi gtso :
srin mo'i gzugs kyis dgra la dug nad 'beb :
sha za khrag 'thung khams gsum tshe srog sdud :
dpal ldan lha mo 'bar ma'i dbang bskur ro :
ma ma rak+mo dz+wa li ru hriM kA ya sogs /
ho :
bsad khrag rgya mtshor 'khrugs pa'i dkyil 'khor nas :
las byed mi bsrun seng ge'i gdong pa can :
bdud dang dregs pa lha srin kun gyi gtso :
bka' srung seng ge'i gdong gi dbang thob shog :
A+o~M ma hA kA la si na ra hU~M ya ma ra tsa du tri phu tri kA ya\u0f8e
ho :
'jig rten las la grub pa'i dregs pa can :
drag sngags dmod pa drag po'i mtshon cha yis :
zhing bcu'i srog dbugs 'dral ba'i mthu bo che :
khyab 'jug rA hu la yi dbang bskur ro :
rak+sha rA hu la pa hriM kA ya\u0f8e
ho :
badzra he ru kaHyi sprul pa ste :
tshangs pa dung gi thor tshugs can :
shar phyogs gnam sa phyed kyi bdag :
srog gi bdag po'i dbang bskur ro :
ging+ka ra ra hriM kA ya\u0f8e
ho :
rat+na he ru kaHyi sprul pa ste :
gshin rje dmar po 'gong po'i rje :
lho phyogs gnam sa phyed kyi bdag :
'chi bdag gshin rje'i dbang bskur ro :
ya ma rA dza ya hriM kA ya\u0f8e
ho :
pad+ma he ru kaHyi sprul pa ste :
btsan gyi rgyal po rdzu 'phrul can :
nub phyogs gnam sa phyed kyi bdag :
rdo rje legs pa'i dbang bskur ro :
tsa tri shU la hriM kA ya\u0f8e
ho :
karma he ru kaHyi sprul pa ste :
gnod sbyin lcags kyi ber ga can :
byang phyogs gnam sa phyed kyi bdag :
gnod sbyin chen po'i dbang bskur ro :
yak+sha nag po du hriM kA ya sogs dang /
mdun bskyed mgon po gtso 'khor gyi thugs ka nas sngags kyi phreng ba byung /
khyed rang rnams kyi snying gar thim par mos la /
gtso 'khor gyi sngags rnams rjes zlos bya /
dregs pa thams cad dbang du bsdu ba'i mthu thob par bsam mo //
gsum pa gtor ma'i bka' bsgo bya ba ni /
gtor ma slob ma'i spyi bor bzung la /
gtor ma 'di nyid mgon po 'khor bcas su gsal pa la mos gus dung ba byas pas /
khyed rang rnams kyi spyi bor byon /
slob dpon gyis bka' bsgos pa'i tshe /
bcol ba'i phrin las thams cad thogs med du mdzad par mos la /
rol mo'i sgra dang bcas pas bka' bsgo drag tu bya zhing /
mthar gtor ma'i lha 'od du zhu nas khyed rang rnams kyi snying ga'i hU~M la thim pas mgon po'i byin rlabs dang nus mthu thams cad rgyud la 'byor pa'i mos pa mdzod /
rjes ni /
deng phyin chad khyed rnams kyis ji ltar dam bcas pa'i bslab bya mtha' dag dang /
khyad par sngags kyi dam tshig thams cad ma nyams pa srungs /
yang sgos mgon po 'di nyid kyi mchod gtor la brtson pa dang /
bya nag dang khyi nag la mi rdeg pa sogs spyi dang khyad par gyi dam tshig mtha' dag la gnas par bya'o //
zhes bsgrag slob mas khas blang ba dang /
yon 'bul ba sogs bya'o //
rjes mdun bskyed la gtang rag gi mchod pa sogs rjes kyi bya ba sgrub thabs bzhin shes par bya'o //
7
//yang 'di la lag len gyi khyad par ni /
dbang bka' spyi tsam la thun mong dbang bzhi kho na'i mthar gtor ma'i bka' gtad nyid sbyor zhing //
7
//rkyen sel gyi gtor dbang tsam byed na /
sngon 'gro gsol btab dang yan lag bdun pa tsam byas nas /
dngos gzhi'i skabs gtor ma lhar bskyed pa'i dmigs pa phog nas /
gtor dbang dang bka' bsgo sngar bzhin bya ba las gtor ma'i lha mi
bstim //
7
//yang de nyid khyad par can du byed na slob ma yang lhar bskyed cing gtor ma'i lha yang dkyus bzhin bstim pa'o //
7
//yang gong gi dbang bka' yongs rdzogs thun mong min pa'i lugs su bskur na gtso bo yab yum gyi lha dbang gi rjes su /
de'i sngags kyi bzlas lung dang /
de rjes las mkhan rnams kyi sku'i gzugs gtad pa'i mthar de dag gi sngags kyi bzlas lung dang sbyar nas dregs pa'i srog ye shes su bstim pa dang /
gtor ma'i bka' bsgo'i skabs las mgon gyi gtor ma lag tu gtad nas dam bsre ba sogs gnad rnams shes par bya'o //
mi 'a~Xgyur zag me~Xd ye shes kyi //
rnam rol rdo~X rje~X nag po cher //
yongs shar sgrub thabs dbang gi khrigs //
nyung gsal 'jug bde'i dpyid du spel //
ye shes mgon po phyag bzhi pa'i sgrub thabs dbang dang bcas pa'i le'u tshan no ///
/
