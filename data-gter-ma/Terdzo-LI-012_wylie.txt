@#//
lce btsun snying tig zab khrid dpal ldan bla ma'i zhal lung bslad med yid la gang zin gyi zin tho bzhugs so //
'dir lce btsun chen po'i bi ma'i zab tig gi khrid kyi zin bris la gsum /
lo rgyus kyi sgo nas nges shes bskyed pa /
dbang gi sgo nas smin par byed pa /
gdams ngag gi sgo nas grol bar byed pa dang gsum /
dang po la sngon byung lo rgyus dang /
phyis 'byung gi lo rgyus las /
dang po ni /
'di skad bdag gis thos pa dus gcig na :
bcom ldan 'das de bzhin gshegs pa thams cad kyi gzugs kyi rgyal po dang :
tshor ba'i rgyal po dang :
'du shes kyi rgyal po dang :
'du byed kyi rgyal po dang :
rnam par shes pa'i rgyal po rnams gcig tu bsdus pa'i ye shes kyi sku brnyes pa dpal he ru ka rnal 'byor gyi dbang phyug siM he shwa ra de nyid :
pad+ma'i rigs mchog gar gyi dbang po'i zhing khams :
bod kha ba can gyi ljongs :
yul la ming du chags pa 'o yug shug pa'i gling gi mgo :
bkra shis la zil che ba :
byin chags la rlung rig dwangs pa :
mkha' 'gro phyi gong rdza'i ra ba sman shing nags kyi tshal chen por bsam gyis mi khyab pa'i ting nge 'dzin rgya mtsho la snyoms par zhugs so :
de'i tshe de'i dus na :
lan gcig ston zla ra ba'i tshes bcu la ye shes dang :
las dang :
'jig rten gyi mkha' 'gro ma sprin bzhin du gtibs nas tshogs kyi 'khor lo'i 'du ba rgya chen po la longs spyod pa'i tshe :
o rgyan gyi DA ki'i gtso mo dpal gyi blo gros mas rdo rje'i blta bas bltas te :
phyag rnal 'byor gyi lugs su 'tshal nas 'di skad ces gsol to :
e ma e ma :
ma 'ongs pa'i tshe na snying tig snying po'i rnal 'byor pa rnams kyis nyams len gyi mthar thug gang la bgyi :
phrin las kyi gzhung gang ltar bsrang :
snying po'i mthar thug gang du la bzla zhes gsol ba na :
shrI he ru ka siM he shwa ra nyid dar cig dbyings ka dag zang thal gyi ting 'dzin la snyoms par zhugs pas sku mi snang ba 'od kyi rang bzhin du gyur to :
de'i tshe mkha' 'gro ma rnams kyis mgrin gcig tu gdung ba'i dbyangs kyis :
kye ma kyi hud kye ma blong :
ston pa sgron me'i 'od nub na :
'jig rten mun pa gang gis sel :
ye shes sku yi nyi ma yis :
ma rig 'thibs po bsal du gsol :
rdo rje'i gsung gi bdud rtsi yis :
'khor ba'i tsha gdung bsil bar mdzod :
ces gsol ba btab pas lhun grub rig rtsal gyi ting nge 'dzin la 'phos pa'i de ma thag par ye shes kyi sku mngon sum du snang bar mdzad nas chos nyid rdo rje'i rang sgra 'di skad ces bka' bstsal to :
e ma e ma :
ma 'ongs pa phyi ma phyi ma'i dus kyi tshe snying tig snying po'i don la sbyor ba'i rnal 'byor pa rnams kyis tshe 'di kho na la grol bar 'dod na lce btsun siM he shwa ra bdag nyid bsgom par bya'o :
zhes pas bstan /
gnyis pa phyis 'byung gi lo rgyus /
'di ni ma 'ongs snyigs ma lnga ches bdo zhing bod khams kla klo'i 'jug pas bstan zhabs sdud pa la nye ba na :
snying tig snying po'i don la mos pa'i rnal 'byor pa :
ltar snang tha mal ba rnams dang shin tu mnyam par spyod pa :
gsang ba sus kyang brtag par dka' ba :
chos thams cad sgyu ma lta bur nyams 'og tu tshud pas gang gis kyang zil gyis mi non pa :
smin mtshams su dpa' bo'i rgya rtags kyis spras pa :
slob dpon 'jam dpal bshes gnyen gyi byin gyis brlabs pas thug phrad shes rab kyi gter brdol ba :
khyad par nges pa'i don la nges shes rnyed cing bdag dang bdag gi bka' srol zol med pa kho na la mos pa mi 'phrog par brtan pa 'od gsal sprul pa'i rdo rje zhes bya ba dus ring mo nas 'byung bar 'gyur ba'i don du bstan to :
de'i phyir de'i slad du :
re zhig ye shes dbyings kyi d+hA ki ma rnams kyis klong lnga'i yi ger zungs la :
dus su babs pa'i tshe gang zag de'i rgyud la byin gyis brlabs pas sad par gyis shig :
skal ldan cig car ba'i rigs can 'ga' zhig la phan par 'gyur ro :
zhes pas bstan no //
!
//gnyis pa dbang gi sgo nas smin par byed pa ni dbang gdam ngag lugs su gdab pa yin no //
!
//gsum pa gdams ngag gi sgo nas grol bar byed pa la gsum /
sngon 'gros rgyud sbyong ba dang /
dngos gzhi nyams su len pa /
rjes kyi mthar dbyung ngo //
dang po la gnyis /
thun gyi sngon 'gro dang /
khrid kyi sngon 'gro 'o /
dang po la gsum /
lus rnal du dbab pa /
ngag rnal du dbab pa /
yid rnal du dbab pa'o //
dang po lus rnal dbab rnam snang chos bdun du bca' ba /
gnyis pa ngag rnal dbab rlung ro dgu phrugs bya'o //
gsum pa yid rnal dbab nges 'byung rnam dag dang /
dad pa rnam dag dang /
byang chub kyi sems sogs sgo du ma nas yid la byed pa sngon du 'gro ba'i sgo nas /
rang gi mdun gyi nam mkhar seng ge chen po brgyad kyis btegs pa'i khri steng du sna tshogs pad+ma nyi ma zla ba'i gdan la bi ma mi tra 'am /
lce btsun chen po dang /
yang na rang gi rtsa ba'i bla ma rnams skyabs gnas thams cad 'dus pa'i ngo bo yin par thag bcad /
nges shes bskyed /
mos gus kyis gsol ba drag tu gdab /
ngag tu /
dus gsum gyi sangs rgyas thams cad kyi ngo bo bla ma rin po che mkhyen /
bdag gi rgyud smin cing grol bar byin gyis brlab tu gsol /
zab lam gyi rtogs pa khyad par can rgyud la skye bar byin gyis brlab tu gsol /
tshe 'di nyid la 'od gsal rdzogs pa chen po'i lam mchog mthar phyin par byin gyis brlab tu gsol /
zhes gsol ba drag tu btab pas /
bla ma nyid dgyes pa chen pos 'od du zhu nas /
bla ma'i rdo rje gsum dang rang gi lus ngag yid gsum dbyer med du 'dres /
thugs yid bsre zhing dus gsum gyi spros pa thams cad bcad la rig stong rjen pa'i ngang bskyang bar bya'o ///
/gnyis pa khrid kyi sngon 'gro la gnyis /
thun mong gi sngon 'gro dang /
khyad par gyi sngon 'gro 'o //
dang po la sems sbyong rnam pa bdun las /
dang po ni 'dus byas thams cad mi rtag par bsam pa la /
dang po phyi snod bcud kyi chags 'jig la bsam ste mi rtag par bsgom pa dang /
nang rang gi sgyu lus phung po la bsam ste mi rtag par bsgom pa dang /
gsang ba rang gi gnyen grogs sogs kyi 'chi rkyen la bsam ste mi rtag par bsgom pas don dran pa dang /
dper na chu'i lbu ba ltar bsam nas bsgom pas dpe dran pa dang /
mthar dpe don bsres te bsgom pa'o //
gnyis pa 'khor ba'i bde ba thams cad yun du mi gnas par bsam nas sems sbyong ba la /
khams gsum po sdug bsngal gsum las ma 'das par bsam nas don dran /
dper na dug gi 'bras bu smin pa ni blta na mdzes shing yid du 'ong ba zos na ro mngar ba sogs yod kyang khog tu song na 'chi ba ltar bsam nas dpe dran /
mthar dpe don yang bsres te bsgom pa'o //
gsum pa rkyen sna tshogs la bsam nas sems sbyong ba la /
tshe 'di'i bya ba'i bde ba dang sdug bsngal dgra 'dul gnyen skyong /
tshong so nam dang 'jig rten chos brgyad sogs bya ba thams cad zin dus med pa la bsam nas tshe 'di'i bya ba thams cad blos thong ba zhig bsgom pas don dran /
dper na sos ka'i dus su ri dwags kyis smig rgyu'i chu la snyeg pa ltar bsam nas dpe dran /
yang dpe don bsres te bsgom pa'o //
bzhi pa tshe 'di'i bya ba thams cad don med par bsam nas sems sbyong ba la /
tshe 'di'i bya ba'i bde skyid dpal 'byor snyan grags thams cad don med pa kho na dang /
der ma zad tshangs dbang brgya byin 'khor los bsgyur ba sogs kyi dpal 'byor thob kyang don med snyam nas don dran /
dper na gnyid thun gcig gi skabs su bde sdug ji ltar myong yang sad pa na thams cad don ci'ang med pa ltar bsam nas dpe dran /
mthar dpe don bsres te bsgom pa'o //
lnga pa thar pa dam pa'i 'bras bu ni nam yang ldog tu med par bsam nas sems sbyong ba la /
thar pa la'ang gsum /
thar pa chung ngu nyan thos /
'bring rang rgyal /
khyad par du'ang thar pa dam pa rdzogs pa'i sangs rgyas kyi go 'phang thob na sdig sgrib bag chags dang bcas pa spangs pas rang don du spang rtogs mthar phyin nas zhi ba dam pa chos kyi sku brnyes pa dang /
gzhan don du gzugs sku rnam pa gnyis la brten nas gdul bya'i don rtag khyab lhun grub tu byed la de'i spang rtogs la nam yang ldog tu med pas na 'bras bu de 'dra zhig nam thob bsam nas don dran /
dper na 'brum nad las thar pa'i skyes bu slar yang 'brum nad kyis mi mnar ba ltar bsam nas dpe dran /
dpe don bsres te bsgom pa'o //
drug pa bla ma dam pa'i gdam ngag la bsam nas sems sbyong ba la /
de lta bu'i thar pa thob pa'i rgyu med du mi rung ba ni bla ma'i gdam ngag yin te /
de la dang po bla ma brtag pa la mkhas par bya ste /
gzhan gyi tshig gi rjes su mi 'brang zhing bla ma rtogs pa dang ldan pa /
nyams myong dang ldan pa /
brgyud pa gsum gyi byin brlab dang ldan pa'i mtshan nyid dang ldan pa'i bla ma la bsten pa /
bar du bla ma bsten pa la mkhas pa rab sgrub pas mnyes pa /
'bring zhabs tog gis mnyes pa /
tha ma zang zing gis mnyes par byas /
mi mnyes pa skad cig tsam yang mi sgrub /
tha ma dgongs spyod bslab pa la mkhas pa bla ma byin rlabs dang ldan pa las gdam ngag gi bdud rtsi thob par byas /
thob pa bzhin nyams myong mthar dbyung ba'i sgo nas bla ma'i spang rtogs kyi yon tan thams cad rang rgyud la par btab pa bzhin 'byung zhing /
rang rgyud kyi yon tan thams cad dbyar gyi myu gu ltar 'phel zhing bla ma'i gdung 'tshob par bya bsam nas don dran /
dper na khang bzang du 'dzegs pa'i them skas ltar bsam nas dpe dran /
yang dpe don bsres te bsgom pa'o //
bdun pa rnam par mi rtog pa'i ting nge 'dzin la brten nas sems sbyong ba la gsum las /
bde stong rnam par mi rtog pa dang /
gsal stong rnam par mi rtog pa dang /
chos nyid rnam par mi rtog pa'o //
dang po ni /
lus phyi gsal nang gsal 'od kyi rang bzhin can bsgom zhing lus sems bde hril gyis song bar mos pa ni bde bas thabs byas pa'i rtse gcig pa'i ting nge 'dzin yin no //
gnyis pa gsal stong rnam par mi rtog pa ni /
rang gi lus kyi skyil krung bde lugs su gzhag
/lag pa gnyis kyis pus mo bkab /
mig ha re bar snang la blta /
phyi rol gyi tshogs drug gi snang ba mi dgag
/nang gi sems der 'dzin dang bral ba'i ngang du rnam rtog thams cad thol skyes rbad chod kyi tshul du mi rtog pa'i ngang du gzhag pa ni gsal bas thabs byas pa'i rtse gcig pa'i ting 'dzin yin no //
gsum pa chos nyid rnam par mi rtog pa ni /
sems kyi chos nyid gnas lugs ma bcos pa dus gsum gyi rtog pa dang bral ba'i ngang du gzhag pa ni rtse gcig pa'i ting nge 'dzin yin no //
las su rung ba la skyed rdzogs kyi nyams len gang byed kyang dka' tshegs med par 'grub pa yin pas de ltar bsgom pa ni don dran pa /
dper na zhing sa dul ba la sa bon btab na dka' tshegs med par 'bras bu 'byung ba bzhin bsam pa ni dpe dran pa /
mthar dpe don bsres te bsgom par bya'o //
de yan chad thun mong gi sngon 'gro'o ///
/gnyis pa khyad par gyi sngon 'gro gsag sbyong rnam pa lnga las /
thar pa'i lam gyi rtsa ba skyabs 'gro /
thams cad mkhyen pa'i rtsa ba byang chub kyi sems skyed pa /
'gal rkyen sdig sgrib sbyong bar byed pa nang gi rdo rje sems dpa'i bsgom bzlas /
mthun rkyen tshogs rdzogs par byed pa nang gi maN+Dal /
byin rlabs myur du 'jug par byed pa bla ma'i rnal 'byor ro //
dang po ni /
a :
ka dag gting gsal chos kyi sku :
lhun grub rig rtsal longs spyod rdzogs :
dbyer med thugs rje sprul pa'i skur :
rang ngo shes pas skyabs su mchi :
zhes pas bstan te /
de la'ang kun rdzob brdar btags pa'i skyabs 'gro dang /
don dam yongs shes kyi skyabs 'gro gnyis kyi dmigs rim ni thig le gsang rdzogs su gsal /
gnyis pa sems skyed la'ang kun rdzob dang don dam gnyis las /
dang po gzhung spyi ltar ro /
gnyis pa don dam ni /
ho :
glo bur 'khrul pa'i 'gro ba kun :
gdod nas rnam dag dbyings kyi ngang :
ye shes rig pas rang grol phyir :
cog gzhag chen por sems bskyed do :
zhes pas bstan pa'i go don thig le gsang rdzogs su gsal /
gsum pa 'gal rkyen sgrib sbyong rdor sems sgom bzlas ni /
aH
bdag nyid tha mal lus kyi dbus //
rtsa gsum 'khor lo bzhi dang bcas //
dwangs gsal 'od kyi rang bzhin gyi //
mar sne lte 'og sor bzhi'i sbubs //
bla ma dpal ldan rdo rje sems //
dmar gsal zhal gcig phyag gnyis pa //
rdo rje dril 'dzin longs sku'i chas //
rang 'od rig ma'i bde bas dgyes //
rdo rje pad+ma'i skyil krung gis //
pad+ma zla ba'i gdan gyi steng //
dwangs ma 'od lnga'i klong na bzhugs //
bla ma rdo rje sems dpa' la //
mi phyed gus pas gsol ba 'debs //
bdag gi sdig sgrib nyes ltung kun //
byang zhing dag par byin gyis rlobs //
rtse gcig gsol ba btab pa las //
ye shes me 'bar rtsa 'khor khyab //
sgo gsum cha mnyam sdig sgrib kun //
bsregs sbyangs rang lus 'od kyi sku //
rdo rje sems dpa'i gsang gsum dang //
dbyer med ma bcos lhug par shar //
zhes pas bstan te /
de'ang rang nyid gnyug ma'i lhar gsal ba'i lus stong chen sgrib g.yogs dang bral ba'i dbus su rtsa dbu ma phyi dkar la nang dmar ba sbom phra srin mdzub kyi tshad tsam yar sne spyi bor phug rdugs kyi rnam pa /
mar sne lte 'og sor bzhi'i thad du kha dong nge ba'i rnam pa /
g.yas su ro ma dmar mo rdul gyis gang ba /
g.yon du rkyang ma dkar mo khu bas gang ba /
gnyis ka gsher bag gi rang bzhin can /
dbu ma las sum 'gyur tsam gyis phra ba /
yar sne dbu ma las sor gcig tsam dma' zhing sna bug g.yas g.yon du zug pa /
mar sne lte 'og tu yi ge cha'i 'phongs lta bu'i tshul gyis dbu mar chud pa /
de nas smin mtshams nas sor bzhi 'jal ba dpral ba /
de nas yang sor bzhi 'jal ba mtshog ma /
yang sor do 'jal ba'i mtshams su spyi bo bde chen gyi 'khor lo rtsa 'dab so gnyis gdugs kyi rtse mo ltar kha thur bstan gyi rnam pa dang /
mgrin pa an stong gi thad du rtsa 'dab bcu drug gdugs gan rkyal du log pa ltar kha gyen bstan can /
snying dkar nag gi thad du rtsa 'dab brgyad dang /
lte ba'i bug pa'i thad rtsa 'dab drug cu re bzhi po de gnyis sngar ltar gdugs kha sbyor ltar dang /
rtsa 'khor bzhi po gnas tshul bzhi las brgyad sogs dang /
yang na rtsa 'khor las rtsa 'dab re re bzhin gdugs kyi rtsibs ma ltar bsgom na gegs chung /
rtsa 'dab thams cad stong sing nge ba 'od kyi rang bzhin can gsal btab /
lte ba'i rtsa 'khor gyi 'og tu dbu ma'i nang du pad+ma nyi zla'i gdan la ngo bo rtsa ba'i bla ma la rnam pa bcom ldan 'das dpal rdo rje sems dpa'/
rnam 'gyur gsung pad+ma'i rigs sku mdog dmar po rdo rje dang dril bu 'dzin pas yum dang mnyam par sbyor ba /
rgyu gtum mo'i gzhi gnas las byung ba gsal gdab pa ni rten gyi stobs /
rdor sems la mos gus gdung shugs drags pos gsol ba gdab /
sngar byas pa'i sdig pa la khong du dug song ba ltar 'gyod sems drags po byas pa ni rnam par sun 'byin pa'i stobs /
phyin chad srog la bab kyang mi byed snyam pa ni nyes pa las slar ldog pa'i stobs /
gsol 'debs yi ge brgya pas thugs rgyud bskul /
rlung ro bsal /
'og rlung bskum /
steng rlung mnan pa'i rkyen gyis lte ba'i rdor sems las ye shes kyi me lce dmar hur gyis 'bar /
de yar song lte ba'i rtsa 'khor rim gyis gang /
'khrig pa'i gnas skabs kyi snyoms 'jug gi sgrib pa dang /
nyon mongs pa 'dod chags kyi sgrib pa bsregs shing sbyangs /
snying ga'i rtsa 'khor gang /
gnyid 'thug gi sgrib pa dang gti mug gi sgrib pa bsregs shing sbyangs /
mgrin pa'i rtsa 'khor gang /
rmi lam dang phrag dog gi sgrib pa bsregs shing sbyangs /
spyi bo'i rtsa 'khor gang /
sad pa'i sgrib pa dang zhe sdang dang nga rgyal gyi sgrib pa bsregs shing sbyangs /
de'i mnyam du sems can thams cad kyi sdig ltung dag par mos la /
mthar bshags sdom bya ba ni /
ru tra'i smre bshags sam /
yang na bde mchog mngon 'byung gyi rgyud las byung ba'i /
mgon po bdag ni mi shes sogs /
bsdu na 'phags pa rin po che'i gsung /
sku gsung thugs rtsa ba dang yan lag gi dam tshig nyams chag thams cad mthol lo bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes brjod la /
bla ma rdo rje sems dpas sdig ltung dag pa'i gnang ba byin par mos pa rnams gnyen po kun spyod kyi stobs yin no //
mthar rdo rje sems dpa'i gsang ba gsum dang rang gi lus ngag yid gsum dbyer med du gyur par mos pa'i ngang du mnyam par gzhag
/nang gi tshogs gsag bya na bsdu mi dgos so //
bzhi pa mthun rkyen tshogs gsag nang gi maN+Dal ni /
mthar ni ye shes me lce yis //
spyi bo'i ha~M las bdud rtsi drangs //
'khor lo'i gnas bzhir son pa las //
bla ma sku bzhi'i dkyil 'khor pa //
dga' mchog khyad par lhan skyes kyi //
ye shes chen pos rab mnyes nas //
bde chen 'bras bu'i tshogs chen rdzogs //
rdo rje bzhi dang dbyer med gyur //
sngar ltar gsal ba'i spyi bo'i rtsa 'khor gyi steng tsam du khams nyis dwangs sum dwangs kyi dwangs ma ha~M mgo thur bstan gyi rnam pa gsal gdab /
sgrub pa'i maN+Dal /
spyi bo'i rtsa 'khor gyi dbus su bla ma sku rdo rje'i ngo bo sku mdog dkar po /
mgrin par bla ma gsung rdo rje sku mdog dmar po /
snying gar bla ma thugs rdo rje sku mdog mthing ga
/lte bar bla ma ye shes rdo rje sku mdog ser po /
bzhi ka'ang zhal gcig phyag gnyis pa rdo rje dang dril bu 'dzin pa yum gri gug dang thod pa 'dzin pa dang mnyam par sbyor ba /
bde chen lhan cig skyes pa'i ye shes mngon du byed pa'i thabs spyi mgrin snying ga lte ba rnams su /
rtsa 'dab kyi grangs dang mnyam pa'i 'khor lo so so'i gtso bo dang kha dog mthun pa'i mkha' 'gro ma gri gug dang thod pa 'dzin pa dang mnyam par sbyor ba /
mchod pa'i maN+Dal /
bla ma rdo rje sems dpa' la mos gus bskyed cing /
sngar ltar rlung sbyor gyis gtum mo'i me dang dbyer med pa'i rdo rje sems dpa' las ye shes kyi me lce dmar hur gyis 'bar /
lte ba snying ga mgrin pa'i rtsa 'khor rnams khyab /
de nas spyi bo'i steng gi ha~M yig la phog pa tsam gyis nA da'i rtse mo nas byang sems dwangs ma'i rgyun wa thigs 'dzag pa lta bu bab /
thigs pa bsags pas rgya mtsho bzhin du rtsa 'khor gang /
bla ma sku rdo rje 'khor dang bcas pa la phog pas dga' ba'i mchod pas mnyes /
rags pa lus dang phra ba rtsa'i sgrib pa dag
/lus dang rtsa la brten nas tshogs rdzogs /
mthar thug 'bras bu snang stong sku rdo rje dbyer med du gyur par mos /
de nas rim gyis mgrin pa'i rtsa 'khor gang /
bla ma gsung rdo rje dang bcas pa la phog pa tsam gyis mchog dga'i mchod pas mnyes /
rags pa ngag dang phra ba rlung gi sgrib pa dag
/ngag dang rlung la brten nas tshogs rdzogs /
mthar thug 'bras bu grags stong gsung rdo rje dbyer med du gyur par mos /
snying ga'i rtsa 'khor gang /
bla ma thugs rdo rje 'khor dang bcas pa la phog pa tsam gyis dga' bral gyi dga' bas mnyes /
rags pa yid dang phra ba thig le'i sgrib pa dag
/yid dang thig le la brten nas tshogs rdzogs /
mthar thug 'bras bu rig stong thugs rdo rje dbyer med du gyur par mos /
lte ba'i rtsa 'khor gang /
bla ma ye shes rdo rje 'khor dang bcas pa la phog pa tsam gyis lhan cig skyes kyi dga' bas mnyes /
sgo gsum cha mnyam dang 'pho ba'i sgrib pa dag
/sgo gsum cha mnyam la brten nas tshogs rdzogs /
mthar thug 'bras bu ye shes rdo rje dang dbyer med du gyur par mos /
yul can dga' ba bzhis drangs pa'i yul stong pa nyid mthar thug pa'i bde chen lhan cig skyes pa'i ye shes mngon du gyur pa yin no snyam du nga rgyal gzung zhing /
ma hA su kha badzra satwa a haM:
zhes ci rigs brjod /
ma hA chen po dang /
su kha bde ba /
badzra rdo rje /
satwa sems dpa'/
a ha~M nga'o //
zhes bde ba chen po'i rdo rje sems dpa' nga'o zhes pa'i don no //
mthar mi dmigs pa'i ngang du gzhag par bya'o //
lnga pa bla ma'i rnal 'byor ni /
rang nyid sgyu lus bla ma dang dbyer med pa'i lhar gsal ba dang /
mdun du tshogs zhing gi rten gsal gdab pa /
tshogs gsag pa'i slad du yan lag bdun pa 'bul ba dang /
byin rlabs myur du 'jug par byed pa'i phyir gsol ba gdab pa /
mjug dbang bzhi blang zhing de kho na nyid la mnyam par 'jog pa dang lnga'o //
dang po ni /
ka dag gi ngang las gnyug ma'i lha dang bla ma dbyer med par bdag nyid siM he shwa ra bsgom par bya'o :
de la seng ge dang pad+ma nyi ma'i lte bar rnal 'byor spyod pa khro 'dzum sgeg pa'i nyams can kha dog dmar zhing mnyam gzhag dang skyil krung can :
dar dang rin po che dang rus pa'i rgyan gyis brgyan pa :
ba spu'i khung bu thams cad nas rdo rje ye shes kyi me khro chung gi tshogs dang bcas pa 'phro bas bdud dang bar du gcod pa thams cad sreg par mdzad pa :
'khor du brgyud gsum gyi bla ma dang :
dpa' bo dang :
mkha' 'gro'i tshogs kyis bskor ba :
smin mtshams su chos 'byung gi nang du dga' ba 'khyil ba drag tu 'khor ba :
zhes rang gi sems nyid gdod ma nas rnam par dag pa ka dag gi ngang las snang ba thams cad 'od gsal gyi dbyings su thim pas /
skad cig gis rang nyid gang du gnas pa'i go sar seng ge pad+ma nyi ma dang zla ba'i gdan gyi steng du /
rang nyid gnyug ma'i lha dang bla ma dbyer med pa'i ngo bo sing he shwa ra rnal 'byor spyod pa'i brtul zhugs can spyan hur bag tu gzigs shing tshems kyi myu gu cung zad gtsigs shing khro ba /
zhal gyi mchu sgros 'dzum pa'i nyams can /
sku sha shin tu rgyas pa'i nyams kyis sgeg pa /
zhal gcig phyag gnyis mnyam gzhag
/zhabs gnyis rdo rje'i skyil krung can /
dar sngon po'i stod g.yogs /
rin po che dang rus pa'i rgyan /
spyi bor rus pa'i 'khor lo dang /
snyan cha /
phyag zhabs kyi gdu bu dang ska rags /
mgul rgyan do shal dang se mo do dang /
sku stod la rus pa'i se ral kha thog pas brgyan pa /
sku lus thams cad la rtsa gsum rgyal ba rab 'byams til gong kha bye ba lta bus gang ba /
zhing khams thams cad sku la rdzogs pa /
sku dang zhing khams thams cad spro dang bsdu ba'i bdag nyid du gyur pa /
skus zhing khams thams cad la khyab pa /
ba spu'i khung bu thams cad nas rdo rje dang ye shes kyi me khro chung gi tshogs dang bcas pa 'phro bas bdud dang bar du gcod pa thams cad sreg par mdzad pa /
mtha' skor kun tu rgyal ba dgongs pa'i brgyud pa /
rig 'dzin brda'i brgyud pa /
gang zag snyan khung gi brgyud pa'i dpal mgon bla ma dam pa rnams dang /
gnas gsum gyi dpa' bo mkha' 'gro'i tshogs dang /
rdo rje'i chos skyong ba'i srung ma'i tshogs kyis bskor bar mos /
rang gi smin mtshams su chos 'byung dkar po rtsa ba phra ba phar thad kar dbu ma la zug pa /
kha gdeng g.yel ba'i zur gcig gyen du dpral bar bstan pa /
zur gnyis g.yas g.yon du bstan pa'i dbus su bde chen thig le'i g.yung drung dga' ba 'khyil ba dga' bzhi mtshon byed khug pa bzhi dang ldan pa /
kha dog dmar po 'od 'bar ba g.yon du drag tu 'khor bar bsgom mo //
gnyis pa mdun du tshogs rten gsal gdab pa ni /
de'i thad ka'i nam mkhar rigs kyi bdag po bi ma la dgyes ye re bzhugs pa :
snang srid thams cad 'ja' zer thig ler mer mer shig shig g.yo bar gsal btab la :
zhes smin mtshams kyi thad phar khru gang dang yar khru gang mtshams su sna tshogs pad+ma dang nyi zla'i gdan gyi steng du skyabs gnas thams cad 'dus pa'i ngo bo rtsa ba'i bla ma la /
rnam pa 'od gsal snang bzhi mthar son par mdzad pa'i bi ma la mi tra sku mdog dkar gsal gangs kyi ri la nyi ma 'char ba lta bu /
shangs rtser skye med mtshon byed yi ge a dkar po thigs la khad pas mtshan pa /
phyag gnyis mnyam gzhag gis thod pa bcud kyis bkang ba thugs kar bsnams pa /
dar sngon po'i stod g.yogs dang /
sku smad la thang sham dang /
chos gos rnam gsum gsol ba /
zhabs gnyis skyil mo krung gis rang la dgyes ye re bzhugs pa /
rig pa tshad phebs kyi snang ba ltar snang srid thams cad 'ja' zer thig ler mer mer shig shig g.yo bar bsam pa ni bdag mdun gyi dam tshig pa gsal gdab pa dang /
ye shes pa spyan drang ba ni /
ye shes pa spyan drangs shing bstim :
zhes bdag mdun gyi thugs ka nas 'od zer mu mtha' med pa 'phros /
'og min gyi zhing nas rtsa gsum rgyal ba rab 'byams thams cad lce btsun seng he shwa ra dang bi ma mi tra'i rnam par byon pa dang /
khyad par 'od gsal snying thig gi brgyud gsum dpal mgon bla ma dam pa sogs spyan drangs te bdag mdun rnams la thim par mos la kun bzang don phrin ltar spyan 'dren dang bstim pa'i bar gyi tshig brjod par bya'o //
gsum pa tshogs gsag slad yan lag bdun 'bul ba ni /
kun rdzob brdar btags pa dang /
don dam yongs shes gnyis las /
dang po rang gi lus rdul snyed kyi zhing ltar sprul nas sems can thams cad dang bya byed 'jug pa gcig pa'i sgo nas phyag 'tshal ba dang /
rang gi lus longs spyod dge tshogs rgya mtsho lta bu'i rgyu las byung ba'i phyi nyer spyod /
nang dam rdzas bdud rtsi /
gsang ba snyoms 'jug gi bde ba /
yang gsang de kho na nyid sogs mchod pa'i sprin phung mtha' yas pa 'bul ba dang /
dran pa dang mi dran pa'i sdig ltung snying thag pa nas bshags pa dang /
'khor 'das lam gsum gyi zag bcas dang zag med kyi dge tshogs la phrag dog med pa'i sgo nas rjes su yi rang ba dang /
phyogs bcu dus bzhi'i rgyal ba sras dang bcas pa thams cad la chos kyi 'khor lo bskor bar bskul ba'i gsol ba gdab pa dang /
de dag thams cad 'chi med rtag pa dam par bzhugs shing myang ngan las mi 'da' bar gsol ba gdab pa dang /
dus gsum du bsags shing bsgrubs pa'i dge ba'i rtsa ba chos kyi dbyings la mi bsngo ba'i bsngo ba dam pa'i tshul gyis bsngo ba'o //
gnyis pa don dam ni /
a :
snang bzhi mthar phyin bla ma la :
'du 'bral med par phyag 'tshal lo :
rlung sems dag pa'i mchod sprin 'bul :
sdig ltung 'dus ma byas par bshags :
gnyis 'dzin bral bas rjes yi rang :
brjod med chos 'khor bskor bzhin du :
yongs grub chen por bzhugs gsol 'debs :
dge tshogs 'od gsal dbyings su bsngo :
zhes pa'i bar gyi snang bzhi mthar phyin pa'i bla ma sangs rgyas dang /
rang gi rig pa ngo bo stong pa chos sku dang /
rang bzhin gsal ba longs sku dang /
thugs rje 'gag med rtsal sna tshogs su 'char ba sprul sku dang /
sku gsum dbyer med 'du 'bral med pa'i ngang nas phyag 'tshal ba dang /
rlung 'jug gnas ldang gsum dbu mar zhugs shing sems 'od gsal du dag pa'i sgo nas mchod pa'i sprin phung 'bul ba dang /
sdig ltung thams cad ye nas rang bzhin gyis stong pa 'dus ma byas pa'i ngang du bshags pa dang /
'khor 'das lam gsum gyi dge ba la rjes su yi rang bya ba dang byed pa thams cad gnyis 'dzin bral ba'i tshul gyis rjes su yi rang ba dang /
sprol bral mnyam pa chen po mi shigs brjod med nA da'i dbyangs su chos 'khor bskor bar gsol ba gdab pa dang /
rgyal ba sras bcas 'chi med rtag pa dam pa'i yongs grub chen por bzhugs su gsol ba 'debs pa dang /
dge tshogs thams cad 'od gsal chos kyi dbyings su mi bsngo ba'i tshul gyis bsngo ba dam pas bsngo ba'o //
bzhi pa byin rlabs myur du 'jug phyir gsol ba gdab pa ni /
yon tan rjes su dran pa'i sgo nas gsol ba gdab pa dang /
'dod pa'i don la gsol ba gdab pa dang gnyis las /
dang po ni /
'od gsal snang bzhi mthar phyin nas :
rig pa mi 'gyur sku lngar bzhengs :
'ja' lus pho chen dwangs ma'i gzugs :
'chi med bi ma mi tra kye :
zhes rkang pa bzhis bstan /
gnyis pa 'dod don gsol gdab ni /
bdag la thugs rjes brtser dgongs nas :
mngon sum byin rlabs deng stsol cig :
ces rkang pa gnyis kyis bstan /
zhes de ltar gsol ba phur tshugs su gdab cing 'dod don gsol ba ste /
'od gsal snang bzhi mthar phyin cing sangs rgyas thams cad dang dbyer med pa'i bdag nyid bi ma mi tra khyed kyi rdo rje gsum bdag gi lus ngag yid gsum dang dbyer med du /
dus phyi dus la mi ltos par da lta nyid du 'dug sa 'di nyid du stan thog 'di nyid du myur ba nyid du byin gyis brlab par mdzod cig ces gsol ba gdab /
yon tan gyi ngos nas sangs rgyas thams cad dang mnyam zhing /
bka' drin gyi ngos nas sangs rgyas thams cad las lhag par thag bcad /
nges shes skyed /
lus kyi ba spu ldang ba /
mig nas mchi ma 'khrug pa /
bsam rgyu bla ma las med pa /
blo sna bla mas 'phrog pa /
phar thim phod pa /
tshur 'bral mi phod pa'i mos gus kyis dus 'di nas gzung ste byang chub snying po'i bar du mthor gtong dmar gtong skyid sdug legs nyes ci byung yang /
ci mdzad khyed mkhyen no snyam pa'i mos gus gdung shugs drags po'i sgo nas gsol ba yang yang gdab /
gsol 'debs bsnyen pa'i tshul du bzla ba ni /
oM AHhU~M gu ru bi ma la mi tra hU~M hU~M:
zhes /
oM AHhU~M ni sku gsum gyi rang bzhin dang /
yang na rdo rje gsum gyi sa bon gyis thog drangs /
gu ru bla ma dang /
bi ma la dri med /
mi tra bshes gnyen /
hU~M hU~M:
zhes thugs rgyud bskul ba'i don yin te mchog thun mong gnyis kyi dngos grub stsol cig
/ces pa'i sgo nas gsol ba gdab pa'o //
lnga pa mjug dbang bzhi len zhing de kho na nyid la mnyam par 'jog pa dang rjes 'brel bla rnal lam du bya ba bcas ni /
gsol ba btab pa'i mthar bdag la dbang bzhi bskur ba'i gnang ba bstsal du gsol zhes bsams pas /
smin mtshams kyi dpral ba'i oM las 'od zer dkar po zla ba lta bu dang /
de las rang 'dra'i sku chung la yan lag dod pa phyag mtshan gsal ba dpag tu med pa byung /
rang gi dpral bar thim /
lus dang rtsa'i sgrib pa dag
/spros bcas bum pa'i dbang thob /
snang srid gzhir bzhengs kyi dkyil 'khor bsgom pa la dbang /
sa brgyad pa non /
'bras bu sku lnga thob pa'i skal pa can du byas /
bla ma'i mgrin pa'i AHlas 'od zer dmar po 'char kha'i zer thag lta bu dang /
de las A li kA li'i phreng ba dpag tu med pa byung /
rang gi mgrin par thim /
ngag dang rlung gi sgrib pa dag
/spros med gsang ba'i dbang thob /
skye med rang byung rdo rje'i bzlas pa la dbang /
sa bcu gcig pa non /
'bras bu gsung lnga thob pa'i skal pa can du byas /
bla ma'i thugs ka'i hU~M las 'od zer sngon po mthing zhun gyi dwangs ma lta bu dang /
de las a yig mthing gsal dpag tu med pa byung /
rang gi snying gar thim /
yid dang thig le'i sgrib pa dag
/shin tu spros med sher dbang thob /
bde chen 'od gsal gyi ye shes bsgom pa la dbang /
sa bcu gsum pa non /
'bras bu thugs lnga thob pa'i skal pa can du byas /
yang bla ma'i gnas gsum ka nas 'od zer dkar dmar mthing gsum 'ja' tshon shar ba lta bu dang /
tsit+ta rin po che'i sbubs nas 'od lnga'i gong bu tshon gang ba byung /
rang gi gnas gsum dang snying gi dbus su thim /
cha mnyam ye shes kyi sgrib pa dag
/rab tu spros med dbang bzhi pa thob /
ka dag lhun grub zung 'jug bsgom pa la dbang /
ye shes bla ma'i sa non /
'bras bu yon tan lnga dang phrin las lnga thob pa'i skal pa can du byas /
mthar bla ma nyid dgyes pa chen pos 'od du zhu ste rang gi
/smin mtshams su dga' ba 'khyil pa'i dbus su thim pas thig le dkar po a yig gis mtshan pa sran ma tsam dwangs gsal g.yo med du gyur pa la :
sems rtse gcig tu gzung ba ni sngags kyi zhi gnas 'grub thabs yin zhing /
mthar de yang nam mkha' la 'ja' yal ba bzhin du mi dmigs pa'i ngang du bzhag cing /
bla ma'i thugs dang rang gi rig pa gnyis bsam brjod dang bral ba'i rig stong rjen pa'i ngang du gzhag pa ni bla ma chos sku'i rang zhal blta ba yin no //
spyir bla ma phyi sprul sku la bsnyen pa mdun gyi nam mkha' la tshogs rten gsal zhing gsag sbyang bya ba dang /
nang longs sku bsgrub pa dbang bzhi blang ba /
gsang ba chos sku las la sbyar ba thugs yid dbyer med bsre ba'i ngang du gzhag par bya ba yin no //
dge ba bsngo zhing smon lam gdab par bya'o //
gong du sngon 'gro'i skyabs sems yig brgya rnams 'bum ther dang /
bla ma'i rnal 'byor gyi bsnyen pa 'bum phrag bcu gnyis brjod par bya'o //
skabs 'dir byin rlabs bla ma'i rnal 'byor lam du bya ba la gsum /
sku skyed rim phyag rgya'i rnal 'byor /
gsung bzlas pa sngags kyi rnal 'byor /
thugs 'od gsal de kho na nyid kyi rnal 'byor ro //
dang po ni /
tshogs mchod sogs dang 'brel na sman raka gtor ma spyi 'gros ltar bshams /
de nas don gyi phrin las la 'jug pa /
rang nyid rta mchog rol pa'i nga rgyal gyis bgegs bskrad /
srung 'khor bsgom /
byin dbab /
mchod pa byin brlabs /
bdag skyed sngar ltar bsgoms shing spyan 'dren bzhugs gsol sogs dang /
phyag mchod bstod pa'i bar du grub rjes /
rang nyid lce btsun chen por gsal ba'i lhar snang la sems rtse gcig tu gzung /
de yang rnam pa gsal ba /
nga rgyal brtan pa /
rnam dag dran pa sogs spyi ltar bya /
de ltar lha'i gsal snang la brtan pa thob tshe gsung bzlas pa sngags la 'jug par bya'o //
gnyis pa gsung bzlas pa sngags kyi rnal 'byor la gnyis /
bdag don byin rlabs bsdu ba'i rim pa dang /
gzhan don phrin las mkha' khyab tu spel ba'i rim pa gnyis so //
dang po ni /
sngags don dran pa sogs kyi sgo nas rlung 'byung gnas ldang gsum dang sbyar zhing gsol 'debs bsnyen pa'i tshul du bzlas pas thugs rgyud bskul zhing /
bum can rdor bzlas sbrags te yid bzlas bya zhing sems 'dzin /
skyo na smin mtshams kyi thig le las 'od zer 'phros :
dag pa'i zhing rab 'byams thams cad la khyab :
de dag na gnas pa'i skyabs gnas dkon mchog rgya mtsho thams cad dang :
khyad par 'od gsal snying thig gi brgyud pa'i bla ma rnams kyi gsang ba gsum gyi byin rlabs thams cad sku dang yig 'bru phyag mtshan gyi rnam pa char drag tu babs pa tsam du spyan drangs nas thig ler thim pas lus thams cad la khyab par bsam pa'o :
gnyis pa gzhan don phrin las mkha' khyab tu spel ba'i rim pa ni /
yang mar 'phros ma dag pa'i zhing rab 'byams thams cad la khyab :
brtan g.yo snod bcud thams cad dag pa'i zhing rab 'byams su bsgyur par bsam zhing :
ngag bzlas yid bzlas ji ltar rigs par byas te 'phro 'du'i rtsal sbyong ba ni gsung bzlas pa sngags kyi ting nge 'dzin no //
thun mthar mchod bstod ci rigs bya'o //
gsum pa thugs 'od gsal de kho na nyid kyi rnal 'byor ni /
de nas snod bcud thams cad ril gyis bsdus te rang gi lus la gzhug :
de yang bsdus te smin mtshams kyi thig le la thim pas shin tu 'od gsal bar bsam la sems yun ring du 'jog pas rnam rtog gi rba rlabs zhi ba'i ting nge 'dzin mu mtha' med par skye'o :
zhes thig le la sems 'dzin pa ni rten bcas yin zhing /
mthar de yang 'ja' tshon mkha' la yal ba ltar dmigs su med pa'i ngang du mnyam par 'jog go :
zhes gsar du gshegs pa'i stong nyid dang /
gdod nas rang babs kyi stong nyid gnyis dbyer med pa'i ngang la mnyam par 'jog pa ni thugs 'od gsal de kho na nyid kyi rnal 'byor yin no //
!
//gnyis pa dngos gzhi'i khrid la gsum /
dbang po rab tshe 'dir grol ba /
'bring bar dor grol ba /
tha ma rang bzhin sprul sku'i zhing du dbugs dbyung ba'o //
dang po la gsum /
sngon 'gro 'khrul gzhi rtsad nas gcod pa'i gnad :
dngos gzhi 'khrul pa rang sar grol ba'i gnad :
rjes 'khrul snang ye shes su rang shar ba'i gnad do :
dang po la bzhi /
lus sbyong /
ngag sbyong /
sems sbyong /
de thams cad la rgyas 'debs pa'i gnad do //
dang po ni /
lus mi 'gyur ba rdo rje'i 'dug stangs la gnas par bya'o :
zhes 'bol gdan chen po'i steng du rang gi lus gcer bur phyung zhing /
smad dkris kyi rnam pa gyon zhing rkang pa'i mthil gnyis sprad /
sor rtse gnyis sa la btsug
/lag pa gnyis thal mo sbyar zhing spyi bor ma reg par bya /
lag pa gnyis dang mgo rnams rdo rje'i rwa yar rtse gsum dang /
rkang pa gnyis dang 'phongs rnams mar rtse gsum /
rked pa rdo rje'i lte ba mtshon byed yin zhing /
rang lus rdo rje sngon po me 'bar zhing 'od sna tshogs 'khrigs pa'i rang bzhin bsgom la /
lus tshugs mi thub na gang du 'gyel ba'i sa la rang bzhag nas rnam par mi rtog pa'i ngang du gzhag par bya'o //
gnyis pa ngag sbyong ni /
ngag mi smra bar hU~M gi rang sgrar 'char bar bya'o :
zhes rang gi lus phyi gsal nang gsal 'od kyi thig le can du bsgom la /
snying ga'i thad du hU~M sngon po mkhyid gang ba tsam du gsal btab cing /
tha mal gyi ngag gi smra brjod rbad kyis bcad nas /
ngag tu hU~M hU~M zhes che chung spel ma'i tshul gyis dal bar brjod /
snying ga'i hU~M las hU~M grangs med pa 'phros /
sna bug g.yas nas phyir thon nas gnas khang yul phyogs sogs hU~M gis gang bar mos /
slar yang hU~M de rnams sna bug g.yon nas tshur lus kyi nang du zhugs nas lus kyi nang thams cad bang ba 'brus khengs pa bzhin gang bar mos pa ni rgyas gdab pa'i rim pa'o //
yang snying ga'i hU~M las ngo bo tsha zhing rtsub pa /
rang bzhin myur ba /
rtse mo rno ba /
shugs drag ldan pa ste khyad chos bzhi dang ldan pa'i rnam pa can mang po 'phros /
rang gi yul dang gnas khang sogs khral khrol gyi rnam par byed /
de nas stong gsum 'jig rten tshun chad hU~M gis gang zhing khral khrol gyi rnam par byas par mos pa ni rtsal sbyong ba dang gnas yul sogs la bden 'dzin sbyong ba yin zhing /
ngag sbyong dang ngag ru shan dbye ba gnyis stabs gcig tu byas pa yin no //
gsum pa sems sbyong ni /
yid ma yengs par byung gnas 'gro gsum gtan la dbab par bya'o :
zhes tha mal gyi lus ngag yid gsum gyi bya byed thams cad la rang gis /
lus ngag yid gsum gtso gang che brtags pa na /
lus ni bem po dang /
ngag ni lus sems gnyis kyi rjes su 'gro ldog gi rnam pa can yin zhing /
yar mya ngan las 'da' ba dang /
mar 'khor bar 'khyams mkhan ni sems yin par rtogs shing /
sems de yang dang po byung sa /
bar du gnas sa /
tha ma 'gro sa /
zlum po gru bzhi la sogs pa'i dbyibs dang /
dkar ser la sogs pa'i kha dog dang /
gcig dang du ma la sogs pa gang du grub brtag tsa na /
dang po skye ba'i rgyu'i stongs /
bar du gnas pa'i ngo bo'i stongs /
tha ma 'gags pa'i 'bras bu'i stongs /
dbyibs kha dog gcig dang du ma la sogs pa spros pa'i mtha' thams cad las 'das par thag chod cing /
rig thog tu gdar sha chod par byas shing gzhi med rtsa bral du gtan la phab pa ni sems kyi khang bu rdib pa'i man ngag sems kyi mtshang btsal ba'i rim pa'o //
bzhi pa de thams cad la rgyas 'debs pa'i gnad ni /
de thams cad dbyings las byung zhing dbyings su bskyal la dbyings las ma g.yos pa ni gnad do :
zhes nam mkha' las sprin dang po byung /
bar du gnas la /
tha ma nam mkha'i ngang du thim pa bzhin /
lus ngag yid gsum gyi bya byed thams cad rig pa de'i ngang las byung zhing /
bar du rig pa'i ngo bo las ma g.yos /
tha ma rig pa'i ngang du thim zhing /
rang gi sems nyid rig stong 'dus ma byas pa'i gnas lugs gsal stong rig pa'i snying po can de nyid la dran pas ma yengs tsam bya ba gnad dam pa yin no //
gnyis pa /
dngos gzhi 'khrul pa rang sar grol ba'i gnad ni :
zhes pa de la bzhi /
lus mi 'gyur ba ri bo cog gzhag gis gzhi gzung ngo :
ngag mi smra bar rgya mtsho cog gzhag ar la gtad do :
sems ma yengs par rig pa cog gzhag la bzla'o :
de thams cad ngo shes rtsal rdzogs brtan pa thob pa ni gnad do :
zhes pas /
lta ba ri bo cog gzhag rig pa ma bcos pa'i ngo bo ri bo bzhin du 'pho 'gyur med pa dang /
bsgom pa rgya mtsho cog gzhag de'i ngang bskyangs pas rnam rtog gang shar thams cad rgya mtsho las rlabs byung zhing slar thim pa bzhin rang yal rjes med du 'gro zhing /
spyod pa man ngag cog gzhag rang gi rig pa gsal stong rig pa'i snying po can nyams su myong bzhin du brjod pa'i mtha' thams cad las 'das pa'i ngo bo de las mi yengs pa dang /
'bras bu snang ba cog gzhag tshogs drug gi snang ba thams cad phyi rol ma 'gags shing der 'dzin bral ba'i tshul du bsgom mo /
dang po lus ri bo cog gzhag ni /
rang gi lus rnam snang chos bdun du bca' zhing dper na sog phon gyi thag pa lhod pa ltar bde lugs su lhod la mi 'gyur ri bo bzhin du gzhag par bya /
bying ba'i nyams bsal ba'i phyir du lus kyi cha cha nas sgrim zhing grim lhod spel ma'i tshul du gzhag par bya'o //
gnyis pa mig rgya mtsho cog gzhag ni /
tha mal gyi ngag gi smra ba'i rgyun dang po je nyung gtang /
mthar smra brjod thams cad pi waM gi rgyun thag chad pa bzhin rbad kyis bcad la /
rgya mtsho zhes pa mig gi a 'bras gnyis glang po che gar chang gis bzi ba ltar mig 'bras mi 'gul zhing rdzi ma mtha' rdeb tsam yang mi byed par nam mkha'i dbyings kyi ar la gtad pa gnad yin no //
gsum pa rig pa cog gzhag ni /
rang gi sems nyid gdod nas rang bzhin gyis rnam par dag pa spros pa'i mtha' thams cad las 'das pa ngo bo stong pa chos sku /
stong nyid kyang ci med cang med nam mkha' ltar ma yin par gdangs 'gag med du 'char ba longs sku /
de gnyis mar me dang mar me'i 'od bzhin dbyer med pa'i rtsal sna tshogs su 'char ba sprul sku /
'char dus nyid nas ngo bo stong nyid las ma g.yos pa ka dag khregs chod kyi dgongs pa /
dpe dang gzhan gyi zer sgros dang go ba tsam ma yin par bla ma'i byin rlabs dang gdam ngag kho na la brten nas rtogs par bya dgos shing /
ka dag ces pa gdod ma nas dag pa 'am /
ye gzod ma nas rnam par dag pa'i don yin zhing /
de ltar gnas lugs de nyid sangs rgyas sgam pos ma mdzad /
sems can sgrin pos ma bslad pa /
yar mya ngan las 'das pa'i dus su bzang du ma song /
mar 'khor bar 'khyams pa'i dus su ngan du ma song /
yul dang yul can shes dang shes bya ro gcig pa'i tshul gyis la bzla bar bya /
la bzla ba ni rtogs pa de nyid the tshom med par thag chod par bya dgos shing /
sgra thal 'gyur rtsa ba'i rgyud las /
shes rab pha rol phyin pa ni //
snang ba thad kar gcod la 'du //
zhes pa ltar the tshom dang bcas pa la 'bras bu 'byin pa'i dus nam yang med pas /
dper na rang 'thag gi ltag chu bcad pa bzhin du /
stong gsal 'dus ma byas pa'i rig pa'i ye shes sems ngo bral ba nyams su myong bzhin du brjod pa'i mtha' thams cad bral ba /
'das pa'i rnam rtog 'gags /
ma 'ongs pa'i rnam rtog ma skyes /
da lta'i tha mal gyi shes pa 'di la rtsis gdab mi bya bar /
dus gsum gyi rtog pa dang bral ba'i bzhi cha blo 'das chos sku'i dgongs pa'i ngang bskyang zhing /
rnam rtog gi rnyog pas ma bslad par dran pa gsal tsam rig tsam byas te cog ger gzhag par bya ba ste de la bzhi /
lta bas thag gcad pa /
sgom pas nyams su len pa /
spyod pas bogs 'byin pa /
'bras bu'i rtags 'char tshul lo //
dang po ni gzhung rtsa ba rdo rje'i tshig rkang las /
'di ltar snang ba thams cad blos bkod :
byung tshor dang bcas pa'i blo ni med pa gsal bar snang :
de'i dbyings ni bsam pa'i yul las 'das :
so so rang rig pa'i ye shes kyis rten med par mthong ba ni chos thams cad kyi gnas lugs ka dag gting gsal 'dus ma byas pa'o :
zhes 'di ltar phyi gzung ba'i yul gyi snang ba thams cad blos btags shing bkod pa las yul rang ngos nas grub pa med /
nang gi sems byung tshor dang bcas pa'i blo ni med bzhin du snang ba dper na rmi lam lta bu'o //
sems de'i dbyings rig stong 'dus ma byas pa'i rang bzhin ni bsam pa'i yul las 'das /
rtags dang gtan tshigs la sogs pas mi rtogs shing so so rang rig pa'i ye shes rnam shes kyi rten med pa /
gzung ba dang 'dzin pas ma gos shing yul dang yul can gyi rtog pas ma bslad par mthong ba ni /
chos thams cad kyi gnas lugs ye gdod ma nas rnam par dag pa'i rang bzhin gting gsal ba sangs rgyas chos kyi sku dang dbyer med du bzhugs pa /
rgyu rkyen gyis 'dus ma byas pa'i ngo bo ka dag
/rang bzhin lhun grub /
de gnyis ngo bo dbyer med du bzhugs pa rig pa ma bcos par lta bas thag khregs se chod pa ni lta bas thag bcad pa yin no //
gnyis pa sgom pas nyams su len pa ni /
de'i 'phros las /
de ltar khong du chud pas nam mkha' rnal 'byor du bya ste :
mi sgom pa'i tshul gyis don dang mi 'bral ba la bslab bo :
zhes de ltar rig pa ngo 'phrod phan chad nam mkha' bzhin du shes dang shes bya yul dang yul can dbyer med par gzhag pa nam mkha'i rnal 'byor bya ste /
gzung 'dzin dang bcas pas mi bsgom pa'i tshul gyis rig pa rang gi ngo bo dang mi 'bral ba'i tshul gyis bsgom par bya ba yin no //
gsum pa spyod pas bogs 'byin pa ni /
yang /
tshogs drug gi snang ba bkra lam gyis shar na de la mi dpyod par chos nyid rang gi ngo bo'i ngang du rtsol ba glod la las zin pa'i skyes bu ltar spyod do :
zhes gtso bo rjes thob kyi nyams len yin zhing /
phyi rol tshogs drug gi snang ba gang shar kyang dgag sgrub gang yang mi byed par phyi rol snang ba la ma zhen pas phyi gzung ba'i yul rang sar dag cing /
phar snang ba ma 'gags /
tshur der 'dzin ma zhugs pas nang gi sems der 'dzin bral ba'i ngang du gnas pas nang 'dzin pa rang sar dag
/bar du rig pa ma bcos pa'i ngang du gzhag pa na bar du 'od gsal rang ngo shes pa'i ngang du las zin pa'i skyes bu bzhin du spyod par bya'o //
bzhi pa 'bras bu'i rtags 'char tshul ni /
yang /
de'i tshe rlung sems zin pa'i rtags rnams kyang rtsol med du 'byung zhing 'od gsal ba'i lhag mthong grub pas zhi bar gnas pa nyid do :
zhes sems zin pa na rlung zin /
rlung zin pa na rlung sems dbu mar zhugs gnas thim gsum la brten nas phyi rol gyi rtags nam mkha' la du ba me stag sogs rtags lnga 'char zhing /
rim gyis goms pas 'od gsal rang byung gi ye shes kyi lhag mthong grub pa yin no //
bzhi pa 'bras bu snang ba cog gzhag ni /
rig pa'i ngo bo de bla ma'i byin rlabs kho na las shes par byas /
bar du rig pa'i rang tsho zin par byas pa na rnam rtog gang shar thams cad sbrul gyi mdud pa dang chu la ri mo bris pa bzhin du rang yal rjes med du 'gro ba ni rtsal rdzogs pa yin zhing /
mthar mnyam rjes ro gcig tu 'dres shing rtog pa la bzang ngan med pa ni brtan pa thob pa yin no //
de ltar dga' rab rdo rje'i tshig gsum gnad du rdeg pa'i man ngag ngo rang thog tu sprad /
thag gcig thog tu gcad /
gdeng grol thog tu bca' ba zhes pa dang don gyi gnad gcig pa yin no //
de ltar rig pa ma bcos pa'i ngang du dus rtag tu bsgom pa gal che zhing /
go ba tsam dang bshad pa mang po ji ltar byas kyang rnam rtog je mang 'gro ba'i rgyu yin pas rtse gcig tu nyams su len pa ni gnad dam pa yin no ///
/gsum pa rjes 'khrul snang ye shes su rang shar ba'i khrid la bzhi /
lus mi g.yo ba bzhugs stangs gsum gyis gzhir gzung ngo :
ngag mi smra bar gzigs stangs gsum gyis ar la gtad do :
sems ma 'khrul bar rig gdangs rdo rje lu gu rgyud kyi sbubs su gzhug go :
de thams cad kyang dbyings dang rig pa dbyer med par mnyam par sbyar ba ni gnad do :
zhes lam gyi bogs 'byin par byed pa thod rgal gyi lam ni /
khregs chod kyi lta ba goms pa'i gang zag gis nyams su len dgos shing /
de la dang po lus kyi 'dug stangs gsum ni /
sku gsum gyi bzhugs stangs yin no //
gnyis pa gzigs stangs gsum ni /
chos sku'i gzigs stangs gtsug tor la blta ba lta bu'o //
longs sku'i gzigs stangs mda' mkhan gyis smyug ma bsrang ba lta bu'o //
sprul sku'i gzigs stangs drang srong bsam gtan bsgom pa lta bu'o //
gsum pa sems ma 'khrul bar rig gdangs rdo rje lu gu rgyud kyi sbubs su gzhug pa ni /
de ltar bzhugs stangs dang gzigs stangs gsum gang rung gi tshul gyis sgo yul rlung rig gi gnad la gcun pa ste /
'char byed sgo'i gnad ni /
nang dbyings rtsa ka ti shel gyi sbu gu can zhes 'od rtsa snying nas mig tu 'brel ba can de la brten /
'char gzhi yul gyi gnad ni /
phyi dbyings nam mkha' stong pa slad byed kyi rkyen gsum dang bral ba de yin no //
de lta bu'i gnad la brten nas dbyings dang rig pa rjen pa stong gsal 'dus ma byas pa de'i ngang du der 'dzin dang dmigs gtad thams cad dang bral ba'i ngang du snga dro shar dang /
phyi dro nub tu nyi ma'i 'og tu khru gang tsam gyi nam mkha' la blta zhing /
yang na mig la gnod na snga dro nub /
phyi dro shar du yid mig rlung gsum po rtse gcig tu dril nas rig gdangs rdo rje lu gu rgyud kyi sbubs su gzung 'dzin gyi rtog pa thams cad gzhug par bya'o //
bzhi pa de thams cad kyang dbyings dang rig pa dbyer med par mnyam par sbyar ba ni /
sgron ma bzhi dang /
snang ba bzhi'i lam rtags rnams gzhung gzhan dang 'dra 'o //
de'i 'phros don mtha' rten gyi man ngag gsum dang /
phyi nang gi bya ba dgu phrugs su gtang tshul gnyis so //
dang po la gsum /
mi 'gul ba gsum gyis gzhi bca' ba /
sdod pa gsum gyis tshad gzung ba /
thob pa gsum gyis gzer gdab pa'o //
dang po ni /
chos nyid mngon sum gyi dus su lus bzhugs stangs gsum las mi 'gul ba dang /
mig gzigs stangs gsum las mi 'gul ba dang /
rig pa dbyings las mi g.yo ba'o //
gnyis pa sdod pa gsum gyis tshad gzung ba ni /
nyams gong 'phel gyi dus su /
phyi snang ba sdod pas rkyen ngan grogs su 'char /
nang sgyu lus sdod pas 'khrul pa'i bya ba zad /
gsang ba rlung sems sdod pas rnam rtog dbyings su zhi ba'o //
gsum pa thob pa gsum gyis gzer gdab pa ni /
rig pa tshad phebs kyi dus su phyi snang ba la dbang thob pas snang ba zhing khams su grol /
nang phung po la dbang thob pas sgyu lus 'od gsal du dengs /
gsang ba rtog pa la dbang thob pas rtog tshogs dbyings su grol lo //
chos nyid zad pa'i dus su gdeng bzhi'i grol tshad bstan pa ni /
'khor 'das lam gsum gyi chos thams cad rig pa las gzhan du ma g.yos pa'i gdeng thob tsa na /
yar myang 'das thob pa'i re ba dang /
mi thob pa'i dogs pa med /
mar 'khor bar ltung gi dogs pa dang /
mi ltung ba'i re ba bral ba'i gdeng bzhi thob pa'o //
gnyis pa phyi nang gi bya ba dgu phrugs su gtang tshul ni /
chos nyid mngon sum gyi dus su tha mal gyi lus ngag yid gsum gyi bya byed btang /
nyams gong 'phel gyi dus su lus kyis phyag bskor sogs dang /
ngag gis mdo bklag pa dang /
yid kyis nges 'byung gi blo sogs dang /
rig pa tshad phebs kyi dus su lus kyis phyag rgya sogs dang /
ngag gis sngags kyi bzlas brjod sogs dang /
yid kyis mtshan bcas kyi rdzogs rim sogs spangs shing phyi nang gi bya ba dgu phrugs su btang ba'o //
!
//gnyis pa 'bring bar dor grol ba'i khrid la gnyis /
'chi kha dbyings rig sbubs 'jug gi man ngag dang /
chos nyid bar do'i nyams len no //
dang po la gnyis /
dbyings rig sbubs 'jug dang /
rlung sems gong 'pho'i man ngag go
/dang po ni /
tshe 'di nyid la go 'phang mchog ma 'grub na nam mkha' sum phrugs kyi sbyor bas mya ngan las 'da' bar bya'o :
zhes spyir bar do'i nyams len la /
rang bzhin dang skye gnas kyi bar dor thos bsam la sgro 'dogs chod pa sngar 'dris kyi mi dang 'phrad pa lta bu'i gdam ngag dang /
'chi kha bar dor mi gsal ba la gsal 'debs pa sgeg mo la me long bstan pa lta bu'i gdam ngag dang /
chos nyid bar dor rang snang ngo shes pa ma pang du bu 'jug pa lta bu'i gdam ngag dang /
srid pa bar dor lam gyi 'phro mthud pa yur ba rkang chad la wa 'dzug pa lta bu'i gdam ngag bzhi yod pa las /
'dir 'chi kha nam mkha' sum phrugs kyi dgongs pas myang 'das byed tshul ni /
tshe 'dir go 'phang ma 'grub nas 'chi bslu sogs kyis 'chi ba zlog ma nus na /
lus seng ge'i nyal stabs sogs kyis nang gi dbyings rig pa rang byung gi ye shes ngo bo rang bzhin thugs rje'i bdag nyid can gyi rig pa ma bcos par bzhag pa dang /
gsang ba'i dbyings rang byung gsang ba chen po'i rtsa ka ti shel gyi sbu gu can dang /
phyi'i dbyings nam mkha' dang dbyer med du bsres pa'i ngang du 'chi nas slob pa'i zung 'jug gi skur ldang ba 'am /
yang na mi slob pa'i zung 'jug gi sku mngon du byas nas gdod ma'i btsan sa zin par 'gyur ro //
gnyis pa rlung sems gong 'pho ni /
yang na rlung sems thig le a yig dang bcas pa la sems rtse gcig tu bsdus te tshangs pa'i lam nas bla ma'i thugs kar bstims la me ri 'bar ba la sogs par gshegs su gsol bar bya'o :
zhes pa la gnyis /
sbyang ba dang /
las la sbyar ba'o /
dang po ni /
sngon 'gro cha tshang ba 'am /
yang na bla ma'i rnal 'byor sngon du 'gro ba'i sgo nas /
rang gi lus gnyug ma'i lha gang rung du gsal ba'i lus kyi dbus su rtsa dbu ma spyi ltar bsgoms la /
de'i dbus su rlung sems kyi ngo bo thig le a yig dang bcas gsal btab la /
de nas steng gi nam mkha' la ngo bo rtsa ba'i bla ma la rnam pa lce btsun chen po bzhugs par mos la /
gsol ba drag tu gdab /
'og rlung bskum /
steng rlung mnan pa'i rkyen gyis rlung sems kyi ngo bo thig le a yig dang bcas pa dbu ma'i lam brgyud par mos pa dang mnyam du phaT dang hika? ces brjod pas bla ma'i thugs dang dbyer med du 'dres par bsam /
yang mar snying ga'i thig le la bsre ba sogs dang /
bla ma'i sku las 'chi ba med pa'i bdud rtsi babs pas 'chi med tshe'i dngos grub thob par sgom mo //
gnyis pa las la sbyar ba ni /
rang nyid 'chi bar nges pa'i tshe yo byad chos phyogs su 'bul nas /
gnas lus nye 'brel sogs la zhen pa bcad /
phyi dbugs chad cing nang dbugs ma chad pa'i dus su las la sbyar ba'i dus yin zhing /
lus dang rtsa dang rlung sems kyi ngo bo thig le bla ma sogs sngar ltar gsal /
bla ma la gsol ba gdab cing rlung sbyor gyis thig le a yig dang bcas pa lhag med bla ma'i thugs kar yang yang bstim zhing de'i ngang du mnyam par gzhag
/mthar bla ma yang je mthor song ste me ri 'bar ba sogs su gshegs pa'i mos pa bya'o //
gnyis pa chos nyid bar do'i nyams len ni /
rtsa ba las /
gal te bar do'i snang ba ci shar yang rig pa rang mal las ma g.yos pa mi 'gyur ba gser gyi thur ma lta bu'i gnad dran par bya'o :
zhes 'chi kha bar do'i man ngag gis ma grol na /
gzhi las gzhi snang sgra dang 'od zer dang sku la sogs pa mtha' yas pa 'char ba'i dus su sngangs skrag dang 'jigs pa 'byung ba na /
de dus sgra zer sku yi snang ba ji ltar shar yang rig pa kho na las ma g.yos pa mi 'gyur ba gser gyi thur ma lta bu'i man ngag gi gnad don dran pa na sgra zer sku'i snang ba thams cad rang la thim zhing /
de yang dang po rang snang yin par ngo shes /
bar du rtsal rdzogs /
mthar brtan pa thob nas grol bar 'gyur ro //
!
//gsum pa dbang po tha ma'i khrid ni /
de ltar chos nyid bar dor ma grol na /
srid pa bar dor 'khrul pa'i snang ba shar zhing /
de dus ri nyil ba dang /
mtsho lud pa dang /
me 'bar ba dang /
rlung g.yo ba ste 'jigs pa'i sgra bzhi /
me chu la sogs pa'i g.yang sa gsum /
gnas yul grogs la sogs pa'i ma nges pa'i rtags rnams 'char ba'i dus su bar do la bar do yin par ngo shes /
rgyal ba sras bcas kyi bden pa dang chos nyid bsam gyis mi khyab pa'i mthu dang /
sngar gyi bla ma'i gdam ngag sogs dran nas dag pa'i zhing khams la 'dun pa gtad pa na /
rnam grol dbugs chen 'byin pa'i zhing lnga la sogs par skyes nas de bzhin gshegs pa rnams kyi zhal mjal /
gsung thos /
lung bstan /
dbugs dbyung /
gzengs bstod nas lam gyi 'phro mthud nas gdod ma'i dbyings su mngon par byang chub bo //
yang na rang gi mdun gyi nam mkha' la chos 'byung dmar po a yig dang bcas pa gsal ba la rlung sems bsres te me ri 'bar ba la sogs su gshegs par mos pa bya'o //
!
//gsum pa rjes kyi mthar dbyung ba'i khrid la gsum /
nyams len spyir bstan pa dang /
dge sbyor srang du 'jug pa'i man ngag
/'bras bu mngon du bya ba'i tshul lo //
dang po /
yang /
rtsa ba rdo rje'i tshig rkang las /
khyad par bcos ma ma yin pa'i mos gus drags pos bla ma la nan tan du gsol ba gdab pa ni gegs sel dang bogs 'don thams cad kyi mchog tu 'gyur ro :
nges 'byung snying la gcag :
mos gus rtsal du 'don :
snying rje shas mi bzod pa dbyung :
yul gyi bdud rtsi brten :
spros pa nang du bsdu :
rlung rgya yan du 'jog :
lus gnad dang ma bral bar bya :
dbang po'i mchog ni dbyings la gzir :
skabs skabs su bum pa can 'jam po gzung :
dus rtag tu rig stong rjen ne ba'i ngang gzung la gnad du gtong ngo :
zhes dus rtag tu bla ma la bcos ma ma yin pa'i sgo nas mos gus drags pos dus dang rnam pa kun tu bla ma'i snang ba dang mi 'bral ba'i ngang nas bla mar nan tan du gsol ba gdab pa ni lam gyi gegs sel dang bogs 'don thams cad kyi mchog tu 'gyur zhing /
lam gyi bogs 'don pa bla ma'i byin rlabs 'ba' zhig la rag las par 'gyur te /
grub chen te lo pas /
gegs sel kun gyi mchog gyur ni //
bla ma yin no nA ro pa //
bogs 'don kun gyi mchog gyur ni //
bla ma yin no nA ro pa //
zhes dang /
yang /
bla ma'i byin rlabs snying la zhugs pa na //
lag pa'i mthil na gnas pa'i gter mthong bzhin //
zhes so //
'khor ba la nges 'byung snying la gcag
/bla ma dang dkon mchog la mos gus rtsal 'don /
sems can la snying rje shas mi bzod pa dbyung /
tshogs drug gi snang ba thams cad zhen pa med pa'i tshul gyis dgag sgrub gang yang mi byed par sems dang dbyer med du bsre bas yul gyi bdud rtsi brten /
chos dang 'jig rten gyi rnam g.yeng thams cad kyi spros pa bcad la nang du bsdu /
sna'i rlung btang snyoms su gzhag
/so dang mchu ma reg par rlung bzo bcos mi bya bar rgya yan du 'jog
/lus lhod kyis glod pa dang bzhugs stangs kyi gnad dang ma bral bar bya /
'od gsal 'char ba'i phyir mig 'bras mi 'gul /
rdzi ma mtha' rdeb mi bya bar nam mkha'i dbyings su gzir zhing nam mkha' sum phrugs kyi dgongs pa nyams su len /
ye shes brtan par bya ba'i phyir skabs skabs su yon tan rin po che skye ba'i rlung sbyor 'jam rlung bum pa can gzung /
mdor na mnyam gzhag rjes thob gang gi skabs su'ang dus rtag tu ha cang sgrim pa'ang mi bya /
ha cang lhod pa yang ma yin par rig pa rang so zin pa rig stong rjen pa'i ngang bzung la ma yengs pa'i ngang bskyang /
cung zad spros pa dang bcas pas ni tshogs kyi 'khor lo'i 'du ba sogs ji ltar rigs par bya'o :
tshogs kyi 'khor lo mtshan nyid pa ma grub kyang rdzas kyi yod byad kyi tshogs ji rigs pa la longs spyod par bya'o //
gnyis pa dge sbyor srang du 'jug pa'i man ngag la gnyis /
phyi'i dus bzhi sangs rgyas mnyam sbyor thun mong gi skyed rdzogs kyi rnal 'byor nyin gcig la thun bzhir phyes nas nyams su len par bya ba dang /
nang gi dus bzhi sangs rgyas mnyam sbyor thun mong ma yin pa'i rdzogs rim gyi rnal 'byor thun bzhir nyams su len pa ste gnyis las /
phyi ma la bzhi /
nyin mo snang ba rgyas 'debs kyi rnal 'byor /
nam gung shes pa bum par gzhug pa dang /
tho rangs rig pa rang sar gtod pa dang /
rgyun du rig pa skad cig ma nyams su len pa'o //
dang po ni /
nyin par dus su sgo yul rlung rig gi gnad la brten nas rlung sems rdo rje lu gu rgyud kyi drwa bar btsud la lhun grub bsgom mo :
zhes pas bstan pa ltar yin no //
gnyis pa nam gung shes pa bum gzhug ni /
mtshan mo snying dbus sam smin mtshams kyi thig le a yig dang bcas pa la sems rtse gcig tu gzung zhing 'od gsal ba bsgom mo :
zhes nyal tshe 'od gsal gzung na snying dbus dang /
rmi lam gzung na smin mtshams su bla ma dang rig pa dbyer med pa'i ngo bo thig le a yig dang bcas pa dkar po zhig bsgom mo //
gsum pa tho rangs rig pa rang sar gtod pa ni /
tho rangs ha ha zhes rlung bsangs nas nam mkha'i dkyil du rang byung gsang ba chen po'i yi ge a gsal zhing 'bar ba la yid mig rlung gsum mdung tshugs su gtad de rig pa grungs su gzhug go :
tho rangs sad ma thag tu lus gnad seng ge'i 'dug stangs kyis /
ngag tu ha ha zhes rlung bsangs nas /
spyi bor gzhu gang tsam gyi nam mkha' la a yig dkar po 'od 'bar bar bsam la yid mig rlung gsum rtse gcig tu gtad de rig pa grungs su gzhug par bya'o //
bzhi pa rgyun du rig pa skad cig ma nyams su len pa ni /
rnam pa kun du rang rig pa skad cig ma'i ngang bskyangs pas 'khrul pa'i rtog tshogs thams cad sprin nam mkha' la dengs pa ltar rang grol ba la bslab bo :
zhes pa ltar yin no //
gsum pa mi 'gyur rtag pa dam pa'i 'bras bu mngon du bya ba ni /
de ltar nan tan du brtson pas rab zla ba drug :
'bring lo gsum :
tha ma'ang lo bcu gnyis nas zag bcas kyi phung po 'od du dengs par 'gyur ro :
sgra tshig dbu mar dengs par 'gyur ro :
rtog tshogs nang gsal du dengs par 'gyur ro :
'dod na lus dang :
ngag dang :
yid thams cad pa'i mchog 'grub par 'gyur ro :
de bas na 'di kho na ltar brtson par bya'o :
zhes pa ltar yin no //
zhes pa'ang lce btsun chen po'i rnam 'phrul 7'od gsal sprul pa'i rdo rje'am /
'jam dbyangs bla ma mkhyen brtse'i dbang pos lan gnyis kyi bar du thugs brtse ba chen pos bdag   mkhan chen bkra shis 'od zer zhi ba'i snying po /la gnang ba yin pas man ngag zab mo brjed kyis phangs nas rang blos zin tshod mi brjed phyir dran thor bkod pa dge zhing bkra shis par gyur cig //
/
@#//
gzhi dbyings ka dag gzhi snang lhun grub tu //
rang rig khregs chod thod rgal lam snang bzhis //
sku dang ye shes mngon sum bcar phog tu //
ston mdzad lce btsun chen po'i snying tig gi
/zab khrid zhi ba'i snying pos mdzad 'di nyid //
'jam dbyangs bla ma'i zhal rgyun 'khrul med nyid //
yin zhes rdo grub bstan pa'i nyi mas bsngags //
de phyir rje dbon bkra shis tshe ring gis //
par du bzhengs las chos 'dis 'gro ba'i don //
'khor ba ma stongs bar du khyab brdal gyis //
ma lus 'od gsal rdo rje snying po'i klong //
gdod ma'i kun tu bzang por ro gcig shog
/ces pa'ang mkhyen sprul ming gis smon pa dge
/dge'o ///
/
'dir gter gzhung zhal 'phang phal cher dkyus 'dzud dang /
sa bcad zhal gsal byas pa sogs zhu dag gi zhabs zhu gang shes dwags po sprul skur 'bod pas byas par ma shes nongs gyur snying nas bshags so zhu'o //

!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
