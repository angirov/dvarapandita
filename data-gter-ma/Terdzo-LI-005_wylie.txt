rdzogs pa chen po man ngag sde'i bcud phur /
[<!TCC Tibetan character 3,181 undefined in unicode!> ]man ngag thams cad kyi rgyal po klong lnga'i yi ge dum bu gsum pa bzhugs so :
lce btsun chen po'i bi ma la'i zab tig
/
rang byung rig pa'i lha la phyag 'tshal lo :
'di skad bdag gis thos pa dus gcig na :
bcom ldan 'das de bzhin gshegs pa thams cad kyi gzugs kyi rgyal po dang :
tshor ba'i rgyal po dang :
'du shes kyi rgyal po dang :
'du byed kyi rgyal po dang :
rnam par shes pa'i rgyal po rnams gcig tu bsdus pa'i ye shes kyi sku brnyes pa dpal he ru ka rnal 'byor gyi dbang phyug siM he shwa ra de nyid :
pad+ma'i rigs mchog gar gyi dbang po'i zhing khams :
bod kha ba can gyi ljongs :
yul la ming du chags pa 'o yug shug pa'i gling gi mgo :
bkra shis la zil che ba :
byin chags la rlung rig dwangs pa :
mkha' 'gro phyi gong rdza'i ra ba sman shing nags kyi tshal chen por bsam gyis mi khyab pa'i ting nge 'dzin rgya mtsho la snyoms par zhugs so :
de'i tshe de'i dus na :
lan gcig ston zla ra ba'i tshes bcu la ye shes dang :
las dang :
'jig rten gyi mkha' 'gro ma sprin bzhin du gtibs nas tshogs kyi 'khor lo'i 'du ba rgya chen po la longs spyod pa'i tshe :
o rgyan gyi DA ki'i gtso mo dpal gyi blo gros mas rdo rje'i blta bas bltas te :
phyag rnal 'byor gyi lugs su 'tshal nas 'di skad ces gsol to :
e ma e ma :
ma 'ongs pa'i tshe na snying tig snying po'i rnal 'byor pa rnams kyis nyams len gyi mthar thug gang la bgyi :
phrin las kyi gzhung gang ltar bsrang :
snying po'i mthar thug gang du la bzla zhes gsol ba na :
shrI he ru ka siM he shwa ra nyid dar cig dbyings ka dag zang thal gyi ting 'dzin la snyoms par zhugs pas sku mi snang ba 'od kyi rang bzhin du gyur to :
de'i tshe mkha' 'gro ma rnams kyis mgrin gcig tu gdung ba'i dbyangs kyis :
kye ma kyi hud kye ma blong :
ston pa sgron me'i 'od nub na :
'jig rten mun pa gang gis sel :
ye shes sku yi nyi ma yis :
ma rig 'thibs po bsal du gsol :
rdo rje'i gsung gi bdud rtsi yis :
'khor ba'i tsha gdung bsil bar mdzod :
ces gsol ba btab pas lhun grub rig rtsal gyi ting nge 'dzin la 'phos pa'i de ma thag par ye shes kyi sku mngon sum du snang bar mdzad nas chos nyid rdo rje'i rang sgra 'di skad ces bka' bstsal to :
e ma e ma :
ma 'ongs pa phyi ma phyi ma'i dus kyi tshe snying tig snying po'i don la sbyor ba'i rnal 'byor pa rnams kyis tshe 'di kho na la grol bar 'dod na lce btsun siM he shwa ra bdag nyid bsgom par bya'o :

de la thog mar rim pa bya ste :
dur khrod dam :
ri rtse'am :
gangs ltongs sam :
mtsho gling sogs shin tu dben zhing zil che ba'i gnas su tshes bcu sogs dus khyad par can gyi tshe :
slob dpon bdag nyid rang bzhin gzhi'i kun tu bzang po las bla ma he ru ka'i skur bzhengs :
stegs bu'i dbus su 'od lnga'i dkyil 'khor gyi steng bum pa a yis mtshan pa :
de'i steng du b+han+d+ha bdud rtsis gang ba dang :
rdo rje sems dpa'i me long rnams brtsegs mar bsham :
mchod tshogs rgyas par 'du bya :
don gyi phrin las bsrang ste bdag dang rdzas nus ldan du bsgrubs nas :
dam tshig bsrung zhing bsgrub par nus nges pa'i slob ma gcig gam :
gsum mam :
bdun bos la gser gyi me tog dang bcas pa'i maN+Dal phul zhing gsol ba gdab pa ni :
kye kye bla ma 'gro ba'i mgon :
bdag la thugs rjes dgongs su gsol :
dri med bdud rtsi'i char rgyun gyis :
ye shes smin zhing bskyed du gsol :
gnas lugs rang zhal mthong ba dang :
mngon sum rig pa bstan du gsol :
lan gsum du zhu 'o :
de la slob dpon gyis :
e ma rigs kyi bu :
rang bzhin theg mchog rgyal po'i sgor zhugs pa la :
dam tshig gi gnas gcan 'phrang dang 'dra ba ni shin tu bsrung bar dka' na :
srog la babs kyang srung bar nus sam :
sgrub pa snying por mi byed na :
gdams ngag chud 'dza' zhing mkha' 'gro rnams 'khrug par 'gyur bas :
rtse gcig tu bsgrub par bgyid dam :
zhes dris pa la :
slob ma rnams kyis kyang legs par brtags la khas blang ba ni :
e ma bla ma rin po che :
theg mchog rgyal po'i sgor zhugs nas :
srog la babs kyang dam tshig srung :
snying po'i sgrub pa tshul bzhin bgyi :
zhes gsol pa la :
badzra sa ma ya a mr-ita Tha Tha Tha :
zhes pas dam tshig gi bdud rtsi sbyin :
badzra sa ma ya na ra kan :
zhes rdo rje'i bro bor du gzhug go :
de nas bla mas :
e ma rigs kyi bu rnams :
'di ltar 'dus byas thams cad ni mi rtag pa ste chu'i lbu ba lta bu 'o :
'khor ba'i bde ba thams cad ni 'phral bde ba ltar snang yang don la sdug bsngal te dug gi 'bras bu smin pa lta bu 'o :
rkyen sna tshogs pa thams cad ni zin pa'i dus med pa ste smig rgyu'i chu la snyeg pa lta bu 'o :
tshe 'di'i bya ba thams cad ni rnam pa kun du don med pa ste gnyid thun gcig gi rmi lam bzang ngan lta bu 'o :
thar pa dam pa'i 'bras bu ni nam yang sdug bsngal bar mi ldog ste 'brum nad byang pa'i skyes bu lta bu 'o :
bla ma dam pa'i gdam ngag ni thar pa'i khang bzang du 'dzeg pa'i lam ste them skas bzang po lta bu 'o :
rnam par mi rtog pa'i bsam gtan ni ting nge 'dzin thams cad skye ba'i gzhi ste zhing sa dul ba lta bu 'o :
e ma rigs kyi bu :
de'i phyir nges 'byung gi blo skyed :
lus sems khong lhod :
mig har re gzhag :
sems rtog med kyi ngang du dar cig mnyam par 'jog mdzod :
de la sems zin pa na :
skyabs 'gro dang sems bskyed :
sgrib sbyong tshogs gsag rnams kyi thabs kyis gzung ngo :
de nas bla ma'i rim pas byin gyis brlab par bya ste :
snang srid thams cad dur khrod rol pa'i zhing khams chen po'i dbus su :
slob ma dpal he ru ka siM he shwa ra :
steng na brgyud pa'i bla ma byin 'thibs se bzhugs par bsam la :
sha chen gyi spos bsreg :
thod pa'i rnga sgras bskul te ye shes pa spyan drangs shing bstim :
mthar brgyud pa'i bla ma rnams kyang 'od du zhu nas slob ma la thim pas byin rlabs kyi zil
'bar :
snang ba bde chen du shar :
shes pa gtad med zang thal gyi nyams skyes par bsam :
'o ma dang bcas pa'i dri'i thig le gnas gsum du reg ste :
oM AHhU~M:
zhes brtan par bya 'o :
de nas spros bcas bum pa'i dbang bskur ba ni :
oM:
ka dag dbyings kyi bum pa na :
lhun grub rig pa'i lha tshogs bzhugs :
zung 'jug bdud rtsi'i dbang bskur bas :
sgo gsum gzung 'dzin dag par shog :
dbyangs gsal dang rten 'brel snying po brjod :
bum chu gnas bzhir gtor la khrus byas pas :
phyi gzung ba'i yul 'od phung du dwangs :
nang 'dzin pa'i sems bde chen du grol :
rtsa gnas thams cad 'od gsal ba'i yi ges shigs se gang bar bsam la :
oM oM oM:
zhes mi ldog par rgyas gdab bo :
de nas spros med bdud rtsi'i dbang ni :
A:
rtsa rlung byang sems b+han+d+ha ru :
bde chen ye shes bdud rtsis gtams :
brdal khyab chen po'i dbang bskur bas :
mtshan ma'i rtog pa rang grol shog :
dbyangs gsal dang :
AHAHA:
zhes brjod la bdud rtsi byin pas :
bdud rtsi'i dwangs ma spyi bo'i 'khor lo'i dbus kyi thig le stong pa'i sgron ma la thim :
de las bdud rtsi cher 'phel bas rtsa gnas thams cad khyab pas bde gsal rnam par mi rtog pa'i nyams skyes par bsam la :
rlung bum pa can drag tu gcun :
mthar rtsa gnas kyi yi ge rnams kyang 'od gsal du thim pas mtshan ma'i rtog pa thams cad dbyings su nub par bsam la :
AHAHA:
zhes rgyas gdab bo :
de nas shin tu spros med brda'i dbang ni :
slob ma rnams kyi lus rdo rje rtse lnga me 'od 'bar bar bsgoms la rdo rje'i 'dug stangs bya :
ngag tu hU~M gi glu blang zhing snang srid thams cad hU~M gi gzugs sgras gang bar bsam :
yid dus gsum gyi spros pa bcad la mnyam par gzhag :
slar bla mas phaTa? ces drag tu brjod pas nyams de las sad pa na :
rigs drug gi 'gro ba thams cad kyi lus kyi rnam 'gyur :
ngag gi sgra skad :
sems kyi bde sdug thams cad wal gyis yid la byas te skye 'gag gnas gsum dang bral ba'i dbyings su ngal gso 'o :
de nas rdo rje sems dpa'i me long la 'ja' tshon 'phro ba bstan te :
hU~M:
ma skyes stong pa shel lta bu :
ma 'gags gsal ba 'ja' tshon bzhin :
dbyer med rig pa'i snying po can :
'od gsal nges don rtogs par gyis :[ \u0fb7\u0fb7]:
zhes ngo sprad :
mi 'gyur ba'i gzer gdab pa'i phyir :
lus drang por bsrang :
rlung rtsol med du bzhag :
mig bar snang du har re blta :
sems da ltar gyi shes pa skad cig ma'i ngang du 'dzin med lhug par 'jog :
hU~M hU~M hU~M:
zhes rgyas gdab bo :
de nas rab tu spros med don gyi dbang ni :
dpon slob thams cad lus gcer bur phyung :
slob dpon mnyam gzhag skyil krung drang por dgongs pa la gnas pa'i thugs kar a yig mthing gsal mar me ltar 'bar ba la sems gzung du gzhug :
zin pa na :
hU~M hU~M hU~M zhes drag pos byin dbab :
nyams skyes pa na phaTa? ces 'phro bcad la ma bcos pa'i ngang du glod :
de'i tshe sems nyid stong pa :
gsal ba :
rig pa'i snying po can du mthong ba ni sku gsum gyi dkyil 'khor du gzhug pa'o :
dngos gzhir slob ma rnams lus 'dug stangs gsum bya :
ngag rlung shin tu dal bar brten :
mig gzigs stangs gsum gyis dbyings la gzir :
dbyings rig dbyer med du mnyam par 'jog :
slob dpon gyis dgongs pa mi g.yo ba'i ngang nas :
a :
sku gsum bzhugs stangs gzigs stangs kyis :
dbang po'i mchog ni dbyings la gzir :
mngon sum mthong ba gong 'phel nas :
tshad phebs zad sar phyin par 'gyur :
zhes ngo sprad :
a a a :
zhes mi ldog par rgyas gdab bo :
khyad par gyi byin rlabs gud du sbas pa ni :
dbang bzhi so so'i dngos gzhi'i mthar brtan byed du :
slob dpon gyi sku las sku gnyis pa dang :
mgrin pa nas A li kA li dang :
thugs ka nas a dang :
tsit+ta rin po che'i sbubs nas 'od lnga'i gong bu tshon gang ba rnams spros te slob ma'i gnas so sor bstims la rgyas gdab par bya'o :
gzhan yang 'di'i skabs su dpon slob gnyis ka'i rgyud dag pa shin tu gal che bas thog mar brjod med don gyi bshags pa sogs kyang nan tan du gces so :
de nas rjes tshogs kyi rdzas la longs spyod cing lhag ma bsngos te rdo rje'i glu blang zhing smon lam rgya cher gdab bo :
'di ni gdams ngag dbang gi lugs su gdab pa zhes bya ste smin grol gnyis zung du 'jug pa yin no :
a
de nas bla ma'i byin rlabs lam du bya ste :
gnas shin tu dben par mtshams dam du bcad la :
sngon 'gro'i sbyong bas rgyud dag par bya :
rlung ro bsal la shes pa rnal du dbab :
ka dag gi ngang las gnyug ma'i lha dang bla ma dbyer med par bdag nyid siM he shwa ra bsgom par bya'o :
de la seng ge dang pad+ma nyi ma'i lte bar rnal 'byor spyod pa khro 'dzum sgeg pa'i nyams can kha dog dmar zhing mnyam gzhag dang skyil krung can :
dar dang rin po che dang rus pa'i rgyan gyis brgyan pa :
ba spu'i khung bu thams cad nas rdo rje ye shes kyi me khro chung gi tshogs dang bcas pa 'phro bas bdud dang bar du gcod pa thams cad sreg par mdzad pa :
'khor du brgyud gsum gyi bla ma dang :
dpa' bo dang :
mkha' 'gro'i tshogs kyis bskor ba :
smin mtshams su chos 'byung gi nang du dga' ba 'khyil ba drag tu 'khor ba :
de'i thad ka'i nam mkhar rigs kyi bdag po bi ma la dgyes ye re bzhugs pa :
snang srid thams cad 'ja' zer thig ler mer mer shig shig g.yo bar gsal btab la :
ye shes pa spyan drangs shing bstim :
mdun gyi bla ma la gsol ba gdab pa ni :
'od gsal snang bzhi mthar phyin nas :
rig pa mi 'gyur sku lngar bzhengs :
'ja' lus 'pho chen dwangs ma'i gzugs :
'chi med bi ma mi tra kye :
bdag la thugs rjes brtser dgongs nas :
mngon sum byin rlabs deng stsol cig :
oM AHhU~M gu ru bi ma la mi tra hU~M hU~M:
nyams skyes pa na dbang bzhi blangs nas :
mthar 'od du zhu :
smin mtshams kyi dga' ba 'khyil ba'i dbus su thim pas thig le dkar po a yig gis mtshan pa sran ma tsam du gyur par bsam :
spros pa la dga' na mchod bstod sogs bya :
lha'i gsal snang 'ja' tshon lta bu la yun ring du mnyam par 'jog :
mthar thig le la sems gzung :
spro na :
oM AHhU~M badzra gu ru siM he shwa ra sid+d+hi hU~M hU~M hU~M:
zhes dbyangs dang bcas pa'am :
ji ltar rigs pas bzla :
mthar rdo rje'i bzlas pa dal bu la sems 'dzin :
skyo na smin mtshams kyi thig le las 'od zer 'phros :
dag pa'i zhing rab 'byams thams cad du khyab :
de dag na gnas pa'i skyabs gnas dkon mchog rgya mtsho thams cad dang :
khyad par du 'od gsal snying tig gi brgyud pa'i bla ma rnams kyi gsang ba gsum gyi byin rlabs thams cad sku dang yig 'bru phyag mtshan gyi rnam par char drag tu babs pa tsam du spyan drangs nas thig le la thim pas lus thams cad khyab par bsam :
yang 'phros ma dag pa'i zhing khams rab 'byams thams cad la khyab :
brtan g.yo snod bcud thams cad dag pa'i zhing khams rab 'byams su bsgyur par bsam mo :
de nas snod bcud thams cad ril gyis bsdus te rang gi lus la gzhug :
de yang bsdus te smin mtshams kyi thig le la thim pas shin tu 'od gsal bar bsam la sems yun ring du 'jog pas rnam rtog gi rba rlabs zhi ba'i ting nge 'dzin mu mtha' med par skye 'o :
mthar de yang 'ja' tshon mkha' la yal ba ltar dmigs su med pa'i ngang du mnyam par 'jog go :
de'i tshe 'di ltar nges par bya ste :
'di ltar snang ba thams cad blos bkod :
byung tshor dang bcas pa'i blo ni med pa gsal bar snang :
de'i dbyings ni bsam pa'i yul las 'das :
so so rang rig pa'i ye shes kyis rten med par mthong ba ni chos thams cad kyi gnas lugs ka dag gting gsal 'dus ma byas pa'o :
de ltar khong du chud pas nam mkha' rnal 'byor du bya ste :
mi bsgom pa'i tshul gyis don dang mi 'bral ba la bslab bo :
tshogs drug gi snang ba bkra lam gyis shar na de la mi dpyod par chos nyid rang gi ngo bo'i ngang du rtsol ba glod la las zin pa'i skyes bu ltar spyod do :
de'i tshe rlung sems zin pa'i rtags rnams kyang rtsol med du 'byung zhing 'od gsal ba'i lhag mthong grub pas zhi bar gnas pa nyid do :
rnal 'byor 'di bdun phrag gcig tu g.yeng ba thams cad spangs te bsgoms pas kyang dngos sam nyams dang rmi lam du grub pa chen po'i ye shes kyi sku brnyes pa bi ma mu tra dang :
bdag nyid siM he shwa ras nges par byin gyis brlab ste :
de'i tshe sngar ma shes pa'i zab mo'i tshig don mang du shes pa dang :
ting nge 'dzin gyi sgo rnyed par gdon mi 'tshal lo :
sha
lam gyi yan lag ni 'di dag yin te :
sngon du lte 'og sor bzhi'i thad du bcom ldan 'das rdo rje sems dpa' bsgoms la sngags bzlas pa'i rkyen gyis ye shes kyi me 'bar bas 'khor lo bzhi'i gnas thams cad khyab pas sgrib pa bzhi bsreg par bsam mo :
mthar spyi bo'i ha~M yig la reg pas sangs rgyas thams cad 'dus pa'i bdud rtsi'i rgyun byung bas 'khor lo bzhi'i gnas gsos btab ste bla ma sku bzhi'i dkyil 'khor mchog tu mnyes par bsam la :
ma hA su kha badzra satwa a haM:
zhes brjod par bya'o :
nyin par dus su sgo yul rlung rig gi gnad la brten nas rlung sems rdo rje lu gu rgyud kyi drwa bar btsud la lhun grub bsgom mo :
mtshan mo snying dbus sam smin mtshams kyi thig le a yig dang bcas pa la sems rtse gcig tu gzung zhing 'od gsal ba bsgom mo :
tho rangs ha ha zhes rlung bsangs nas nam mkha'i dkyil du rang byung gsang ba chen po'i yi ge a gsal zhing 'bar ba la yid mig rlung gsum mdung tshugs su gtad de rig pa grungs su gzhug go :
rnam pa kun tu rang rig pa skad cig ma'i ngang bskyangs pas 'khrul pa'i rtog tshogs thams cad sprin nam mkha' la dengs pa ltar rang grol ba la bslab bo :
tshe 'di nyid la go 'phang mchog ma 'grub na nam mkha' sum phrugs kyi sbyor bas mya ngan las 'da' bar bya'o :
yang na rlung sems thig le a yig dang bcas pa la sems rtse gcig tu bsdus te tshangs pa'i lam nas bla ma'i thugs kar bstims la me ri 'bar ba la sogs par gshegs su gsol bar bya'o :
gal te bar do'i snang ba ci shar yang rig pa rang mal las ma g.yos pa mi 'gyur ba gser gyi thur ma lta bu'i gnad dran par bya'o :
cung zad spros pa dang bcas pas ni tshogs kyi 'khor lo'i 'du ba la sogs pa ji ltar rigs pa'i dus su longs spyad do :
khyad par bcos ma ma yin pa'i mos gus drags pos bla ma la nan tan du gsol ba gdab pa ni gegs sel dang bogs 'don thams cad kyi mchog tu 'gyur ro :
nges 'byung snying la gcag :
mos gus rtsal du 'don :
snying rje shas mi bzod pa dbyung :
yul gyi bdud rtsi brten :
spros pa nang du bsdu :
rlung rgya yan du 'jog :
lus gnad dang ma bral bar bya :
dbang po'i mchog dbyings la gzir :
skabs skabs su bum pa can 'jam po gzung :
dus rtag tu rig stong rjen ne ba'i ngang gzung la gnad du gtong ngo :
mdor bsdus pa'o :
spros pa'i sgro 'dogs ni snying tig las chod par bya'o :
zhib tu bla ma las mnyan no :
sa
de ltar nan tan du brtson pas rab zla ba drug :
'bring lo gsum :
tha ma'ang lo bcu gnyis nas zag bcas kyi phung po 'od du dengs par 'gyur ro :
sgra tshig dbu mar dengs par 'gyur ro :
rtog tshogs nang gsal du dengs par 'gyur ro :
'dod na lus dang :
ngag dang :
yid thams cad pa'i mchog 'grub par 'gyur ro :
de bas na 'di kho na ltar brtson par bya'o :
ma
'di ni ma 'ongs snyigs ma lnga ches bdo zhing bod khams kla klo'i 'jug pas bstan zhabs sdud pa la nye ba na :
snying tig snying po'i don la mos pa'i rnal 'byor pa :
ltar snang tha mal ba rnams dang shin tu mnyam par spyod pa :
gsang ba sus kyang brtag par dka' ba :
chos thams cad sgyu ma lta bur nyams 'og tu tshud pas gang gis kyang zil gyis mi non pa :
smin mtshams su dpa' bo'i rgya rtags kyis spras pa :
slob dpon 'jam dpal bshes gnyen gyi byin gyis brlabs pas thug phrad shes rab kyi gter brdol ba :
khyad par nges pa'i don la nges shes rnyed cing bdag dang bdag gi bka' srol zol med pa kho na la mos pa mi 'phrog par brtan pa 'od gsal sprul pa'i rdo rje zhes bya ba dus ring mo nas 'byung bar 'gyur ba'i don du bstan to :
de'i phyir de'i slad du :
re zhig ye shes dbyings kyi d+hA ki ma rnams kyis klong lnga'i yi ger zungs la :
dus su babs pa'i tshe gang zag de'i rgyud la byin gyis brlabs pas sad par gyis shig :
skal ldan cig car ba'i rigs can 'ga' zhig la phan par 'gyur ro :
ha
zhes gsungs so :
man ngag gi rgyal po klong lnga'i yi ge las :
dum bu dang po 'o :

de nas gzhan yang gsang ba don gyi phrin las bshad par bya ste :
a :
ka dag gting gsal chos kyi sku :
lhun grub rig rtsal longs spyod rdzogs :
dbyer med thugs rje sprul pa'i skur :
rang ngo shes pas skyabs su mchi :
ho :
glo bur 'khrul pa'i 'gro ba kun :
gdod nas rnam dag dbyings kyi ngang :
ye shes rig pas rang grol phyir :
cog gzhag chen por sems bskyed do :
a :
snang bzhi mthar phyin bla ma la :
'du 'bral med par phyag 'tshal lo :
rlung sems dag pa'i mchod sprin 'bul :
sdig ltung 'dus ma byas par bshags :
gnyis 'dzin bral bas rjes yi rang :
brjod med chos 'khor bskor bzhin du :
yongs grub chen por bzhugs gsol 'debs :
dge tshogs 'od gsal dbyings su bsngo :
a :
yid byed ltar snang bgegs kyi tshogs :
rang bzhin bden med gtor ma longs :
'khor yug 'od gsal phyag rgya las :
mi 'da' rdo rje'i mtshams bcad do :
hU~M hU~M a :
a :
ye shes dbyings las rig pa'i rtsal :
lhun grub chen por byin brlabs pas :
snang srid gzhir bzhengs mchod pa'i sprin :
'phel 'grib bral ba'i rgyan du shar :
oM AHhU~M:
a la la ho :
ka dag gting gsal de bzhin nyid :
lhun grub kun snang rig par shar :
zung 'jug rdo rje lu gu rgyud :
zag med ye shes 'byung ba'i rgyu :
chos nyid mngon sum yum lnga'i klong :
nyams snang gong 'phel gzhal yas dbus :
rig pa tshad phebs phyag rgya'i gzugs :
blo 'das chos zad ngo bo nyid :
'ja' lus 'pho chen rdo rje'i sku :
ma 'khrul gdod ma'i he ru ka :
siM he shwa ra rnal 'byor dbang :
dmar smug khro 'dzum sgeg pa'i nyams :
rdo rje'i skyil krung mnyam gzhag can :
'od gsal lta stangs dbyings la gzir :
dar dang rin chen rus pa'i rgyan :
brtul zhugs grub pa'i phyag rgyas spras :
ba spu'i khung bu thams cad nas :
'od gsal rdo rje'i me 'od dang :
rig rtsal khro chung skar ltar 'phro :
steng 'og phyogs mtshams thams cad du :
snang srid 'od lngar 'khrugs pa'i dbyings :
rtsa brgyud bla ma sprin ltar gtibs :
yi dam mkha' 'gro bsam mi khyab :
rdo rje'i chos srung las la 'du :
smin mtshams chos kyi 'byung gnas dbus :
bde chen thig le 'od du 'bar :
de yi nam mkhar thig le'i klong :
gdod ma'i mgon po bi ma la :
dkar gsal gzi brjid mtshungs pa med :
shangs rtser skye med a yis mtshan :
mnyam gzhag thod pa bcud bkang bsnams :
dar sngon stod g.yogs chos gos gsol :
mngon sum byin brlabs 'od kyi sku :
'khor 'das thams cad zil gnon pa :
rig pa rang byung dkyil 'khor lha :
snang stong zung 'jug chen po'i ngang :
ma bcos thig le gcig tu 'khyil :
a :
rtsa rlung thig le'i rtog tshogs kun :
rdo rje gsum du rgyas gdab cing :
'od lnga rnam par dag pa'i sku :
ye shes lnga ru dbang bskur ro :
oM AHhU~M:
oM AHhU~M swA hA:
a :
ngo bo chos sku'i gzhal yas nas :
ka dag bla ma gshegs su gsol :
rang grol chen por byin phobs la :
'khrul pa dag pa'i dbang mchog skur :
rang bzhin longs sku'i zhing khams nas :
lhun grub bla ma gshegs su gsol :
rig rtsal chen por byin phobs la :
ye shes rgyas pa'i dbang mchog skur :
thugs rje sprul sku'i dkyil 'khor nas :
dbyer med bla ma gshegs su gsol :
snang srid gzhir bzhengs byin phobs la :
'ja' lus rdo rje'i dbang mchog skur :
hU~M hU~M:
yul gyi ming ni bde ba che :
mkha' 'gro gsang ba'i gnas mchog nas :
gdod ma'i mgon po he ru ka :
siM he shwa ra gshegs su gsol :
khyed kyi rjes su bdag sgrub na :
byin gyis brlab phyir gnas 'dir dgongs :
glo bur 'khrul pa'i bar chad sol :
'du 'bral med par dbang skur cig :
hU~M hU~M hU~M hU~M hU~M:
a :
dbyings nas spyan drangs ye shes pa :
rig rtsal las byung dam tshig gi :
phyag rgya'i dkyil 'khor chen po 'dir :
byang chub bar du brtan par bzhugs :
dz+nyA na tiSh+Tha a :
a :
nang gsal gzhon nu bum sku las :
rig pa mi 'gyur dkyil 'khor shar :
rang ngo shes pa'i brda yi phyag :
blang dor med pa'i ngang du 'tshal :
a la la ho :
a :
yul dang dbang po'i rtog tshogs kun :
mchod pa'i phyag rgya chen por rdzogs :
rig pa rang snang rnam 'phrul gyis :
chos dbyings rgyas par bkang ste 'bul :
oM AHhU~M dz+nyA na d+hA tu pU dza ho :
a :
snang srid thams cad klong lnga'i dbyings :
ye shes rang gsal 'dod yon tshogs :
sman gtor rak+ta byang chub sems :
gsal stong 'dus ma byas par bzhes :
oM AHhU~M:
a :
ka dag ngang du chos kun sbyor :
lhun grub rig pas gzung 'dzin bsgral :
zung 'jug 'od gsal rdzogs pa che :
spang blang bsal bzhag bral bar mchod :
a a :
oM:
brtan g.yo'i gzugs rnams thams cad kun :
snang stong 'dus ma byas par thim :
zag pa zad pa'i 'od kyi lus :
phyag 'tshal ye shes sku mchog la :
A:
phyi nang sgra skad ji snyed pa :
grags stong 'gro 'ong bral bar thim :
'byung ba rang dengs gzhom med skad :
phyag 'tshal rdo rje'i gsung mchog la :
hU~M:
glo bur gzung 'dzin rtog pa'i tshogs :
rig stong 'od gsal dbyings su thim :
dran pa rang grol gnyug ma'i yid :
phyag 'tshal gdod ma'i gnas lugs la'o :

a :
oM ni ngo bo chos kyi sku :
AHyig rang bzhin longs spyod rdzogs :
hU~M ni thugs rje sprul pa'i sku :
badzra dbyer med blo 'das dbyings :
gu ru ye shes bla mar shar :
siM he shwa ra 'jigs med pa :
dkyil 'khor dbang phyug chen por bzhengs :
sid+d+hi dbyings rig dngos grub mchog :
hU~M gis bdag dang gnyis su med :
phyi snod klong lnga dbyings kyi dal :
nang bcud lhun grub rig pa'i lha :
sgra grags 'gro 'ong bya rtsol bral :
dran rtog ka dag zang thal ngang :
mi g.yo mi smra bsam brjod bral :
khyab brdal chen po'i ngang nas bzla :
oM AHhU~M badzra gu ru siM he shwa ra sid+d+hi hU~M hU~M hU~M:

a :
chos nyid mngon sum b+han+d+ha ru :
nyams snang gong 'phel tshogs gtor bshams :
rig pa tshad phebs 'dod yon sprin :
blo 'das gdod ma'i lha la 'bul :
mchod pa'i phyag rgya chen por bzhes :
yid byed mtshan ma'i 'khrul pa bshags :
rlung sems ka dag dbyings su sgrol :
rags lus lhun grub chen por zlog :
sgo yul rlung rig 'od gsal ngang :
snang bzhi mthar phyin dngos grub stsol :
oM AHhU~M ma hA dz+nyA na ga Na tsakra pU dza ho :
rdo rje phung po'i grong khyer du :
gdod nas dag pa'i dkyil 'khor pa :
chos nyid gsal khyab chen po'i ngang :
zag med bde ba'i phyag rgyas rol :
a la la ho :
a :
sems byung ltar snang lhag sdud tshogs :
sems nyid skye med tshogs lhag bzhes :
gzung 'dzin glo bur bar chad dang :
'khrul snang zhi ba'i phrin las mdzod :
a :
dbyings las ye shes rang shar ba'i :
e ka dzA Ti ral gcig ma :
'od gsal rig pa zang thal sku :
khyab 'jug chen po sgra gcan 'dzin :
zung 'jug dwangs ma'i thig le 'dzin :
rdo rje dgra 'dul legs pa rtsal :
thugs rje'i cho 'phrul bsam yas pa :
'bum phrag dregs pa'i sde tshogs kun :
dgongs brda snyan nas brgyud pa yi :
rgyal ba rig 'dzin rnal 'byor dbang :
ji snyed 'dus pa'i tshogs chen dang :
'khor 'das zil gnon he ru ka :
dpal chen siM he shwa ra yis :
ji ltar bka' bsgos dam bzhag bzhin :
dur khrod rol pa'i gnas 'dir spyon :
khams lnga dag pa'i sman phud dang :
'byung lnga'i dwangs ma ba liM ta :
dug lnga bsgral pa'i dmar chen po :
dpal gyi pham phab chen por bzhes :
theg mchog lam du zhugs pa la :
glo bur bdud bzhi'i bar chad zlog :
'khor 'das ru shan dbye ba'i tshe :
gzung 'dzin 'khrul pa'i sa bon sgrol :
rig pa ka dag blta ba la :
yid byed mtshan ma'i rtog pa srungs :
rig rtsal mngon sum snang ba'i tshe :
rlung sems 'gyu ba dbyings su non :
mthar thug gzhi dbyings gnyug ma'i klong :
gzhi snang rig pa'i phrin las sgrubs :
sa ma ya ho :
a :
mngon sum ye shes las byung ba'i :
nyams snang gong 'phel pho brang nas :
tshad phebs don gyi lha tshogs kyis :
blo 'das chos zad dngos grub stsol :
a :
gzung 'dzin rnam rtog las byung ba'i :
las dang nyon mongs sdig sgrib kun :
rang bzhin skye med ngang nyid du :
'khor gsum mtshan ma bral bar bshags :
a :
gzhi snang phyag rgya'i dkyil 'khor lha :
gzhi dbyings gdod ma'i klong du thim :
slar yang phyir gsal gzugs kyi sku :
dus gsum dus med rtag tu shar :
a a a :
lhun gyis grub pa'i dge tshogs kun :
ka dag gzhon nu bum skur bsngo :
zung 'jug khyad chos drug ldan gyi :
ye shes chen por ro gcig shog :
ho :
lta ba ngang bzhag blo las 'das :
chos kyi sku yi bkra shis shog :
sgom pa mngon sum tshad la phebs :
longs spyod rdzogs sku'i bkra shis shog :
spyod pa dbyings rig 'du 'bral med :
sprul pa'i sku yi bkra shis shog :
'bras bu gzhi snang thig le cher :
dbyer med chen po'i bkra shis shog :
'di ni rang bzhin rdzogs pa chen po gsang ba man ngag sde'i kun bzang don gyi phrin las rdo rje sems dpa'i gsang tshig go :
man ngag gi rgyal po klong lnga'i yi ge las :
dum bu gnyis pa'o :

de nas gsang ba nges pa'i gnad thams cad gcig tu bsdus pa mthar thug tu la bzla ba'i tshig phyi ma'i phyi ma ni 'di 'o :
e ma e ma ma 'ongs pa'i skal ldan rnams snying tig snying po'i don la bslab par 'dod na :
gsang ba'i gnad gsum gyis nyams su blang bar bya'o :
a a a :
sngon 'gro 'khrul gzhi rtsad nas gcod pa'i gnad :
dngos gzhi 'khrul pa rang sar grol ba'i gnad :
rjes 'khrul snang ye shes su rang shar ba'i gnad do :
sa ma ya :
sngon 'gro 'khrul gzhi rtsad nas gcod pa'i gnad ni :
lus mi 'gyur ba rdo rje'i 'dug stangs la gnas par bya'o :
ngag mi smra ba hU~M gi rang sgrar 'char bar bya'o :
yid ma yengs par byung gnas 'gro gsum gtan la dbab par bya'o :
de thams cad dbyings las byung zhing dbyings su bskyal la dbyings las ma g.yos pa ni gnad do :
sa ma ya :
dngos gzhi 'khrul pa rang sar grol ba'i gnad ni :
lus mi 'gyur ba ri bo cog gzhag gis gzhi gzung ngo :
ngag mi smra bar rgya mtsho cog gzhag ar la gtad do :
sems ma yengs par rig pa cog gzhag la bzla 'o :
de thams cad ngo shes rtsal rdzogs brtan pa thob pa ni gnad do :
sa ma ya :
rjes 'khrul snang ye shes su rang shar ba'i gnad ni :
lus mi g.yo ba bzhugs stangs gsum gyis gzhi gzung ngo :
ngag mi smra bar gzigs stangs gsum gyis ar la gtad do :
sems ma 'khrul bar rig gdangs rdo rje lu gu rgyud kyi sbubs su gzhug go :
de thams cad kyang dbyings dang rig pa dbyer med par mnyam par sbyar ba ni gnad do :
sa ma ya :
a a a :
e ma smyon pa seng dbang nga :
las kyi rlung zad ye shes rgyas :
ma rig sgo nga'i sbubs las grol :
rang rig 'od gsal sbubs su zhugs :
sgo gsum gyi 'khrul pa zhig tsa na :
'khrul gzhi thams cad ya re cha :
'khrul snang gi mdud pa chod tsa na :
sems 'dzin zer ba thang re chad :
'khrul pa ye shes su shar tsa na :
dag snang thams cad bslu ba'i chos :
thams cad dbyings su thim tsa na :
ci yang ma yin cir yang 'char :
e ma e ma dam pa'i sku drin lags :
e ma 'da' ka'i tshig 'di snying po'i don :
snying phyung lag mthil bzhag pa 'di las med :
tshig gi tha ma dus mthar snang bar shog :
zag pa rang zad 'byung ba rang sar dengs :
dran pa rang grol zang thal 'od kyi lus :
seng ge dbang phyug nyid dang mnyam par shog :
ces gsungs nas 'od gsal thig le chen po yi ge med pa'i dbyings su snyoms par zhugs so :
man ngag gi rgyal po klong lnga'i yi ge las :
dum bu gsum pa'o :
sa ma ya :
siM he shwa ra ye shes sku'i :
rdo rje'i zhal chems gnad gzer 'di :
phyi rabs las ldan skyes bus kyang :
dbang bzhi'i dus su slob ma la :
rig rtsal ngo sprod mgur du gdab :
khrid kyi dus su nyams len gyi :
sa bcad mdo chings nyid du bya :
nyams len dus su mi 'bral bar :
gser gyis bris te gtsug tu 'chang :
dus rnams kun tu gdam ngag gi :
rgyab yig gcud phur chen por zungs :
mthong bas nyams kyi bab 'byung na :
'chang bas dngos grub ster ba dang :
bsgoms pas grol ba smros ci dgos :
de phyir snying tig mthar thug go :
zhes ye shes kyi mkha' 'gro ma dpal gyi blo gros mas gsungs so :
sa ma ya :
rgya rgya rgya :
kha thaM:
gu h+ya :
d+ha thim :
'od gsal sprul pa'i rdo rjes gsang ba'i gnas rjes su dran pa'i cho 'phrul gyis gtan la phab pa ste /
'di'i snod du gyur pa thams cad 'od gsal theg pa mchog gi lam kho nas gzhi snang thig le chen por myur du phyin par gyur cig //
/
