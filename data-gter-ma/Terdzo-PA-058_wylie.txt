@#//
gsang ba ye shes mkha' 'gro snying gi thig le las /
gro lod hU~M sgrub kyi dbang bskur dngos grub lag stsol zhes bya ba bzhugs so //
na mo gu ru badzra kro d+ha lo kot+ta rA ya /
ma nges gdug pa 'dul ba'i phyir //
'chol ba'i chas rdzogs he ru kar //
gus pas phyag 'tshal de sgrub kyi //
snying po hU~M gi byin rlabs dgod //
dben pa'i gnas su tshes bcu'i dus chen bzang por stegs bu'i steng maN+Dal dri bzang gis byugs pa la me tog dmar po'i tshom bu bkod /
de steng khri'u la bum pa bcud ldan mgul chings dmar po kha rgyan gyis spras pa bkod pa'i mdun phyogs su dpal gtor sku tsaka dar gdugs kyis spras pa /
rgyab ngos su rak+sha'i phreng ba dang sna tshogs rdo rje /
g.yas su gser gyi rdo rje /
g.yon du lcags phur rnams bkod /
mtha' skor du phyi mchod dang spro na tshogs kyi yo byad sogs kyang 'du byas la /
thog mar dbang don sgrub mchod spros bcas gzhan lugs lta bu bya ba'i skabs ma yin te /
theg rtse a ti rdo rje'i snying po ka dag gi dgongs pa zang thal chen por dbang 'byor cing /
lhun grub 'od gsal gyi snang ba gong 'phel la longs spyod pa rnams kyis skad cig rig pa'i rang rtsal bskyed bzlas ting nge 'dzin dang bcas pas slob ma rjes su bzung bar bya ba yin la /
gnas lugs lhongs su ma gyur pa'i slob dpon rnams kyis kyang rang gi nyams len rtags thon bya dgos par gsungs pas de ltar grub nas dbang bskur skabs su babs pa'i tshe ji ltar bya ba'i tshul yang gong ma dang mtshungs so //
des na skabs 'dir gu ru rin po cher mos gus drag pos gsol 'debs rgyud bskul sngon du 'gro bas skyabs 'gro dang sems bskyed bya /
'khor 'das mnyam nyid kyi lta ba dang snang srid gzhir bzhengs kyi sgom pa zung du 'jug pas bdag mdun sogs mtshan bcas rtog pa'i ri mo gdod nas ye dag rang byung lhun grub kyi dkyil 'khor rig stong khyab gdal gyi ngo bor rdzogs par shes pa'i rnal 'byor gyis gter gzhung ltar /
hU~M hU~M hU~M:
kun gzhi sems nyid ma bcos lhug pa'i ngang :
zhes pa nas /
stong gsum 'jigs rten ma lus hU~M gis khengs :
zhes pa'i bar gyis lhar snang dang bzlas pa'i gzhi gsal btab la gsol 'debs rdo rje'i 'gying glu dang sbyar te /
hU~M sgra gsum bdun bsgril ba'i nyer gcig pa dbyangs kyi rta la sbyar ba dang /
ngar ldan drag po'i shugs kyis bzla /
de la hrIHbrjod ces pa nas /
dbang du 'dus par bsam :
bar brjod la gsol 'debs dang hU~M dbyangs bya /
mthar /
tshogs drug gzugs snang sogs kyis gsal gdab la gsol 'debs hU~M dbyangs dang bcas pas dbang rdzas rnams kyang byin gyis brlab bo //
de nas dam tshig la gnas pa sogs snod dang ldan nges pa'i slob ma rnams las bum gyi chus khrus bya /
bgegs gtor btang /
bgegs bskrad mtshams gcod bcas mkha' 'gro snying thig gi chos bka' gzhan rnams dang 'brel mtshungs sam spyi ltar byas kyang chog
/sems bskyed gsal btab la /
de la 'dir skabs su babs pa gsang ba ye shes mkha' 'gro snying gi thig le'i yab bka' rdo rje gro lod hU~M gi sgrub pa bar chad kun sel gyi byin rlabs dbang bskur zab mo gsan pa'i yon du maN+Dal 'bul bar zhu /
zhes mtshams sbyar la maN+Dal 'bul du gzhug
/bla ma nyid sangs rgyas kun 'dus dpal chen rdo rje gro lod dngos su gsal ba la mi phyed dad mos kyi gdung shugs drag pos gsol ba 'debs pa 'di'i rjes zlos /
ho :
bde gshegs rgyal ba thams cad kyi :
ngo bo rdo rje gro lod rtsal :
bdag cag 'dir 'dus dad ldan la :
byin rlabs dngos grub rnam gnyis stsol :
lan gsum /
ho :
skal ldan skyes bu khyed rnams kun :
dal 'byor thob pa grangs mang yang :
gsang sngags zab mo'i sgor zhugs dkon :
de nyid bsod nams tshogs las byung :
slar yang zab mo'i gdams ngag nyon :
'o na zab chos 'di dang 'brel ba'i lo rgyus mdo tsam brjod pa yin pas skal ldan rnams snyan gtod par zhu /
de'ang dus gsum gyi sangs rgyas thams cad las kyang thugs bskyed rnam thar phrin las rmad du byung bas /
rgyal ba sras dang bcas pas ma dul ba'i gdul bya shin tu mi srun cing rgyud ma rungs pa'i gdug pa can mtha' dag 'dul ba'i thabs la mkhas pa'i cho 'phrul bla na med pa phyogs bcu'i 'jig rten thams cad du ston par mdzad pa /
dkyil 'khor kun gyi mnga' bdag gu ru rin po che pad+ma thod phreng rtsal nyid ye shes 'dod rgur sgyur ba'i mtshan dang sku'i bkod pa bsam gyis mi khyab pa mchis pa las khyad par du gyur pa /
gdong dmar bod kyi yul du lha srin gdug pa can rigs dang rnam 'gyur ma nges pa rnams kyi gnyen por 'bar ba chen po rtags kyi phyag rgya 'chol ba'i khro rgyal 'jig rten gsum na che ba'i mchog gi rnam 'gyur shas   cher bstan pa rig 'dzin rdo rje gro lod rtsal gyi sgrub thabs rgyas bsdus mang po gu ru nyid kyis mdzad nas /
snyigs ma lnga shas cher bdo ba'i gdul bya skal ldan rnams kyi don du zab mo'i gter kha du mar sba bar mdzad pa las /
sprul pa'i lo tsA ba chen po pa gor bai ro tsA na la gnyer gtad pa'i mkha' 'gro dgongs pa 'dus pa'i rdzogs rim zab bcud mkha' 'gro snying gi thig le'i cha lag mkha' 'gro gsang ba ye shes kyi chos skor rnams /
tre shod pad+ma brtsegs pa'i gnas kyi cha brag ri zhun mkhar du zab mo'i rgyas btab pa /
phyis lo chen nyid kyi thugs kyi sprul pa pad+ma bde chen gling pas spyan drangs pa'i chos sde las byon pa mkha' 'gro'i yab bka' rdo rje gro lod kyi hU~M sgrub 'di ni sgrub thabs gzhan thams cad las khyad par du 'phags pa ste /
'di nyid kyi gzhung las /
rgya che grangs mang bka' lung don :
bla ma'i man ngag dag la 'dus :
de yang zab gter dpag med kyang :
gsang ba'i yang gsang 'bru gcig 'di :
bdag 'dra pad+ma'i srog sgrub yin :
o rgyan nga yi yon tan kun :
'bru gcig 'di la brten nas byung :
phyi rabs rjes 'jug skal ldan rnams :
'bru gcig 'di la nan gyis sgrubs :
'di yis mi bslu ci bsam 'grub :
ces gsungs pa dang /
yang zab hU~M sgrub gzhung las /
bdag nyid pad+ma 'byung gnas kyis :
phyi nang gsang ba'i sgrub thabs kun :
kha tshang don 'dril mang sbas kyang :
yang gsang snying po'i hU~M sgrub 'di :
kun gyi snying po yin no bu :
zhes dang /
tshe gcig byang chub snying po bsgrub pa la :
mdo rgyud bstan bcos nyan bshad 'khri ba chod :
dus gsum rgyal ba'i thugs kyi snying po 'di :
lan gcig tsam gyis chos nyid rang rgyud rtogs :
'chi med tshe yi dngos grub thob par 'gyur :
zhes sogs nges don la brten cing dgongs pa can ma yin pa'i bsngags brjod phan yon rgya cher gsungs pa'i byin rlabs dbang bskur gyi rim pa zab mo bsgrub pa'i thog mar theg pa rim 'jug gi tshul dang mthun par skyabs su 'gro ba la 'dun pa 'di bzhin du mdzod /
bla ma nyid rtsa gsum kun 'dus gu ru rdo rje gro lod rtsal dngos su snang ba la bdag gzhan nam mkha' dang mnyam pa'i sems can thams cad byang chub ma thob kyi bar du skyabs su mchi'o snyam pas 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro ba sems can rnams :
byang chub bar du skyabs su mchi :
lan gsum /
pha ma drin can sha stag tu gyur pa'i mkha' khyab 'gro ba ma lus pa'i don du /
dkon mchog kun 'dus bla ma rdo rje gro lod bsgrubs nas gang la gang 'dul gyi phrin las rnam pa bzhis ma bsgral ba thams cad yang dag pa'i mtha' la bsgral bar bya snyam du sems bskyed pa 'di'i rjes zlos /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
lan gsum /
thog ma med pa nas bsags pa'i sdig sgrib nyes ltung ci mchis pa thams cad bla ma rtsa gsum kun 'dus kyi spyan sngar snying thag pa nas bshags shing /
sgo gsum longs spyod dang bcas pa bran du 'bul na ci mdzad khyed rang mkhyen no snyam pa 'di'i rjes zlos /
na mo :
bla ma bde gshegs spyan snga ru :
sngon chad bag med las smin rnams :
deng nas byang bar mdzad du gsol :
phyin chad sgo gsum nyid la 'bul :
legs nyes thams cad khyed rang mkhyen :
ces brjod /
de nas byin rlabs kyi gzhi dgod pa ye shes dbab cing bstim pa yin pas sgo gsum gyi gnad legs par bcun la /
khyed rang bla ma rdo rje gro lod kyi sku 'di bzhin du sgoms shig
/hU~M hU~M hU~M:
kun gzhi sems nyid ma bcos lhug pa'i ngang :
zhes pa nas /
'od gang khyab brdal lhun grub chen por gyur :
ces pa'i bar gzhung ltar brjod /
de ltar gsal ba'i snying gar nyi ma'i dkyil 'khor gyi steng du hU~M yig dmar po 'od 'bar ba zhig gsal thob /
slob dpon kyang dpal chen rdo rje gro lod dngos su gsal ba la mos gus drag tu byas pa'i rkyen gyis thugs srog hU~M yig las 'od zer nyi ma bye ba'i gzi mdangs lta bu 'phros /
bla ma sku gsum gyi zhing khams rnams su bzhugs pa'i rtsa gsum rgyal ba rab 'byams /khyad par lho nub pad+ma 'od kyi pho brang nas gu ru pad+ma thod phreng rtsal rig 'dzin grub thob rgya mtsho'i tshogs dang bcas pa la phog pas thugs rgyud rang dbang med par bskul /
thams cad kyang khro rgyal kun gyi rje btsan dpal chen rdo rje gro lod kyi skur bzhengs te nam mkha' bar snang sa gzhi'i khyon khengs par skad cig la byon te /
khyed rang la thim pas ye shes chen po'i byin rlabs rgyud la zhugs pa'i mos pa rtse gcig tu mdzod /
'beb pa'i sbyar spos bdug
/DA dril dbyangs dang bcas te /
hU~M hU~M hU~M:
bzhengs shig pad+ma thod phreng rtsal :
bdag cag mos pa'i bu rnams la :
byin rlabs 'beb phyir gnas 'dir byon :
'gro ba yongs kyi skyabs mgon rje :
khyad par thugs rjes bod la dgongs :
las ngan rnam smin mnar ba yi :
bdag cag rjes 'jug bu slob rnams :
thugs kyis 'dor ram gu ru rje :
thugs rjes yal yol btang snyoms na :
yang sangs rgyas pa'i dgos pa ci :
bdag cag gdung ba'i mchi ma 'khrugs :
gsol 'debs snying nas 'o dod 'bod :
pha mchog khyod kyi yon tan dran :
bu la gzigs shig thugs rje can :
byin gyis rlobs shig sprul pa'i sku :
lus la sku yi byin phob cig :
bde ba spor cig d+hA ki'i tshogs :
ngag la gsung gi byin phob cig :
nus pa skyed cig yi dam lha :
sems la thugs kyi byin phob cig :
rtogs pa spor cig gu ru rje :
'dir tshogs mos pa'i bu rnams la :
yon tan phrin las byin phob cig :
lus ngag yid gsum sgrib pa sbyongs :
rtsa gsum dam tshig nyams pa skongs :
sku gsung thugs kyi byin gyis rlobs :
dug lnga'i rnam rtog zhi bar mdzod :
ye shes lnga yi dbang mchog skur :
lha srin sde brgyad dam la thogs :
mi mthun rkyen sol mthun pa sgrubs :
mchog dang thun mong byin phob cig :
ces dang sum bsgril bdun bsgril spel ba'i hU~M dbyangs mang du brjod cing 'grub na gar gyi stangs stabs bsgyur bar yang gsungs so //
ye shes pa'i byin rlabs byang chub ma thob kyi bar 'bral med brtan par byas pa'i mos pa mdzod /
oM su pra tiSh+Tha badzra ya swA hA:
zhes me tog spyi bor bzhag
/de ltar khyed rang gi rgyud la rang byung gdod ma'i ye shes ma skyes pa bskyed nas /
de nyid gong nas gong du 'phel zhing brtan par bya ba'i phyir rnam par rgyal ba'i bum pa /
sku gsung thugs yon tan phrin las mtha' rten dang bcas pa'i dbang bskur rim par bsgrub pa lags pas mos pa 'di ltar du mdzad 'tshal /
bum pa thogs la /
don dam dbyings stong pa nyid dang rig pa 'od gsal zung 'jug thig le 'gyur ba med pa nyid 'khor 'das spyi dpal rang byung he ru ka gro bo lod kyi phyag rgya rtags kyi cho 'phrul du shar ba /
bum pa zlum po bdud rtsis bcud kyis bkang ba'i brdas mtshon byed kyi dbang bskur bas /
sgo gsum glo bur 'khrul pa'i dri ma sbyangs /
mtshon bya don dam gdod ma'i gnas lugs rang gsal du gyur par mos shig
/hU~M:
brda don bum pa'i dkyil 'khor 'dis :
rigs kyi bu la dbang bskur bas :
sgo gsum dri ma bag chags dag :
gro lod rtsal dang dbyer med shog :
bum pa mgor bzhag bum chu sbyin /
skur tshig so so'i bar mtshams rnams su hU~M sgra gsum bsgril bdun bsgril brjod pa 'og ma rnams la 'gre'o //
gtor ma thogs la /
dpal gyi gtor ma 'chol ba'i khro rgyal chen po'i sku dngos su gsal ba las ye shes kyi sku gnyis pa 'phros /
khyed rang la thim pas rnam smin gyi lus ye shes lha'i skur gyur par mos /
hU~M:
sgyu 'phrul sku gzugs ba liM dbang :
rigs kyi bu la byin 'beb na :
snang stong rdo rje'i sku 'grub nas :
kun khyab kun byed dbang thob shog :
gtor ma mgor bzhag hU~M dbyangs bya /
bgrang phreng thogs la /
slob dpon rdo rje gro bo lod du gsal ba'i thugs ka'i hU~M yig las hU~M yig bar ma chad par byon /
mgrin pa'i lam brgyud /
khyed rang gi zhal nas zhugs te thugs kar thim pas tha mal gyi sgra skad hU~M chen rdo rje'i rang sgrar byin gyis brlabs par mos la hU~M bzla bar zhu /
phreng ba sbrel la hU~M bsgril ma nyer gcig brjod /
phreng ba mgrin par bzhag la /
hU~M:
brjod bya'i tshig dbang hU~M 'di yin :
bde gshegs kun gyi yang snying hU~M:
rigs kyi bu la hU~M bstims pas :
grags stong gsung dbyangs dbang thob shog :
hU~M dbyangs bya /
sna tshogs rdo rje thogs la /
slob dpon gyi thugs ka nas ye shes lnga'i rang gzugs sna tshogs rdo rje 'od zer dang bcas pa byung /
khyed rang gi snying gar thim pas /
rtog tshogs 'od gsal du dag
/rig pa rtsal gyi dbang thob par mos /
hU~M:
phrin las bzhi sgrub rgya gram dbang :
rigs kyi bu la 'di gtad pas :
rig pa rtsal dbang thob gyur nas :
gro lod rtsal dang dbyer med shog :
rdo rje snying gar bzhag la hU~M dbyangs bya /
gser gyi rdo rje rtse dgu lag g.yas su gtad pas bral smin yon tan gyi rang rtsal rdzogs nas thabs shes zung 'jug gi dbang thob par mos /
rdo rje lag g.yas su gtad la /
hU~M:
gser gyi rdo rje rtse dgu 'di :
nam yang 'bral med 'chang bar bya :
don la rang rig rang gsal brda :
thabs shes dbyer med dbang thob shog :
hU~M dbyangs bya /
gnam lcags phur bu lag g.yon du gtad pas dug gsum dbyings su sgrol ba sogs las bzhi'i phrin las la dbang bsgyur bar mos shig
/lcags phur lag g.yon du gtad la /
hU~M:
sku gsum rang bzhin lcags phur 'di :
rigs kyi bu la 'di gtad pas :
phyi nang bar chad rdul du rlog :
dug gsum bsgral ba'i dbang thob shog :
hU~M dbyangs bya /
des dbang gi dngos gzhi song nas khyad par hU~M gi byin rlabs bya ba lags pas dmigs pa 'di ltar du mdzod cig
/khyed rang rnams kyi dpral bar hU~M dkar po /
mgrin par hU~M dmar po /
snying gar hU~M sngon po /
lte bar hU~M ser po /
gsang bar hU~M ljang gu 'od 'bar ba re res mtshan par sgoms /
bla ma'i dpral ba nas hU~M yig dkar gsal rdo rje'i rang zer 'phro ba dpag tu med pa byon /
khyed rang gi dpral bar thim /
de las kyang de 'dra ba nam mkha' gang ba 'phros pas nad gdon sdig sgrib bar du gcod pa sogs mi mthun pa'i phyogs thams cad zhi ba'i phrin las thogs med du 'grub par mos shig
/spro na hU~M dkar tsakli dpral bar bzhag pa sogs gnas lnga kar rigs 'gre
/bde chen 'khor lor rang rig hU~M:
hU~M dkar dri med rdo rje 'bar :
hU~M las hU~M 'phros hU~M sgra sgrog :
hU~M gis nad gdon sdig sgrib zhi :
ting nge 'dzin de ltar bsgoms la hU~M dbyangs lhan cig mdzad par zhu /
hU~M sum bdun bsgril ba'i hU~M dbyangs nyer gcig re 'og ma kun la bya'o //
bla ma'i mgrin pa nas hU~M yig dmar 'tsher lcags kyu'i rang zer 'phro ba dpag tu med pa byon /
khyed rang gi mgrin pa'i hU~M dmar po la thim /
de las kyang de 'dra ba nam mkha' gang ba 'phros pas 'khor 'das snang srid lha 'dre mi gsum dbang du sdud pa'i phrin las thogs med du 'grub par mos shig
/longs spyod 'khor lor rang rig hU~M:
hU~M dmar dri med lcags kyu 'bar :
hU~M las hU~M 'phros hU~M sgra sgrog :
hU~M gis lha 'dre mi gsum sdud :
hU~M dbyangs bya /
bla ma'i thugs ka nas hU~M yig mthing sngon 'od lnga'i zer mdangs 'phro ba dpag tu med pa byon /
khyed rang gi snying ga'i hU~M sngon po la thim /
de las kyang de 'dra ba nam mkha' gang ba 'phros pas mchog thun mong gi phrin las dngos grub thams cad bde blag tu 'grub par mos shig
/chos kyi 'khor lor rang rig hU~M:
hU~M sngon dri med 'od zer 'bar :
hU~M las hU~M 'phros hU~M sgra sgrog :
hU~M gis las kun lhun gyis grub :
hU~M dbyangs bya /
bla ma'i lte ba nas hU~M yig ser gsal rin po che'i rang zer 'phro ba dpag tu med pa byon /
khyed rang gi lte ba'i hU~M yig ser po la thim /
de las kyang de 'dra ba nam mkha' gang ba 'phros pas tshe bsod dpal 'byor spang rtogs yon tan sogs 'dod rgu'i mthun rkyen rgyas pa'i phrin las thogs med du 'grub par mos shig /sprul pa'i 'khor lor rang rig hU~M:
hU~M ser dri med rin chen 'bar :
hU~M las hU~M 'phros hU~M sgra sgrog :
hU~M gis tshe bsod dpal 'byor rgyas :
hU~M dbyangs bya /
bla ma'i gsang ba nas hU~M yig ljang gu mtshon cha'i rang zer 'phro ba dpag tu med pa byon /
khyed rang gi gsang ba'i hU~M ljang gu la thim /
de las kyang de 'dra ba nam mkha' gang ba 'phros /
byang chub sgrub pa'i bar gcod dgra bgegs log 'dren thams cad tshar gcod pa'i phrin las thogs med du 'grub par mos shig
/bde skyong 'khor lor rang rig hU~M:
hU~M ljang dri med mtshon me 'bar :
hU~M las hU~M 'phros hU~M sgra sgrog :
hU~M gis dgra bgegs gdug pa thul :
hU~M dbyangs bya /
rtsa gsum rgyal ba bka' sdod chos srung dang bcas pa thams cad gu ru rdo rje gro lod kyi gsang gsum phyag rgya'i rol par ye rdzogs lhun grub chen por shes pas mos gus gdung shugs drag pos gsol 'debs dang hU~M dbyangs byas pa tsam gyis gnas lnga'i hU~M las 'od zer lnga ldan gyi hU~M yig grangs med pa 'phros /
'khor 'das brtan g.yo thams cad hU~M gi rang bzhin du gyur nas rang sgra ldir bas phyogs mtshams thams cad rdo rje'i sgra dbyangs kyis gang /
rang mdangs gsal ba bskyed rim /
rang bzhin stong pa rdzogs rim /
rang rig 'od gsal hU~M gi ngo bor gdod nas zung 'jug ma bcos lhug pa'i rang bab skyongs la gsol 'debs dang hU~M sgra bsgril ma nyer gcig gi glu dbyangs lhan cig tu mdzad par zhu /
zhes gsal gdab la gsol 'debs rdo rje'i 'gyings glu hU~M dbyangs dang bcas pa ku re kyal ka rtse mo'i tshul du ma song bar /
mos gus rig rtsal brtul zhugs kyi gsal ngar dang ldan pas dpon slob lhan cig par brjod /
de nas shis brjod ci rigs pa bya zhing me tog 'thor rjes gtso bos ji ltar sogs kyis dam tshig khas blang /
gtang rag maN+Dal phyin spyi ltar bya /
tshogs mchod grub na 'dir 'brel gsang ye dang mkha' 'gro snying thig lta bu'am /
dkon spyi sogs spyi zhig gi cho gas tshogs byin rlabs nas lhag ma'i bar du btang zhing /
tshogs mgron la rjes chog spyi 'gre bya /
tshogs yod med gang ltar bsngo smon dang shis brjod kyis mtha' brgyan par bya'o //
ye shes phyag rgya hU~M sgra 'od gsal ngang //
snang grags rtog tshogs ka dag chen por 'byams //
byang chub sgrub pa'i bar chad rtsa ba stong //
lhun grub rig 'dzin che ba'i mchog 'grub shog
/ces zab 'dril byin rlabs khyad par can dang ldan pa'i chos 'di'i zhabs tog kho nar dmigs nas pad+ma'i rjes 'jug rdo rje'i rig 'dzin gyi rtags tsam 'chang ba 'chi med bstan gnyis g.yung drung gling pas rdzong sar bkra shis lha rtse'i chos grwar bris pa dge legs 'phel //

//
