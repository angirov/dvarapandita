@#:
bzlas chog sngags 'bum dkar po rdo rje'i go khrab bzhugs so :
gter kha sum ldan :
gu ru pad+ma 'byung gnas dang bla ma dam pa rnams la phyag 'tshal lo :
lnga brgya dus kyi mtha' ru sleb pa'i tshe :
'gro ba mi rnams bsod nams chung :
dus kyi char chu mi 'bab cing :
skyes 'bru dus su mi smin pas :
de dus spyod ngan sna tshogs byed :
de byas 'byung po mang po 'khrugs gyur te :
gdon du steng gdon 'og gdon dang :
'byung po'i tshogs rnams kha rgyal te :
nad du mdze shu gza' nad dar bar 'gyur :
rims nad ming mi thogs pa mang po 'byung :
lha rje sman pas nad ngos mi zin te :
bzang drug sman gyis nad kyi zug mi chog :
steng gdon 'og gdon rims kyis mi tshugs pa'i :
dkar po'i sngags 'bum 'di la yi dam bya :
ngag bcad dam pos bsnyen pa ci nus byed :
brgya rtsa re la rgyun gyi dam bca' mdzod :
gzhan don byed na khrus dang sngags chus mi sos gang yang med :
'di la dmigs pa bsgom rgyu med :
bsrung bya gang yang mi dgos :
gdams pa dngos ni 'di'o :
oM pad+ma sha wa ri phaT:
nan par shig :
nA ga nan :
tad+ya thA:
sarba wi ri ta :
ha na ha na :
badzre na rak+Sha rak+Sha swA hA:
bzlas chog dkar po'i sngags 'bum 'dis :
khyad par gnam nad me gza' chu gza' rlung gza' dang :
btsan dug sbyar dug dug rigs thams cad la :
'di yi sngags chu 'thung bas chog :
gag lhog gzer thung ma mo'i nad dang :
pho log dmar bshal 'brum pa'i rigs :
pho glang skran dang dmu chu mdze nad dang :
shu ba me dbal bas ldag g.yen pa dang :
rma dang 'bras dang gnyan 'bur dang :
khyad par rims nad steng gdon 'og gdon rnams la bsngags pa yin :
ling thog sha mdzer shu thor dang :
ling ro la sogs mig nad thams cad la :
sngags chu btang bas mi sos gang yang med :
phyi yi nad rnams thams cad la :
sngags 'di btab pas sos par 'gyur :
so nad la sogs rus nad thams cad la :
tshwa chu dag la sngags nas byin pas phan :
tshad pa'i nad rigs thams cad la :
gangs chu dag la sngags chu byas te blud :
grang ba'i nad la chang la sngags nas sbyin :
glo bur nad la nyungs dkar sngags nas brabs :
mi gtsang nad rigs thams cad la :
bum chur bul tog btab la sngags nas bkru :
'go ba'i nad rigs thams cad la :
bgrang pas mi thub gang yang med :
lha yi chad pa gza' yi gzer nad dang :
rgyal po'i cho 'phrul gnyan gyi gdug rtsub thub :
lhog pa dkar nag sa bdag klu gnyan dang :
btsan gyi gdong thug lha srin sde brgyad thub :
ma mo'i yams nad dmu yi bsrang nad dang :
the'u rang sris rku brtan ma'i gdong thug thub :
sngags pa'i rbad gzer spar kha dgra gshed dang :
bzhi gshed ltas ngan brgyad cu thams cad thub :
glo bur bdun brgya nyi shu dang :
ye 'drog sum brgya drug cu thub :
nad rigs bzhi brgya rtsa bzhi dang :
mi mthun phyogs ni thams cad thub :
phyogs ngan kag dang mna' zos dang :
mna' bskyal dkar min byed pa dang :
pho 'dre mo 'dre ma lus pa :
srod dang tho rengs 'phrad pa dang :
gtsug lag ngan dgu thams cad thub :
sra mkhregs rdo rje'i brag dang mtshungs :
sngags bsnyen zhag gsum theng tshad bzla :
mthing shog dag la gser gyis bri :
rab gnas byas la mgul du btags :
de ltar byas pas khams gsum gyi :
sngags pa'i ngan byad dag gis 'chi mi srid :
tshangs pa'i tshe dang ldan par 'gyur :
gzhan yang yon tan bsam mi khyab :
srung ba rdo rje'i go cha yin :
zlog pa mtshon cha'i 'khor lo 'dra :
sngags zlog kun gyi man ngag yin :
su la'ang 'di ni bstan pa phangs :
gnad kyi man ngag 'di med par :
man ngag gzhan la gding bca' ba :
snying med mi la mir 'dzin 'dra :
rgya gar rgya nag kha che dang :
o rgyan yul la sogs pa yi :
'dzam bu'i gling kun dkrugs byas kyang :
'di 'dra'i man ngag rnyed mi srid :
'di yod 'gro ba rdo rje'i sku :
rang la ci ri 'di la ri :
snying las phangs pa'i man ngag 'di :
snying dang 'dra ba ma gtogs pa :
gzhan la byin na dam tshig nyams :
mkha' 'gros bka' srungs chad pa chod :
shi nas dmyal bar skye bar 'gyur :
gu ru pad+ma 'byung gnas kyis :
yig 'bru sum cu tham pa yod :
na ro gcig dang gi gu bzhi :
'greng bu gcig dang ring cha bzhi :
lhag chad med na de dang mthun :
de yang zab pa'i gnad gcig yin :
brgyud pa'i lo rgyus dang phan yon sogs mang du 'dug ste :
'dir yi ges 'jig pas ma bris so :
o rgyan pad+mas 'di la zab par dgongs nas sems can la phan pa'i phyir :
dkar po'i sngags 'bum nang nas khol du phyung ste :
gnam skas brag la gter du sbas :
kho bo rdo rje gling pa'i brjed tho lags :
'di nyid zhu ba la gser zho re med par su la yang mi sbyin gsungs :
rnam rtog ma che dad pa che bar gyis :
sa ma ya :
rgya rgya rgya :
:
