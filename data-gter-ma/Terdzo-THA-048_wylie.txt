@#:
:rtsa gsum dgongs 'dus zab mo gter gyi mdzod las :
rig 'dzin rgyun gyi phrin las bzhugs :
:
rtsa gsum yongs rdzogs lha la 'dud :
rig 'dzin mchog gi sgrub pa yi :
rgyun gyi rnal 'byor snying po ni :
dbang thob dam ldan rnal 'byor pas :
bkra shis byin chags sgrub khang du :
phyi nang 'du 'dzi'i bya ba btang :
sku gsung thugs kyi rten rnams dang :
snod ldan bla ma'i gtor chen bsham :
phyi nang 'byor pa tshogs su spungs :
dad dang 'byor pa mos gus kyis :
rig 'dzin go 'phang mchog bsgrub phyir :
sngon dngos rjes kyi 'jug par bya :
sa ma ya :
sngon 'gro'i dang po rgyud sbyong ni :
na mo :
bdag dang mkha' khyab sems can ma lus kun :
dus 'di nas bzung byang chub ma thob bar :
bde gshegs yongs rdzogs rtsa gsum dkyil 'khor lhar :
sgo gsum rtse gcig gus pas skyabs su mchi :
ho :
mar gyur khams gsum rigs drug 'gro ba la :
tshad med byams dang snying rje chen po'i blos :
sku gsum go 'phang mchog la 'god pa'i phyir :
rig 'dzin bla ma bsgrub par sems bskyed do :
gnyis pa 'gal rkyen bsal ba ni :
hU~M:
gsang sngags sgrub la blta bar mi dbang ba'i :
mi dang mi min log 'dren 'byung po'i tshogs :
khro rgyal 'bar ba'i bka' las ma 'da' bar :
rang rang so so'i gnas su bde bar dengs :
drag sngags brjod cing thun gyis gzir :
hU~M hrI:
bla ma rig 'dzin byin rlabs sprin phung 'khrigs :
yi dam lha tshogs srung ba'i gur du gtams :
mkha' 'gro chos skyong mtshams kyi phrin las mdzad :
bgegs dang bar chad 'jug pa'i skabs med gyur :
oM AHhU~M gu ru d+he ba d+hA ki nI badzra rak+Sha b+h+rU~M:
gsum pa mthun rkyen spel ba ni :
hU~M hrI:
sku gsum dag pa'i zhing khams rab 'byams nas :
dgongs brda snyan brgyud rig 'dzin bla ma dang :
yi dam lha dang mkha' 'gro dam can gyis :
gnas 'dir byin phob mthu rtsal dngos grub stsol :
oM AHhU~M gu ru d+he ba d+hA ki nI sarba sa ma ya dz+nyA na A bai sha ya a A:
hU~M hU~M hU~M:
raM yaM khaM:
stong pa'i ngang las gnas yul rdo rje'i zhing :
phyi nang gsang mchod kun bzang rol pa'i rgyan :
bde ba chen po'i longs spyod bsam mi khyab :
dkyil 'khor lha tshogs dgyes pa'i rdzas su gyur :
oM sarba pU dza me g+ha sa ma ye AHhU~M:
sarba pany+tsa a mr-ita rak+ta ba liM ta ma hA su kha pU dza AHhU~M:
sa ma ya :
gnyis pa dngos gzhi'i las rim la :
dang po dkyil 'khor sgrub pa ni :
a :
'od gsal de bzhin nyid dbyings ye shes las :
zung 'jug dmigs med kun snang snying rje'i gdangs :
sgyu 'phrul drwa ba'i rgyu mchog yi ge hrI:
rdo rje nam mkha'i dbyings su 'ja' ltar shar :
de las bde chen 'bar ba'i 'od zer gyis :
snod bcud gzung 'dzin bag chags stong par sbyangs :
stong gsal ngang las 'byung ba rim brtsegs steng :
rdo rje'i srung 'khor nor bu'i gzhal med khang :
gru bzhi sgo bzhi rta babs bzhi yis brjid :
ye shes yon tan rang snang rgyan du rdzogs :
byang chub phyogs kyi pho brang chen po'i dbus :
rin chen zur brgyad pad+ma nyi zla'i steng :
hrIHyig yongs gyur dkyil 'khor gtso bo mchog :
rtsa gsum kun 'dus pad+ma thod phreng rtsal :
bde stong dkar dmar mdangs ldan bcu drug nyams :
ye shes rab rgyas zhi 'dzum khro bo'i tshul :
theg gsum yongs rdzogs gsang phod chos gos dang :
za 'og ber gsol dar dang rin chen brgyan :
dbang bzhi'i mthar son rdo rje thod bum dang :
kha T+wAM g.yon 'khril pad+ma mthong grol gsol :
sku dang zhing khams rgya mtsho'i khyab bdag che :
'ja' zer 'od phung thig le'i klong na bzhugs :
de yi spyi bor pad sdong nyi zla'i steng :
dbus su gsang bdag mthing gsal rdor dril 'chang :
g.yas su 'jam dpal ral gri glegs bam ser :
g.yon du spyan gzigs mchog sbyin pad+ma dkar :
dar dang rin chen rgyan mdzes phyed skyil rol :
shar du yi dam dbang thob dga' rab rje :
dkar gsal sa gnon mnyam gzhag sprul sku'i tshul :
lho ru rgyud lung dbang thob rgyal po dza :
mnyam gzhag glegs bam 'khor los sgyur ba'i chas :
nub tu rig rtsal dbang thob shrI siM ha :
dmar smug sdigs mdzub thod pa bcud bkang bsnams :
byang du bshes gnyen dbang thob sangs rgyas gsang :
chos gos gsum gsol chos 'chad phyag rgya 'ching :
kun kyang dgyes 'dzum ye shes gzi byin 'bar :
brda brgyud rig 'dzin tshom bu 'bum gyis bskor :
de yi spyi bor pad+ma nyi zla'i steng :
kun bzang mthing gsal mnyam gzhag yum dang 'khril :
rigs lnga rigs brgya zhi khro rab 'byams lha :
dgongs brgyud rgyal ba rgya mtsho'i sprin phung 'phro :
ye shes sgyu ma 'od skur lam mer bzhugs :
hU~M:
gtso bo'i g.yas su dbyings yum man+dA ra :
dkar dmar mdangs ldan mda' dar tshe bum bsnams :
g.yon du bde chen ye shes mtsho rgyal ma :
dga' bzhi'i nyams 'bar bdud rtsi'i ban+d+ha 'dzin :
phyi rol rin chen zur brgyad 'od kyi klong :
shar du yang dag rdo rje hU~M kA ra :
thabs shes zung 'jug rdor dril thugs kar bsnol :
lho ru 'jam dpal khrag 'thung bshes gnyen rtsal :
'khor 'das zil gnon be con sdigs mdzub sgreng :
nub tu rta mchog rol pa nA gardzu :
khams gsum dbang sdud 'khar gsil lhung bzed 'chang :
byang du rdo rje gzhon nu pra hasti :
srid pa thal 'byin rgya gram phur bu gdengs :
shar lhor mngon rdzogs d+ha na saMskr-ita :
rtsa rlung dbang thob rnge'u chung thod khrag bsnams :
lho nub dpal chen che mchog bi ma la :
snang srid bdud rtsi dbyings kyi ban+d+har bskyil :
nub byang gsang bdag gu h+ya tsan+d+ra ni :
dregs tshogs gzir gnon lcags kyu zhags pa 'phen :
byang shar stobs ldan shAn+tiM gar+b+ha che :
mngon spyod thog 'beb dmod pa'i gri gug gdengs :
kun kyang zhabs gnyis 'dor stabs khro 'dzum nyams :
gsang gos snam sbyar pad+ma'i mnyen zhu gsol :
rig 'dzin rtsal 'chang bye ba 'bum sde'i dbus :
lha dang dbyer med 'od skur lam mer bzhugs :
hU~M:
de yi phyi rim pad+ma'i khor yug tu :
bka' babs grub chen rje 'bangs nyi shu lnga :
snyan brgyud bla ma bye ba 'bum sde'i dbus :
brtul zhugs spyod pa'i rdzu 'phrul bsam mi khyab :
sgyu 'phrul drwa ba chen po'i tshul du gsal :
hU~M:
dkyil 'khor sgo bzhir pad nyi bdud bzhi'i steng :
rigs bzhi'i dpa' bo mkha' 'gro yab yum rnams :
dkar ser dmar ljang las bzhi'i nyams 'gyur rdzogs :
rigs kyi phyag mtshan thod pa khrag bkang rol :
dar dang rin chen dur khrod chas kyis brjid :
ye shes me phung 'bar ba'i klong na 'gying :
gzhan yang steng 'og bar mtshams thams cad du :
rig 'dzin slob dpon yi dam dkyil 'khor lha :
mkha' 'gro chos skyong nor lha gter bdag tshogs :
mdangs gsal ma 'gag rol pa'i gnas gsum du :
'bru gsum rgyas btab mi phyed rdo rje'i dngos :
bde chen dbang thob rigs lnga'i cod pan 'chang :
sku dang ye shes dbyer med phyag rgyar bzhengs :
oM AHhU~M:
hU~M oM trAM hrIHA:
sarba ta thA ga ta At+ma ko\u0f85 haM:
hU~M hrI:
rang byung sku gsum zhing khams rgya mtsho dang :
'og min pad+ma 'od kyi pho brang nas :
bde gshegs kun 'dus o rgyan thod phreng rtsal :
sku gsum bla ma yi dam mkha' 'gro'i tshogs :
thugs rje'i dbang gis gnas 'dir gshegs su gsol :
sku gsung thugs yon phrin las byin chen phob :
phyi nang gsang ba don gyi dbang bzhi skur :
bde chen mchog dang thun mong dngos grub stsol :
oM AHhU~M gu ru d+he wa d+hA ki nI sarba maN+Da la sa pa ri wA ra badzra sa ma ya dzaHdza :
hU~M hrI:
las kyi phyag rgyas spyan drangs ye shes pa :
dam tshig phyag rgya'i rten dang dbyer med thim :
chos kyi phyag rgya'i yi ge'i 'od zer gyis :
phyag rgya chen po'i ngang du brtan par bzhugs :
dzaHhU~M baM ho :
sa ma ya dz+nyA na tiSh+Tha lhan :
gnyis pa mchod pa'i las rim ni :
na mo :
skye 'gag 'gyur med rig 'dzin 'dus pa'i tshogs :
rang byung thugs rje'i skur bzhengs yi dam lha :
yid bzhin phrin las mchog stsol d+hA ki nI:
rtsa gsum lha tshogs rnams la phyag 'tshal lo :
a ti pU ho :
pra tIts+tsha ho :
oM AHhU~M:
kun bzang mchod sprin nyer spyod 'dod yon gter :
sman gtor rak+ta sbyor sgrol bde ba ches :
rtsa gsum dkyil 'khor lha tshogs rtag tu mchod :
dbang skur byin rlobs ye shes dngos grub stsol :
oM AHhU~M gu ru d+he ba d+hA ki nI sarba maN+Da la sa pa ri bA ra badzra ar+g+haM pA d+yaM pUSh+pe d+hU pe A lo ke gan+d+he nai bid+yA shab+da pany+tsa kA ma gu Na pra tIts+tsha swA hA:
pany+tsa a mr-ita rak+ta ba liM ta ga Na ma hA su kha pU dza ho :
hU~M hrI:
brgyud gsum bla ma byin rlabs 'byung ba'i gnas :
yi dam lha tshogs dngos grub gter gyi mdzod :
gang 'dul las mdzad dpa' bo mkha' 'gro'i tshogs :
rtsa gsum yongs rdzogs lha la phyag 'tshal bstod :
gsum pa bsnyen cing sgrub pa ni :
hU~M hrI:
rig 'dzin rtsal 'chang bla ma rtsa gsum lha :
dgyes pa'i skur bzhengs sngags kyi dzapa? dbyangs sgrog :
ye shes chen po'i thugs rje'i gzi byin skyed :
dgongs pas byin rlobs dbang dang dngos grub stsol :
zhes bskul bsnyen pa'i ting 'dzin gsal :
dgongs brgyud bla ma'i thugs kar rdo rje'i sbubs :
hU~M mthar sngags phreng 'khor ba'i 'od zer sprin :
bdag la thim pas rtog sgrib bag chags dag :
ye shes chen po'i byin rlabs rgyud la smin :
oM AHhU~M badzra gu ru bo d+hi tsit+ta ma hA su kha dz+nyA na d+hA tu AH
oM ru lu ru lu hU~M b+h+yo hU~M:
ye shes smin phyir bzhi 'bum bzla :
nye bar bsnyen cing sgrub pa'i phyir :
dkyil 'khor gtso mchog pad+ma thod phreng gi :
thugs kar rdo rje'i lte bar hU~M gi mthar :
sngags phreng 'khor ba'i zer gyis rgyal ba mchod :
rtsa gsum byin rlabs dngos grub bdag la thim :
sdig sgrib kun zhi rig rtsal nyams rtogs rgyas :
snang ba dbang 'dus gzung 'dzin dgra bgegs bcom :
mtsho skyes rdo rje 'chang dang dbyer med pa'i :
dgongs pa mi g.yo 'od gsal thig ler 'khyil :
oM AHhU~M badzra gu ru pad+ma sid+d+hi hU~M:
'bum phrag bcu gnyis nye bar bsnyen :
slar yang sngags kyi 'od zer kun tu khyab :
rig 'dzin rtsal 'chang rgyud bskul nus pa'i byin :
tshur 'dus bdag thim dbang bzhi'i chu bos smin :
ye shes klong dgu'i dgongs pa'i rtsal rdzogs gyur :
oM AHhU~M badzra ma hA gu ru sarba sid+d+hi hU~M:
spyi dril 'bum phrag bzhi ru bzlas :
sgrub pa chen pos las la sbyar :
khyab bdag mtsho skyes kun tu 'chang ba yi :
gsang mtshan sngags kyi 'od zer gzi brjid kyis :
dus gsum snyan brgyud bla ma'i thugs dam bskul :
rtsa gsum rgyal ba rab 'byams mchod pas mnyes :
rgyud gsum dregs pa'i dpung tshogs zil gyis mnan :
dpag yas bde stong rol pa'i snang ba yis :
tha mal snod bcud lha yi phyag rgyar sad :
brtan g.yo'i sgra skad rdo rje'i sngags su sgrog :
dran rtog dbyings rig dbyer med thig le'i ngang :
mchog dang thun mong dngos grub thob par gyur :
oM AHhU~M hrIHbadzra gu ru pad+ma thod phreng rtsal d+he ba d+hA ki nI badzra sa ma ya dzaHsid+d+hi pha la hU~M A:
'bum phrag bzhi yis ye shes thob :
slar yang sngags kyi 'od zer snang ba yis :
rigs bzhi'i dpa' bo mkha' 'gro'i thugs rgyud bskul :
zhi rgyas dbang drag phrin las mtha' yas pas :
gang 'dul 'gro ba sgrol ba'i mthu thob gyur :
ra tsa hri ya ha ri ni sa shAn+tiM puSh+TiM bA shaM mA ra ya phaT:
dus gnad sbyar te ci rigs bzla :
thun mthar mchod bstod bzod par gsol :
ting nge 'dzin gyi dbang yang blang :
oM AHhU~M:
rtsa ba'i bla ma o rgyan rin po che :
brgyud gsum rig 'dzin 'dus pa'i lha tshogs kyis :
bdag rgyud sgrib gnyis bag chags yongs sbyangs nas :
dbang skur byin rlobs dngos grub bstsal du gsol :
oM AHhU~M badzra gu ru d+he ba d+hA ki nI sarba a b+hi Shiny+tsa sid+d+hi pha la hU~M:
bskul zhing bsnyen pas lha tshogs thams cad kyi :
thugs ka'i 'od zer lcags kyus dbang gi lha :
nam mkha' gang bar spyan drangs dgyes bzhin du :
mchod pa'i rnam rol me tog char 'beb bzhin :
phyi yi dbang bskur sgrib pa'i bag chags bkrus :
nang gi dbang bskur ye shes rgyud la smin :
sgrub pa'i dbang bskur chos kyi mdzod chen brdol :
zab mo'i dbang bskur lhan skyes mngon du gyur :
lha dang bdag nyid dbyer med 'od gsal ngang :
rig 'dzin rtsal 'chang dngos grub mchog thob gyur :
oM sarba ta thA ga ta gu ru d+he ba d+hA ki nI kA ya wA ka tsit+ta dz+nyA na a b+hi Shiny+tsa At+ma ko\u0f85 haMH
lha nyid rang la rang nyid lha :
rang rig rtsa ba gsum du gnas :
ye shes dbang bskur gdod nas rdzogs :
ma bcos gnyug ma'i ngang du bzhag :
sa ma ya :
gsum pa rjes kyi las rim la :
tshogs mchod bya zhing dngos grub gsol :
thun mtshams bya bar 'jug pa ste :
dang po tshogs kyi mchod pa ni :
dam tshig rdzas bshams bdud rtsis bsang :
raM yaM khaM:
ye shes chen po'i cho 'phrul me rlung chus :
dam tshig rdzas kyi mtshan 'dzin bsregs gtor bkrus :
chos dbyings b+han+d+har snang srid bdud rtsi'i bcud :
'dod yon sprin phung nam mkha' gang bar gyur :
oM AHhU~M ha hoHhrI:
hU~M hrI:
'og min zhing dang nyi shu rtsa bzhi'i yul :
dur khrod brgyad sogs rab 'byams zhing rnams nas :
bla ma rtsa gsum chos srung rgya mtsho'i tshogs :
longs spyod tshogs la spyan 'dren gshegs su gsol :
oM AHhU~M gu ru d+he ba d+hA ki nI sarba maN+Da la sa pa ri bA ra badzra sa ma ya dzaHdza :
hU~M hrI:
bla med mchog gi dam tshig chen po'i rdzas :
ye shes lnga ldan 'dod yon rgya mtsho'i sprin :
rtsa gsum dkyil 'khor lha la mchod par 'bul :
bzhes nas byin rlabs mchog thun dngos grub stsol :
oM AHhU~M gu ru d+he ba d+hA ki nI sarba maN+Da la sa pa ri bA ra ma hA ga Na tsakra pU dza ho :
hU~M hrI:
rmad byung gsang chen rol pa'i dkyil 'khor 'dir :
phyi nang nyer spyod 'dod yon sprin ltar gtibs :
sman gtor rak+ta tshogs mchod 'jig rten gang :
rdo rje'i rig mas bde stong glu gar sgyur :
snang srid gzhir bzhengs ye shes chen po 'dis :
brgyud gsum rig 'dzin bla ma'i thugs dam bskang :
khyab bdag pad+ma thod phreng thugs dam bskang :
sprul pa'i rje 'bangs lo paN thugs dam bskang :
yi dam zhi khro'i lha tshogs thugs dam bskang :
dpa' bo mkha' 'gro chos skyong thugs dam bskang :
thugs dam bskang ngo nyams chag bzod par bzhes :
dag cing tshangs pa mchog gi dngos grub stsol :
yi ge brgya pa ci nus brjod :
hU~M hU~M:
gdug pa'i dgra bgegs 'byung po'i tshogs rnams kun :
zhal zas tshogs kyi 'du bar bkug cing bstim :
ye shes chen po'i mtshon gyis dbyings su sgrol :
rtsa gsum bde chen dgyes pa'i zhal du sbyor :
sarba sha trUn big+h+nAn dzaHhU~M baM ho :
mA ra ya phaT:
ta na ga Na pU dza ho :
nang ltar lus kyi dkyil 'khor mchod :
ho :
phung khams skye mched zhi khro rab 'byams lha :
rtsa khams brgyud gsum rig 'dzin d+hA ki'i tshogs :
dgyes mchod rdo rje bde ba'i tshogs la rol :
bsod nams ye shes tshogs gnyis yongs rdzogs shog :
ma hA pU dza a la la ho :
oM hU~M:
lha sngags ye shes mi phyed pa :
rnam pa kun gyi mchog ldan pas :
kha sbyor bde ba'i sgra dbyangs len :
bde mchog sgyu ma'i gar gyis rol :
oM AHhU~M ma hA dz+nyA na te te hU~M:
te na te te hU~M:
ma hA su kha gIrti ho :
'a a sa sha ma ha a nu rA ga dzaHhU~M baM ho :
a ti bi shud+d+ha a haM:
gsang ba snyoms 'jug bde chen bskyed :
ho :
snang stong lha sngags bde ba'i sgyu rtsal gyis :
lhan skyes ye shes rgyud la brtan pa'i phyir :
rjes chags dga' bzhi'i bdud rtsi'i chu rgyun 'beb :
'pho med bde chen ye shes gzi brjid 'bar :
oM pad+ma badzra man+dA ra hU~M AH
a nu rA ga dzaHhU~M baM ho :
ma hA su kha dz+nyA na a haM:
rig stong gnyug ma'i dgongs pa bskyang :
tha ma lhag ma'i dam tshig sbyin :
oM AHhU~M ho :
hriM hriM pheM pheM:
ye shes 'jig rten las kyi lhag sdud tshogs :
'dir gshegs 'dod yon rgyan gyi lhag gtor bzhes :
bar chad kun sol mthun rkyen yid bzhin sgrubs :
bcol pa'i las kun myur du 'grub par mdzod :
u ts+tshiSh+Ta ba liM ta khA hi :
ho :
phyi nang gsang ba mchog gi dkyil 'khor du :
dam tshig chen po'i longs spyod phul ba yis :
bdag gzhan mkha' khyab 'gro ba ma lus kun :
ye shes dkyil 'khor gcig tu 'grub par shog :
brgyud gsum srung ma'i tshogs rnams la :
gtor ma 'bul zhing phrin las gsol :
oM AHhU~M ho :
hU~M:
rdo rje srin po ma ning stobs po che :
rgyud gsum dregs tshogs rgya mtsho'i 'khor bcas kun :
he ru ka yi dam tshig 'du bar gshegs :
mchod bzhes dam skongs bcol pa'i phrin las mdzod :
oM shrI ma hA kA la sarba d+harma pA la sa pa ri wA ra badzra sa ma ya dzaHdza :
oM badzra ar+g+haM pAd+yaM puSh+pe d+hU pe A lo ke gan+d+he nai bid+yA shab+da pU dza ho :
pany+tsa a mr-ita rak+ta ba liM ta khA hi :
hU~M hrI:
bzhengs shig rtsa gsum chos srung rab 'byams kun :
'od gsal dbyings las ye shes skur bzhengs la :
byin rlobs dbang skur dngos grub bstsal du gsol :
rnam bzhi'i las kyi 'bras bu mchis par mdzod :
hU~M b+h+yo :
sngon tshe dgongs brgyud bder gshegs zhi khro dang :
bar du brda brgyud rig 'dzin tshom bur bcas :
tha ma snyan brgyud grub pa'i tshogs rnams kyis :
bka' bsgos dam bzhag rgyud gsum dregs pa rnams :
ye shes rol pa rgyan gyi mchod gtor bzhes :
gdug can bsgral pa'i sha khrag tshogs su rol :
dza gad skyems phud btung bas gzi byin skyed :
rnal 'byor bdag cag 'khor dang bcas pa yi :
phyi nang bdud bzhi'i bar chad dbyings su zlog :
'khor srung rgyud spel sdang ba'i dgra bgegs thul :
zhi rgyas dbang dang mngon spyod la sogs pa :
bcol pa'i las kun myur du 'grub par mdzod :
sarba d+hArma pA la sa ma ya karma ku ru ho :
bshal chu'i bdud rtsi'i brtan ma mchod :
b+h+yo :
'jig rten bod khams skyong ba'i g.yar dam can :
bdud dang gnod sbyin sman mo brtan ma'i tshogs :
dam rdzas gtor ma'i bshal chu 'di bzhes la :
gangs can mtha' dbus bde ba'i phrin las mdzod :
ma ma d+hA ki nI hrIM hrIM ba liM ta khA hi :
las 'jug rdo rje'i bro yis bsdu :
hU~M:
rtsa gsum dbang drag rol pa'i dkyil 'khor du :
bar chad dam sri'i dpung tshogs sde dang bcas :
rdo rje lhun po ri rab 'og tu mnan :
ye shes rol pa'i bro yis rgyas gdab bo :
sarba sha trUn big+h+nAn satwaM b+ha ya hU~M hU~M:
gnyis pa dngos grub gsol ba ni :
hU~M hrI:
rtsa gsum lha tshogs dngos grub gter gyi mdzod :
bsnyen cing bsgrubs pas thugs dam rgyud bskul na :
sku gsung thugs yon phrin las byin chen po :
mchog dang thun mong dngos grub ma lus stsol :
oM AHhU~M gu ru d+he ba d+hA ki nI kA ya wA ka tsit+ta sarba sid+d+hi pha la hU~M:
gtang rag 'bul zhing nongs pa bshags :
gsum pa thun mtshams bya ba'i phyir :
rtag chad mtha' bsal bsngo smon dang :
shis pa brjod pas mthar dbyung ngo :
a :
rig rtsal rol pa bla ma'i dkyil 'khor lha :
gdod nas rnam dag 'od gsal dbyings su thim :
slar yang 'chi med pad+ma thod phreng rtsal :
zung 'jug sgyu 'phrul drwa ba'i phyag rgyar bzhengs :
oM badzra ma hA gu ru kA ya wA ka tsit+ta At+ma ko\u0f85 haM:
ho :
dge ba 'dis mtshon dus gsum bsod nams tshogs :
ye shes chen po chos kyi dbyings su bsngo :
bdag gzhan mkha' mnyam 'gro ba ma lus kun :
rig 'dzin rnam bzhi'i go 'phang myur thob shog :
oM:
rig 'dzin rtsal 'chang bla ma'i byin rlabs dang :
yi dam mkha' 'gro chos skyong bden pa'i mthus :
bar chad kun zhi bsam don lhun gyis grub :
sku bzhi'i go 'phang 'grub pa'i bkra shis shog :
ces brjod dga' ba'i nyams bskyang zhing :
lha sngags ye shes rol pa'i ngang :
bsod nams tshogs chen gong du spel :
byin rlabs mos gus lam du khyer :
sa ma ya :
rig 'dzin mchog gi sgrub pa yi :
rnal 'byor rgyun gyi phrin las tshul :
kha tshang don 'dril byin rlabs myur :
skal ldan yongs kyi dpal du shog :
sa ma ya :
rgya rgya rgya :
gter rgya :
sbas rgya :
gtad rgya :
rgya rgya rgya :
kha thaM:
gu h+ya :
'chi med bstan gnyis g.yung drung gling pas lha mdo 'bur mo bde chen pad+ma bkod nas dngos grub tu thob pa'o //

//
