@#//
'chi med 'phags ma'i snying thig las /
bla sgrub byin rlabs snying po'i dbang bskur bltas chog tu bkod pa byin rlabs bcud 'beb ces bya ba bzhugs so //
na maHshrI mAM gu ra be /
rang byung thog ma'i mgon po nyid //
'chi med grub pa'i slob dpon tshul //
kun 'dus rdo rje slob dpon gyi //
rnam par snang de snying dbus rol //
shin tu yang zab dgongs pa'i gter //
rgya mtsho'i snying bcud yid bzhin nor //
gang 'dir 'jug 'dod skal ldan rnams //
smin byed sgo mo 'dir zhugs shig
/zab chos 'di nyid kyi bsnyen pa rdzogs shing rtogs pa dang ldan pa'i slob dpon gyis /
snod dang skal ba ldan pa'i slob ma rjes su 'dzin pa'i skabs su babs pa na bya ba'i las kyi rim pa la gsum /
sbyor ba yo byad kyi gshom /
dngos gzhi sgrub mchod dbang bskur /
rjes mtha' rgyas kyi rim pa'o //
dang po ni /
mtshan nyid ldan pa'i gnas khang gtsang ma rgyan gyis spras pa'i dbus su stegs bu la /
dkyil 'khor gzhi mthing ga la pad+ma 'dab brgyad kyi lte bar gtso bo'i sku'am phyag mtshan bris pa'i mtha' skor 'od lnga'i mu khyud kyis bskor ba /
de'i dbus 'phrul stegs la bum pa mgul chings dkar po so lnga'i bcud ldan gyi steng du ka pA la mtshan ldan chang dang chos sman mngar gsum sbyar bas bkang ba'i khar me long sin+d+hu ra brdal ba'i lte bar a :
de rgyab sngags 'khor bris pas bkab /
de steng 'ja' shel bcas brtseg mar bkod /
mdun du rig 'dzin rnam gsum dang /
kun bzang dang che mchog gi tsakli /
khri gdugs rdor dril sogs slob dpon mnga' gsol chas /
g.yas su sman gyi pho brang /
g.yon du tshe 'brang /
tshe chang /
tshe ril /
rgyab tu tshe mda' bcas /
sman rag gtor gsum phyi mchod sogs lag len ltar bsham /
las bum /
mig dar /
me tog
/sngon gtor /
tshogs kyi yo byad /
srung ma'i gtor 'bul sogs las byang la dgos pa rnams kyang tshogs par bya'o //
gnyis pa thog mar dbang don sgrub mchod ni /
las byang ltar sngon 'gro'i las rim rnams dang /
dngos gzhi lha bskyed nas bstod pa'i bar gtang /
sngags kyis dzapa? khang dbye /
dgongs pa gsal btab la zlas pa ci nus bya /
bum pa rang byung gi gzhal yas khang gi dbus su lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer sogs dmigs rnam bcas gzungs thag blangs la snying po brgya rtsa las mi nyung ba bzla /
thod pa bdud rtsi'i dkyil 'khor dbus :
rig 'dzin bla ma rang 'od kyi :
bde chen dgyes pa'i dam tshig gis :
byang chub sems sprin phab par bsam :
oM AHhU~M badzra ma hA gu ru dz+nyA na bo d+hi tsit+ta ma hA su kha sid+d+hi hU~M:
brgya rtsa bzla /
de nas gter gzhung sman dngos gzhi phye sgrub skabs kyi /
hU~M:
bdag nyid rig 'dzin bla ma'i sku :
sogs bskyed chog dang phrin las tshang bar btang la dgu pa'i dzapa? ci 'grub bzla /
hrI:
'chi med rig 'dzin bi ma la'i :
sogs tshe sgrub kyi dmigs bzlas tshe 'gugs bcas grub nas mchod bstod 'bul /
nongs bshags yig brgya brjod /
lha tshogs 'od zhu sogs sman dkyil 'od zhu bya /
las bum nang du pad nyi'i steng :
bdud rtsi 'khyil ljang khro bo'i chas :
rgya gram dbyug pa sdigs mdzub mdzad :
sku las bdud rtsi'i chu rgyun babs :
bum pa yongs su gang bar gyur :
oM badzra a mr-ita kuN+Da lI ha na ha na hU~M phaT:
ces brgya rtsa bzlas la gtso bum dang lhan cig mchod yon phul /
lha rnams 'od du zhu nas bum pa'i chu dang dbyer med du gyur /
de nas bka' srung gtor chog dang /
zur gsal bshags skong gi bshags yul gsal gdab nas mar me'i skong ba'i bar sbyar /
las byang ltar tshogs byin rlabs nas bsgral bstab yan btang /
'grub na bdag 'jug rgyas par blang /
mi 'grub na rig pa'i me tog dor /
oM:
chos kyi bdud rtsi snang srid snod bcud kun :sogs sman sgrub kyi dbang len byas la slob ma gzhug par gnang ba nod /
dkyil 'khor la yol bas bsgrib bo //
dbang dngos gzhi la gnyis /
sbyor ba 'jug pa /
dngos gzhi dbang bskur ba'o //
dang po ni /
slob ma rnams la sgo'i phyi rol du khrus bya /
nang du zhugs pa na las byang ltar bgegs gtor btang la bskrad cing srung 'khor bsgom /
maN+Dal bkye bsdu dang sems bskyed gsal btab /
'dir 'chad bya'i skabs su babs pa gangs can mkhas grub rgya mtsho'i spyi rje bka' babs chen po bdun gyi mnga' bdag
/thub bstan yongs rdzogs kyi slob dpon chen po /
7'jam dpal chos kyi bshes gnyen nam 'od gsal sprul pa'i rdo rje'i dgongs pa'i gter las byung ba 'chi med 'phags ma'i snying thig gi chos sde /
'chi med grub pa'i rig 'dzin gsum gyi bla sgrub slob dpon rnam pa gsum gyi snying thig rdo rje gsang ba'i tshig rmad du byung ba 'di'i lo rgyus gter gzhung rdo rje'i gsung las /
'di skad du /
de yang 'og min gnas mchog tu :
sogs gter gzhung gsham nas 'byung ba ltar /
rim gyis spel bas don yod 'gyur :
zhes pa'i bar brjod /
zhes sogs rgyas par gsungs pa ltar /
rgyud dang 'brel ba'i gdams pa shin tu zab la 'dril ba lung las bshad pa'i rdzogs rim rnams kyi snying po phyung pa /
khyad par man ngag rdzogs pa chen po sde gsum gyi dmar khrid lag len du gdams /
gu ru rin po che /
bi ma la mi tra /
lo chen bai ro tsa na ste slob dpon rnam pa gsum gyi dgongs pa gcig dril yo ga gsum gyi snying bcud khyad par 'phags pa 'di nyid kyi gdams skor rgyas 'bring bsdus gsum yang bcud snying por dril ba bcas /
skor tsho rnam pa bzhir phyes nas gter kha so sor sbas pa snga ma gsum /
rgod ldem can /
rdo rje gling pa /
gter bdag gling pa rnams kyis rim par bton nas 'gro don rgya cher mdzad /
snying po 'di nyid rje bla ma rin po che'i dgongs gter nyams kyi bcud du phyung nas skal pa'i snod dang ldan pa rjes su bzung ste spel bar mdzad pa la smin grol gyi lam srol gnyis las 'dir smin byed kyi lam zab mo bsgrub pa yin /
de la 'jug pa dang dngos gzhi gnyis yod pa las thog mar 'jug pa'i chos rnams zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul gzhug
/mtshams sbyor spyi ltar byas la /
oM tsak+Shu ban+d+ha bA ra ma NA ya swA hAH
mig dar /
AHkhaM bI ra hU~MH
gis me tog sbyin /
slob dpon dang dkyil 'khor gyi gtso bo dbyer ma mchis pa la dad gus drag pos thal mo me tog bcas te gsol ba 'debs pa 'di'i rjes zlos mdzod /
khyab bdag 'od gsal ye shes sku :
rig 'dzin bla ma'i bka' drin gyis :
'chi med rig 'dzin dkyil 'khor du :
rdo rje'i dbang bskur bstsal du gsol :
lan gsum /
thog mar rgyud dag par bya ba'i slad du mdun gyi nam mkhar 'chi med rig 'dzin rnam gsum la rab 'byams dkon mchog rtsa ba gsum gyis bskor nas bzhugs pa'i spyan sngar /
bdag gzhan mkha' khyab kyi 'gro ba mtha' dag bla med byang chub snying po la mchis kyi bar du snying thag pa nas skyabs su 'gro ba'i 'dun pas 'di'i rjes zlos /
na mo :
bdag sogs 'gro kun sogs las byang ltar lan gsum /
tshogs kyi zhing de dag gi mdun sar yan lag bdun gyi thabs khyad par can la brten nas gsag sbyong spel gsum tshul bzhin bgyi ba'i mos pas so so'i ting nge 'dzin gsal thobs la rjes zlos /
bla ma dkon mchog sogs lan gsum /
mkha' khyab kyi pha ma sems can mtha' dag la byams pa dang snying rje chen pos kun nas bslangs te rnam grol gtan gyi bde ba la 'god pa'i ched du zab mo'i lam du 'jug par sems bskyed pa 'di'i rjes zlos /
ho :
mkha' mnyam pha ma sogs gsum /
bdag gzhan 'gro ba mtha' dag don dam du gdod nas 'khrul ma myong ba rang grol ye sangs rgyas pa'i go 'phang mchog la gnas pa yin la yin bzhin de shes pas 'di'i rjes zlos /
a :
bdag dang mtha' yas sogs gsum /
de ltar kun rdzob dang don dam byang chub kyi sems gnyis bskyed pa de brtan par byed pa'i phyir khyed rang rnams kyi snying khar bden gnyis zung 'jug gi ngo bo zla ba'i dkyil 'khor gyi steng du rdo rje dkar po rtse lnga pas mtshan par gsal thob la 'di'i rjes zlos /
oM bo d+hi tsit+ta dz+nyA na ut+pa da yA mI:
lan gsum /
spyi'i dam tshig so thar /
byang sems /
sngags kyi gdams pa /
khyad par gyi dam tshig bla med rtsa ba dang yan lag
/gnad kyi dam tshig a ti'i dgongs pa'i gzer bzhi las 'da' bar mi bgyid do snyam pas rjes zlos /
ho :
rig 'dzin bla ma'i spyan snga ru :
'gro kun don du sems bskyed nas :
so thar byang sems sdom pa gzung :
khyad par gsang ba sngags kyi srog :
rtsa ba yan lag dam tshig bsrung :
med dang gcig pu phyal ba dang :
lhun gyis grub pa'i phyag rgyas gdab :
'da' dka' rdo rje'i dam bca' 'o :
oM sarba ta thA ga ta sa ma ya d+ha ra yA mi :
lan gsum /
las kyi rdo rjes khrid de tshad med bzhi'i 'jug pas dkyil 'khor gyi nang du zhugs par mos shig
/dzaHhU~M baM ho :
yol ba bsal /
ye shes dkyil 'khor chen po'i mdun du 'khod de lus ngag yid gsum gus pa chen pos thal mo gnas gsum du sbyar nas phyag 'tshal ba dang chabs cig 'di'i rjes zlos /
oM gu ru sarba ta thA ga ta kA ya wA ka tsit+ta na mA mi :
lan gsum /
nang 'jug dngos gzhi byin dbab pa'i sngon 'gro rdo rje'i mna' chu sbyin pa yin pas de'i don thugs la bzhag 'tshal /
ho :
'di ni dam tshig bdud rtsi'i chu :
lce la bzhag kyang snying dkyil thim :
bsrungs na dngos grub dam pa 'thob :
ma bsrung dmyal me bzod dkas 'tshig :
de phyir dam tshig tshul bzhin srungs :
rdo rje'i ye shes sgrub par gyis :
oM badzra sa ma ya u da ka Tha Tha Tha :
zhes dung chu sbyin /
de nas ye shes pa dbab pa dngos kyi ched du khyed rang rnams lus gnad drang por srongs /
ngag gnad rlung kha sbyor du zungs /
sems kyi gnad gzhan du ma yengs par dmigs pa 'di rtse gcig tu sgoms shig
/snang srid zhing khams chen po'i dbus :
seng khri pad nyi zla ba'i steng :
rang nyid 'chi med bi ma la :
dkar ljang mtshan dpe'i 'od phung 'bar :
gzhon tshul gzi brjid mtshungs pa med :
spyan zur lta stangs dbyings la gzir :
phyag gnyis mnyam gzhag tshe bum bsnams :
dar sngon stod g.yogs smad sham dang :
chos gos ngur smrig mdzes par bklubs :
dbu la paN zhwa dmar po gsol :
zhabs gnyis rdo rje'i skyil krung gis :
'ja' zer thig le'i klong na bzhugs :
shangs rtser skye med a yig dkar :
'od zer phung por 'bar ba las :
ye shes rlung lnga'i spro bsdu yis :
gzung 'dzin 'khrul pa'i zhen rtog sbyangs :
smin mtshams bde chen byang chub sems :
phyag rgya'i gzugs su rang shar ba :
ye shes lus can shrI siM:
dmar smug khro 'dzum brjid pa'i nyams :
phyag g.yas sdigs mdzub mkha' la gtad :
g.yon pas thod pa bcud bkang bsnams :
me tog phreng bas thod bcings shing :
rus pa'i phyag rgya drug gis brgyan :
zhabs gnyis rgyal po rol stabs kyis :
pad nyi zla ba'i gdan la 'gying :
thugs kar 'od lnga'i drwa ba'i dbus :
ye shes sems dpa' pad+ma 'byung :
dkar dmar mdangs ldan zhi ma khro :
gcer bu rin chen rus pas brgyan :
sna tshogs dar gyi cod pan 'chang :
phyag g.yas rdo rje thugs kar gtod :
g.yon pas mnyam gzhag thod bum bsnams :
zhabs zung phyed skyil pad zlar rol :
snang stong chu zla lta bu yi :
phung po khams dang skye mched kun :
bde gshegs zhi khro'i phyag rgyar rdzogs :
snying dbus nyi zla kha sbyor dbus :
a yig dkar po 'od 'bar ba :
de la rtse gcig sems bzung bas :
bla ma dkyil 'khor bcas pa las :
'od zer lcags kyu mkha' khyab 'phros :
brgyud gsum bla ma rig 'dzin dang :
yi dam dpa' bo mkha' 'gro yi :
thugs rgyud rang dbang med par bskul :
sku gsung thugs kyi phyag rgyar sad :
rgya mtsho chen por char babs ltar :
rang rang lus la dbyer med thim :
rdo rje'i ye shes phebs par bsam :
DA dril dbyangs bcas las byang gi spyan 'dren brjod /
'beb pa'i rdzas bdug
/dgongs pa rtse gcig gcun la /
oM gu ru sarba ta thA ga ta ma hA su kha dz+nyA na A be sha ya A be sha ya a A:
e A ral+li hrIM hrIM pheM pheM:
satwaM b+ha ya satwaM b+ha ya :
ra ra ra ra :
tsa lA ya tsa lA ya :
hU~M AHha dz+haiM:
zhes drag tu bzlas pa'i mthar /
de ltar phebs pa'i ye shes pa'i byin rlabs kyi rgyun rab tu brtan par byas par mos shig
/tiSh+Tha badzra :
zhes spyi bor rdo rje rgya gram du bkod /
maN+Dal tshom bu lnga pa'am phyag mtshan dkyil 'khor bkod la /
sngar byin pa'i me tog de nyid khyed rang rnams dang tshe rabs nas 'brel ba'i rigs kyi lha la 'bul ba'i mos pas 'di'i rjes zlos dang bcas te dkyil 'khor du dor cig
/oM:
rig pa ye shes me tog phreng :
bla ma dkyil 'khor lha la 'bul :
thugs rjes dgongs te bzhes nas kyang :
rjes bzung dngos grub bstsal du gsol :
oM gu ru sarba ta thA ga ta badzra dz+nyA na pra tIts+tsha ho :
me tog slar spyi bor bkod la /
lhag pa'i lha la phog pa'i me tog de nyid slar yang spyi bor bcings te lha dang bla ma dbyer med pa rigs bdag gi tshul du bzhugs par mos shig
/oM gu ru sarba ta thA ga ta puSh+pe sid+d+hi sa ma ya satwaM:
ma rig pa'i sgrib g.yogs mig dar dang lhan cig bsal bar mos shig
/oM:
rig pa gser gyi thur ma yis :
ma rig 'khrul pa'i ling tog bsal :
sangs rgyas ye shes spyan ldan pas :
rdo rje'i dkyil 'khor mngon 'gyur shog :
oM badzra dz+nyA na tsak+ShuHpra be sha ya phaT:
ces mig dar bsal /
dag pa ye shes kyi spyan thob pas rig 'dzin bla ma'i dkyil 'khor rten dang brten par bcas pa mngon sum du mjal bar mos pas dad gus spro ba cher skyed mdzod /
kye ho skal ldan rigs kyi bu :
rdo rje'i dkyil 'khor 'di la ltos :
rang byung rig pa'i ye shes dang :
dbyer med nges don rtogs par gyis :
mthong bas sgrib dag dngos grub 'gyur :
dbang bskur ye shes rgyud la smin :
mthar phyin 'bras bu mngon 'gyur phyir :
spro ba skyed la rtse gcig sgrubs :
ma hA dz+nyA na sa ma ya pa sh+ya ho :
de rnams kyis dkyil 'khor phyi nang du 'jug pa'i chos rnams grub pa lags /
zhugs nas mngon par dbang bskur ba zhu ba'i yon du dmigs te maN+Dal 'bul /
gsol ba 'debs pa 'di'i rjes zlos /
rig 'dzin bla ma'i bka' drin gyis :
rdo rje'i dkyil 'khor zhugs lags na :
ye shes smin par byed pa yi :
dbang bskur dam pa bstsal du gsol :
lan gsum /
dngos gzhi'i dbang bzhi rim par bskur ba'i dang po bum pa'i dbang la dmigs pa 'di bzhin mdzod /
nam mkha' gang bar sad pa'i lha rnams dang slob dpon lhan cig pas gur gum dang me tog char 'beb /
rol mo sna tshogs pa'i sgra sgrog pa sogs bkra shis pa'i rnam 'gyur du ma dang bcas te bum pa'i bdud rtsis spyi bo nas dbang bskur bar mos shig
/rnam bum spyi bor bzhag la /
a :
bkra shis dbyings kyi bum pa ru :
rig rtsal bla ma'i lha tshogs bzhugs :
zung 'jug bdud rtsis dbang bskur bas :
snod bcud snang zhen dag par shog :
sngags mthar /
badzra a mr-ita u da ka a b+hi Shiny+tsa su ra tA satwaM:
bum chu sbyin cing 'thor la /
bum pa spyi bor bzhag pa yis :
dbang gi chu bo rgyun bzhin babs :
lus gang tha mal snang zhen dag :
bum bcud ngag tu sbyin pa las :
yi ge'i sprin gyis gnas bzhir gang :
rtsa khams thams cad 'od du dwangs :
bdud rtsi gyen du 'khyil pa las :
bde chen ye shes nyams su myangs :
spyi bor brtan las rigs bdag gis :
byin brlabs dbang bzhi rdzogs par bsam :
de nyid brtan par byed pa'i slad du sku gsung thugs kyi rdo rje'i rgyas gdab pa la /
rig 'dzin bla ma rnams kyi sku las ye shes kyi sku gnyis pa re 'phros nas khyed rang rnams kyi gnas gsum du rim gyis thim par mos shig
/bla ma'i sku spyi bor bzhag la /
oM:
sangs rgyas kun gyi ye shes sku :
'chi med bi ma mu dra yis :
rigs kyi bu la dbang bskur bas :
snang zhen lha skur dag par shog :
oM gu ru bi ma la mu dra kA ya dz+nyA na a b+hi Shiny+tsa oM:
pad 'byung sku mgrin par bzhag la /
A:
sangs rgyas kun gyi ye shes gsung :
gu ru pad+ma saM b+ha bas :
rigs kyi bu la dbang bskur bas :
sgrar grags sngags su rdzogs par shog :
oM gu ru pad+ma saM b+ha ba wA ka dz+nyA na a b+hi Shiny+tsa A:
de'i rjes 'brel du bzlas pa'i lung sbyin pa yin pas dmigs pa 'di ltar mdzod cig
/slob dpon dang mdun bskyed dbyer med pa'i ye shes sems dpa'i thugs dbus nyi zla kha sbyor gyi lte bar a dkar po sngags kyi phreng bas bskor ba /
de la mos gus drag tu byas pa'i rkyen gyis sngags phreng las sngags phreng gnyis pa 'phros te zhal nas thon /
khyed rang rnams lhar gsal ba'i zhal dang ye shes sems dpa'i zhal nas brgyud de thugs kar nyi zla'i ga'u'i dbus su a dkar po gsal ba'i mthar 'khod /
bzlas pa'i rkyen gyis 'od zer 'phros /
'phags pa rnams mchod cing sems can gyi sgrib pa sbyangs /
byin rlabs dngos grub thams cad 'od zer gyi rnam par tshur bsdus nas rang rang la bstim /
snang grags rtog tshogs lha sngags ye shes kyi rang bzhin du gyur par mos la phyi dkyil gyi sngags 'di'i rjes zlos /
oM AHhU~M badzra ma hA gu ru bi ma la mu dra sarba sid+d+hi hU~M:
lan gsum /
nang lus dkyil gyi sngags 'di'i rjes zlos /
oM AHhU~M gu ru badzra satwa bo d+hi tsit+ta ma hA su kha dz+nyA na d+hA tu A:
lan gsum /
gsang ba rtsa dkyil gyi sngags 'di'i rjes zlos /
oM badzra ma hA gu ru ru lu ru lu hU~M b+h+yo hU~M:
lan gsum /
shrI seng sku snying khar bzhag la /
hU~M:
sangs rgyas kun gyi ye shes thugs :
rig 'dzin shrI sing ha yis :
rigs kyi bu la dbang bskur bas :
rtog tshogs dbyings su smin par shog :
oM gu ru shrI siM ha tsit+ta dz+nyA na a b+hi Shiny+tsa hU~M:
'di ltar snang srid 'khor 'das kyis bsdus pa'i chos thams cad gdod nas 'dus ma byas stong zhing bdag med pa rang rig gsal stong zung 'jug bde ba chen po 'od gsal ba'i ye shes su rnam par dag pa'i don dran par mdzod cig
/slob dpon du mnga' gsol ba'i chas rnams dngos su bsham pa'am /
gzugs brnyan tsakli sogs la brten te /
khyed rang rnams seng ges btegs pa'i khri dang dar zab kyi gdan la bkod /
steng du gdugs phub /
g.yas g.yon du rgyal mtshan dang ba dan sgreng /
lag tu rdo rje dang dril bu gtad /
slob dpon gyi lus dkyil zhi khro'i lha rnams las lha tshogs gnyis pa 'phros /
khyed rang rnams kyi lus gnas so sor thim /
mchod pa'i bye brag mang po mdun du bdar /
dkyil 'khor kun gyi khyab bdag 'chi med rig 'dzin rnam gsum dang dbyer mi phyed pa'i rdo rje slob dpon chen po'i go 'phang mchog tu mnga' gsol bar mos shig
/rdor dril gtad cing nyer spyod mdun du btegs /
zhi khro yongs rdzogs sam /
kun bzang dang che mchog sku tsaka mgor bzhag la /
hU~M:
rig 'dzin bla ma'i phyag rgya dang :
dbyer med bde gshegs zhi khro yis :
rigs kyi bu la dbang bskur bas :
sku dang ye shes mngon gyur shog :
oM sarba ta thA ga ta dz+nyA na sa ma ya a b+hi Shiny+tsa a A:
me tog 'thor la rjes su gnang ba ni /
hU~M hrI:
rigs kun khyab bdag rig 'dzin bla ma che :
zhi khro rab 'byams rgyal ba sras bcas dang :
dbyer med dam tshig rdo rje slob dpon gyi :
dbang skur mchog gis dgongs brgyud mkha' ltar dag :
yon tan thabs kyis 'gro ba 'dul ba'i phyir :
bsdu ba rnam bzhis gdul bya'i re ba skongs :
dbang skur rgyud ston man ngag chos sgo phyes :
phrin las rnam bzhis phan pa bla med sgrubs :
'brel tshad don ldan rgyal ba'i gdung 'tshob pas :
'gro kun byang chub snying por dbugs phyungs shig :
oM gu ru sarba ta thA ga ta ma hA a tsar+Ya gu Na karma a b+hi Shiny+tsa mi :
oM badzra puSh+pe pra tIts+tsha swA hAH
nas shab+da'i bar gyis mchod /
nam mkhar bzhugs pa'i dbang gi lha rnams kyang khyed rang la thim nas dbang don gyi ye shes brtan par byas par mos shig
/ye d+har dang su pra tiSh+Tha brjod la me tog 'thor /
oM:
bkra shis gang zhig sogs las byang ltar shis pa brjod /
de ltar bum pa la brten pa'i :
dbang bzhi rdzogs par thob pa yis :
lus kyi phyi   dbyibs kyi lus /nang   rtsa /gsang ba   rtsa mdud yi ge'i gzugs /dang :
de   kho na /nyid de dang der /   rtog pa'i sgrib pa   bzhi /dag :
bskyed rim tshul phyi dkyil   lus dkyil   rtsa dkyil   sems dkyil /   bzhi bsgom la dbang :
'bras bu thugs rje sprul pa'i sku :
dag pa'i lus   rtsa   yi ge   ye shes te /   rnam bzhi'i go 'phang 'thob pa 'o :
gnyis pa gsang ba'i dbang bskur ba la /
bla ma yab yum mnyam par sbyor ba'i dkar dmar lhag pa'i byang chub kyi sems sangs rgyas thams cad 'dus pa'i ngo bo thod pa'i bdud rtsi dang ro gcig tu sbyar bas dbang bskur bar mos shig
/thod pa'i bdud rtsi spyi bor bzhag cing khar sbyin la /
A:
bkra shis dbyings kyi b+han+d+ha ru :
rig rtsal byang sems bdud rtsi bskyil :
skal ldan bu la dbang bskur bas :
gsang ba'i dbang bzhi rdzogs par shog :
oM gu ru sarba ta thA ga ta gu h+ya dz+nyA na bo d+hi tsit+ta a b+hi Shiny+tsa mi :
spyi bor bzhag pas bum dbang ste :
lce la bzhag pa gsang dbang ngo :
rol pas bde ster shes rab dang :
gsal stong ye shes bzhi pa 'o :
de ltar byang sems la brten nas :
gsang ba'i dbang bzhi rdzogs par thob :
ngag gi sgrib pa phyi sgra   nang rlung   gsang ba rtsa gnas yi ge   de kho na nyid rtog pa /   bzhi dag cing :
gsang lam rtsa   rlung   gtum mo   rnam par mi rtog pa /   rnam bzhi bsgom la dbang :
'bras bu rang bzhin longs spyod rdzogs :
phyi sku   nang gsung   gsang ba thugs   de nyid dbyer med ye shes te /   rnam bzhi'i go 'phang thob pa 'o :
gsum pa shes rab ye shes kyi dbang bskur ba la /
sin+d+hu ra'i maN+Dal las mtshan nyid yongs su rdzogs pa'i rig ma spros pa dang khyed rang rnams 'du shes gsum ldan gyis snyoms par zhugs pas dga' bzhi'i ye shes mthar thug rgyud la skyes par mos shig
/sin+d+hu ra'i me long lag tu gtad cing lte bar thig le bkod la /
hU~M:
bkra shis mtshan ldan dbyings kyi yum :
rig rtsal bde ster shes rab ma :
skal ldan bu la sbyin pa yis :
gsum pa'i dbang bzhi rdzogs par shog :
oM gu ru sarba ta thA ga ta pra dz+nyA mu dra a b+hi Shiny+tsa mi :
reg cing 'khyud pa bum dbang ste :
snyoms par zhugs pas gsang ba spyod :
yas babs rgyu yi shes rab las :
mas brtan ye shes bzhi pa 'thob :
de ltar phyag rgya la bsten nas :
shes rab ye shes dbang bzhi thob :
yid kyi sgrib pa phyi yul   nang yul can   gsang ba snyoms 'jug   de nyid rtog pa thams cad kyi sgrib pa /   bzhi dag cing :
gsum pa'i phyi snyoms 'jug   nang yas babs   gsang ba mas brtan   de nyid dpe'i ye shes /   lam bzhi bsgom la dbang :
'bras bu ngo bo chos kyi sku :
phyi rtsal   nang rol pa   gsang ba dbyings   de nyid rig pa /   rnam bzhi'i go 'phang thob pa 'o :
bzhi pa don gyi dbang bskur ba la /
khyed rang rnams lta stangs nam mkha'i dbyings su gcun /
me long gis ka dag stong pa nyid kyi dbyings rnam par dag pa /
shel dang 'ja' tshon gyis lhun grub rig gdangs snang ba bzhi'i 'char tshul rnams mtshon pa'i brda' yin pas don dran par gyis la dbyings rig dbyer med kyi ngang du mnyam par zhog cig
/me long dang 'ja' shel bstan la /
ho :
sems nyid klong chen gdod ma'i dbyings :
ye shes rig pa'i brdas mtshon te :
rigs kyi bu la dbang bskur bas :
don gyi dbang bzhi rdzogs par shog :
oM gu ru sarba ta thA ga ta d+hA tu dz+nyA na a b+hi Shiny+tsa a a :
sems snang sems nyid ye shes kyi :
ngo bor ngo sprad bum dbang ste :
ye shes klong las mi 'da' ba'i :
gsal khyab sgom pa gsang ba'i dbang :
gzhi dbyings shes rab skad cig mar :
lhug par spyod pa la goms pas :
gzhi snang rig gdangs ye shes mthong :
mthar phyin 'bras bu bzhi pa 'o :
de ltar brda don la brten nas :
mthar thug mchog gi dbang bzhi thob :
sgo gsum cha mnyam sgrib bzhi dag :
don gyi lam sems sde'i lta ba   klong gi sgom pa   dbyings kyi spyod pa   rig pa'i 'bras bu /   bzhi bsgom la dbang :
'bras bu dbyer med bde chen sku :
rnam bzhi'i go 'phang thob pa 'o :
de rnams kyis dbang bzhi re rer 'ang nang gses bzhi bzhir dbye bas sa mchog bcu drug gi bgrod pa mthar phyin pa'i tshul gyis dngos gzhi'i dbang bskur ba grub nas /
khyad par mtha' rten gtad rgya'i dbang bskur ba ni /
mdun gyi nam mkhar phyogs dus rtsa brgyud kyi bla ma yi dam rgyal ba zhi khro
/dpa' bo mkha' 'gro
/chos skyong srung ma rgya mtsho rnams mngon sum bzhin du bzhugs pa'i gnas gsum nas sku dang sngags phreng phyag mtshan 'od zer thig le dkar dmar mthing gsum char babs pa ltar byon nas /
khyed rang rnams kyi gnas gsum du thim pas dgongs brda snyan khungs mkha' 'gro gtad rgya sogs brgyud pa drug ldan gyi dgongs brgyud byin rlabs rdo rje'i ye shes khyed rang gi rgyud la 'phos par mos shig
/oM AHhU~M:
kun bzang rdo rje sems dpa' dga' rab rje :
dgongs pa ro gcig sku gsum rnam dbyer med :
shrI sing ha rig rtsal rang dbang thob :
bi ma mu dra 'pho chen ye shes sku :
pad+ma 'byung gnas rtsa gsum rgya mtsho'i dngos :
brda brgyud bla ma 'chi med rig 'dzin che :
tshig don byin rlabs chu rgyun ma chad pa'i :
bka' drin can gyi snyan brgyud bla ma sogs :
phyogs bcu dus bzhi'i rtsa brgyud bla ma dang :
yi dam zhi khro dpa' bo mkha' 'gro ma :
dbyings dang ye shes chos srung rgya mtsho'i tshogs :
skal ldan slob ma rigs kyi bu rnams la :
thugs rjes brtser dgongs ye shes byin chen phob :
phyi nang gsang ba'i lam gyi bar chad sol :
thugs rgyud dgongs pas byin rlabs dbang mchog skur :
rtsa rlung thig le sems kyi sgrib pa sbyongs :
phung po rtsa khams snang stong sprul skur dag :
ngag rlung mi shigs bde chen longs spyod rdzogs :
yid dang thig le 'od gsal chos skur smin :
dbyer med ye shes bla ma'i sa thob shog :
sngags mthar /
kA ya ka la sha wA ka gu h+ya tsit+ta pra dz+nyA dz+nyA na d+hA tu a b+hi Shiny+tsa oM AHhU~M ho :
dbyangs gsal dang rten snying brjod /
dpon slob gnyis kas dgongs pa'i rtsal bskyed /
thugs yid bsres la mnyam par bzhag go
/zab chos 'di'i yan lag las kyi sbyor ba'i gtso bo rnam pa gnyis las dang po bdud rtsi sman gyi dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
khyab bdag 'od gsal ye shes sku :
rig 'dzin bla ma'i bka' drin gyis :
bdud rtsi gsang ba'i dkyil 'khor du :
rdo rje'i dbang bskur bstsal du gsol :
lan gsum /
sman gyi pho brang thogs la /
bcud ldan sman gyi pho brang 'di nyid dpal chen he ru ka bdud rtsi sprul pa'i dkyil 'khor yan lag bdun dang kha sbyor brgyad ldan dngos su gsal ba /
khyed rang rnams kyi spyi bor spyan drangs shing byin gyis brlabs pas chos kyi bdud rtsi snang stong bum pa'i dbang mchog yongs su rdzogs par mos shig
/oM:
chos kyi bdud rtsi snang srid snod bcud kun :
bde chen rdo rje'i dkyil 'khor chen por shar :
deng 'dir skal ldan khyod la dbang bskur bas :
snang stong bum pa'i dbang mchog thob par shog :
sngags mthar /
d+harmA a mr-ita ka la sha a b+hi Shiny+tsa oM:
gtso mchog dpal chen po'i ljags steng sa nu he ru ka'i ljags kyi steng du rdo rje rtse lnga'i lte bar nyi ma la gnas pa'i a yig sngags phreng gis bskor ba las sngags phreng gnyis pa byung /
khyed rang rnams dpal chen por gsal ba'i zhal du zhugs /
snying khar nyi steng rdo rje rtse lnga'i lte bar a yig gi mthar 'khod /
'od zer 'phros pas don gnyis byas /
snang srid bdud rtsi'i dkyil 'khor chen por rnam par dag par bsam la sngags 'di'i rjes zlos /
oM badzra a mr-ita hU~M hrIHThA:
lan gsum /
pho brang mgrin par bzhag pas rdzas kyi bdud rtsi gsal stong gsang ba'i dbang mchog yongs su rdzogs par mos shig
/A:
rdzas kyi bdud rtsi lcags kyu sgron ma lnga :
rtsa ba yan lag byang chub sems sprin gyis :
deng 'dir skal ldan khyod la dbang bskur bas :
gsal stong gsang ba'i dbang mchog thob par shog :
b+hai Sha dz+ye a mr-ita gu h+ya a b+hi Shiny+tsa A:
pho brang snying khar bzhag pas bde ba chen po'i ye shes rgyud la skyes /
rtags kyi bdud rtsi bde stong shes rab kyi dbang mchog yongs su rdzogs pa thob par mos shig
/hU~M:
rtags kyi bdud rtsi rigs lnga ye shes lnga :
phung khams dbyer med bde chen dam tshig gis :
deng 'dir skal ldan khyod la dbang bskur bas :
bde stong shes rab dbang mchog thob par shog :
pany+tsa ku la a mr-ita pra dz+nyA ma hA su kha a b+hi Shiny+tsa hU~M:
pho brang gnas gsum du bzhag pa'i tshe gnas lugs gnyug ma khyab brdal lhun 'byams chen po'i dgongs pa bskyangs pas /
don gyi bdud rtsi rig stong dbyer med bzhi pa'i dbang mchog yongs su rdzogs par mos shig
/ho :
don gyi bdud rtsi stong chen gnyug ma'i dbyings :
rig pa ye shes zung 'jug cir yang shar :
deng 'dir skal ldan khyod la dbang bskur bas :
rig stong bzhi pa'i dbang mchog thob par shog
/dz+nyA na a mr-ita a b+hi Shiny+tsa ho :
bdud rtsi sprul pa'i dkyil 'khor 'od du zhu nas khyed rang rnams la thim pas byin rlabs yongs rdzogs rgyud la brtan par mos shig
/de nas rgya bkrol ba dang mchod cing sbyin la spro ba bskyed pa rnams rgyas par grub na bdud rtsi sgrub pa'i skabs su 'byung ba ltar bya /
bsdu na /
badzra a mr-ita gu h+ya mu dra sa ma ya pra be sha ya phaT:
ces rgya bkrol /
oM AHhU~M:
snang srid gdod nas bdud rtsi che :
dag mnyam rtogs pa'i longs spyod rgyan :
rmad byung bdud rtsi'i mchod pa yis :
bla ma dkyil 'khor lha tshogs mchod :
oM ma hA pany+tsa a mr-ita khA hi :
dgongs pa'i klong na ye shes 'du 'bral med :
rig rtsal brdas mtshon snyan khungs gtad rgyas gdams :
brgyud pa gsum gyi dpal mgon bla ma la :
sman mchod 'bul lo rnam grol dngos grub stsol :
sarba pany+tsa a mr-ita khA hi :
dkyil 'khor bdun gyis snang srid bdud rtsir shar :
sbyor thabs brgyad kyis bde chen ye shes 'beb :
rab 'byams bde gshegs zhi khro'i lha tshogs la :
sman mchod 'bul lo rnam grol dngos grub stsol :
sarba pany+tsa a mr-ita khA hi :
dpal gyi pho nya bka' bzhin bstan pa skyong :
dpa' bo mkha' 'gro dam can rgya mtsho dang :
srid gsum yon tan bdud rtsi'i maN+Da lar :
sman mchod 'bul lo rnam grol dngos grub stsol :
sarba pany+tsa a mr-ita khA hi :
zhes pas phud dza gad dang sbyar ba mchod /
slob ma rnams kyi lce la sbyin /
mtheb srin gyis gnas gsum dang dbang po'i sgo yan lag rnams la thig le byas te /
oM AHhU~M:
lce yi dam tshig rdo rje'i dkyil :
hU~M gi 'od kyi lam las brgyud :
mtheb srin nyi zla'i gwa 'u yis :
mchog tu mi 'gyur ye shes rol :
badzra a mr-ita ma hA su kha sid+d+hi a la la ho :
zhes dang shis brjod bya /
sman dbang sger du bskur na gsol gdab nas sngon 'gro 'jug pa rgyas bsdus 'tsham pa dang /
ye shes dbab brtan thun mong dbang bzhi'i snying po tsam gyi mthar sman dbang la 'jug dgos so //
yan lag gnyis pa rdo rje tshe'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
rig 'dzin tshe yi lha tshogs dang :
dbyer med khyab bdag bla ma dgongs :
tshe dang ye shes dbang mchog skur :
dngos grub dam pa bstsal du gsol :
lan gsum /
tshe dbang zur phyung skabs rgyud sbyong skyabs sems dang ye shes dbab brtan bya /
skabs 'dir de dag mi dgos pas /
de la thog mar tshe 'gugs shing bcud bsdu ba'i slad du dmigs pa 'di ltar du mdzod /
khyed rang rnams 'chi med grub pa'i rig 'dzin bi ma mu dra rigs bdag ye shes sems dpa' bcas gsal ba'i thugs kar /
sna tshogs rdo rje'i lte bar nyi zla'i thig le kha sbyor gyi dbus su rlung sems dbyer med pa'i ngo bo hrIHyig dkar po 'od 'bar ba can sgoms shig
/bdag mdun gyi thugs ka nas 'od zer kha dog sna tshogs pa dang pho nya mgyogs ma'i tshogs nyi zer gyi rdul lta bu 'phros pas /
rang rang gi bla tshe chad nyams yar pa dang /
'khor 'das snod bcud thams cad kyi dge mtshan dpal 'byor bcud dang dwangs ma thams cad 'chi med bdud rtsi'i rnam par bsdus te /
khyed rang rnams la thim pas rdo rje'i tshe dang ye shes kyi nus stobs rgyas par gyur pa'i mos pa mdzod /
mda' dar g.yab la /
hrI:
gdod ma'i mgon po sogs tshe 'gugs gtang /
tshe 'brang 'chi med bla ma'i dkyil 'khor du gsal ba la gsol ba btab pas sku las bdud rtsi'i rgyun babs /
khyed rang rnams kyi gnas lngar gang /
dug lnga'i sgrib pa dag
/sku lnga ye shes lnga'i tshe dbang brnyes par mos shig
/hrIHhrIHhrI:
tshe dpag med mgon dran pas 'chi med stsol :
rnam par rgyal mas mi mthun bar chad sel :
yid bzhin 'khor los 'dod pa'i dngos grub 'jo :
shrI sing ha 'od gsal rtag pa'i dbyings :
bi ma mu dra 'pho chen phyag rgyar bzhengs :
pad+ma 'byung gnas 'ja' lus rdo rje'i sku :
rig 'dzin tshe yi lha tshogs dbyings nas bzhengs :
mi phyed gdung shugs drag pos gsol ba 'debs :
thugs rjes brtser dgongs phyi nang bar chad sol :
byin gyis rlobs shig tshe dbang dngos grub stsol :
sngags mthar /
kA ya wA ka tsit+ta gu Na karma A yur+dz+nyA na sid+d+hi a b+hi Shiny+tsa oM AHhU~M swA hA:
zhes tshe 'brang gnas lngar bzhag
/srid zhi'i dwangs bcud gcig tu bsdus pa'i thabs shes kyi bza' btung la rol pas mchog tu mi 'gyur ba rtag pa dam pa mi shigs rdo rje'i tshe thob par mos shig
/tshe ril sbyin la /
hrI:
'khor 'das snying po dwangs ma'i srog tu 'dril :
myong tshad rnam par grol ba'i dam tshig rdzas :
snying dbus mi shigs thig ler ro gcig pas :
bde chen ye shes tshe yi dbang thob shog :
sngags brjod /
tshe chang sbyin la /
hrI:
'khor 'das dwangs bcud 'chi med tshe yi rgyun :
byang chub sems kyi bdud rtsir rab bskyil pas :
rtsa khams rlung la bde drod ye shes 'bar :
mchog tu mi 'gyur tshe yi dbang thob shog :
sngags brjod /
de ltar tshe yi dbang bskur pas lus kyi nang gang ba'i tshe bcud dwangs ma thams cad snying kha'i srog rten hrIHyig la thim /
nyi zla'i gwa'u kha sbyar ba srubs med pa'i phyi rol rdo rje'i drwa bas bsdams /
lus la rdo rje'i go chas g.yogs te tshe dang ye shes kyi dpal yon nam yang mi shigs brtan par byas par mos shig
/tshe mda' spyi bor rgya gram du bkod la /
a :
'khor dang mya ngan 'das pa'i sogs brjod /
bkra shis rgyas par spel la me tog gi char dbab cing rol mo bsgrag
/de dag rnams kyis 'chi med 'phags ma'i snying thig gi chos sde bla sgrub byin rlabs snying po'i rtsa ba dang yan lag gi dbang bskur yongs su rdzogs pa thob pa yin pas /
dbang srog dam tshig dang sdom pa rnams mdor bsdus pa'i tshul gyis bzung zhing bsrung bar dam bca' ba 'di'i rjes zlos /
rtsa ba sku gsung thugs dang ni :
yan lag dam tshig tshul bzhin bsrung :
med phyal gcig pu lhun grub rnams :
dgongs pa'i srog tu gzung bar bgyi :
lan gsum /
gtang rag maN+Dal /
lus 'bul /
dge bsngo byas pas grub /
khrid sbrel na dbang bskur grub pa'i rjes su maN+Dal phul la /
gdams ngag sgo nas grol ba'i phyir :
sogs spyi chings nyid gzhir byas nas gzhung gsal phyi dkyil dang las tshogs su bstan pa rnams gung bsdebs la 'chad par bya'o //
gsum pa rjes rim ni /
slob dpon gyis tshogs la rol zhing lhag ma gtang /
srung ma'i gtor chog nas smon lam shis brjod kyi bar las byang nyid chad lhag med par btang bas grub bo //
lha dang dbyer med mchog grub pa'i //
'chi med rig 'dzin gsang gsum byin //
bdag gzhan sgo gsum la zhugs te //
gnyug ma'i rdo rje gsum 'grub shog
/'di'ang khyab bdag gter chen bla ma rin po che nyid nas dmigs pa med pa'i thugs rjes rjes su bzung zhing /
bka' drin gyi snying por bstsal pa'i dgongs pa skong ba'i slad du /
dus zhabs kyi rig 'dzin gzugs brnyan rgan po pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bkod pa dge legs 'phel //

//
