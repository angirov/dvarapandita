@#//
gtum mo'i me dbang ye shes rab 'bar zhes bya ba bzhugs so //
oM swasti /
bde chen phyag rgya sgyu ma'i gar //
rnam rol rdo rje rnal 'byor mar //
gus pas 'dud do de'i cho ga
/rjes gnang bcas pa 'dir 'god bya //
de la 'dir gtum mo'i rnal 'byor la brtson pa dag la byin rlabs dbang gi cho ga bya ba'i phyir gter chen zung gi dgongs pa'i chu bo dkyus gcig tu bsdebs te bsgrub pa la'ang don gsum ste /
sbyor ba dngos gzhi rjes so //
dang po ni /
yid du 'ong ba'i gnas su stegs bu gru bzhi pa'i dbus su chos 'byung bsnol ma dmar po la /
dkyil du gtso mo'i mtshan ma dang /
chos 'byung rnams la g.yung drung dga' ba 'khyil pa re re /
de'i phyi rim sna lnga'i mu khyud /
de rgyab thod ra dang rdo rje me ris bskor bas mdzes par bya /
de steng many+dzi'i khar bum pa chas ldan /
kha rgyan du me long me shel rma bya'i mdangs sogs 'dzug
/de'i mdun du ka pA la bdud rtsi dmar pos bkang ba /
me long la ha ri ni sa yi sngags bris pa'i kha khebs dang bcas pa bkod /
de dag gi g.yas su mar me /
g.yon du dpal gtor nor bu'i dbyibs can g.yung drung gis mtshan pa la dar dmar gyi gdugs phub pa dang /
rgyab bam gang bder he ru ka'i chas rkang gling sogs bsags /
gzhan yang gter srung spyi sger gyi gtor ma dang /
mtha' skor du chu gnyis nyer spyod lnga sogs sbreng tshar du bsham /
skong tshogs dang sbrel na g+ha Na'i longs spyod brjid ldan du bshams la /
sngon 'gro'i bsang gtor sogs spyi ltar byas nas /
dngos gzhi sgrub pa'i rim pa ni /
rgyas par sprul sku'i snying thig ltar 'phags ma'i las byang rgyas pa skong tshogs bcas bsgrubs nas lhag gtor gyi mjug tu 'jug pa dang /
long khyab ma byung yang /
bdag mdun dag pa rab 'byams kyi rol pas //
rdo rje snying por ltar /
hrI:
skyabs yul skyabs 'gro rang grol gyi :
byang sems stong nyid snying rje che :
oM ma hA shUn+ya tA dz+nyA na badzra swa b+hA wa At+ma ko\u0f85 haM:
pad+ma nyi zla bam ro'i steng :
sems nyid nya ldang lta bu'i hrI:
mkha' 'gro yongs 'dus gtso mo mchog :
bdag nyid rdo rje rnal 'byor ma :
zhal gcig phyag gnyis dmar nag mdog :
phyag g.yas zangs gri nam mkhar 'phyar :
g.yon pas thod khrag thugs kar 'dzin :
khro zhal spyan gsum sdang mig bsgrad :
smin mtshams khro gnyer gru gsum bsdus :
dbu skra dmar ser gyen du 'khyil :
thur sil sku stod khyab par gtibs :
spyi gtsug rtog med phag zhal 'phyo :
gzhon tshul nu ma b+ha ga rgyas :
rin chen dur khrod rus pas brgyan :
dpa' bo sbas tshul kha T+wAM 'khyud :
me rlung 'od lnga 'khrigs pa'i dbus :
dam tshig ye shes dbyer med gsal :
spyi gtsug sangs rgyas mkha' 'gro dkar :
mgrin par pad+ma mkha' 'gro dmar :
snying khar rdo rje mkha' 'gro mthing :
lte bar rin chen mkha' 'gro ser :
gsang bar las kyi mkha' 'gro ljang :
dam tshig ye shes dbyer med kun :
ma skyes rdzogs pa'i tshul du bsre :
mi rtog sa ler ma yengs blta :
gnyis med phyogs lhung bral bar bzhag :
de yang cho 'phrul grags stong sngags :
srog 'dren gnad nas 'di ltar bzlas :
oM bai ro tsa nI ye :
sarba yo gi nI:
ha ri ni sa :
sarba DAk+ki nI:
tsit+ta hring hring dza dza :
sarba karma sid+d+hi sa ma ya hU~M swA hA:
zhes bdag mdun la dmigs pa'i spro bsdu yang yang du byas la mthar /
ar+g+haM sogs kyis mchod cing bstod pa ni /
dpal ldan rdo rje mkha' 'gro ma :
mkha' 'gro ma tshogs rnams kyis bskor :
ye shes lnga ldan sku gsung thugs :
mkha' 'gro rnams la phyag 'tshal bstod :
ces pas bstod de dung chos kyi chu phul bas /
lha rnams rjes chags kyis zhu ste bum chur dmigs /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang yi ge brgya pas bzod par gsol /
!
de nas byin rlabs dbang gi cho ga ni /
snod ldan gyi slob ma rnams ras dkar dri med gyon nas gral la 'khod de /
khrus dang me tog bkye bsdu byas la /
bgegs gtor bshams te chab kyis bran la dbang chen khro bo'i nga rgyal gyis sbyang spel bsgyur nas /
hU~M:
nga ni dbang chen khros pa'i sku :
khams gsum 'di na su yang rung :
gsang sngags blta bar mi dbang ba'i :
log par lta ba phyir dengs shig :
hU~M hU~M hU~M:
zhes dang sum+b+ha ni sogs kyis bskrad de /
slar yang mtshams gcad pa ni /
hU~M:
phyi snod gzhal yas nang bcud lha :
thabs shes nyi zla'i gwa'u dang :
phyi rol mtshon cha me ri'i gur :
srung ba'i tshogs khang lhun gyis grub :
oM badzra rak+Sha rak+Sha hU~M:
zhes srung ba'i 'khor los bcings par bsam la /
slob ma rnams rgyud 'chos pa nas gzung las 'bras kyi lo rgyus dang /
dbang bshad spyi ltar byas nas 'khyog mtshams /
lha dang dkyil 'khor gang lta bu la brten pa yin zhe na /
'dir rdo rje theg pa'i lam la dbye na bya spyod rnal 'byor bla med bzhi'i /
phyi ma la pha rgyud ma rgyud gnyis med rgyud gsum du dbye ba la /
snga 'gyur rang lugs ltar du bskyed pa ma hA yo ga
/lung a nu yo ga
/rdzogs chen a ti yo ga gsum las /
lam 'di nyid lung a nu'i dgongs pa dbang gnyis pa'i don gyi rdzogs rim chags can thig le dang chags med rlung la bslab pa'i gdams ngag ma rgyud kyi phyogs yin pa dang /
sngags kyi dngos grub sgrub pa'i lha'i gtso bo yang rnal 'byor ma nyid yin te /
de yang don lha yab yum la bzang ngan med kyang dag bya dag byed kyi dbang du byas na shes rab stong pa nyid chos thams cad kyi rtsa ba yin cing thabs de'i yan lag yin pa dang /
dpe la mtshon na don gyi ye shes bde ba chen po yang dngos yid kyi las rgya la bsten te mngon du snang bar mdzad pa'i nye lam mchog tu zab pa ni chags lam sbyong bas bsgrub dgos pa dang /
bdag nyid he ru ka'i nga rgyal gyis rtsa rlung khams kyi rnal 'byor gnad du bsnun pas nang gi thabs khyad par can dang /
gnas yul zhing skyes kyi pho nya mo'am /
rnal 'byor ma rnams kyang dbang du byed pa ste /
de dag gi tshogs kyi bdag por 'gyur ba'i phyir dang /
rnam kun mchog ldan kha sbyor yan lag bdun ldan zung 'jug phyag rgya chen po'i go 'phang sgrub pa'i gzhi yang lam zab mo 'di nyid brten pa las 'byung zhing /
rig pa 'dzin pa rnams kyang sku lus ma spangs par mkha' spyod du 'khrid pa'i lhag pa'i lha ni rdo rje rnal 'byor ma nyid yin cing /
de nyid dang rdo rje phag mo ngo bo gcig las rnam rol gyi khyad par tsam ste /
'di nyid sgrub pa'i thabs gsar rnying ris med la bka' gter snyan brgyud man ngag gi srol ka ji snyed cig mchis pa las /
da lam 'di ni khyad par du gyur pa nye brgyud gter ma'i dbang du byas par o rgyan gyi slob dpon chen po pad+ma 'byung gnas kyis ma 'ongs phyi ma'i don du shin tu zab pa'i mthar thug snying por dril te bka' bstsal pa /
chos dbyings bde chen phag mo yi :
zab gsang bla med gnad kyi mchog :
d+hAk+ki'i srog dbang dam pa 'di :
bdag 'dra thod phreng pad 'byung gis :
ma rgyud kun gyi bcud bsdus nas :
skal ldan rje 'bangs grogs gsum la :
gdams pa phyi rabs don du gter du sbas :
zhes gsungs te rin po che'i sgrom bur bstsal te tsha ba sgro brag ces tsit+ta gnam langs 'dra ba'i mgul dang /
khe mi 'gyur rdo rje'i sgrom sogs la gter du sba bar mdzad de gter srung rnams la gnyer du bcol pa las /
gdul bya'i 'gro don dus la bab pa'i tshe na sprul pa'i gter chen chos kyi rgyal po rig 'dzin bdud 'dul rdo rje dang /
klong gsal snying po gnyis kyis gter nas drangs te skal pa dang ldan pa rnams byang chub kyi lam la bkod pa'i bka' drin gzhal bar dka' ba mdzad de /
de dag las lung zin gter slob rnams las rim par sel med brgyud pa'i gdams ngag
/nyams myong gi drod tshad dang ldan cing byin rlabs kyi ngad ma yal bar chu bo gcig 'dres su bdag cag gi 'dren mchog mtshan brjod par dka' ba 'di zhes bya ba'i bar du byon pa lags /
de nyid kyi drung nas bdag gis legs par thob pa'i mkha' spyod rdo rje btsun mo'i dkyil 'khor du gtum mo'i me dbang zab mo zhu ba'i ched du maN+Dal phul mdzod /
ces mtshams sbyar /
de nas dkyil 'khor du 'jug pa'i ched du gsol ba gdab pa 'di'i rjes zlos mdzod /
e ma bla ma rin po che :
snyan brgyud thugs rje'i chu bo las :
rdo rje phag mo'i dbang bzhi mchog :
deng 'dir bdag la bstsal du gsol :
smin cing grol bar mdzad du gsol :
gsum dang /
bla mas /
ye shes rtse mo'i dkyil 'khor du :
snod yod skal ldan re re tsam :
gsang tshig su la smra ba min :
de bas gsang chen thub par gyis :
sa ma ya sarba i dan na ra kan :
zhes gnang ba byin zhing dam bsgrag
/de nas rgyud dag par bya ba'i phyir rdo rje rnal 'byor ma'i dkyil 'khor gyi 'khor lo mkha' khyab tu sad par mos la /
de dag gi drung du bdun rnam dag gis tshogs gsag pa'i slad du 'di'i rjes zlos mdzod /
rdo rje slob dpon sangs rgyas dpal //
sogs bya /
ye shes dbab pa ni /
las bum gyi chus bsangs shing /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
bdag gzhan gnyis snang gi rtog pa sbyangs /
stong pa'i ngang las :
nam mkha' sa gzhi chos 'byung gi dbus su :
paM las pad+ma :
a las zla ba :
ma las nyi ma'i dkyil 'khor gyi steng du :
yi ge aHdmar po tsheg drag dang bcas pa las 'od zer 'phros :
'phags pa mchod :
sems can gyi don byas :
tshur 'dus yongs su gyur pa las :
rang nyid skad cig gis rdo rje phag mo :
sku mdog dmar mo spyi bo na phag zhal nag po ngur sgra sgrog pa :
g.yas pas gri gug nam mkha' la 'phyar zhing :
g.yon pas thod khrag thugs kar bsnams pa :
gru mo na kha T+wAM ga brten pa :
zhabs g.yas bskum g.yon brkyang ba'i rting pa b+ha ga la gtad pa :
nyi ma'i dkyil 'khor gyi steng na phyed 'gying gis bzhugs pa :
bgegs dpung thams cad zil gyis gnon cing :
rang 'od ye shes kyi me dpung 'bar ba'i klong du brjid pa :
phyi nang zang thal gyi dbus su :
dbu rkyang ro gsum ka ba'i tshul du zug pa'i 'dus mdor nyi ma'i dkyil 'khor la me'i sa bon raM gnyis gshib mar gnas pa :
ro rkyang gi rgyu ba cher 'bar zhing rtsa 'khor lnga yang snang la rang bzhin med par bskyed pa'i lte bar ma ha ri ni sa dang hrIHra tsa hri ya rnams gnyis gnyis kyis mtshan pa las 'od zer grangs med pa 'phros pas :
mkha' khyab kyi rgyal ba sras dang bcas pa gnas yul gyi dpa' bo rnal 'byor ma rnams a shad me'i rnam par dmar 'khyug 'khyug spyan drangs te rgyud byin gyis brlabs par bsam la mos 'dun rtse gcig tu gyis shig :
hU~M hrI:
sngon gyi bskal pa'i dang po la :
o rgyan yul gyi nub byang mtshams :
d+ha na ko sha'i mtsho gling du :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyod kyi rjes su bdag sgrub kyis :
byin gyis rlob phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
mos pa'i bu la byin gyis rlobs :
bgegs dang log 'dren bar chad sol :
mchog dang thun mong dngos grub stsol :
hU~M hrI:
bde chen rol pa'i dkyil 'khor nas :
dbang gi rgyal po rta mchog dpal :
rdo rje phag mo yum dang bcas :
dngos grub stsol phyir gshegs su gsol :
bsdu na de tsam mam /
rgyas pa ngag 'don ltar /
oM AHhU~M hrI:
gdod nas ye gsal snang srid chos dbyings klong :
mdangs gsal gzhon nu bum sku'i lha tshogs rnams :
'pho med longs sku'i tshom bur lam mer gsal :
kun bzang yab yum snang mtha' na bza' dkar :
rta phag yab yum rig 'dzin gtso mchog ni :
o rgyan yab yum khrag 'thung bdud 'dul gling :
klong gsal snying po mang+ga rasmi'i mtshan //
chos nyid rgya mtsho nam mkha' rgya mtsho dang //
bkra shis mtshan can rtsa ba'i bla ma'i zhabs /   sprul sku snying thig ltar na /
mang+garasmi o rgyan rnam grol dang //
brtson 'grus rgya mtsho rtsa ba'i bla ma'i zhes kha bsgyur ro //
mchan /
dgongs brda snyan brgyud dgu ldan bla ma dang :
rig 'dzin grub thob rgyal ba rgya mtsho'i tshogs :
rdo rje phag mo rigs bzhi'i mkha' 'gro dang :
rtsa gsum sku gsum rtsa brgyud bla ma dang :
bar chad kun sel nye mgon yab yum dang :
ma sring dam can rgya mtsho 'khor bcas rnams :
chos dbyings mkha' la 'ja' 'od lams se lam :
thugs rje'i byin rlabs na bun thu lu lu :
sku yig phyag mtshan me dpung tho ro ro :
dbang byin drag sngags ru lu ti ri ri :
bag chags sreg byed me dpung lhabs se lhab :
dri med ras dkar 'di la byin phob cig :
phung khams bde drod me dpung 'khyil li li :
sgrub mchog rnal 'byor bdag la dbang skur cig :
lus la bde drod 'bar bar byin gyis rlobs :
ngag la nus pa thob par byin gyis rlobs :
rig pa'i rtsal dbang thob par byin gyis rlobs :
rkyen ngan bar chad zhi bar byin gyis rlobs :
snang srid chos skur rtogs par byin gyis rlobs :
sku gsung thugs kyi rdo rje 'grub nas kyang :
snang ba bzhi rdzogs 'pho med dbyings su a :
oM sarba ma hA gu ru de wa DAk+ki nI:
ma ha ri ni sa :
dz+nyA na dz+wa la raM raM su pra tiSh+Tha badzrA ya swA hA:
zhes rol mo dang bcas byin dbab par bya'o //
mthar brtan par bya ba ni /
rdo rje me tog dang bcas /
tiSh+Tha badzra :
zhes brjod /
dbang dngos ni /
thog mar 'jug pa'i slad du 'di'i rjes zlos gyis shig
/e ma :
rigs kyi bdag nyid bla ma rin po che :
bdag cag snod ldan bu mchog la :
zag med rdo rje'i dbyings klong mchog bsgrub phyir :
bde gsang gtum mo'i gzi byin bstsal du gsol :
de nas bum pa thogs la /
hU~M hrI:
gzhon nu bum sku 'pho med chos dbyings klong :
rang snang 'ja' zer me dpung dur khrod dbus :
rigs bzhi mkha' 'gro 'bum phrag rgya mtsho'i gtso :
kun bzang rdo rje phag mo'i dbang rdzogs shog :
oM badzra bai ro tsa nI ma ha ri ni sa kA ya a b+hi Shiny+tsa hU~M:
e ma skal ldan rigs kyi bu mchog rnams :
phyi rnam par dag pa bum pa'i rnam pa la :
nang ltar na rang snang ye shes las grub pa'i thar pa chen po lha'i gzhal yas khang :
gsang ba ltar na rang byung gi ye shes las grub pa'i dur khrod chen po rab 'jigs 'bar ba'i gzhal yas khang gi dbus su :
pad+ma dang nyi zla 'bar ba'i steng du dbyings gsal rdo rje phag mo la rigs bzhi mkha' 'gro la sogs DAk+ki bye ba sa yas bskor ba :
khyed rang rnams la dbang bskur pas :
lha tshogs de dag rnams kyi spyi bo nas sku yi gzi byin oM dkar gyi rnam pa skar mda' mched pa lta bur 'phros :
slob ma'i lus la phog :
lus kyi sgrib pa dag :
lus lha bsgom pa la dbang :
'bras bu chos kyi sku thob pa'i mos pa mdzod cig :
b+han+d+ha mgrin par bzhag la :
hU~M hrI:
b+han+d+ha mtshan ldan chos dbyings bde chen klong :
zag med bcud mchog pad+ma rak+tas bkang :
grags stong rdo rje rgyal kun zab gsang gsung :
don dam spros med rtogs pa'i dbang thob shog :
oM badzra bai ro tsa nI ma ha ri ni sa wA ka sid+d+hi sa ma ya a b+hi Shiny+tsa hU~M:
phyi ltar b+han+d+ha chos dbyings la :
nang ltar zag med bcud mchog pad+ma rak+ta 'khyil :
gsang ba bcom ldan phag mo'i lha tshogs kyi mgrin par ljags steng AHdmar po las AHdmar gyi 'od zer mar me'i rtse mo lta bu 'phros :
ngag sgrib dag :
ngag snying po bzlas pa la dbang :
ngag gi bden pa dang nus stobs phun sum tshogs pa 'grub :
'bras bu longs spyod rdzogs sku thob :
shes rab ye shes kyi dbang ni :
rig ma slob bu'i lag tu gtad la :
hU~M hrI:
dus gsum rgyal ba kun gyi yum gyur mchog :
zag med dga' bzhi ster ba'i gnas sbyin ma :
rigs lnga DAk+ki rgya mtsho'i gtso mchog ma :
bde chen mkha' dbyings ma yi dbang bskur ro :
oM badzra be ro tsa nI ma ha ri ni sa sa ma ya sid+d+hi tsit+ta a b+hi Shiny+tsa hU~M:
yab yum lhar gsal zhing snyoms par zhugs :
dga' bzhi lhan skyes ye shes thabs shes gnyis su med pa'i gnyug ma'i don rtogs nas :
yid sgrib dag :
gtum mo nyi ma'i dkyil 'khor bsgom pa la dbang :
'bras bu chos kyi skur sangs rgyas par 'gyur ro :
de nas me shel dang rma bya'i mdongs me long gi ngos la bstan cing :
hU~M hrI:
chos sku skye med me shel sgrib med la :
'gags med longs sku me long gzugs bzhin gsal :
lhun grub sprul sku rma bya'i mdongs 'od ltar :
gnyis med klong grol gzhon nu bum pa'i sku :
chos dbyings ye grol du ma ro gcig pas :
'khor 'das mnyam nyid dbyings rig dwangs ma'i mdangs :
'pho med bde ba chen por dbang bskur ro :
oM badzra bai ro tsa nI ma ha ri ni sa sarba d+harma d+hA tu a b+hi Shiny+tsa hU~M phaTaHphaT:
rang grol gyi rtog pa bag chags skye mched dang bral ba so ma de rang byung gi ye shes yin pas de ngo shes par gyis shig :
sgo gsum tha dad du 'dzin pa'i sdig sgrib dag nas :
'bras bu ngo bo nyid kyi sku thob par 'gyur ro :
de nas sbyor ba bzhi ldan gyi rlung 'dzin du gzhug la /
'o khyod rang rnams kyis dmigs pa 'di bzhin du gyis shig :
rang nyid rdo rje phag mor bskyed pa'i lte ba'i rtsa 'khor gyi dbus su rdo rje phag mo me'i rang bzhin tshon gang ba'i snying gar me'i sa bon raMHgyis mtshan par sgoms :
phyag na DA ma ru dang dril bu bsnams par sgoms :
rang gi sna bug nas rlung dal gyis rngubs :
ro rkyang gnyis nas nyi ma'i dkyil 'khor la phog :
a shad me'i rang bzhin a :
me'i sa bon raMHlas me 'bar ba rdo rje phag mo la phog :
phag mos bde ba ma bzod pas gar thabs 'khyugs :
DA ma ru dkrol bas thugs ka'i raMHlas me 'bar bas rang bzhin dbyings kyi phag mo me'i rang bzhin sprin phung 'thibs pa ltar rang gi ba spu'i bu ga rnams su bab :
ba spu'i bu ga nas me dpung phyir 'ur nas me lce bu ga'i phag mo rnams la phog :
phag mo rnams kyis me lce'i rtse la gar thabs 'khyugs par sgoms :
me lce bshang lam nas phyir 'phros pas phyi rol nas me dpung 'ur sgra tshag sgra dang bcas pa'i mes rang lus khyab par sgoms :
me lce'i rtse mo nas phag mo tshon gang ba grangs med kyis gar stabs 'khyugs par sgoms :
me'i 'od zer lcags kyu zhags pa lcags sgrog dril bu dpag tu med pa 'phros :
'jig rten khams kyi sreg byed me'i nus pa thams cad bsdus nas rang la thim par sgoms shig :
byas la /
rlung khug re re bzhin nas mang du 'dzin /
bla mas DA dril bcas /
rig pa ma yengs par gtum mo bsgom du bcug la /
hU~M:
ngo bo chos sku'i ye shes las :
rnam pa a shad me dpung gi :
rtsa 'dab 'khor lo bzhi brten la :
zag med bde drod chi li li :
dga' bzhi mchog gi dbang thob shog :
sarba ma hA gu ru d+he wa DA ki nI dz+nyA na dz+wa la raM raM a b+hi Shiny+tsa hU~M:
zhes brjod /
de nas /
gang du bsgom pa'i me dpung ba spu'i khung bu nas phyir 'phros pas snang srid thams cad me'i rnam par sgoms shig :
byas la /
me dbang ni /
dpal 'bar sbar ba lag tu thogs la /
hU~M hrI:
dpal 'bar ye shes me dpung gzhal yas su :
bde chen ye shes DA ki sprin phung 'khrigs :
rtsa gsum dpa' bo rig 'dzin grangs med kyi :
gnas lngar ye shes bde gsang 'khor lnga nas :
'ja' 'od ye shes me dpung lhabs se lhab :
skal ldan mched lcam rnams la dbang bskur bas :
lus la zag med bde drod 'ja' 'od 'khyil :
bar chad bgegs dpung thams cad gzhob tu bsregs :
zag med bde drod 'bar ba'i dbang rdzogs shog :
oM sarba ma hA gu ru badzra d+he wa DA ki nI dz+nyA na dz+wa la raM raM su pra tiSh+Tha badzrA ya swA hA:
zhes me dbang bskur ba tsam gyis khyod rang gi spyi bor me'i dwangs ma ma dkar po :
mgrin par me'i dwangs ma ha dmar po :
snying gar me'i dwangs ma ri sngon po :
lte bar me'i dwangs ma ni ser po :
gsang gnas su me'i dwangs ma sa ljang gu re bsams la :
me dbang bskur ba tsam gyis lus kyi sa bon rnams dang :
snang srid kyi dpa' bo mkha' 'gro thams cad kyi gnas lnga nas ye shes kyi me dpung chen po byung nas :
snang zhen dngos por 'dzin pa'i bag chags thams cad bsregs :
lus kyi phyi nang thams cad ye shes kyi mes khengs nas lus pad+ma rA ga'i lhun po la nyi ma shar ba lta bu la bde drod chi li li 'bar zhing snang stong rdo rje phag mo'i skur gyur pa'i mos pa mdzod la /
spros bral bde ba chen po'i ngang nas rlung bum chen ldir :
rol mo rnams drag tu sbir :
des sku bzhi ye shes mngon du 'byung bar 'gyur :
he ru ka'i dbang ni :
ras dkar dri med :
rus pa'i rgyan drug :
thod rnga rkang gling rnams thogs la :
hU~M hrI:
rang rig 'pho med rdo rje'i dbyings klong la :
snang srid dag pa rab 'byams chos kyi sku :
ma rtogs 'khrul pa'i 'khor ba dong sprug phyir :
zla bral mthu stobs nus pa'i dbang rdzogs shog :
snang ba gang la gtad med kyi ngang nas brtul zhugs kyi spyod pa bya'o :
sku lnga ye shes lnga lhun gyis grub pa'i dbang mchog dam pa dang ldan par 'gyur ro :
de nas bar chad kun sel phyir gtor ma'i dbang ni :
hU~M hrI:
dpal gtor snang srid 'ja' sku 'od kyi klong :
rig 'dzin rtsa gsum dpa' bo mkha' 'gro dang :
ma tshogs DAk+ki grangs med tshom bur gsal :
dur khrod brgyad sogs he ru'i gnas bcu yi :
zhing skyong srung ma dam can rgya mtsho rnams :
rnam mang 'ja' tshon lta bur byin thibs byon :
dad ldan bu yi bar chad sel ba dang :
sa lam yon tan yar ngo ltar 'phel nas :
gzhom gzhig mi mnga' rdo rje'i sku brnyes nas :
'pho med 'od sku 'grub pa'i dbang rdzogs shog :
oM sarba ma hA gu ru d+he wa DAk+ki nI:
sarba d+harma pA la sarba k+She tra pA la sarba d+harma d+hA tu a b+hi Shiny+tsa hU~M:
'dis bskyed rdzogs la brtan pa thob :
lus bde drod 'bar :
ngag la nus pa thob :
sems la ting nge 'dzin 'phel zhing :
rang snang dbang du 'du ba dang :
gzhan snang zil gyis gnon :
dam sri rgyal 'gong la sogs bdud kyi bar chad mi tshugs shing :
'dre ngan kun srung chen po yin pas :
dam tshig gi dkar chas ras rkyang dang :
he ru ka'i chas dang ma bral bar bya'o :
'di ni shin tu gnyan pas gcig brgyud dam :
tshul bzhin sgrub pa mkhan la nan cing :
dam tshig g.yel mkhan rnams la :
srung ma dam can rgya mtsho thams cad gshed du 'beb pa dang :
tshe'i dus byas nas mnar med pa'i dmyal bar ltung nges pas :
skal ldan rnams la spel rgya :
skal med rnams la gsang rgya :
bdud mgon lcam dral rnams kyis bka' 'di srungs :
zhes dam bsgrags mthar /
de ltar me dbang thob nas las la sbyar ba ni /
grang thub /
tsha thub gnyis dang /
de'i yan lag go
/dang po ni /
stan gyi steng du thab mgal drug pa'am /
me thab drug 'ching du bca' la /
de'i tshul ni /
lus ang tshugs su byas te rkang pa g.yon pa nang dang g.yas rgyab tu byas pa'i tsog pur 'dug la /
lag pa yang g.yas pa rgyab tu byas pa'i gru mo pus mor gtad la /
rdo rje 'chang gi phyag rgya dang ldan par pus 'khyud kyis bsdams te /
lus bdud rtsi lnga yis bkrus nas ras dkar dri ma med pa chu la bcug pa gyon la /
dmigs pa 'di bzhin du dgos te /
sngar bzhin rdo rje phag mo bskyed la lte ba'i phag mo las dper na gtsub shing ngam me shel las me 'byung ba ltar rtsa 'dab 'khor lo bzhi bcas mes khengs pas lus kyi nang thams cad me dmar 'ur 'ur 'bar /
de las me stags lcags kyu'i rnam par bshang lam nas phyir thon pas phyi rol thams cad me ri'i gur khang dmar nag tu 'khrigs te 'ur ti ri ri 'bar bar bsam la drag tu rlung la 'bad pa thon par bya'o //
thun 'jog khar phyi'i me ri'i gur lte ba'i mkha' 'gro'i thugs kar thim /
mkha' 'gro me ri raMHbcas a shad la thim par bsam la stong nyid bde ba chen po'i rgyas thebs par bya'o //
gnyis pa ni /
dbyar tsha ba che ba'i dus su tshad pa'i nad phog pa lta bu la chu rlung du 'dzin la las la sbyar ba'o //
gsum pa ni /
ma zhu ba /
dug thabs sogs la chu rlung mang bas skyugs gtang ba dang /
chu rlung dang bcas pho skor gyi 'dren gtang ba sogs so //
rjes kyi dam tshig tu lus la bku mnye bya'o //
de nas mtha' rten rnams dang /
bkra shis pa'i tshigs su bcad pas dge legs su byas la mthar /
de ltar rdo rje theg pa'i myur lam khyad par du 'phags pa gtum mo'i rnal 'byor gyi rtsa ba dang yan lag gi dam tshig rnams gzung snyam pas 'di'i rjes zlos gyis /
gtso bos ji ltar bka' bstsal pa //
de dag thams cad bdag gis bgyid //
dang maN+Dal phul /
dge ba bsngo bas mtha' brgyan par byas la /
rjes kyi gtang rag
/mchod bstod /
nongs bshags /
gshegs bsdu /
bkra shis /
bsngo ba /
smon lam sogs kyis mtha' bsdu bar bya'o //
de ltar gter chen zung gis rang skal du bzhes pa'i zab chos la rang bzo'i gzu lum ras chod lta bu ma yin par /
dad pa gsum gyis kun nas bslangs te rnam par dkar ba'i bsam pas dgos pa'i cha rnams phan tshun du kha bskangs te nag 'gros bklag chog tu sbyor ba po ni kaHthog pa'i bran du skyes pa nges don dbang pos mdo khams rdo rje'i gdan du sug bris su bgyis pa dza yan+tu ///
/
