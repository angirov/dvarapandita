@#//
dam chos snying po skor lnga las /
chos skyong dgongs 'dus snying po'i dbang chog gnam lcags yang zhun zhes bya ba bzhugs so //
tshogs rje tshogs bdag he ru ka
/bstan srung drag po'i skur bzhengs pa //
dbyer med 'khor lo'i mgon po'i zhabs //
spyi bor bkod la rjes gnang stsol //
bka' brgyad gang rung gi bsnyen sgrub sngon du song ba'i sngags kyi rnal 'byor pas dam tshig dang ldan pa'i slob bu bstan par sems pa 'ga' tsam la 'di'i dbang bskur snying po sbyin par 'dod na /
gnas dben par stegs bu gru gsum dug khrag gis chag chag btab la gzhung mthun dkyil 'khor bkram pa'am /
ma 'dzom na maN+Dal la 'bru nag gi tshom bu gtso 'khor lnga'i phyi rol du brgyad bkod pa'i khar lcags sam thod pa'i snod du dmar gtor dpung rong gtso 'khor lnga la mtheb kyu mang pos bskor ba drag rgyan can gtso bo'i sku tsaka btsugs shing dar gdugs sngon po phub pa bkod /
g.yas g.yon du sngags byang dang phyag mtshan gri thod kyi tsakli /
mdun du sman raka gtor gsum /
drag po'i nyer spyod bsham /
las bum sogs kyang tshogs par bya'o //
de nas skyabs sems tshogs gsag sngon du 'gro bas gter gzhung las byang gi bka' bsgo mtshams gcad mchod brlab rnams bya /
bdag bskyed mgon po he ru kar bskyed la rtsa sngags 'bru brgyad brgya rtsa tsam dang /
de la srung sngags sham bu sbyar ba'ang nyer gcig tsam bzla /
de nas mdun rten rnams chos skyong dgongs 'dus gtso 'khor du gsal btab la /
spyan 'dren nas bstod pa'i bar du gtang /
sgrub pa'i skabs kyi sngags dmigs tshan bzhi po ci rigs bzlas pa'i mthar /
spyi dril shA sa na nyid gang 'grub /
stong tshigs mchod bstod bcas bya /
las bum bdud rtsi 'khyil pa'i sngags kyis byin gyis brlab /
rig pa'i me tog dor la gnang ba zhu'o //
de nas slob ma la khrus bya /
bgegs gtor btang /
bka' bsgo mtshams gcad bya /
sems bskyed gsal btab nas /
de'ang bde bar gshegs pa rigs lnga yum dang bcas pa rnams zhi bas mi thul ba'i gdul bya gdug pa can rnams kyi ngor thugs rje drag por khros pa dpal he ru ka rigs lnga yab yum gyi skur bzhengs shing /
de las kyang sangs rgyas kyi bstan pa srung ba'i don du gtum chen mi bzad pa'i gzugs can nag po chen po lcam dral gyi tshul du snang ba ni ye shes kyi chos skyong ba rnams yin la /
ngo bo ye shes pa las sprul cing rnam pa dregs byed rang ga ba'i skye rgyud ltar bstan nas dpal he ru ka dang sangs rgyas sprul pa'i sku las chos thos shing bden pa mthong nas bka' dang tha tshig la gnas pa ni las las grub pa'i chos skyong dang /
'jig rten rang rgyud par gtogs pa'i dregs can 'byung po sngon gyi smon lam dang dge ba'i stobs kyis mthu rtsal gzi brjid dang ldan pa rnams rgyal ba rig 'dzin gong mas gnad la phab ste rdo rje'i dam tshig phog cing bstan pa srung bar bskos pa chos skyong 'jig rten par grags pa ste /
thams cad rigs su bsdu na pho rgyud mo rgyud ma ning ste rgyud gsum gyis bsdus pa'i rgyal bstan bsrung ba mtha' dag dkyil 'khor gcig tu 'dus pa ni chos skyong dgongs pa 'dus pa nyid yin no //
de'i yang snying zab la 'dril ba 'di yang dpal lha'i sras po dam 'dzin chos kyi blo gros kyi rnam 'phrul 'gro 'dul sprul pa'i gter chen o rgyan mchog gyur bde chen gling pas /
bod khams bkra shis 'byung ba'i gnas mchog 'chol pa'i khro rgyal chen pos lha srin gdug pa can btul nas byin gyis brlabs pa stag tshang ming can bcu gsum gyi ya gyal /
rong rme dkar mo stag tshang gu ru'i gsang phug gong ma'i sgo gdong g.yas ngos nas spyan drangs pa'i dam chos snying po skor lnga'i nang tshan chos skyong dgongs 'dus snying po'i dbang bskur bsgrub pa la sogs kyis mtshams sbyar nas maN+Dal 'bul du gzhug
/des kyang mtshon cha'i yon 'bul /
snyim pa me tog gis bkang ba'i thal mo sbyor la gsol ba 'debs pa 'di'i rjes zlos /
bla ma mgon po dbyer med kyis :
bdag la brtse bar dgongs nas kyang :
bdag la byin gyis brlab pa dang :
sku gsung thugs kyi rjes gnang stsol :
lan gsum /
bla ma ye shes kyi mgon po dang mdun rten chos skyong dgongs pa 'dus pa'i dkyil 'khor rtsa gsum rgyal ba sras dang bcas pa'i tshogs rnams sprin gtibs pa ltar bzhugs pa'i spyan sngar /
bdag gzhan nam mkha' dang mnyam pa'i sems can mtha' dag byang chub snying po'i bar du skyabs su 'gro ba'i 'dun pas 'di'i rjes zlos /
bla ma dpal chen he ru ka :
mchog gsum dpa' bo mkha' 'gro dang :
ma hA kA la'i tshogs bcas la :
rnam pa kun tu skyabs su mchi :
lan gsum /
sems can thams cad rnam grol gtan bde'i go 'phang rdzogs pa'i sangs rgyas kyi sar dgod par bya /
de'i ched du gnas skabs gdug can mtha' dag tshar gcad cing rjes su 'dzin pa sogs byang chub kyi spyod pa rlabs po ches sangs rgyas kyi bstan pa srung ba'i thabs kyi lam zab mo 'dir 'jug par bgyi'o snyam du sems bskyed pa 'di'i rjes zlos /
sems can ma lus kun don du :
sangs rgyas bstan pa bsrungs nas kyang :
bdud dgra ma lus kun bsgral nas :
rjes su 'dzin par sems bskyed do :
lan gsum /
rgyud rnam par dag par bya ba'i slad du tshogs gsag yan lag bcu pa tshig don mthun pa'i ting nge 'dzin gsal 'debs bzhin pas 'di'i rjes zlos /
dkon mchog rtsa gsum chos skyong gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags sgrub la rjes yi rang :
smin grol gsang sngags chos 'khor bskor :
mya ngan mi 'da' bzhugs par gsol :
snying po sems can don phyir bsngo :
yang dag rdo rje'i don rtogs shog :
de nas byin rlabs dbang gi gzhi sgrub pa la dmigs pa 'di ltar du mdzod cig
/stong pa'i ngang las skad cig gis pad+ma nyi ma ro'i gdan la khyed rang dpal ma hA kA la sku mdog mthing nag gtum zhing khros pa'i nyams can /
phyag gnyis kyis gri gug dang thod pa 'dzin cing zhabs brkyang bskum rol pa'i stabs kyis ye shes kyi me 'bar ba'i dbus na 'gying ba dam tshig pa'i skur gsal thobs shig
/gtor snod drag po gnam lcags 'bar ba'i pho brang sum rim me rlung 'khrugs pa'i dbus su /
gtor ma dpal ma hA kA la yab yum sras 'khor sprul pa sde brgyad bka' sdod dam can rgya mtsho'i tshogs dang bcas pa mngon sum bzhin du gsal ba'i /
ye shes ma mgon rnams kyi dpral ba nas 'od zer dkar po 'phros /
khyed rang gi dpral bar thim /
sku'i dbang dang byin rlabs thob /
mgrin pa nas 'od zer dmar po 'phros /
mgrin par thim /
gsung gi dbang dang byin rlabs thob /
thugs ka nas 'od zer sngon po 'phros /
snying gar thim /
thugs kyi dbang dang byin rlabs thob /
las kyi ma mgon rnams las 'od zer sna tshogs 'phros pas khyed rang la thim pas mthu rtsal nus pa'i dngos grub thob /
'jig rten dregs byed rnams kyis lus dang grib ma bzhin sdongs grogs mdzad par zhal gyis bzhes pa'i mos pa mdzod cig
/sgrub gtor thogs la /
hU~M:
ye shes mgon po lcam dral gyis :
sku gsung thugs kyi dbang bskur zhing :
las kyi ma mgon 'khor bcas kyis :
mthu dang nus pa'i dngos grub stsol :
dregs pa rnams kyis grogs mdzod cig :
kA ya wA ka tsit+ta a b+hi Shiny+tsa hU~M:
zhes gtor ma gnas gsum du gtugs shing lag par gtad /
spro na brgyud pa'i gshar 'debs dang bka' bsgo spyi ltar bya /
rjes 'brel du bzlas pa'i lung sbyin pa la dmigs pa 'di bzhin du mdzod /
slob dpon dang mdun bskyed kyi thugs ka nas sngags kyi phreng ba byung /
zhal nas thon /
khyed rang lhar gsal ba'i zhal nas brgyud /
thugs kar nyi steng hU~M sngon po'i mthar 'khod pa'i mos pas 'di'i rjes zlos mdzod /
oM ma hA kA la hU~M hU~M phaT:
ces dang /
shA sa na lan gsum rjes zlos bya /
de brtan par bya ba'i slad du sngags byang dang sngags phreng mgrin par bzhag nas dbang bskur ba'i mos pa mdzod /
hU~M:
dam tshig 'dzin pa'i nag po che :
gsung gi gsang sngags bzlas pa yis :
phrin las gang brtsam 'grub pa dang :
bstan srung dmod pa'i dngos grub stsol :
wA ka sarba sa ma ya a b+hi Shiny+tsa hU~M:
zhes sngags byang phreng ba mgrin par bzhag
/lha sngags kyis mtshon pa'i shes bya'i chos thams cad gdod nas skye 'gag gnas gsum dang bral ba ka dag de bzhin nyid kyi rol par shes pas rig stong 'od gsal thig le chen po'i ngang du la bzlas te mnyam par 'jog par zhu /
phyag mtshan snying gar bzhag la /
hU~M:
dpal chen mgon po 'khor dang bcas :
rtogs na rang dang gnyis su med :
ma rtogs gnyis 'dzin ru dra'i rgyu :
gnyis med zung 'jug rtogs pa dang :
bsnyen sgrub bstan srung las rnams sgrubs :
sa ma ya A be sha ya A:
zhes rjes gnang sbyin la shis brjod ci rigs pa bya zhing me tog 'thor /
des drag po chos skyong dgongs pa 'dus pa'i sku gsung thugs kyi rjes gnang byin rlabs dbang bskur gyi snying po grub pa ste /
rdo rje'i gsung las /
e ma ho :
de ltar ma mgon sgrub pa 'di :
ma 'ongs nga yi rjes 'jug pa :
rdo rje snying po'i bstan 'dzin pa'i :
skyes bu mtha' nas mtha' ru 'byung :
bshad dang sgrub pa'i sde mang po :
chos 'khor chen po du ma 'byung :
bar chad dgra bgegs 'dul ba dang :
bstan pa srung thabs 'di nyid zab :
kun gyis yal bar ma dor cig :
ces gdams par mdzad pa ltar sangs rgyas kyi bstan 'dzin spyi dang /
khyad par nges gsang rdo rje snying po'i ring lugs 'dzin pa rnams la med du mi rung ba'i bstan srung khyad par du 'phags pa lags pas /
'di'i dam tshig tshul bzhin bsrung zhing bsnyen sgrub mchod gsol phrin las kyi sbyor ba dang mi 'bral bar bya ba'i blos 'di'i rjes zlos /
gtso bos ji ltar sogs dbang rjes spyi ltar bya /
slob dpon gyis mchod gtor kha gsos byin brlabs la /
shA sa na'i mthar gtor sngags sbyar ba lan gsum gyis gtor ma phul la phrin las gsol /
mchod bstod dang bsnyen mjug gi nongs bshags yig brgya lan gsum bcas /
mdun bskyed rten yod med dang bstun pa'i bsdu gshegs dang /
bdag bskyed bsdu ldang /
bsngo smon shis brjod spyi mthun byas pas 'grub bo //
bstan dang bstan 'dzin dbu 'phang mtho //
nag phyogs bdud rigs nyams smad nas //
chos bzhin spyod pa'i don kun 'grub //
chos skyong mthu stobs rab rgyas shog
/ces sprul pa'i gter chen nyid kyis rjes su gnang zhing sras yum zung gi bkas bskul ba dang /
zab chos 'di'i zhabs tog tu dmigs te chos 'di'i bdag por dbugs dbyung thob pa 'chi med bstan gnyis g.yung drung gling pa rtsal gyis lhan skyes mkha' 'gro'i rten gnas b+ho Ta'i ljon shing gis mdzes pa badzra tsit+ta ko Ti'i sgrub gnas su bgyis pa dge legs 'phel ///
/
