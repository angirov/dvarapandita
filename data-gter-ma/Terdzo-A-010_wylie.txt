@#//
dpal rdo rje bdud rtsi'i yan lag las sgrub pa'i lha gsum gyi byin rlabs bya ba'i tshul bklag chog tu bkod pa bzhugs so //
rdo rje nyi ma'i dbyings gcig las //
phrin las sgrub mdzad rigs kyi gar //
cir yang sgyur mdzad bla ma'i zhabs //
rang rig nyid du rtogs pas 'dud //
rdo rje bdud rtsi bde ba chen po'i phrin las bye brag pa sgrub pa'i lha gsum gyi byin rlabs bya ba la /
rtsa ba'i dbang gi khongs su gtang ba'i tshe gshom dang sgrub tshul de nyid kyi yig char gsal ba ltar las zur du mi dgos shing dbang bskur dngos gzhi grub nas rjes gnang gi skabs su babs pa na 'di dag rim par sbyar dgos la /
dmigs bsal dgos pa dang 'brel bas khol 'don byed na 'chad 'gyur gsum ka la bdag bskyed mchod gtor logs su bsham /
dang po rdo rje bdud rtsi'i khrus dbang la /
stegs bu'i dbus su bum pa dri bzang dang gzhung gsal gyi rdzas sbyar ba'i chus bkang zhing kha rgyan mgul chings gzungs rdor ldan pa bkod /
mdun du sman gtor rak+ta /
phyi mchod phreng tshar du bsham /
dung zhal sogs nyer mkho 'du byas la /
bdag bskyed rtsa ba'i dkyil 'khor rdo rje bdud rtsi'i phrin las bzlas pa stong tshigs bcas sngon du song nas /
rim par dbye ba gnyis pas gzhung bsrang /
rtsa ba'i phrin las kyis kha bskang nas bya ste /
mdun gyi mchod gtor byin brlab /
bum par lha bskyed spyan 'dren /
bzhugs bstim dbang bskur mchod cing /
bstod pa bya /
rtsa snying dang las sbyor bzlas pa bungs bskyed /
bzlas pa'i mthar yang sngags tsam gyis mchod cing bstod /
'bru gsum gyis mchod yon phul /
bum lha 'od zhu bya /
bsgrub bya khrus nas dbyung /
sems bskyed gsal btab la /
'dir skabs su babs pa /
rdo rje bdud rtsi gsang ba chen po'i man ngag snying tig zab pa'i mthar thug gi smin byed kyi yan lag
/dpal rdo rje bdud rtsi 'khyil ba zhi ba rdo rje chu'i ting nge 'dzin gyi rim par phye ba las 'byung ba /
sdig sgrib nad gdon bgegs dang bar chad grib dang mi gtsang ba thams cad sel ba la shin tu bsngags pa /
bcom ldan khro bo'i dbang po bdud rtsi 'khyil ba'i khrus dbang zab mo zhu ba'i yon du maN+Dal phul /
zhes maN+Dal 'bul du gzhug
/gsol ba 'debs pa 'di'i rjes zlos /
bde gshegs rnams ni thams cad kyi :
ye shes rdo rje bdud rtsi 'khyil :
sgrib gnyis dri ma sbyong mdzad lha :
bdag la yang dag nye bar mdzod :
lan gsum /
rgyun bshags yan lag brgyad pa'i ting nge 'dzin tshul bzhin du sgom pa dang bcas te 'di'i rjes zlos /
rdo rje slob dpon sangs rgyas dpal :
sogs /
slob dpon rdo rje bdud rtsi 'khyil ba'i thugs ka nas spros pa'i khro chung mtshon cha'i char dang me phung 'bar bas khyed rang rnams kyi sgo gsum la 'tshe zhing bar du gcod pa thams cad rgyang ring du bskrad par mos shig
/bdug pa yungs thun drag sngags brjod la bgegs bskrad /
slob dpon nyid bcom ldan 'das dpal rdo rje bdud rtsi 'khyil bar gsal ba'i phyag na rin po che'i bum pa rdo rje bdud rtsi'i chu rgyun gyis gang ba bsnams nas khyed rang rnams kyi gnas gsum du bzhag cing khrus byas pa la brten /
tshe thog ma med pa nas bsags pa'i rtog sgrib nyams chag thams cad byang zhing dag
/gnas skabs lus ngag yid gsum la gnod cing 'tshe ba'i nad gdon bgegs rigs grib dang mi gtsang ba thams cad sang sang bkrus /
mi mthun pa'i phyogs thams cad zhi nas bkra shis bde legs mchog gi dpal dang ldan par gyur par mos shig
/bum pa spyi bor bzhag la /
oM:
rdo rje rtag pa'i ye shes chu :
bdud rtsi 'khyil ba'i rang bzhin gyis :
lus kyi sdig sgrib nad gdon bgegs :
mi mthun phyogs kun zhi gyur cig :
bzlas sngags kyi mthar /
kA ya shud+d+he shud+d+he bi shud+d+he shAn+tiM ku ru swA hA:
zhes btags pa brjod la khrus bya zhing 'thor /
bum chu blud pa 'og ma rnams la'ang 'gre /
khrus khol 'don skabs sogs rgyas par spro na /
kA ya sarba ro ga shud+d+he sogs spel tshig rgyas pa sbyor tshul khrus kyi cho ga spyi'i rigs 'gre sbyar /
bum pa mgrin par bzhag la /
A:
rdo rje gar dbang ye shes chu :
bdud rtsi 'khyil ba'i rang bzhin gyis :
ngag gi sdig sgrib nad gdon bgegs :
mi mthun phyogs kun zhi gyur cig :
gzungs sngags mthar /
wA ka shud+d+he shud+d+he bi shud+d+he shAn+tiM ku ru swA hA:
khrus dang 'thor 'thung bya /
bum pa snying gar bzhag la /
hU~M:
rdo rje sems dpa'i ye shes chu :
bdud rtsi 'khyil ba'i rang bzhin gyis :
yid kyi sdig sgrib nad gdon bgegs :
mi mthun phyogs kun zhi gyur cig :
gzungs sngags mthar /
tsit+ta shud+d+he shud+d+he bi shud+d+he shAn+tiM ku ru swA hA:
khrus dang 'thor 'thung bya /
sgro mdongs dang bcas pa'i ku sha thogs la /
dag byed rten 'brel rdzas kyi dbus su nyi ma'i dkyil 'khor la gnas pa'i hU~M yig gi mthar sngags kyi phreng bas bskor ba las 'od zer dpag tu med pa byung /
khyed rang rnams kyi sgo gsum la gnas pa'i sdig sgrib bag chags dang bcas pa /
nad gdon grib dang mi gtsang ba'i rigs bkrus pas ma dag pa'i lhag ma ci mchis pa thams cad sangs kyis byabs pas lus shel dkar gyi bum pa dri ma med pa ltar gyur par mos shig
/byab pa'i tshul byas la /
hU~M:
rdo rje stong pa nyid dbyings las :
bde chen bdud rtsi'i chu rgyun 'beb :
zung 'jug gcig tu 'khyil ba yi :
ye shes sgyu ma'i 'od zer gyis :
brtan g.yo'i tha mal snang zhen las :
byung ba'i sdig sgrib bag chags dang :
nad gdon grib dang mi gtsang ba :
thams cad byang zhing dag gyur cig :
sngags mthar /
kA ya wA ka tsit+ta shud+d+he shud+d+he bi shud+d+he a pA na ya swA hA:
zhes mang du brjod /
spro na spel tshig rgyas par sbyor tshul gong gis 'gre
/slob dpon gyi phyag gi rdo rje las rdo rje'i char phra mo dpag tu med pa 'phros te khyed rang rnams kyi lus la rdo rje'i go khrab 'od 'bar bas g.yogs /
phyin chad bgegs dang bar chad cis kyang mi tshugs pa'i go cha chen po bgos par mos shig
/rdo rje bsnol ma gnas bdun du bzhag la /
hU~M:
stong pa'i go cha bla na med :
rdo rje bdud rtsi 'khyil ba yi :
phyag rgya'i gzugs su yongs shar bas :
sgo gsum mtshan ma'i rnam rtog bsrung :
sngags mthar /
kA ya wA ka tsit+ta badzra rak+Sha rak+Sha swA hA:
zhes pa rnams kyi mthar bden pa'i stobs brjod pa ni /
nam mkha' med par gyur na yang //
sngags kyi dngos grub med mi srid //
lha dang drang srong gis bshad pa'i //
rig sngags bslu bar mi 'gyur na //
'dod chags bral bas byas pa yi //
gsang sngags sbyor bas bslus pa ni //
ma byung 'byung bar mi 'gyur ro //
sngags dang ting 'dzin mi bslu zhing //
rten 'brel nus pa bsam mi khyab //
bden pa chen po'i mthu stobs kyis //
sdig sgrib nad gdon bgegs rnams las //
deng nas rtag tu rgyal gyur cig
/dza ya dza ya su dza ya /
zhes dang shis brjod rgyas pa /
gang ser ma sogs sam /
byang chub snying por gshegs pa sogs sh+lo ka kha shas brjod la me tog 'thor /
'di ltar bsgrubs pa'i phan yon kyang gzhung las /
zla ba gza' las grol ba bzhin :
nad gdon sdig sgrib g.yul las rgyal :
zhi dang bkra shis bde legs 'gyur :
zhes bsngags pa don dang ldan pa lags so //
zhes brjod /
dbang chen gyi dkyus gcig tu rjes gnang rnams sbyor skabs 'di mtshams rjes gnang phyi ma'i maN+Dal la 'jug pa dang /
khol 'don skabs dbang dang las byang gi mjug bsdu rnams spyi 'gre ltar shes par bya'o //
!
//gnyis pa hU~M mdzad bdug pa'i byin rlabs la /
mdun stegs kyi dbus su thod pa'i snod du gzhung gsal bsgrubs pa'i rdzas bdug gi ril bu'am phye ma bkod pa'i mdun phyi nang gi mchod pa bsham /
bdag bskyed sngon du 'gro bas /
rim par dbye ba gsum pas gzhung bsrang /
rtsa ba'i phrin las kyis kha bskang ste mchod gtor byin rlabs nas mdun bskyed sgrub tshul snga mas rigs 'gre /
bzlas pa ci 'grub mthar /
lha 'od du zhu nas rdzas la bstim /
brtan byed ye d+har brjod pa bcas grub nas /
bsgrub bya la khrus dang sems bskyed gsal btab la /
'dir skabs su babs pa /
rdo rje bdud rtsi gsang ba chen po'i man ngag snying tig zab pa'i mthar thug gi smin byed kyi yan lag dpal rdo rje bdud rtsi hU~M kA ra'i rdo rje bdug pa'i ting nge 'dzin gyi rim par phye ba las 'byung ba /
sgo gsum la bar du gcod pa'i gdon bgegs 'byung po ma rungs pa'i rigs thams cad dang /
nad rims grib dang mi gtsang ba'i dri ma mtha' dag drag shul gyi mthu stobs chen pos skad cig la skrod par byed pa /
rdo rje bdud rtsi hU~M mdzad chen po la bsten pa'i bdug rdzas kyi byin rlabs zhu ba'i yon du maN+Dal phul /
gsol ba 'debs pa 'di'i rjes zlos /
gdon dang bgegs dang 'byung po dang :
nad rims grib dang mi gtsang ba :
drag shul mthu yis skrod byed pa :
rdo rje hU~M gi dbang bskur stsol :
lan gsum /
rgyun bshags yan lag brgyad pas gsag sbyong spel gsum tshul bzhin bya ba'i mos pas 'di'i rjes zlos /
rdo rje slob dpon sogs gsum /
des dbang gi sngon 'gro mdor bsdus pa'i tshul gyis song bas /
dbang dngos la sbyor ba mi mthun pa sbyong ba dang /
dngos gzhi byin rlabs dbang bskur gnyis su yod pa las dang po'i slad du dmigs pa 'di ltar du sgoms shig
/khyed rang rnams kyi spyi bo ru :
pad+ma nyi ma 'od 'bar dbus :
sogs rang gzhung ltar lha bskyed /
ye shes pa drangs /
badzra sa mA dza :'i bar brjod /
dzaHhU~M baM hoH
dam ye gnyis med du gyur pa'i khro rgyal hU~M mdzad chen po'i drag shul gyi nga ros bka' bsgos par gyur /
bdug rdzas dang gu gul sbyar ba bdug la /
hU~M:
nga ni rdo rje hU~M kA ra :
'jig rten 'di na su yang rung :
sgrub la bar du gcod pa yi :
sdig sgrib nad gdon bgegs rigs kun :
nga yi bka' las 'da' ma byed :
byer cig dengs shig gzhan du song :
gal te bka' las 'da' byed na :
rdul phran bzhin du brlag par 'gyur :
yungs dkar gyis thun brab /
lta stangs dang drag rol bcas bzlas sngags mthar /
sarba pA paM u tsaT+TA ya hU~M phaT:
sarba A ba ra Na u tsaT+TA ya hU~M phaT:
sarba gra ha u tsaT+TA ya hU~M phaT:
sarba big+h+nAn u tsaT+TA ya hU~M phaT:
sarba dz+wa ra u tsaT+TA ya hU~M phaT:
sarba ma la u tsaT+TA ya hU~M phaT:
ces btags pa drag tu brjod /
rdo rje bdug pa'i sprin gyi phung po las khro bo'i tshogs dpag tu med pa ser rgod 'bab pa ltar 'phros /
khyed rang rnams la gnod cing bar du gcod pa'i mi mthun mi 'dod pa thams cad tshar bcad /
phyin chad nam du'ang 'jug pa'i skabs med pa ye shes rdo rje'i phyag rgyas bsrung bar byas par mos shig
/gnyis pa dngos gzhi'i byin gyis rlob pa'i slad du /
thugs ka nas las byed kyi lha mo rdo rje snying po ma nam mkha' gang ba spros pa rnams kyis lha sngags rdzas kyi nus pa dbyer med du byin gyis brlabs pa'i dud pas bdug cing sku'i dbang bskur bas /
lus kyi nad gdon sdig sgrib thams cad bsal /
lus la gzi brjid bskyed /
'gyur med rdo rje'i sku ru byin gyis brlabs par mos shig
/bdug rdzas dang tsan+dan gu gul sogs sbyar ba bdug la /
hU~M:
rdo rje bdud rtsi bde ba che :
sgrub la byin gyis rlob pa'i phyir :
hU~M mdzad khro bo chen por bzhengs :
sku yi gzi byin lus la phob :
lus kyi nad gdon sdig sgrib sol :
rdo rje'i sku ru byin gyis rlobs :
badzra kA ya dz+nyA na A be sha ya a A:
hU~M gi glu len pa 'og ma gnyis la'ang 'gre
/las byed lha mo rnams kyis rdzas kyi bdud rtsi lce la bzhag cing gsung gi dbang bskur bas /
ngag gi nad gdon sdig sgrib thams cad bsal /
ngag la nus pa sbar /
'gag med rdo rje'i gsung du byin gyis brlabs par mos shig
/rdzas bdud rtsi dang sbyar ba khar byin la /
hU~M:
rdo rje bdud rtsi bde ba che :
sgrub la byin gyis rlobs pa'i phyir :
hU~M mdzad khro bo chen por bzhengs :
gsung gi nus pa ngag la sbor :
ngag gi nad gdon sdig sgrib sol :
rdo rje'i gsung du byin gyis rlobs :
badzra wA ka dz+nyA na a d+hiSh+Thi te swA hA:
hU~M hU~M hU~M:
las byed kyi lha mo rnams kyis dam tshig gi thig le snying gar gdab cing thugs kyi dbang bskur bas /
yid kyi nad gdon sdig sgrib thams cad bsal /
sems la rtogs pa bskyed /
'khrul med rdo rje'i thugs su byin gyis brlabs par mos shig
/bdud rtsi dang sbyar ba'i rdzas kyi thig le snying gar bkod la /
hU~M:
rdo rje bdud rtsi bde ba che :
sgrub la byin gyis rlob pa'i phyir :
hU~M mdzad khro bo chen por bzhengs :
thugs kyi ye shes yid la stsol :
yid kyi nad gdon sdig sgrib sol :
rdo rje'i thugs su byin gyis rlobs :
badzra tsit+ta dz+nyA na sa ma ya satwaM:
hU~M hU~M hU~M:
de ltar rdo rje'i gsang ba gsum gyi dbang dang byin rlabs thob /
spyi bo'i lha 'od du zhu nas khyed rang rnams la thim pas khyed rang rnams kyang skad cig gis rdo rje hU~M mdzad chen po'i skur gyur pa ni /
sku mdog mthing nag zhal gsum g.yas dkar g.yon dmar gtum zhing khro la bzhad pa'i nyams can /
phyag drug gi g.yas g.yon dang po gnyis bgegs 'dul phyag rgya thugs kar 'ching ba /
bar pas mda' gzhu bkang ba /
tha mas rang 'dra ba'i lha mo mA ma kI'i rgyab nas 'khyud cing nu ma gnyis la 'dzin pa /
zhal gdangs mche gtsigs spyan gsum bsgrad pa /
sbrul dang rus rgyan stag sham gyis spras shing zhabs gnyis pad nyi lha chen pho mo'i gdan la bgrad cing drag po'i me rab tu 'bar ba'i dbus na 'gying ba'i thugs kar nyi ma'i dkyil 'khor gyi steng du hU~M mthing nag 'od 'bar ba gsal thobs /
rjes su bzlas pa'i rkyen gyis de las lha mo rdo rje snying po ma mthing ga
/pad+ma dang bdug spos bsnams pa nam mkha' gang ba spros /
'phags pa rnams mchod cing 'gro ba kun gyi sgrib gnyis sbyangs /
nad gdon bgegs tshogs thams cad rgyang ring du bskrad nas /
ye shes rdo rje'i gur khang chen pos bsrungs /
lha mo rnams tshur 'dus te rang la thim pas 'khor 'das kyi bcud dang nus stobs thams cad bsdus te thim pas mthu stobs nus pa'i rtsal chen rdzogs par mos la sngags kyi rjes zlos mdzod /
hU~M:dang las sngags rjes zlos lan gsum byar gzhug
/de ltar bsgrubs pa'i phan yon kyang gzhung las /
'dis ni sdig sgrib thams cad sreg :
ye shes snang ba rgyud la 'char :
nad dang rims kyis 'tshe mi nus :
gdon bgegs 'byung po tshar gcod cing :
rdo rje'i go cha chen por 'gyur :
de phyir gsang chen sgrub pa yi :
lam gyi gegs sel yang dag go :
zhes gsungs pas mtshon no //
shis brjod byas la /
rjes gnang phyi mar 'jug pa'am dbang dang las byang gi rjes bsdu gong du smos pa ltar bya'o //
!
//gsum pa dbang byed mA ma kI'i byin brlabs la /
mdun stegs kyi steng du thod snod bzang por tshul bzhin bsgrubs pa'i ma da na bkod /
phyi nang gi mchod gtor /
zhun mar sin+d+hu ra rnams kyang bsdogs /
bdag bskyed sngon du song nas /
rtsa ba'i phrin las dang rim dbye bzhi pa sbyar la bya ste /
mchod gtor byin rlabs /
mdun rten bdud rtsi rtsa ba'i dkyil 'khor bskyed bstim mchod bstod bzlas pa dang bcas pa slar yang byas la /
thugs dam bskul bas bdud rtsi mA ma kIr zhal bsgyur te 'phro 'du'i ting 'dzin dang dzapa? bzlas bya /
tshogs mchod 'bul /
phur gdab dang byin 'beb 'di nyid ched du sgrub pa'i skabs su dgos kyi dbang sgrub tsam la ma 'grub kyang chog
/lha mo bdud rtsir bsgyur /
slob ma la khrus bya /
sems bskyed gsal gdab la /
'dir skabs su babs pa /
rdo rje bdud rtsi gsang ba chen po'i man ngag snying tig zab pa'i mthar thug gi smin byed kyi yan lag
/dpal rdo rje bdud rtsi mA ma kI ma da na'i ting nge 'dzin gyi rim par phye ba las 'byung ba /
'jig rten dang 'jig rten las 'das pa'i dngos grub dang ye shes thams cad dbang du byed pa /
rin chen bdud rtsi mA ma kI'i rdzas la brten pa'i byin rlabs zhu ba'i yon du maN+Dal phul /
gsol ba 'debs pa 'di'i rjes zlos /
'jig rten 'jig rten 'das pa yi :
dngos grub thams cad dbang byed pa :
ma da na yi sbyor ba ni :
rin chen mA kI'i byin rlabs stsol :
lan gsum /
rgyud dag par bya ba'i slad du rgyun bshags yan lag brgyad pa 'don sgom 'brel ba'i dmigs pa gsal thobs la rjes zlos /
rdo rje slob dpon sangs rgyas sogs /
dbang gi gzhi dgod pa la khyed rang rnams dam tshig gi phyag rgya 'di bzhin du gsal thob mdzod /
stong pa'i ngang las skad cig gis :
rin chen bdud rtsi mA ma kI:
sogs rang gzhung ltar la /
bdud rtsi'i rgya mtsho'i klong na bzhugs :
gnas gsum 'bru gsum 'od zer gyis :
rang bzhin gnas nas ye shes pa :
dpag med spyan drangs thim par gyur :
spos dang rol mo dbyangs bcas /
oM:
rdo rje bdud rtsi bde ba che'i :
dkyil 'khor lha tshogs thams cad kun :
sngon gyi thugs dam rjes su dgongs :
'khor 'das dwangs bcud dbab tu gsol :
oM badzra a mr-ita ma hA su kha dz+nyA na lo ka ra sA yA na sa ma ya A we sha ya a A:
sa ma ya ho :
sa ma ya satwaM:
zhes sngags bcas brjod la ye shes pa dbab /
tiSh+Tha badzras brtan /
ma da na'i snod spyi bor bzhag la /
grub pa'i dam tshig chen po'i rdzas nyid rin chen bdud rtsi mA ma kI dngos su gsal ba spyi bor bzhag pas sku las ye shes kyi phyag rgya gnyis pa 'phros /
khyed rang rnams la thim pas lus snang stong 'chi med rdo rje'i skur gyur par mos shig
/oM:
ji snyed 'khor 'das thams cad kyi :
gzi brjid dwangs ma 'dus pa'i bcud :
rdo rje bdud rtsi mA ma kI'i :
sku yi dbyig tu dbang bskur ro :
oM badzra a mr-ita mA ma kI ma hA su kha ma da na kA ya dz+nyA na A we sha ya oM:
snod mgrin par bzhag cing ma da na khar sbyin la /
rin chen bdud rtsi mA ma kI 'od du zhu nas grub pa'i dam tshig gi bdud rtsir gyur pa mgrin par bzhag cing lce la byin pas bdud rtsis rtsa gnas thams cad la khyab /
ngag grags stong gzhom med rdo rje'i gsung du gyur par mos shig
/A:
ji snyed 'khor 'das thams cad kyi :
srog gi dwangs ma 'dus pa'i bcud :
rdo rje bdud rtsi mA ma kI'i :
gsung gi dbyig tu dbang bskur ro :
oM badzra a mr-ita mA ma kI ma hA su kha ma da na wA ka dz+nyA na sa ma ya a A:
ma da na dang sin+d+hu ra zhun mar rnams sbyar ba snying gar bzhag cing bku mnye byas la /
lha nyid grub pa'i dam rdzas kyi rnam par gyur pa snying gar bzhag cing bku mnye byas pas bde ba chen po mchog tu mi 'gyur ba'i ye shes 'bar /
yid rig stong 'od gsal thugs rdo rje mngon du gyur par mos shig
/hU~M:
ji snyed 'khor 'das thams cad kyi :
ye shes dwangs ma 'dus pa'i bcud :
rdo rje bdud rtsi mA ma kI'i :
thugs kyi dbyig tu dbang bskur ro :
oM badzra a mr-ita mA ma kI ma hA su kha ma da na tsit+ta dz+nyA na sa ma ya satwaM hU~M hU~M hU~M:
me tog 'thor la shis brjod ci ltar 'os pa bya /
de dag gis rin chen bdud rtsi mA ma kI'i rdzas kyi byin rlabs legs par thob pa yin pas phyin chad dam tshig gi rdzas chen po 'di tshul bzhin du bsgrub cing 'di'i las kyi sbyor ba spyi dang /
khyad par dam tshig nyams chag thams cad skong zhing dngos grub rnam gnyis myur du thob par byed pa dpa' bo dpa' mo'i ston mo gzhung nas ji skad gsungs pa rnams tshul bzhin lag tu len pa gal che'o //
dbang bskur thob pa'i phan yon kyang gzhung las /
dbang 'di lan gcig thob pas kyang :
rtsa ba yan lag nyams chag 'dag :
'khor 'das ye shes dbang du 'du :
dngos grub myur du thob par 'gyur :
de phyir gsang mchog spyod pa yi :
lam gyi bogs 'don yang dag go :
zhes gsungs pa lags so //
de nas dbang dkyus gcig tu bskur ba'i tshe bdud rtsi sman dbang la 'jug cing /
khol 'don skabs dbang rjes dam tshig khas blang /
gtang rag maN+Dal sogs dang /
phrin las kyi tshogs la rol zhing lhag ma gtong ba phyin chad kyang spyi dang mthun par bya'o //
nyer mkho'i phrin las sgrub pa la //
med thabs med pa'i gdams zab kyi //
smin byed lag len rnam gsal 'dis //
skal bzang skye bo'i 'dod 'jor shog
/ces gter chen bla ma rin po ches gsung gi rjes su gnang ba ltar rje nyi+id kyi phyag bzhes gtsang ma la 'phri bsnan med pa'i bklag chog tu pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang du bgyis pa dge legs 'phel //

//
