gnam chos las spom ra'i gsol kha ni /
gtor ma a kA ros byin gyis brlabs la :
rang nyid yi dam gang rung bskyed :
hU~M:
gter srung rma gnyan spom ra ni :
sku mdog dkar po chas dang ldan :
g.yas pas mdung dar g.yon bum pa :
chibs su rta dkar 'phur shes 'chib :
shar phyogs gangs ri rtse rgyal nas :
'dir gshegs brgyan pa'i mchod gtor bzhes :
rigs rgyud btsan dar che ba dang :
mnga' thang stobs 'byor dngos grub stsol :
yul khams thams cad dbang du sdus :
sdang dgra'i dmag tshogs chom la phob :
bcol pa'i phrin las 'grub par mdzod :
oM AHbadzra ku li mil man swA hA:
i daM ba liM ta kha kha khA hi :
sarba pU dza khA hi :
oM AHbadzra ku li mil man pA shaM ku ru ye swA hA:
zhes gnam chos gzhung nas zur du a rA gas bkod pa'o ///
/
@#//
gnam chos rma chen spom ra'i gsol mchod g.yang skyabs yid bzhin bsam 'phel nor bu zhes bya ba bzhugs //
gu ru rin po che la 'dud :
spom ra nor lha ltar sgrub pa ni :
g.yang 'phel zhes bya'i gtor ma zlum po ni :
zur brgyad zur la mar gyi skud pa 'then :
rtse mor nyi zla nor bus brgyan par bya :
mtha' la mar thud pu lus bskor ba bran :
rang nyid pad 'byung la sogs yi dam bskyed :
mdun du rma gnyan spom ra ni :
sku mdog ser po chas dang ldan :
g.yas pas sba lcag g.yon ne'u le :
chibs su rta ser 'phur shes 'chib :
yum dang sras 'khor khrom ltar bskyed :
hU~M:
shar phyogs rma g.yang chags pa'i yul :
gangs dkar rin chen gzhal yas nas :
gter srung spom ra 'khor dang bcas :
mchod phyir bsgrub phyir spyan 'dren no :
skad cig nyid la 'dir byon nas :
dgyes shing brtan par bzhugs su gsol :
sngon tshe slob dpon pad+ma yis :
bka' bsgos dam tshig dran mdzod la :
rnal 'byor bdag gis gang bcol ba'i :
las rnams myur mgyogs 'grub par mdzod :
badzra sa ma ya dza :
dzaHhU~M baM ho :
tiSh+Tha lhan :
sa ma ya ho :
hU~M:
phyi ltar lha btsan spom ra gnyan :
nang ltar rgyal chen yul 'khor srung :
gsang ba khro bo rnam par rgyal :
yang gsang bcom ldan rdo rje sems :
'jig rten 'das kyang 'khor ba'i tshul :
gangs can shar phyogs srung ma mdzad :
khyod la gus pas phyag 'tshal lo :
rma rgyal spom ra 'khor bcas la :
nyer spyod bdun dang 'dod yon lnga :
bkra shis rdzas rtags rin chen bdun :
'bru sman dar zab rin chen tshogs :
dngos su 'byor dang yid kyis sprul :
dpag med mchod sprin rgya mtshos mchod :
b+h+rU~M las rin chen snod yangs par :
khaM las gtor ma bdud rtsi'i mtsho :
ha ho hrIHyis byin brlabs pa :
zhim mngar ro bcud phun sum tshogs :
zag med bde ba bskyed pa 'di :
gnyan chen rma gnyan spom ra dang :
rma ri rab 'byams drag mo rgyal :
rma sras dung mi dkar po dgu :
rma rigs sum brgya drug cu dang :
sring lcam bzhi bcu rtsa lnga dang :
rma gnyan 'bum dang bcas pa la :
gsol lo mchod do dgyes par bzhes :
oM AHbadzra ku li mil man sa pa ri wA ra i daM ba liM ta kha kha khA hi khA hi :
gsum mam bdun :
ar+g+haM nas shab+da pra tIts+tsha swA hA:
hU~M:
phyi ltar spom ra mgul lha'i gtso :
mdo khams sgang drug kun gyi bdag :
nang ltar rgyal po yul 'khor srung :
dri za bye ba 'bum gyi rje :
gsang ba rgyal chen rnam thos sras :
sa brgyad sems dpa' nor lha'i mchog :
khyod la bstod de phyag kyang 'tshal :
mnga' thang longs spyod 'phel ba dang :
khas drags stobs shugs ldan pa yi :
khyod la yod pa'i dngos grub de :
bdag la da lta nyid du stsol :
tshe dpal mnga' thang rlung rta spel :
gzhi byes bya ba gang la yang :
dus kun kha 'dzin sdongs grogs mdzod :
phas rgol g.yul las rgyal ba dang :
bcol pa'i phrin las 'grub par mdzod :
ces sam :
rgyas par spro na :
hU~M:
slob dpon pad+ma'i bka' nyan pa :
gter srung rma gnyan spom ra ni :
'dod dgur bsgyur ba'i rdzu 'phrul gyis :
cha lugs gcig tu ma nges kyang :
rgyas pa'i phrin las bsgrub pa'i phyir :
gser mdog khro 'dzum brjid pa'i zhal :
dbu yi dung rmog dkar po la :
bya phod ldem dar nyi ltar shar :
sku la dar ber sum brtsegs steng :
gser khrab stag gi yang sham can :
phyag g.yas sba lcag klad la bskor :
khams gsum srid gsum dbang du sdud :
g.yon pas ne'u le'i rkyal pa 'dzin :
rin chen nor gyi char pa 'beb :
chibs su rta ser 'phur shes la :
stag sga gser srab g.yu mthur brgyan :
rma sras dung mi dkar po dgu :
spu ris ldan pa'i rta dgu 'chib :
rma rigs sum brgya drug cu dang :
chu drug sgang lnga'i yul lha'i tshogs :
kun kyang mi dkar rta dkar la :
go cha sra la mtshon cha rno :
stag ral g.yas la gzig shub g.yon :
ba dan dkar po gnam la g.yug :
ki bswo cha sgra di ri ri :
rdo rje drag mo rgyal la sogs :
'khor gyi rma gnyan 'bum phrag ni :
'dzum mdzes dar dang rin chen brgyan :
glu len bro brdung gar stabs 'khyug :
spom ra 'khor dang bcas la bstod :
mchod sbyin gtor ma 'di bzhes la :
bdag dang bsrung byar gyur rnams kyi :
nad gdon bar chad zhi bar mdzod :
bkra shis bde legs dngos grub stsol :
rigs rgyud btsan dar che ba dang :
mi 'phel rta hrag dngos gru stsol :
snang srid lha 'dre mi gsum dang :
'dod dgu'i dngos grub dbang du sdus :
rkang bzhi phyugs dang bang mdzod 'bru :
rma g.yang zas kyi dngos grub stsol :
mi g.yang rta g.yang nor gyi g.yang :
rma g.yang nam mkha'i char bzhin phob :
oM:
khu ye khu ye g.yang phob cig :
mu ye mu ye g.yang phob cig :
ting lam ting lam g.yang phob cig :
zu lu zu lu g.yang phob cig :
hu ya hu ya g.yang phob cig :
rma ye rma ye g.yang phob cig :
phywa khug nang du kyi li li :
g.yang khug nang du sga ra ra :
phywa nyi ma tsam zhig kyi li li :
g.yang zla ba tsam zhig sga ra ra :
phywa 'di ri la ma bros la :
g.yang 'di sgo la ma nyams shig :
oM AHbadzra ku li mil man ba su nA nA kha d+he sid+d+hi pha la hU~M:
spom ra'i thugs kar zla ba'i steng :
shaHyig dkar ser mtha' ma la :
sngags de g.yas su 'khor ba las :
'od zer gser mdog phyogs bcur 'phros :
rma g.yang dngos grub thams cad dang :
rin chen sna tshogs char 'beb bsam :

oM AHbadzra ku li mil man ba su nA nA kha d+he sid+d+hi pha la hU~M:

rma rgyal spom ra 'khor bcas kyis :
yul khams ma lus dbang bsdus bsam :
oM AHbadzra ku li mil man :
yul khams thams cad pA shaM ku ru ye swA hA:
de nas 'phyar dar mda' dar sogs :
yod na gtso bo de la bstim :
'khor rnams rang gnas gshegs par bsam :
sarba b+hU ta gats+tsha :
'di ni srung mar bsten pa na :
sa brgyad sems dpa' yin pa'i phyir :
sa lam bar chad sel bar nus :
rigs rgyud btsan dar che ba dang :
phyug bar dbul gyis mi chod cing :
mi 'phel rta hrag 'byung ba dang :
sde dpon yin na chus srid rgyas :
gzhan gyis mi thub dpung che ba :
'di yi dngos grub yin par bshad :
rnal 'byor pa ni yin na yang :
gzhi bdag yin phyir rno myur che :
gang 'dod bsam pa 'grub pa yin :
khyad par 'bri chu phan chad kyi :
yul lha'i gtso bo 'di yin zhing :
khyad par gling gi mi rigs kyi :
pho lha dgra bla 'di yin pas :
phyogs de'i mi la thugs brtse'i phyir :
'di nyid bsten na bkra shis dge :
de phyir gling gi sa skyong ba :
rig 'dzin mgon po lhun grub dang :
bla ma b+ha dra'i mtshan can gyis :
nor lha dkor gyi bdag po ru :
rgyun du bsten par bya ba'i phyir :
sngags 'chang karma a rA gas :
gnam chos sgrub thabs kha skong du :
ngag nas ji ltar smras pa bzhin :
gling gi mi rig dge bshes ni :
pad+mas dad pas yi ger bris :
nyes 'gal srung ma nyid la bshags :
dge bas 'di nyid sus bton pa :
bsod nams mnga' thang 'phel zhing rgyas :
'khor los bsgyur rgyal lta bur shog :
mang+ga laM///
/
hrIH
gangs can shar phyogs rma g.yang gter gyi bdag
/rgyal dbang pad+ma'i bka' nyan yul skyong gtso //
rma rgyal spom ra bka' 'khor dgyes sde bcas //
gsol lo mchod do rma g.yang 'dod dgu stsol //
mi pham pas so //
mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
