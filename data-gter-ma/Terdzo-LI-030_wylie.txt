rdzogs chen snying po hU~M skor las :
bar do'i ma yig bzhugs so :
bcom ldan 'das rang byung rig pa'i lha la phyag 'tshal lo :
e ma :
rgyud las gnad kyi bcud phur ma lus kun :
o rgyan bdag gis legs par bkrol byas nas :
phyi rabs don du yi ge logs su bkod :
nam zhig skal ldan skyes mchog gcig dang 'phrad gyur cig :
de yang spyir gang zag dbang po yang rab kyi rtse mo rnams :
phung po lhag ma med pa grub cing rang bzhin skye gnas kyi bar do la grol ba yin no :
de ltar yang rgyud las :
gang zag rtsol ba can rnams ni :
de ltar zad sar 'khyol srid de :
zhes gsungs so :
de ltar ma grol ba rnams la bar do bzhir bstan te :
rang bzhin skye gnas kyi bar do ni ma'i pad+ma las skyes nas 'chi nad kyis ma btab bar dang gcig :
'chi kha'i bar do phyi 'byung ba bsdus nas nang dbugs ma chad bar dang gnyis :
chos nyid kyi bar do 'od gsal gyi snang ba shar nas lhun grub la ma thim bar dang gsum :
srid pa'i bar do de nas mngal gyi sgor ma tshud bar dang bzhis ston pa yin te :
de ltar yang rgyud las :
bar do rnam pa bzhi yin te :
skye gnas 'chi kha chos nyid srid :
ces gsungs so :
skye gnas zhes pa ni :
rang gi rig pa gzhi'i gnas lugs :
ka dag smra bsam brjod las 'das pa :
'khor 'das kyi dbye bsal dang bral ba :
snang stong ris su ma chad pa :
ye gnas kyi gshis lugs de yin te :
de ngo shes sgom myong :
rtogs pas sangs rgyas pa thob :
ngo ma shes :
ma bsgom :
ma rtogs pas 'khrul pa srid :
'khor 'das kyi blos ma reg pa :
de'i bar na gnas pa de ngo ma shes :
skye med las skyes :
gnas med la gnas pa'o :
de las grol ba'i gdams pa ni gong du bstan pa rnams yin te :
dang po 'khor 'das ru shan dbye :
bar du khregs chod don la zhun thar legs par chod :
tha ma thod rgal don la ma yengs nyams su blangs pas snang bzhi tshad du 'khyol :
chos zad blo 'das rtogs :
shes bya'i dras thag chod :
sgyu lus lhag med du yal ba rnams so :
de ltar yang rgyud las :
skye gnas bar dor dras thag gcad :
ces gsungs so :
skye gnas bar do'i gdams pa sa mtshams bstan pa'o :
sa ma ya :
rgya rgya rgya :
'chi kha sdug bsngal gyi bar do ni :
rgyud las :
'chi khar mi gsal bskyar gsal gdab :
ces gsungs pas :
sgeg mos me long blta ba lta bu'i gdams pa ni :
dang po ni rnal 'byor pa rab stong nyid la nyams len la brtson 'grus drag po rnams :
phyi nang gsang ba'i 'chi rtags rnams man ngag ltar bltas la :
phyi tshogs gsog dang :
nang rten 'brel dang :
gsang ba tshe sgrub kyis bslus la :
des ma bslus na :
yang gsang gi 'chi ltas :
sa sa la thim pas lus kyi bag bzhi sa la lhung :
ldang mi nus :
nang shes pa ban bun nam :
nga yar la 'then zer ba 'ong :
chu la chu thim pas :
kha sna nas chu tsar ba zhig 'ong :
de nas skam so drag chags :
nang shes pa lang long du 'ong :
kha skam chu bsnyag :
me me la thim pas rkang lag bzhi nas drod 'chor :
smin phrag gi drod 'chor :
nang du shes pa nag thib thib 'ong :
rlung rlung la thim pas :
dbugs rgod cing rtseg ma mang :
nang du shes pa mog mog tu 'gyur :
de nas rlung rnam par shes pa la thim pa'i rtags su :
phyi dbugs krog gis chad :
nang dbugs lus pa'i dus su grogs khyad par can nam :
bla ma yod na rab :
dam tshig dang ldan pa rnams bsags :
ci yod pas sngon 'gro'i tshogs gsog byas :
phreng ba tsam la yang ma chags par bya'o :
de ltar dgos pa yang rgyud las :
'chi kha'i bar dor 'di ltar bya :
phyi nang 'chi ltas nyer gcig brtag :
tshogs bsags rten 'brel 'chi ba bslu :
nang gi 'chi ltas tshang ba'i dus :
bla ma mched dang lcam dral la :
sngon 'gro tshogs gsag spang thag bya :
de nas sprul sku'i rgyud tshar gsum dag par bklags la :
phung po de nyid gzhog g.yas pa 'og tu bcug la seng ge'i nyal lugs su byas te :
sku gsum gang rung gi 'pho ba gdab bo :
pho g.yas mo g.yon gyi rna bar snyug sbug bcug la :
e ma :
rigs kyi bu dam pa khyod :
tshe 'di'i ma dag pa'i snang ba la ma chags shig :
ma chags shig :
dag pa'i snang ba rang gi rig pa'i ye shes :
rang mdangs snang ba chos nyid kyi bar do :
'od sku dang :
thig le dang :
sku'i sna ba yod kyi de rang snang bla mas ngo sprad pa'i chos nyid mngon sum rang mdangs kyi snang ba yin no :
de ngo shes par gyis shig :
ces lan gsum bya'o :
phaT:
bde chen dag pa'i gnas su gshegs shig :
ces bya'o :
gzhan yang gdams pa rnams gdab par bya'o :
de ltar yang rgyud las :
rgyud 'di tshar gsum dag par bklag :
phung po seng ge'i nyal lugs byas :
sku gsum dbyings su 'pho bar bya'o :
pho g.yas mo g.yon rna ba ru :
snyug sbug bcug la dran gsal gdab :
ces gsungs so :
de nas phung po'i snying gar btags grol rin po ches bris pa sbyar zhing tshogs gsag par bya'o :
de yis dbang po rab mchog 'og ma :
khang bzang nas khang bzang du 'pho ba lta bu'i gdams pa :
sa ma ya :
rgya rgya rgya :
de nas chos nyid 'od gsal gyi bar do ni :
rgyud las :
chos nyid ma pang bu 'jug 'dra :
zhes gsungs so :
rang gi snang bar yid ches shing 'dir nyams snang gong 'phel bla mas ngo sprad pa rnams ma lta bu :
de'i dus su shar ba rnams bu lta bu :
de ngo shes par byed pa yin te :
de nas rnam shes 'od gsal lam nam mkha' la thim pa'i rtags su :
lus gdos bcas bem por ling gis 'gro ste sa rdo dang 'dra :
dbugs bar snang la yal :
dbugs chad rig pa me stag yar ba lta bu'i rnam par gyur te :
chos nyid kyi bar do zhes bya ste rang snang 'char ro :
rgyud las :
chos nyid bar dor 'di lta ste :
gdos bcas bem por ling gis song :
rig pa me stag yar ba 'dra :
de dus snang ba 'od du 'char :
zhes gsungs pas :
sa rdo ri brag snang ba med :
snang ba thams cad 'od lnga'i rnam par ltem ltem pa :
mer mer gsal ba bteg na 'phar ba :
mnan na nem nem par 'char te :
de'i ngo sprod ni 'ja' tshon gyis bya ste zur du shes so :
de nas 'od gsal zung 'jug la thim pa'i rtags su :
rang gi lus 'ja' 'od du gsal zhing snang ba thams cad kyang 'od kyi zhing khams rigs lnga tshom bu'i 'brel ba bsam gyis mi khyab par 'char ro :
de ltar yang rgyud las :
de nas zhing khams rigs lngar 'char :
zhes gsungs pas :
de dus rang snang rang zhal mthong ba zhes bya ste zang thal du grol 'gro ba'o :
de'i tshe na 'jug pa'i dus gsum shes dgos :
'jug pa'i dus shes pa'i gnad :
grol ba'i dus lus kyi gnad :
mthar phyin pa'i dus ngo shes pa'i dus kyi gnad yin no :
'jug pa la gnyis :
rig pa 'od la phar 'jug pa dang :
'od rig pa la tshur 'jug pa'o :
dang po ni :
rang gi snying kha nas 'od kyi zer thag tshom bu'i thugs khar 'brel nas :
tshom bu'i snang ba la sems zin te :
de'i ngang gi bsam gtan la phril le zhag lngar gnas pa 'byung ngo :
de yang bsam gtan gyi zhag yin no :
'od rig pa la tshur 'jug pa ni :
rig pa rang lus rnyed de :
tshom bu rnams kyi thugs ka nas rang gi snying khar zer thag zug par snang nas :
de nas rang la tshom bu rnams thim par snang ngo :
de'i tshe ngo sprod dran pa tsam gyis lus 'od gsal du gnas pa mtshan ma'i bag chags las grol ba dang :
rig pa rang ngo shes pas mngon par shes pa drug dang :
rjes dran drug 'byung ste :
phyir mi ldog pa grol ba'i gdeng thob pa'o :
grol ba'i dus ni zung 'jug ye shes la thim pas :
ye shes bzhi sbyor gyi snang ba zhes bya ste :
rdo rje sems dpa'i sna thag la snang ba rang shar dus ngo shes par gyis shig :
de'i rjes la zhi khro'i dkyil 'khor rdzogs par 'char ro :
lhun grub rin po che'i sbubs su shar lugs brgyad dang :
thim lugs brgyad dus mnyam du 'byung ste :
sngar 'dris kyi mi dang 'phrad pa lta bu dang :
mi 'gyur ba gser thur lta bu dang :
phyir mi ldog pa dpag chen gyi mda' lta bu'i gdams pa dran par bya'o :
lhun grub de ka dag tu thim pa zhes bya ste :
gdod ma'i sa la grol ba'o :
yun ni rab skad cig ma lnga'am :
nyi shu rtsa gcig la grol :
'bring zhag lnga :
tha ma zhag bcu bdun thogs so :
gang zag brtson 'grus 'bring rnams chos nyid 'od gsal gyi bar dor grol tshul bstan pa :
sa ma ya :
rgya rgya rgya :
de nas tha ma srid pa bar do ni :
rgyud las :
srid par wa chag mthud bzhin gso :
zhesas gsungs so :
gong gi de rnams su brtan pa ma thob cing ma grol na :
chos nyid lhun grub rin po che'i snang ba nub nas :
bar do'i lus lha mig dag pas mthong :
nang na nang gis mthong ba dbang po kun tshang ba :
zhag bzhi bcu rtsa dgu'i bar du :
rdo rje gdan :
bya rgod ri bo :
ma'i mngal gsum ma gtogs :
ri khang khyim gang la'ang thogs pa med pa dang :
gang dran gyi yul dang nye 'khor gyi rtsar sleb pa :
gang la rnam shes bcug par tshugs pa :
mngon shes rdzu 'phrul ya ma zung ston nus pa :
sngar bas dran pa bdun 'gyur gyis gsal :
gnas pa'i rten med bya sgro rlung gis khyer ba lta bu'o :
de la'ang 'di'i dus su rdo rje slob dpon gyi ting nge 'dzin gyis bkug nas ting nge 'dzin gyis grol ba yang yod do :
gzhan tha mal rnams ni mngal dran dus su yi dam gyi lha bsgoms pas mngal sgo bkag pa'am :
zhen log drag pos bkag ste :
sngar bla mas ngo sprad pa'am :
chos nyid mngon sum la 'dris :
khyad par gsang dbang la yid ches pa rnams bden pa'i byin rlabs kyis sprul pa'i zhing dran pa tsam gyis bag chags zad de :
rmi lam sad pa ltar :
shar phyogs mngon dgar me tog pad+ma las brdzus te skyes nas :
rdo rje mi bskyod pa'i zhing khams su dkar po'i lus blangs :
lo brgya nyi shu rtsa lnga gnas :
lho dpal dang ldan pa'i zhing khams su :
rin chen 'byung ldan du brdzus te skyes nas lo brgya nyi shu rtsa lnga gnas :
de bzhin du nub dang byang du gnas te :
de'i mdun gyi nam mkha' la khro bo'i dkyil 'khor lam lam mthong ba tsam gyis skad cig ma de la grol bar 'gyur ro :
de dag ni brtson 'grus yang mtha'i yang mtha' a ti snying thig 'di lan gcig rna bar 'brel pa yod pa rnams yin no :
rdzogs chen snying po hU~M 'di zab pa'i gnad kyis :
rgyud las kyang :
srid pa bar dor wa mthud pa :
dgag dang gdams pa'i byin rlabs kyis :
mngon dga' la sogs zhing khams su :
brdzus te skye nas lnga brgya na :
bar do med par sangs rgya 'o :
'di yang ngo sprod thebs par gces :
zhes gsungs so :

e ma :
zab mo'i zab mo tshig nyung 'gag tu dril ba 'di :
o rgyan bdag gis skyes gnyis bar sangs rgyas :
snga phyi 'ong tshul rim par shes pa dang :
dam chos kha bskang phyir na rim par bris :
skal ldan chos mdzad rnams kyi nor bur shog :
sa ma ya :
rgya rgya rgya :
gter rgya :
sbas rgya :
zab rgya :
dam rgya :
bka' rgya'o :
