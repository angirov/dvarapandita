@#//
thun mong gi sngon 'gro'i chos bshad rin chen them skas zhes bya ba bzhugs so //
oM swasti /
thun mong gi sngon 'gro'i chos bshad rin chen them skas zhes bya ba /
sangs rgyas dang byang chub sems dpa' thams cad la phyag 'tshal lo //
bde chen zhi ba'i dbyings las mi g.yo yang //
sna tshogs sgyu ma'i rol gar mtha' yas pas //
phan bde'i dngos kun stsol ba'i phrin las can //
mchog gsum ngo bo bla mar phyag bgyi 'o //
srid pa'i grong khyer nyam nga'i g.yang sa las //
rnam grol thar pa mchog gi grong khyer du //
skal bzang myur bder 'jug pa rin chen gyi //
them skas lam gyi rim pa 'dir gsal bya //
de yang spyir sems can thams cad kyi sems nyid gdod ma nas sangs rgyas su gnas pa de nyid mngon du byed pa la /
blo dman thos bsam rim 'jug gi lam la brten pa dang /
blo rab mos gus thod rgal gyi lam nas 'jug pa'i tshul gnyis ni mdo sngags kyi bstan pa gnyis ka'i tshul la yod cing /
de las dang po'i dbang du byas na ma chags pa gsum la brten nas don gnyer gsum gyi blo skye ba la bslab par bya ba yin no //
dang po ni /
dal 'byor rnyed dka' ba dang /
de nyid mi rtag par bsam pa las tshe 'di'i chags zhen grol nas phyi ma mtho ris kyi bde ba don gnyer gyi blo bcos min du skye'o //
gnyis pa ni /
'khor ba'i sdug bsngal dang /
las rgyu 'bras bsam pas 'khor ba'i chags zhen bral nas rang nyid thar pa'i lam nges legs don gnyer gyi blo rnal ma skye'o //
gsum pa ni /
byams snying rje byang chub kyi sems bsgoms pas rang don gyi chags zhen bral nas gzhan don du byang chub thob 'dod kyi blo bcos min du skye bar 'gyur zhing /
de ltar skyes bu gsum gyi blo rigs de shes pa 'gyur thub pa ma byung gi bar du bsgom pa ni chos thams cad kyi rtsa ba yin la /
'di gsum rgyud la ma skyes na /
lha sgom sngags bzla sogs ji ltar byas kyang gar 'gro'i gtad so yod pa ma yin no //
de ltar na ji ltar nyams su blang ba'i rim pa ni 'di ltar shes par bya ba yin te /
dal 'byor rnyed dka' bsam pa /
'chi ba mi rtag pa bsam pa /
'khor ba'i nyes dmigs bsam pa /
las rgyu 'bras bsam pa dang bzhi'o //
dang po la dal 'byor ngos gzung ba /
de nyid rnyed dka' tshul /
de don che ba bsam pa gsum gyi dang po ni /
bzod par dka' ba'i sdug bsngal can gyi 'khor ba 'dir mi skye ba'i thabs la 'bad dgos shing /
de nyid sgrub pa'i rten yang dal 'byor gyi lus 'di nyid yin te /
de yang da lan tsam ma gtogs shin tu rnyed dka' bas /
da res 'di la snying po lon pa zhig ci nas kyang byed dgos snyam pa'i 'dun pa rtse gcig tu bya zhing /
de yang /
brgyad stong 'grel chen du /
dmyal ba yi dwags dud 'gro dang //
kla klo tshe ring lha dang ni //
log lta sangs rgyas kyis stongs pa //
lkugs pa 'di dag mi khom brgyad //
ces pa ltar /
ngan song gsum du skyes na ni sdug bsngal dos drag cing lus rten shin tu ngan pas chos mi khom /
'dod khams kyi lha rnams ni 'dod yon la chags pas g.yengs shing skyo shas chung /
gzugs dang gzugs med kyi lha phal cher yang ting nge 'dzin gyis rtag tu myos pas chos mi khom /
sangs rgyas ma byon pa'i 'jig rten gyi khams sangs rgyas kyis stongs pa'i sar skyes pa'am /
byon yang chos ma dar ba'i sa phyogs mtha' 'khob kla klor skyes pa dang /
chos dar ba'i sar skyes kyang tshe snga phyi dang las 'bras dang dkon mchog gsum med par 'dzin pa'i log lta can dang /
klen lkugs su gyur nas blang dor gyi gnas gang yang mi go bas 'jug ldog gi bsam pa med par skyes pa rnams ni mi khom pa'i gnas brgyad yin la /
de yang ngan song gsum dang lha tshe ring po ni mi ma yin pa'i mi khom pa dang /
gzhan bzhi ni mi'i mi khom pa yin no //
mi khom pa'i lha ni 'du shes med pa'i lha nyid la ngos 'dzin 'thad par yang bshad do //
de ltar mi khom pa'i gnas brgyad dang bral ba ni dal ba yin te /
nam mkha' rin po che'i mdo las /
byang chub sems dpa' nam mkha'i snying pos gsol ba /
bcom ldan 'das dal 'byor ji ltar blta bar bgyi /
bka' bstsal pa /
sems rnam par rtog pas dbyen bcos te g.yeng ba ni brel ba zhes bya'o //
sems rnam par rtog pa zhi nas rang bzhin du gnas pa ni dal ba zhes bya'o //
zhes dang /
sdud par /
mi khom brgyad spangs de yis dal ba rtag tu rnyed //
ces gsungs pa'o //
'byor ba'i chos bcu las rang 'byor lnga ni //
mi nyid dbus skyes dbang po tshang //
las mtha' ma log gnas la dad //
ces pas /
de la bdag gis spyir mi lus thob /
sgos yul dbus chos dar ba'i sar skyes /
dbang po sgo lnga sogs tshang bas blang dor shes su rung /
mtshams med pa'i las byas sam byed du bcug pa ma yin pa /
'jig rten dang 'jig rten las 'das pa'i dkar chos thams cad skye ba'i gnas 'dul ba la dad pa ste sangs rgyas kyi gsung rab la dad pa dang ldan pa tsam 'dug ste /
lnga po ni rang rgyud kyis bsdus shing chos sgrub pa'i cha rkyen yin pas rang 'byor zhes bya'o //
de yang mi khom pa brgyad las log pa'i dal ba dang rang 'byor lnga ni gnad gcig go
/gzhan 'byor lnga ni /
sangs rgyas byon dang des chos gsungs //
bstan pa gnas dang de rjes 'jug
/gzhan phyir snying ni brtse ba 'o //
zhes pas sangs rgyas 'jig rten du byon pa /
des dam pa'i chos gsungs pa /
de'i bstan pa ma nub par gnas pa /
bstan pa la rjes su 'jug pa gzhan yang mang du yod pa /
chos byed pa rnams la gzhan gyis snying brtse ba'i sgo nas zas gos sogs mthun rkyen sbyor ba po yang mang du yod pa'o //
gzhan brtse ba ni dge ba'i bshes gnyen gyis chos la brtse bas 'dren pa nyid yin par bshad pa yang yod do //
de lnga ni gzhan rgyud kyis bsdus shing chos sgrub pa'i cha rkyen yin pas na gzhan 'byor ro //
de yang mdo las /
'byor pa ni sems kyi rang bzhin shes pa blo yang dag pa'i don la 'byor pa zhes bya'o //
zhes gsungs pas /
de la dal ba ni ngo bo yin la /
'byor pa ni de'i khyad par gyi chos te /
de ltar dal 'byor bco brgyad tshang ba'i lus 'di lta bu shin tu rnyed par dka' bas /
da res chos la 'bad dgos pa 'dug snyam blo rtse gcig tu dril bar bya ste /
spyod 'jug las /
'di 'dra'i dal ba rnyed gyur nas //
bdag gis dge goms ma byas na //
'di las bslus pa gzhan med de //
'di las rmongs pa gzhan med do //
zhes gsungs pa bzhin no //
gnyis pa de nyid rnyed dka' ba'i tshul ni /
sems can gyi nang na ngan song gsum gyi 'gro ba ni shin tu mang ste sa chen po'i rdul bzhin mtha' med /
mtho ris kyi 'gro ba ni shin tu nyung ste sen mo'i steng gi rdul tsam du gsungs shing /
ngan song gsum gyi nang nas nyung shos dud 'gro dang /
de'i yang byings ni rgya mtsho chen por gnas shing bsam gyis mi khyab /
kha 'thor gyis kyang sa gzhi ri klung bar snang thams cad khengs pa tsam /
lha dang mi'i 'gro ba ni de la ltos na srid mtha' tsam dang /
de las kyang spyir mi'i 'gro ba nyung /
sgos 'dzam bu'i gling pa'i mi nyung /
yang sgos chos ldan gyi mi lus ni srid mtha' tsam ste /
de ltar nyung ba yang sems can gyi nang na sdig pa'i las byed pa ni ches mang ste mtha' med /
dge ba byed pa ni ci nas kyang nyung zhing /
de'i nang nas kyang mi lus 'phen thub pa'i tshul khrims bsrung ba shin tu dkon pas mi lus rnyed par dka' ba ste /
dbu ma 'jug par /
mngon mtho'i rgyu ni tshul khrims las gzhan med /
ces mngon mtho'i rgyu tshul khrims kho nar nges pa dang /
de nyid dkon pa'i dpe yang /
mgon po klu sgrub kyis /
rgya mtsho gcig gnas gnya' shing bu ga dang //
rus sbal phrad pa bas kyang dud 'gro las //
mi nyid ches thob dka' 'o mi dbang gis //
dam chos spyod pas de 'bras mchis par mdzod //
ces gsungs pa'i dpes kyang mtshon par byas nas spyir mi lus rnyed dka' dang /
khyad par chos ldan gyi mi lus 'di 'dra rnyed pa ni bsod nams mang po bsags pa'i mthu las byung bas na /
da res rnyed par dka' ba'i lus rten phun sum tshogs pa thob pa'i dus 'dir gtan gyi bde ba'i phyir du chos rnam dag cig ci nas kyang bsgrub par bya'o snyam du bsam pa'o /

/gsum pa rnyed pa don che bar bsam pa ni /
de ltar shin tu rnyed dka' ba'i mi lus de thob pa la dgos pa ci yod snyam na phan yon shin tu che ste /
gnas skabs su skye ba nas skye bar mtho ris kyi bde ba lus dang longs spyod sogs phun sum tshogs pa'i dngos po mtha' dag kyang bde blag tu sgrub nus /
der ma zad theg pa 'og ma'i myang 'das dang /
bla na med pa'i byang chub kyang sgrub nus shing /
'di ma thob na thar pa lta ci smros 'khor ba'i bde ba tsam yang sgrub pa'i thabs med pas /
des na da res dal 'byor la snying po lon pa zhig ma byas na rin po che'i gling nas lag stong du ldog pa ltar don med du song na 'phung tshabs shin tu che ste /
spyod 'jug las /
mi yi gru la bsten nas ni //
sdug bsngal chu bo che las sgrol //
gru 'di phyi nas rnyed dka' bas //
rmongs pa dus su gnyid ma log
/ces gsungs pa ltar 'dod don khyad par can 'grub tu rung ba'i rten lan gcig thob pa de nyid sngar don med du de tsam thal /
da ni ci nas kyang dam pa'i chos la rtse gcig tu 'bad par bya'o snyam pa'i bsam pa snying thag pa nas dran par byas nas dal 'byor mdo med du ma song ba gal che'o //
gnyis pa 'chi ba mi rtag pa bsam pa ni /
mthar 'chi ba 'ong snyam pa thams cad la yod kyang /
re zhig mi 'chi bar re ba'i blo de 'chi kha tshun chad la 'byung /
blo ngan des bsgribs nas tshe 'di'i rnam g.yeng la 'byams /
phyi ma'i don bsgrub pa phyi bshol le lo'i dbang du 'gro bas mi rtag pa bsgom dgos /
de la nges par 'chi ba bsam pa /
nam 'chi cha med pa /
'chi ba la cis kyang mi stongs par bsam pa gsum gyi dang po nges par 'chi ba bsam pa ni /
dal 'byor gyi rten de nyid thob zin nas mi 'chi ba zhig yin na de ka yin mod rtag pa'i nges pa cung zad kyang med de /
lus ci 'dra zhig blangs pa dang /
gnas grogs gang la brten kyang 'chi ba las ma 'das /
sa steng gi 'gro ba sngar byung ba /
da gzod 'byung 'gyur /
da lta dngos su yod pa 'di thams cad kyang 'chi ba las ma 'das /
mdor na rang re btsas nas de ring yan chad du dgra gnyen bar ma'i 'gro ba ji tsam zhig shi /
des na bdag la mi 'chi ba'i gding ci zhig yod de /
mdo las /
byung dang 'byung bar 'gyur ba ji snyed pa //
kun gyis lus 'di gtong nas 'gro ba dang //
de kun 'jig par mkhas pas rtogs bgyi ste //
chos la gnas bgyi nges par spyad pa spyod //
ces dang /
rta dbyangs kyis /
sa 'am 'on te mtho ris na //
skyes nas la la ma shi pa //
'ga' zhig khyod kyis mthong ba 'am //
thos sam 'on te the tshom za //
zhes dang /
gang du phyin kyang 'chi bas mi tshugs pa'i //
sa phyogs de ni gang na'ang yod ma yin //
nam mkha' la med rgya mtsho'i gting na'ang med //
ri bo kun gyi phug tu zhugs kyang med //
ces gsungs pa ltar spyir 'chi ba las ma 'das shing /
'on kyang tshe ring por 'tsho ba zhig yin du srid kyang /
lo dang zla ba zhag dang za ma skad cig re res kyang sdod pa med par 'chi ba la je nyer song bas sngar de tsam zhig 'das /
lhag ma yang bsnon pa med cing bar ma chad du 'grib pa yin te /
rgya che rol pa las /
srid gsum mi rtag ston ka'i sprin dang 'dra //
skyes bu'i tshe 'gro ri gzar 'bab chur mtshungs //
'gro ba'i tshe 'gro nam mkha'i glog 'dra ste //
ri gzar 'bab chu lta bur myur mgyogs 'gro
/zhes dang /
spyod 'jug las /
nyin mtshan sdod pa yongs med par //
tshe 'di rtag tu god 'gyur zhing //
snon pa gud nas 'ong med na //
bdag lta 'chi bar cis mi 'gyur //
zhes gsungs pas /
des na dang por gzhon pa'i dus su ni bsam pa ma rnyed pas chos ma byung /
mthar rgas nas ni chos byed lo byas kyang lus sems kyi stobs zad pas bogs skyed mi 'byung /
de'i bar gyi phyed ni gnyid kyis 'das /
gzhan yang rnam g.yeng 'gro 'dug sogs don med sna tshogs kyi dbang du 'gro bas chos byed pa'i gnas skabs cung zad tsam der 'dug pas /
tshe 'di'i phun tshogs dang bslu brid thams cad rmi lam thun gcig gi bde ba ltar nges shes bskyed nas dam pa'i chos sgrub pa la nan tan du bya'o //
gnyis pa nam 'chi cha med par bsam pa ni /
mthar 'chi yang re zhig mi 'chi bas de tsam du rings ci dgos snyam na /
spyir sgra mi snyan pa ma gtogs pa 'gro ba gzhan gyi tshe la nges pa med cing /
khyad par 'dzam bu gling pa'i tshe ni shin tu ma nges pa yin te /
dang por tshe lo dpag med thub pa'ang byung mod /
mthar lo bcu la ring mtha' byed dgos shing /
da lta yang rgan gzhon bar ma gang la yang nam 'chi'i nges gzung med de /
mdzod las /
'di na ma nges tha mar ni //
lo bcu dang po dpag tu med //
ces so //
gal te sngon gyi legs byas kyis tshe lo drug cu bdun cu tsam 'phangs su srid kyang /
de ring nas brtsi rgyu min te /
sngar de tsam 'das /
da ji tsam thub tshod mi dpogs /
yang sum cu'am bzhi bcu tsam las ma 'phangs pa'ang srid /
gang na'ang mthong thos kyi 'gro ba glo bur du shi ba rnams la brtags na /
rang cag de lta bu'i chos can las ma 'das te /
kun mkhyen chos rjes /
tshe 'di mi rtag 'jim pa'i bum pa 'dra //
sang dang 'jig rten phyi ma'i snang ba gnyis //
sngon la gang 'byung nges pa med pas na //
de ring nyid nas dam pa'i chos mdzod cig
/ces gsungs pa ltar /
sang gnangs dang 'o skol gyi tshe phyi ma gang snga mi shes pas tshe 'di'i bya byed thams cad kyi 'khri ba rbad kyis chod par bya dgos te /
klu sgrub kyis /
sa dang lhun po rgya mtsho nyi ma bdun //
'bar bas bsregs pas lus can 'di dag kyang //
thal ba yang ni lus par mi 'gyur na //
shin tu nyam chung mi lta smros ci 'tshal //
zhes pa ltar lus ni chu'i lbu ba ltar nyam chung /
dbugs ni ston ka'i na bun bzhin nam yal cha med /
rang dbang ma thob pa'i sems ni gar 'gro'i brtol ma mchis te /
ji skad du /
de ring kho na mi 'chi zhes //
bde bar 'dug pa rigs ma yin //
zhes dang /
klu sgrub kyis kyang /
'chi ba'i rkyen ni mang ba ste //
gson pa yi ni nyung zad cig
/de dag nyid kyang 'chi ba'i rkyen //
de bas rtag tu chos mdzod cig
/ces gsungs pa ltar /
phyi'i rkyen mi dang dud 'gro gdon bgegs la sogs pas 'tshe ba dang /
me chu g.yang sa la sogs pa'i 'byung ba'i gnod pa /
nang lus la nad rigs bzhi brgya rtsa bzhi la sogs pa mdor na 'chi rkyen 'dis mi byed bya ba med de /
'tsho ba'i rkyen du re ba'i zas gos dang sman sogs brten pa yang 'chi rkyen du mi 'gro ba'i cha med /
des na 'chi ba'i rkyen ngan bu yug 'tshubs pa lta bu'i dbus na bdag gnas pa yin na /
nam 'chi cha med snyam du bsgom par bya ste /
dam pas /
yengs pa'i bar la 'chi bdag bdud kyis 'dzin //
da lta nyid nas sgrubs shig ding ri ba //
zhes gsungs pa ltar ro //
gsum pa 'chi ba la chos ma gtogs cis kyang mi phan par bsam pa ni /
de ltar 'chi ba'i gnas skabs mngon du gyur pa na /
bsags pa'i nor rdzas mang yang khyer dbang med de lhan cig skyes pa'i sha rus kyang 'jog dgos /
'grogs pa'i gnyen bshes dang 'khor g.yog brtse dungs che bas mtha' bskor yang 'khrid pa'i dbang med /
brtsigs pa'i khang khyim btsan yang 'khri sa dang sdod dbang med par tshe 'di'i phun tshogs thams cad dang bye bral byas nas rgyus med kyi phyogs su rang dbang med par 'gro ba la /
zas nor shed stobs rig sngags rten 'brel gang gis kyang mi bzlog ste /
mdo las /
rgyal po chen po /
na bas ni nad med pa 'joms shing 'ong /
rga bas ni dar la babs pa 'joms shing 'ong /
rgud pas ni phun sum tshogs pa 'joms shing 'ong /
'chi bas ni srog 'joms shing 'ong /
de dag la mgyogs par 'bros pa'am /
nor gyis bzlog pa'am /
rdzas dang sngags dang sman rnams kyis zhi bar bya sla ba ma yin no //
zhes dang /
zhi ba lhas /
gshin rje'i skyes bus zin pa la //
gnyen gyis ci phan bshes ci phan //
zhes gsungs pa dang /
'o na de dag rjes su mi 'brang na ci zhig 'brang snyam na /
rang gis bsags pa'i las dge sdig gnyis po rjes su 'brang ba yin te /
rgyal po la gdams pa'i mdo las /
dus kyis bsnyen nas rgyal po 'gro gyur na //
longs spyod mdza' dang gnyen bshes rjes mi 'brang //
skyes bu dag ni gang nas gar 'gro yang //
las ni grib ma bzhin du rjes su 'brang //
zhes gsungs pa dang /
des na phyi nang snod bcud kyi 'gyur ba thams cad rang la mi rtag pa ston pa'i brdar nges shes bskyed nas /
tshe 'di'i bya byed thams cad ni zin tshar med cing mdo don chung /
'chi dus phan chad rgyun chags su phan pa ni dam pa'i chos kho na yin la /
da lta nyid du chos la 'bad par bya'o snyam du bsam pa gal che'o //
de ltar yang klu sgrub kyis /
mgo 'am gos la glo bur me shor na //
de dag ldog slad bgyi ba btang nas kyang //
yang srid med par bgyid slad 'bad 'tshal te //
de las ches mchog dgos pa gzhan ma mchis //
zhes pa dang /
dam pas /
brel don tshar nas chos la phyin pa med //
dran pa'i tshe na rgyugs shig ding ri ba //
zhes gsungs pa bzhin no //
gsum pa 'khor ba'i nyes dmigs bsam pa la gsum /
ngan song gsum gyi sdug bsngal bsam pa /
mtho ris kyi sdug bsngal bsam pa /
sdug bsngal gsum gyi rang bzhin spyir bsam pa'o //
dang po ngan song gsum gyi sdug bsngal bsam pa ni /
de ltar nges par 'chi bas tshe 'dir sdod pa'i dbang med /
shi bas mi chog skye ba len dgos /
de yang bde 'gro dang ngan 'gro gnyis las ma 'das /
de nyid las dkar nag gis 'phangs pa'i rjes su 'gro ba las rang dbang can ma yin na bdag gis kyang mi dge ba'i las ji snyed cig bsags mod /
bdag ngan song du skyes na sdug bsngal ci 'dra zhig myong bar 'gyur snyam du bsam dgos /
de yang dpal mgon klu sgrub kyis //
rab tu tsha zhing grang ba yi //
dmyal ba nyi ma gcig bzhin dran //
bkres skom dag gis rid pa yi //
yi dwags dag kyang dran par bya //
rmongs pa'i sdug bsngal rab mang ba'i //
byol song lta zhing dran par bya //
de'i rgyu rnam spang bde rgyu spyad //
ces gsungs pa ltar /
dang po dmyal ba'i sdug bsngal bsam pa la bzhi las /
dang po tsha dmyal gyi sdug bsngal bsam pa ni /
de la gnas kyi khyad par lcags bsregs kyi sa gzhi ri rong ngam grog can /
me lce khru gang tsam rtag tu 'bar zhing zangs zhun dang 'gyur byed kyi khu ba 'bab pa /
lcags bsregs kyi sdong po me 'bar bas gtams pa /
gdug pa'i bya dang gcan gzan dang dmyal srung gshed ma mi bsrun pa du mas gang ba /
lcags bsregs kyi rtsig pa dang me 'obs kyis kun nas bskor ba /
de yang bskal pa 'jig dus kyi me las tsha zhing /
de bas 'og ma 'og ma bzhi 'gyur gyis tsha bar bshad do //
der skye ba'i bar do rnams char rlung gis ded pas grang ba'i rnam par shar bas tsha dmyal gyi gnas mthong ste /
de dro bar shes nas sred pas brgyugs pas der tshud pa'i skad cig la gnyid sad pa ltar skye ba len par 'gyur zhing /
de yang rig pa tshor nges skyen zhing lus 'jam zhing mnyen pas lus sems gnyis ka'i cha nas bzod sran chung bas kyang sdug bsngal lhag par che'o //
sdug bsngal gyi khyad par ni /
yang sos pa rnams las dbang gis mtshon cha sna tshogs lag tu byung ste /
phan tshun dgra'i 'du shes kyi zhe sdang drag pos bsnun res byas pas shin tu sdug bsngal bas brgyal zhing 'gyel ba na nam mkha' las yang sos par gyur cig ces pa'i sgra byung ba'am /
rlung grang mo langs pas slar yang sos te snga ma ltar sdug bsngal drag po las ma zad kyi bar du myong ngo //
thig nag pa rnams kyi lus la dmyal srung rnams kyis thig bzhi'am brgyad la sogs pa du ma btab nas de'i steng du sog les 'dral ba dang /
satwa gri la sogs pas gshog cing gcod pa'i sdug bsngal grub zin med pa'o //
bsdus 'joms pa rnams kyi lus gcig tu 'dus pa na /
dmyal srung rnams kyis lcags kyi ri ra lug dang stag seng la sogs pa'i gdong pa lta bu'i bar du bcug nas btsir bas bu ga kun nas khrag gi rgyun 'bab pa dang /
yang 'dus pa na lcags kyi tho gtun chen pos til bzhin du 'tshir ba dang /
lcags bsregs kyi pha bong char du babs pas brdung zhing 'joms par 'gyur ba'i sdug bsngal dang /
ngu 'bod pa rnams 'jigs skrag gis gnas 'tshol ba na lcags kyi khang pa mthong ste der zhugs ma thag sgo zum zhing phyi nang kun tu me 'bar bas bsregs pas ngu zhing 'o dod 'bod kyang skyabs mi rnyed pa'i sdug bsngal dang /
ngu 'bod chen po gzhan snga ma dang 'dra ba las lcags khang nyis rim du sngar bzhin bsregs pas sdug bsngal shin tu drags par myong ba dang /
tsha ba pa rnams kyi lus lcags kyi phru ba dpag tshad du ma yod pa me 'bar ba'i nang du nya bzhin sreg pa dang /
lcags kyi gsal shing 'bar bas bshang lam nas spyi bor thal phyung du phug pas nang khrol thams cad 'tshig
/bu ga dang ba spu'i khung bu thams cad nas me 'bar ba dang /
lcags bsregs kyi sa gzhi la bsgyel nas lcags kyi tho ba 'bar bas rdung bar byed do //
rab tu tsha ba pa rnams kyi lus lcags kyi gsal shing rtse mo gsum pa me 'bar bas bshang lam nas spyi bo dang phrag pa gnyis su phug pa bu ga thams cad nas me 'bar ba dang /
lcags leb me 'bar bas lus dkri zhing lcags zangs 'gyur byed khol ma'i nang du spyi tshugs su 'bras bzhin btsos pas sha khrag zhig nas keng rus tsam lus pa dang /
lcags kyi gzhi la bkram pas sha khrag skyes pa na slar yang 'tshod par byed do //
mnar med pa rnams kyi lus la lcags kyi sa gzhi las phyogs thams cad nas me rab tu 'bar ba 'ongs te /
de'i pags pa sha rgyus pa rus pa rkang gi bar du sreg cing mar me'i snying po bzhin du lus dang me dbyer mi phyed par 'bar bas smre sngags 'byin pa las sems can du mngon pa tsam dang /
lcags kyi zhib mar mdag me 'bar ba dang lhan cig rngod pa dang /
lcags bsregs kyi ri chen po la 'bab 'dzeg byed du 'jug pa dang /
lce phyung ste lcags bsregs kyi gzhi la brgyangs nas phur pas 'debs pa dang /
pags pa bshus nas lcags bsregs kyi gzhi la gan rkyal du 'jog pa dang /
kha 'byed byed kyis phye nas lcags kyi tho lum dang zangs zhun blud pas kha dang lkog ma dang nang khrol thams cad 'tshig ste ro smad nas phyir thon pa sogs sdug bsngal bzod thabs med pa yin no //
tshe tshad kyi khyad par ni /
mngon pa las /
mi rnams kyi lo lnga bcu la //
'dod pa dag gi lha rnams las //
'og ma dag gi nyin zhag gcig
/des na tshe lo lnga brgya 'o //
gong ma gnyis ka gnyis 'gyur ro //
zhes so //
yang sos la sogs drug rim bzhin //
'dod lha'i tshe dang nyin zhag mnyam //
zhes gsungs pas /
mi lo lnga bcu la rgyal chen rigs bzhi pa'i zhag gcig
/des rtsis pa'i rang lo lnga bcu thub /
de yongs rdzogs yang sos pa'i zhag gcig tu byas /
de'i lo lnga brgya ni yang sos pa'i tshe tshad yin la /
'og ma rnams lo grangs nyis 'gyur nyis 'gyur du 'phel zhing zhag grangs kyang nyis 'gyur nyis 'gyur gyis ring bas gong ma gong ma'i bzhi 'gyur 'og ma 'og ma la yod par shes par bya'o //
gnyis pa grang dmyal gyi sdug bsngal bsam pa ni /
gnas kyi khyad par nyi zla la sogs pa'i snang ba med pa'i mun khrod gangs dang 'khyag pa'i gcong rong rlung dang bu yug shin tu grang bas kun tu khyab pa rnams su /
lus dang ngag gi sgra'i don dang mthun par grang ba'i sdug bsngal gong ma gong ma las 'og ma 'og ma bdun 'gyur gyis grang bar bshad /
der skye ba'i bar do rnams me nang du 'tshig pa lta bu'i snang ba shar bas grang dmyal gyi gnas mthong ste /
de la sred pas brgyugs pas de nyid du skye bar 'gyur zhing /
sdug bsngal gyi khyad par ni /
chu bur can ni /
rlung dang bu yug gi grang bas btab pas lus chu bur hram hram pas gang bas 'khums te sdug bsngal ba'o //
chu bur rdol pa can ni /
grang drags pas chu bur yang brdol te /
de'i nang nas skyes pa'i lcags kyi 'bu mchu rnon gyis pags pa 'dral zhing /
zhag dang chu ser 'dzag pa'ang 'khyag par 'gro bas sdug bsngal lo //
a chu zer ba ni /
skad shib shib por 'bru ngag can cung zad tsam thon pas smre sngags 'don pa'o //
kyi hud zer ba ni /
de bas kyang grang bas 'bru ngag mi thon par nyen skad phra mo shib shib pos 'don pa'o //
so tham tham pa ni /
de bas shin tu grang bas skad mi thon par lus 'dar bas dkos thag cing so 'dar rdeb pa'o //
ut+pal ltar gas pa ni /
de bas kyang grang ba'i lhags pa'i shugs kyis pags pa sngon por gyur te kha lnga'am drug tu gyes nas gas pa dang /
pad+ma ltar gas pa ni /
sngo ba las kyang thal bas dmar por gyur te kha bcu'am /
de bas kyang mang bar gas pa'o //
pad+ma ltar cher gas pa ni /
grang ba'i mthar thug pas pags pa bshus nas shin tu dmar ba kha brgya'am stong la sogs par gas nas sdug bsngal la bzod thabs med pa yin no //
tshe tshad kyi khyad par ni /
mdzod las /
til sbyangs nang nas lo brgya zhing //
til gcig phyung bas zad gyur pa //
chu bur can gyi tshe tshad yin //
gzhan gyi tshe ni nyi shu'i 'gyur //
zhes pas /
ma ga d+hA'i khal brgyad cu 'gro ba'i snod sbyangs zhes pa til gyis phyur bur bkang ste /
lo brgya brgya na til 'bru re re phyung bas til de zad pa tsam chu bur can gyi tshe tshad du bshad /
'og ma rnams la nyi shu 'gyur gyis 'gros rtsi ba yin no //
gsum pa nye 'khor ba'i sdug bsngal bsam pa ni /
mdzod las /
brgyad po kun las lhag bcu drug
/de dag gi ni ngos bzhi na //
me ma mur dang ro myags 'dam //
spu gri'i lam sogs chu bo yin //
zhes pa ltar /
tsha dmyal brgyad po thams cad kyi phyogs bzhi po re re na yang /
me ma mur la sogs pa bzhi bzhi yod pas bcu drug ste /
tsha dmyal dngos gzhi las thon pa'am /
de nyid du skyes kyang rung /
phyogs gang du bros kyang me ma mur gyi 'obs pus nub tsam du tshud de /
der rkang pa bzhag ma thag sha pags thams cad sreg cing bteg ma thag 'tsho ba dang /
de las thar yang ro myags kyi 'dam rdzab shin tu dri nga bar lus bying ba na srin bu mchu rnon mo khab 'dra bas sha pags rus pa'i bar du phug ste za ba dang /
de las thar yang spu gri so rnon gtams pa'i lam la sleb ste rkang pa bzhag ma thag dum bur gcod cing bteg ma thag sos par 'gyur ba dang /
sogs khongs nas bsdus pa ni /
de las thar nas ral gri lo ma'i nags tshal du song /
der grib ma la 'khod pa na las rlung gis bskyod pas ral gri rnams char ltar babs pas lus thams cad gcod cing 'gyel ba na khyi rnams kyis rub ste za ba dang /
de las thar yang gcan gzan gdug pa can mang pos ded pas lcags kyi shing shal ma li'i tshal mthong nas der bros te 'bab 'dzeg byas pas /
tsher ma rnon po sor bcu drug pa yas man du blta ba las lus khrol tshags bzhin phug nas khwa ta sogs bya lcags mchu can gyis mig 'bru zhing sha 'thog pa sogs kyis 'jigs par byed do //
de las thar yang tsha bas gdungs pas chu klung 'bab pa mthong ste brgyugs pa na 'gyur byed kyi chu bo rab tu tsha ba'i nang du lhungs te /
gting du song ba na sha rus bral nas rus pa dkar sing gis song /
steng du thon tshe sha skyes nas yang nub pa dang /
'bros par 'dod kyang 'gram gnyis na dmyal srung mtshon cha thogs pa dag gis 'bros su mi ster ba dang /
res 'ga' lcags kyus phyir phyung nas gan rkyal du bzhag ste ci 'dod ces dris pa na /
bdag cag gis ci yang mi shes mi mthong mod /
'on kyang bkres skom mo //
zhes brjod pa na tho lum 'bar ba dang zangs zhun khol ma khar blugs pa la sogs pa'i sdug bsngal yod do //
de dag las spu gri dang /
nags tshal /
shal ma li rnams rigs gcig tu bsdoms pas nye 'khor ba bzhi'o //
'di dag la /
tshe tshad ni nges gzung ma bshad kyang so sor lo brgya stong du gnas dgos pas sdug bsngal dos ni drag yun ni ring ngo //
bzhi pa nyi tshe ba'i sdug bsngal bsam pa ni /
gnas ni /
dmyal ba dngos gzhi'i nye 'khor dang /
rgya mtsho'i 'gram /
sa 'og dang /
sa steng gi chu sogs nges med du gnas /
sdug bsngal ni mes sreg pa dang /
'khyags shing gas pa dang /
gshed mas gsod cing za ba sogs dang /
nyin mo bde zhing mtshan mo sdug bsngal ba dang /
de las go ldog pa sogs te tshe tshad kyang nges pa med de /
gro bzhin skyes dang /
dge 'dun bsrungs kyi rtogs brjod las 'byung ba lta bu'o //
des na de dag tu /
skye ba'i rgyu ni 'chad 'gyur bzhin sngar yang mang du bsags /
da dung gsog par 'gyur na tshe 'di dang dmyal ba'i bar na dbugs gyu gyu ba 'di las med na bde bar sdod mi rigs te /
zhi ba lhas /
dmyal ba yi ni las byas nas //
ci phyir 'dir ni bde bar gnas //
zhes dang /
bshes spring las kyang /
sdig can dbugs 'byung 'gag pa tsam zhig gi
/dus kyi bar du chod rnams dmyal ba yi //
sdug bsngal gzhal yas thos nas rnam stong du //
mi 'jigs gang lags rdo rje'i rang bzhin no //
dmyal ba bris pa mthong dang thos pa dang //
dran dang bklags dang gzugs su bgyis rnams kyang //
'jigs pa skye bar 'gyur na mi bzad pa'i //
rnam smin nyams su myong rnams smros ci 'tshal //
zhes gsungs pa dang /
'di na nyin gcig mdung thung sum brgya yis //
rab tu drag btab sdug bsngal gang yin pa //
des ni dmyal ba'i sdug bsngal chung ngu la'ang //
'ol yang mi mchi char yang mi phod do //
zhes gsungs pa dang /
de lta bu'i sdug bsngal gyi rgyu ni /
rang gi nyes spyod kho na yin pas bsgrims te spang bar bya'o //
gnyis pa yi dwags kyi sdug bsngal bsam pa ni /
phal cher 'dzam gling 'di'i 'og dpag tshad lnga brgya 'das pa na yod cing /
kha 'thor ba ni /
sa gzhi ri klung thams cad la khyab pa lta bur yod do //
de la'ang dran pa nyer bzhag las rigs so drug tu gsungs kyang /
bsdu na phyi'i sgrib pa can /
nang gi sgrib pa can /
zas skom gyi sgrib pa can dang gsum las /
phyi'i sgrib pa can ni /
bkres skom gyis nyen pas kha lus thams cad skam zhing rid pa /
mgrin pa dang yan lag phra ba /
skra 'dzings pa /
zas skom 'tshol phyir kun tu brgyugs kyang ma rnyed cing /
gal te rgyang ring po nas zas kyi phung po dang /
chu klung dang ljon shing 'bras bu can la sogs pa mthong yang /
der phyin pa na zas rnams shul tsam yang med par yal /
chu klung rnams bskams pa'am rnag khrag tu 'gyur /
ljon shing rnams 'bras bu med pa'i sdong dum skam por mthong ba dang /
de ltar ma song yang skyes bu mtshon cha thogs pa mang pos 'gog cing bsrung ba la sogs pa'i sdug bsngal yod do //
nang gi sgrib pa can ni /
kha cig kha ni khab kyi mig tsam la //
lto ba ri yi gtos tsam bkres pas nyen //
mi gtsang gyi nar bor ba cung zad kyang //
'tshal ba'i mthu dang ldan pa ma lags so //
zhes gsungs pa ltar zas skom rnyed cing khar mi tshud cing /
tshud kyang zas rnams 'gram phugs su stor /
skom rnams kha dug gis bskams /
cung zad mid kyang mgrin pa nas mi thar /
thar yang lto ba mi khengs pa sogs kyis bza' btung mi nus pas sdug bsngal lo //
zas skom gyi sgrib pa can ni /
bza' btung khong du song tshad kyang me 'bar bar gyur nas nang khrol sogs sreg pa dang /
ljan ljin za ba zhes bshang gci dang rnag khrag mchil snabs sogs mi gtsang zhing dri nga ba dang /
dug dang me mdag sogs ngan pa dang duHkha bskyed pa kho na za dgos pa'o //
de thams cad kyang spyir dus rtag tu bkres skom gyi sdug bsngal bzod glags med cing /
gos dang bral bas tshad pas 'tshig pa dang /
grang bas sbrebs pa dang /
sos ka zla bas kyang 'tshig cing /
dgun nyi mas kyang grang bar byed pa dang /
dbyar dus sprin yang me char du 'bab pa dang /
rtag tu 'tshol 'gros kyis ngal zhing chad pa dang /
nyams zhan pas rus tshigs 'khrogs te me 'bar ba dang /
phan tshun dgrar gyur pas 'ching ba dang /
brdeg pa dang /
gsod pa'i 'jigs pa dang /
gtad sa med par 'jigs skrag chen pos 'bros pa sogs sdug bsngal dos drag cing yun ring por myang dgos pa'o //
tshe tshad kyi khyad par mdzod las /
zla ba nyin zhag gis lnga brgya //
zhes pas mi'i zla ba gcig la zhag gcig tu byas pa'i rang lo lnga brgya dang /
bshes spring las /
lnga stong dag dang khrir yang 'chi mi 'gyur //
zhes gsungs pas /
yi dwags la la'i tshe tshad lo lnga stong dang kha cig gi lo khri yin par bshad do //
de lta bu'i sdug bsngal gyi rgyu ni ser sna 'jur gegs sogs yin pas bsgrims te bag yod par bya'o //
gsum pa dud 'gro'i sdug bsngal bsam pa ni /
byings dang kha 'thor ba gnyis /
byings na gnas pa rgya mtsho chen po na yod /
skyob pa'i rten dang gnas med pas rlabs kyis bdas te nges med du 'khyams /
phan tshun gcig la gcig za ste /
che bas chung ba mid pa dang /
chung bas che ba'i lus phug ste za ba dang /
klu rnams ni bye tshan gyis nyin re bzhin bsreg cing mkha' lding gis za ba sogs rtag tu dgra byung gis dogs pa'i 'jigs skrag gi sdug bsngal bzod thabs med /
kha 'thor lha dang mi'i yul na yod pa 'di rnams yin /
mis bdag tu ma bzung ba rnams ni dgra byung gi dogs pa'i 'jigs skrag gis rtag tu mnar bas sems la bde ba med cing bya dang gcan gzan gyis za ba dang /
mi rnams kyis dbang med par gsod pa dang /
bdag tu bzung ba rnams kyang spu 'byid pa dang /
sna 'big pa dang /
brdeg cing bskul ba dang /
khur lci bas mnar ba dang /
sha dang khrag dang pags pa dang rus pa'i phyir gsod pa dang /
glen zhing gti mug pas blang dor mi shes pas 'thoms te sdug bsngal ba dang /
gzhan yang bkres skom tsha grang ngal dub sogs dmyal ba dang yi dwags kyi sdug bsngal 'dra rung du yod pa'o //
bshes spring las /
dud 'gro'i skye gnas na yang gsod pa dang //
bcing dang brdeg sogs sdug bsngal sna tshogs myong //
zhi 'gyur dge ba spangs pa rnams la ni //
gcig la gcig za shin tu mi bzad 'byung /
kha cig mu tig bal dang rus pa khrag
/sha dang pags pa'i ched du 'chi bar 'gyur //
dbang med gzhan dag rdog pa lag pa dang //
lcag dang lcags kyu rnams kyis btab ste bkol //
zhes gsungs so //
tshe tshad ni /
dud 'gro rnams /
mchog ring bskal pa'o //
zhes tshe ring bas bskal pa tsam thub cing /
thung ba nges med du bshad do //
de ltar ngan 'gro'i sdug bsngal bsam pa ni /
da lta me nang du mdzub mo bcug nas zhag re sdod pa dang /
dgun grang sgang 'khyags sbubs su gcer bur sdod pa dang /
nyin zhag kha yar bza' btung med pa dang /
lus la sbrang bu dang lji shig gis so btab pa tsam yang bzod par dka' na /
dmyal ba yi dwags dud 'gro rnams kyi sdug bsngal ji ltar bzod snyam du da lta'i rang nyams la dpags nas 'jigs skrag gi skyo shas dang nges 'byung drags pos bskul nas dal 'byor don yod par bya'o //
gnyis pa mtho ris kyi nyes dmigs bsam pa ni /
bsod nams cha mthun gyi dge ba'i las lam chung 'bring chen por bsags pa las mi dang 'dod lha dang /
khams gong ma'i lhar rim pa bzhin skyes nas de dang de'i gnas skabs kyi bde ba la spyod do //
des na ngan song na bde ba'i skabs med pas bde 'gro thob pa'i thabs la 'bad par bya'o snyam na /
'khor ba thams cad sdug bsngal gyi rang bzhin yin pas snying po med /
ngan 'gror de ltar sdug bsngal bar ma zad /
mtho ris kyang sdug bsngal gyi rang bzhin can yin par bsam dgos /
de la mi'i sdug bsngal bsam pa /
lha min gyi sdug bsngal bsam pa /
lha'i sdug bsngal bsam pa dang gsum las /
dang po mi'i sdug bsngal bsam pa ni /
de la spyir skye ba'i tshe ma'i mngal dog cing mun nag dri nga ba tsha grang gi 'gyur ldog bzod dka' ba der zla ba bgrangs nas sdod dgos /
de nas mgo mjug ldog nas 'jur mig nas drangs pa lta bu dang /
reg pa dang tsher lcag brabs pa lta bu dang /
lag tu blangs tshe byi'u khras khyer ba lta bu'i sdug bsngal yod par 'dug
/de nas rgas pa'i tshe kha dog nyams pas lus kyi mdangs mi sdug pas sngo nag thal kha /
mgo dkar /
dbang po'i bkrag dbyibs nyams pas so gog
/lus rgur zhing yan lag 'khyogs /
sha skam /
pags pa lhod /
gdong byad gnyer mas gang /
mthu nyams pas ldang ba dka'/
'gro na 'khyor /
'dug na bub /
smra na ldab ldib tu 'gyur /
dbang po nyams pas mig mi gsal zhing rna ba 'on /
longs spyod nyams pas kha zas nyung na bkres /
mang na mi 'ju ba sogs 'dod yon la spyad du med cing kun gyi yid du mi 'ong ba'o //
yang sngon las 'phral rkyen gyis 'byung bzhi 'khrugs pa'i nad kyis btab pas zug rngu ldang zhing lus rgud /
'dod pa'i bza' btung dang gnyid sogs la spyod pa'i dbang med /
mi 'dod pa'i sman dang dpyad sogs brten cing 'chi bar dogs pa'i sdug bsngal mtha' med /
'chi ba'i tshe sman dpyad rim gro ci byas kyang ma phan par sngar 'bad pas bsgrubs pa'i longs spyod dang dbang thang 'khor grogs thams cad dang /
phangs shing sdug pa'i lus kyang bzhag ste gnad gcod kyi sdug bsngal drag po dang bcas nas 'chi bar 'gyur ro //
sdug bsngal bzhi po de mi spyi mthun du myang dgos par ma zad bye brag gi sdug bsngal yang sdug bsngal bzhi po de shas chung ba'i bar skabs su yang /
longs spyod mnga' thang sogs tshe 'di'i bde 'byor phra mo sgrub pa'i don du lus srog thed la bor nas dka' ba ji snyed cig byas kyang 'dod pa'i don ma 'grub pa'i sdug bsngal /
tsha grang bkres skom nad gdon dgra jag sogs yid du mi 'ong ba'i rkyen dang phrad pa'i sdug bsngal /
gnyen grogs 'khor 'dabs longs spyod sogs dga' bde skyid pa'i dpal dang bral ba'i sdug bsngal /
mdor na 'byor ldan rnams 'khor dang longs spyod ji tsam che ba ltar de dag bsrung ba'i sdug bsngal yang che la /
dbul po rnams zas gos sogs 'dod pa'i yo byad btsal yang ma rnyed pa'i phongs pa'i sdug bsngal dang ldan pa ste /
skyes rabs las /
gcig ni bsrung bas nyon mongs la //
gnyis pa 'tshol bas sha thang ngo //
phyug gam yang na dbul yang rung //
gang na'ang dga' ba med par 'gyur //
zhes dang /
bzhi brgya pa las kyang /
mchog la yid kyi sdug bsngal te //
tha mal rnams la lus skyes so //
sdug bsngal gnyis kyis 'jig rten 'di //
nyin re bzhin ni 'joms par byed //
ces gsungs pa ltar rang cag gi mngon du gyur pa 'di kas mtshon pa'o //
gnyis pa lha min gyi sdug bsngal bsam pa ni /
dang por lha'i phun sum tshogs pa'i dpal rnams mthong ba'i tshe /
de la phrag dog pas yid la mi bzod pa'i gdung ba drag po rtag tu yod cing /
dus dus na lha dang 'thabs pa las /
lha min bsod nams mthu chung bas gsod pa dang brdeg pa dang yan lag gcod pa dang 'dral ba la sogs pa'i sdug bsngal drag po 'byung zhing /
de'i tshe lha rnams ni mgo bo dang rked pa ma chad na gnad du 'phog kyang slar 'tsho la /
lha min rnams ni mi ltar gnad du phog pa las 'chi ste /
shi ba'i gzugs brnyan gser gyi sa gzhi'i steng du kun snang zhes pa'i mtsho la shar bas dmag ma log pa'i gong nas nye du rnams mya ngan gyis gdung bar bshad cing /
lha min phal cher nag phyogs yin pas chos la mi dga'/
'ga' zhig mos su chug kyang rnam smin gyi sgrib pa can yin pas khyad par rtogs pa'i skal pa med do //
gsum pa lha'i sdug bsngal bsam pa la gnyis /
'dod pa'i lha dang /
khams gong ma'i 'o //
dang po 'dod pa'i lha rnams ni /
sngar 'dod yon la bag med par spyad pa'i bde bas brid de /
tshe zad pa ma tshor ba la song ste 'chi 'pho ba na /
lus kyi mdog mi sdug pa dang /
stan la mi dga' ba dang /
me tog gi phreng ba rnying pa dang /
gos la dri ma nag po chags pa dang /
lus la sngon med pa'i rngul 'byung ba ste 'chi ltas lnga lha'i zhag bdun gyi gong du 'byung bas 'chi 'pho'i sdug bsngal dos drags la yun ring ba dang /
de'i tshe rang gi lha mo dang 'khor rnams kyis kyang spangs te lha gzhan gyi drung du song bas sdug bsngal ba dang yid mi bde ba cher skyed cing /
khyad par lha'i dpal dang 'dod yon la chags kyang dbang med du 'bral bar shes /
shi nas kyang lhar skye ba ni srid pa tsam ste mir skye ba'ang nyung /
phal cher ngan song du skye bas /
de'i sdug bsngal bzod dka' ba yun ring du myang dgos par shes nas 'og tu ltung ba'i sdug bsngal bzod glags med par 'byung ba ste /
dran nye las /
lha yi gnas nas ltung ba na //
sdug bsngal rab tu skye ba gang //
de la sems can dmyal ba yis //
bcu drug char yang mi phod do //
zhes dang /
bshes spring las /
brgya byin 'jig rten mchod 'os gyur nas kyang //
slar yang las kyi dbang gis sa steng lhung //
'khor los sgyur rgyal nyid du gyur nas kyang //
'khor ba dag tu yang bran nyid du 'gyur //
zhes pa ltar ro //
gzhan yang lha bsod nams che ba rnams kyi 'dod yon gyi dpal mthong ba na /
bsod nams chung ba rnams sems khong du chud nas spa bkong bar 'gyur ba dang /
mthu che bas chung ba rnams gnas nas skrod pa'i sdug bsngal dang /
khyad par rgyal chen bzhi pa'i rigs dang /
sum cu rtsa gsum pa rnams la lha ma yin dang 'thab cing rtsod pa dang /
lus mtshon gyis gcod pa dang 'dral ba dang gsod pa la sogs pa'i sdug bsngal drag po yod do //
gnyis pa khams gong ma'i sdug bsngal bsam pa ni /
gzugs dang gzugs med pa dag na /
sdug bsngal gyi sdug bsngal mngon 'gyur ba med kyang 'du byed kyi sdug bsngal kho na'i rang bzhin las ma 'das pa dang /
ting nge 'dzin gyis myos pa ltar gyur pas so skye rnams yon tan gong 'phel du 'gro ba med cing /
ting nge 'dzin gyi ro myangs pas ro myang can gyi ting nge 'dzin dang bral mi phod cing /
des rang rang gi ting nge 'dzin nyams nas 'chi ba'ang yod /
sgos su der gnas pa'i so skye rnams sngon las kyi 'phen pa zad pa na slar yang 'dod pa'i khams su skye ba len te /
sngon ma'i rten la 'jig rten pa'i ting nge 'dzin bsgoms pa'i skabs dang /
skabs der bsam gtan gzugs med kyi ting nge 'dzin la nyams bde bde 'dra bar 'dug kyang yid brtan med par nam mkhar 'phangs pa'i mda' bzhin du zag bcas kyi bde ba'i 'phen shugs zad pa na slar ngan song du ltung bar 'gyur te /
bshes spring las /
lha yul 'dod bde shin tu chen po dang //
tshangs nyid chags bral bde ba thob nas slar //
mnar med me yi bud shing gyur pa yi //
sdug bsngal rgyun mi chad pa brten 'tshal lo //
zhes pa ltar ro //
des na me che chung ci yin yang tsha ba las ma 'das pa ltar /
khams gsum 'khor ba 'di mtho dma' gang du skyes kyang sdug bsngal gyi rang bzhin las ma 'das te /
gnas gang du gnas kyang sdug bsngal gyi gnas /
grogs su dang 'grogs kyang sdug bsngal gyi grogs /
longs gang la spyad kyang sdug bsngal gyi longs spyod las ma 'das te /
rgyud bla las /
mi gtsang ba la dri zhim med bzhin 'gro lnga dag na bde ba med //
de yi sdug bsngal rtag tu mi mtshon rgya tshwa la sogs reg skyes bzhin //
zhes gsungs pa ltar shes par bya'o //
gsum pa sdug bsngal gsum gyi rang bzhin bsam pa ni /
spyir 'khor ba la sdug bsngal ni rgyu 'bras gnyis te /
dang po ni /
lha dang mi /
'khor dang longs spyod phun sum tshogs kyang bsam pa mi dge bas zin pa sbyor ba sdig pa la spyod pa rnams so //
gnyis pa ni /
ngan song gsum dang /
mtho ris kyi bkren phongs can dang /
lus nad dang /
sems mya ngan gyis zin pa sogs so //
sdug bsngal de yang mdor bsdu na rnam pa gsum ste /
sdug bsngal gyi sdug bsngal /
'gyur ba'i sdug bsngal /
khyab pa 'du byed kyi sdug bsngal dang gsum mo //
dang po ni /
dper na rma khar dug btab pa bzhin tsha grang bkres skom sogs tshor ba sdug bsngal thams cad yin te /
gtso bor ngan song gsum na'o //
gnyis pa ni /
dper na grang ba'i tshe me la brten pa bzhin /
tshe dang longs spyod sogs mtha' na bsam gtan gyi bde ba tshun chad de /
tshor ba bde ba thams cad yin te gtso bor mi dang 'dod pa'i lha rnams so //
gsum pa ni /
dper na skom nad can lan tshwa'i chu 'thung ba bzhin /
sdug bsngal de gnyis ka'i gzhi 'du byed nye bar len pa'i phung po tsam 'di sdug bsngal thams cad kyi bskyed gzhi yin te /
'di las skye rga sogs sdug bsngal thams cad rim can du 'byung zhing /
'di tshor ba btang snyoms kho na dang ldan pa'i tshe 'du byed kyi sdug bsngal kho na'i ming thob pa yin te /
gtso bor bsam gtan bzhi na'o //
de ltar yang mdo las /
tshor ba gang ci yang rung ba des na thams cad sdug bsngal ba'o //
zhes gsungs pa'ang de la dgongs pa'o //
'di las ma thar na gzhan gnyis las thar ba med de shing sdong gi rtsa ba ma bcad na lo 'dab bcad kyis mi lang ba bzhin shes par bya'o //
bzhi pa las rgyu 'bras bsam pa ni /
las 'bras spyir bsam pa /
bye brag tu bsam pa /
bden bzhis 'gag bsdu ba'o //
dang po spyir bsam pa ni /
mdo las /
lus can dag gi las rnams ni //
bskal pa brgyar yang chud mi za //
tshogs shing dus la bab pa na //
'bras bu nyid du smin par 'gyur //
zhes gsungs pas /
dge ba'i las kyi 'bras bu bde ba dang /
mi dge ba'i las kyi 'bras bu sdug bsngal te dkar nag gi las 'bras so sor smin tshul bsam gyis mi khyab par gsungs pas spang blang byed dgos /
las dge sdig gang yin yang rung /
rgyu las kyi dus na chung ngu las med kyang 'bras bu rnam smin gyi dus na 'phel te che /
'gyur che shos brgya 'gyur stong 'gyur du 'phel /
'gyur che ba la tshad gzung du med de /
nas sogs 'bru'i sa bon gyi 'phel skyed bzhin no //
des na rang gis bsags pa'i las gnyen pos ma bcom na /
'bras bu ma smin gyi bar du chud 'dza' ba mi srid pas blang dor gyi gnas la gzab pa gal che'o //
gnyis pa bye brag tu bsam pa la /
mi dge ba spang byar bsam pa /
dge ba bsgrub byar bsam pa /
lung ma bstan dge bar bsgyur ba'o //
dang po ni /
de yang las mi dge ba ni /
rang bzhin gyi kha na ma tho ba sus spyad kyang sdig par 'gyur ba /
dug gsum dang phrag dog ser sna la sogs pa rtsa nyon dang nye nyon nyes spyod kun nas slong nus pa rnams dang /
de dag gis kun nas bslangs pa'i sgo gsum gyi las mi dge ba thams cad dang bcas pa'i kha na ma tho ba gang gis sdom pa blangs pa de las log par spyad na sdig par 'gyur ba rnams so //
des na 'khor ba'i sdug bsngal thams cad rgyu mi dge ba'i las las byung mod /
mi dge ba de la rnam grangs mang yang blang dor gyi gnas la gal che ba che long tsam du bsdu na bcu ste /
mdzod las /
de nas che long bsdus nas ni //
dge dang mi dge ci rigs par //
las kyi lam ni bcur bshad do //
zhes gsungs pas /
de la lus kyi las gsum las /
srog gcod pa ni /
srog gcod 'dod kyis gsad bya ma nor bar bsad pa /
ma shi bar du gsod sems las ma ldog pa'o //
ma byin par len pa ni /
gzhan gyi nor rang la ma byin par 'phrog pa'am brkus pa sogs gang yin yang rung ste rang gis thob blo skyes pa'o //
'dod pas log par g.yem pa ni /
yul ma yin pa gzhan gyis bdag tu bzung ba'i bud med /
bdun rgyud tshun chad kyi nye du dang /
gzhan gyis gla rngan ma sbyangs pa'i smad 'tshong ma /
pha ma rgyal po sogs gzhan gyis bsrungs pa /
tshangs spyod kyi sdom pas bsrungs pa rnams so //
dus ma yin pa nad bu can dang /
mya ngan can dang /
sbrum ma dang /
zla mtshan 'bab pa dang /
nam yang 'dod pas ma ngoms pa sogs so //
gnas ma yin pa mchod rten dang gtsug lag khang dang /
gyo mo mang po'i dbus dang bgrod bya la gnod pa'i sa gzhi 'bar 'bur sra mkhregs can sogs so //
lam ma yin pa skye gnas las gzhan pa'i sgor brten pa rnams so //
de dag ni khyim pa'i dbang du byas kyi /
tshangs spyod rnams ni mi tshangs par spyod pa ci 'dra zhig brten kyang log g.yem mo //
ngag gi las bzhi la rdzun smra ni /
bslu sems kyis 'du shes bsgyur nas /
shes bzhin du mi bden par smras la /
pha rol pos don go ba'o //
'di ni ngag gi rig byed tsam du ma zad /
lus kyi brdas kyang der 'gyur ba yod do //
phra ma ni /
mi mthun pa'i 'gro ba gnyis dbye 'dod kyis dkrugs kyi tshig smras shing pha rol gyis don go ba na'o //
tshig rtsub ni /
dngos su thos par de'i skyon brjod pa sogs zhe la 'phog pa'i tshig smras shing des go ba'o //
ngag 'khyal ni /
de gsum ma yin pa gzhan kha gsag glu dang zlos gar dmag dang tshong dang chags pa'i gtam la sogs pa dang /
lta log gi chos kyi gtam smra ba sogs so //
yid kyi las gsum las brnab sems ni /
gzhan gyi gnas khang longs spyod 'khor g.yog la sogs pa rnams rang gir byed 'dod pa'i bsam pa gting tshugs par byed pa'o //
gnod sems ni /
gzhan la gnod par byed 'dod pas sdug bsngal 'byung bar gyur cig snyam pa'i bsam pa gting tshugs pa'o //
log lta ni /
las 'bras mi bden pa dang /
tshe snga phyi dang /
dkon mchog gsum sogs med par 'dzin pa dam po 'chang ba yin no //
de ltar bcu po ni las lam rdzogs pa'i dbang du byas kyi /
bsam bzhin ma yin par nor te bsad pa sogs bcu po'i phyogs mthun thams cad kyang spong ba la nan tan du bslab par bya ste /
'dod chags zhe sdang gti mug bcas //
des bskyed las ni mi dge ba'o //
zhes gsungs pa ltar ro //
da ni mi dge ba de dag gi 'bras bu ni gsum ste /
rnam smin dang /
rgyu mthun dang /
bdag po'i 'bras bu'o //
dang po ni /
mi dge ba de dag kyang kun slong drag zhan la sogs pa'i bye brag gis chen po dang 'bring dang chung ngu gsum du 'gyur la /
de yang che bas dmyal ba /
'bring gis yi dwags /
chung bas dud 'gror skye ba yin te /
sngar bshad pa'i sdug bsngal rnams myong bar 'gyur ba yin no //
gnyis pa myong ba rgyu mthun ni /
srog bcad pas tshe thung /
brkus pas longs spyod chung /
log g.yem gyis dgra mang /
rdzun gyis skur ba mang /
phra mas grogs dang 'khon /
tshig rtsub kyis mi snyan pa thos /
ngag 'khyal gyis ngag mi btsan /
brnab sems kyis re ba mi 'grub /
gnod sems kyis 'jigs pa bskyed /
log ltas glen zhing gti mug par 'gyur ro //
byed pa rgyu mthun ni /
sngar las de dang de byas pas phyis kyang de dang de la dga' ba'o //
gsum pa bdag po'i 'bras bu ni /
phyi rol yul la smin par 'gyur te /
srog gcod kyis 'bru dang sman sogs mthu chung /
brkus pas lo nyes /
log g.yem gyis sa phyogs rdul dang khug sna char rdul gyis 'khrigs /
rdzun smras pas sa phyogs dri nga zhing ljan ljin gyis gang /
phra mas sa gzhi g.yang sa dang ngam grog rang rong du 'gyur /
tshig rtsub kyis thang skya bo dang tsher ma dang tshwa sgo can du 'gyur /
kyal pas nam zla dus bzhi tshul min du 'gyur /
brnab sems kyis 'bru phra ba dang ngan par 'gyur /
gnod sems kyis ro bcud bzang po rnams ngan par 'gyur /
log ltas 'bru rnams nyung ngu nas gtan med kyi bar du 'gyur ba sogs so //
de ltar rgyu mthun dang bdag po'i 'bras bu 'di rnams skye ba de dang phyi ma'i bar skabs ma nges par 'byung ba'o //
gnyis pa dge ba bsgrub byar bsam pa ni /
spyir gnyen po brgyad khri bzhi stong sogs bsam gyis mi khyab kyang /
rags pa che long du bsdus na sngar bstan pa'i mi dge ba bcu po yid kyis spangs nas lus ngag gi slar log pa'i spong sems spyod lam dang bcas pa de yin na /
bdag 'di la rtag tu gnas par bya'o snyam du bsam zhing /
de la mi dge bcu yid kyis spangs pa'i go don ni /
de rnams nyes dmigs kyi skyon can du shes nas nam du yang mi 'dod pa yin /
lus ngag gi slar log pa ni /
bcu po de dag rgyun du mi bya bar ma zad /
de dag byas na gnas skabs su khe che zhing 'bad med du byed thub pa'i skabs byung yang yid kyis spangs pa de dran pas bya ba de la 'jug par mi nus pa de /
lus ngag gi bdun po la ni gnyis ka tshang dgos la /
yid kyi gsum ni yid kyis spangs pa kho nas so //
mi dge ba la mi rung bar sems pa ni spong sems yin la /
de ltar shes pa ni kun rdzob shes pa ma 'khrul pa yin pas gnyen por 'gyur zhing tshul khrims kyi ngo bo'ang yin no //
spong sems 'phen shugs che ba yod na /
gnyid rmugs dang rnam g.yeng sogs kyis bar chod kyang /
rkyen de dmigs pa'i tshe nyes spyod du shes nas sdom par 'gyur ro //
'di ni sngar gyi 'phen shugs de'i sa bon gyi mthu las byung ba yin te /
de'i phyir mi dge bcu spong ba'i sems pa sa bon dang bcas pa ni dge ba bcu'o //
der ma zad mdor na lus kyi las phyag bskor mchod pa sems can dang chos kyi don du 'gro 'ong ngag gi las bstod pa bzlas brjod sems can dang chos kyi don du smra ba sogs dge bas kun nas blangs pa'i lus ngag gi bya byed thams cad dang /
yid kyi las dad gus nges 'byung byams snying rje byang chub kyi sems bsgom pa sogs rang bzhin gyi dge sems su gyur tshad nan tan du bsgrub par bya ste /
chags sdang gti mug med las skye //
des bskyed las ni dge ba ste //
zhes pa ltar ro //
da ni dge ba de dag gi 'bras bu yang gsum ste /
rnam smin dang /
rgyu mthun dang /
bdag po'i 'bras bu'o //
dang po ni /
dge ba de dag kyang sbyor dngos mjug gsum thams cad dge sems kyis zin pa dang ma zin pa las dge ba'i stobs che 'bring chung gsum du 'gyur ro //
chen pos khams gong ma'i lha dang /
'bring gis 'dod pa'i lha dang /
chung ngus mir skye ba yin no //
dge ba yin yang bsam pa ma dag pa sogs kyis ni lha min du skye bar mdo las bshad do //
gnyis pa rgyu mthun bdag po'i 'bras bu ni /
sngar mi dge ba bcu'i skabs su bshad pa de nyid 'dir mthun phyogs su gyur pa ste /
rin chen phreng ba las /
tshe ring 'byor pa dgra spangs dang //
bstod dang grags mang snyan pa'i gtam //
tshig btsun bsam pa 'grub pa dang //
yid bde ba dang blo gros 'phel //
'di dag dge ba'i rgyu mthun bcu //
mthu che lo legs nyams dga' ba //
mtho dman snyoms dang zhing sa gshin //
rtsa shing rgyas dang dus tshigs ran //
'bru sbom ro zhim 'bras bu rgyas //
dge ba bcu yi bdag 'bras yin //
zhes so //
de ltar dge ba bcu la gnas pa ni 'di phyi kun tu bde ba'i rgyu yin pas ci nas kyang bsgrub par bgyi'o snyam du bya ba gal che'o //
gsum pa lung ma bstan pa'i las ni /
kun slong dge mi dge'i bsam pa gang gis kyang ma zin cing /
'bras bu bde sdug lung bstan du med pa'i las zas za ba dang 'gro 'chag la sogs pa'o //
de dag gang spyad kyang mdo don med pa la dus 'da' ba'i phyir dge bar bsgyur ba gal che bas /
bdag gis za ba dang 'gro 'chag la sogs pa 'di dag gis 'bras bu mi bskyed cing 'khor ba las thar pa'i rgyur mi 'gro ba 'dug
/don med du de tsam zad du 'phangs /
da ci nas kyang dge bar bsgyur bar bgyi'o snyam du sgo gsum gyi bya byed thams cad byang chub kyi sems kyis zin par bya ste /
bzhi brgya pa las /
bsam pa byang chub sems dpa' la //
dge ba'am gal te mi dge'ang rung //
thams cad dge legs nyid 'gyur te //
gang phyir yid dge'i dbang 'gyur phyir //
zhes dang /
spyod 'jug las /
deng nas brtsam ste gnyid log gam //
bag med gyur kyang bsod nams shugs //
rgyun mi chad pa du ma zhig
/nam mkha' mnyam par rab tu 'byung //
zhes gsungs pa ltar kha phyir bltas su ma song bar blo rtse nang du bkug ste ci byas dge ba'i las lam don yod pa la mtha' bskyang bar bya'o //
gsum pa bden bzhis 'gag bsdu ba ni /
de yang bden pa ni mi bslu ba'i don yin la /
rgyu las dang nyon mongs kyi rten 'brel las 'bras bu khams gsum du snang ba yang rgyu 'bras bslu ba med pa'i mthu las byung ba ste bden pa dang po gnyis so //
rgyu byang chub kyi phyogs la 'bad pas 'bras bus rnam par grol ba'i gnas thob pa yang mi bslu ba nyid kyis bden pa ste 'phags pa'i bden pa zhes bya'o //
des na spyir 'khor 'das kyi chos thams cad bden pa bzhir 'dus pas thar 'dod rnams kyi nyams su blang bya yang bden pa bzhir ma 'dus pa med do //
de yang kun 'byung dang /
sdug bsngal dang /
lam dang /
'gog pa ste bzhi'o //
dang po kun 'byung gi bden pa ni /
gzhi'i gnas lugs smra bsam brjod med stong pa nyid du gnas pa nyid lhan cig skyes pa'i ma rig pas ngo ma shes /
kun tu btags pa'i ma rig pas ris su bcad nas phung po la bdag tu bzung bas 'khrul lo //
phung po la bdag 'dzin zhugs pas /
yul mthun pa la brten nas 'dod chags /
mi mthun pa la brten nas zhe sdang /
bar ma la brten nas gti mug skye /
dug gsum la brten nas dug lnga skye ste /
de la kun nas nyon mongs pa'i rten can gyi rtog pa zhes bya ste /
dper na dbyar gyi sa gzhi dang 'dra ste las thams cad skye zhing 'grub par byed /
las la rnam grangs mang na yang 'khor bar 'phen byed kyi las ni gsum du 'dus /
bsod nams ma yin pa'i las /
bsod nams kyi las /
mi g.yo ba'i las so //
de gsum gyi dang pos ngan 'gror 'phen /
gnyis pas 'dod pa'i bde 'gro dang /
gsum pas khams gong ma gnyis 'phen par byed do //
las kyi dbye ba ni gong du bshad pa bzhin no //
des na 'khor ba'i rtsa ba nyon mongs pa de rang rgyud la nam skyes pa na gnyen pos zin par byas nas ldog pa gal che ste /
dam pas /
nyon mongs skyes tshe gnyen pos ma sleb na //
chos kyi dgos pa stor ro ding ri ba //
zhes gsungs pa bzhin no //
gnyis pa sdug bsngal bden pa ni /
rgyu kun 'byung ste /
nyon mongs pa dug gsum dang /
dug lnga las 'bras bu khams gsum 'khor ba'i gnas su 'khyams te 'gro ba rigs drug gi las dang sdug bsngal la bar med du spyod pas rtag tu mnar zhing nyam thag pa ste /
rgya che rol pa las /
sred srid ma rig dbang gis 'gro ba rnams //
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo bskor ba bzhin //
zhes dang /
srid gsum rga dang nad kyi sdug bsngal 'bar //
'di na 'chi me rab 'bar mgon med de //
srid las byung la 'gro ba rtag tu rmongs //
bum par chud pa'i bung ba ji bzhin no //
zhes dang /
mdor na sems can gyi sems kyi rang bzhin 'od gsal ba de bzhin gshegs pa'i snying po can yin yang /
glo bur gyi dri mas tshul bzhin ma yin pa yid byed kyi rnam par rtog pas nyon mongs par 'gyur zhing /
des kun nas bslangs pa'i zag pa dang bcas pa'i las la spyad pas 'khor ba'i phung khams skye mched rnams grub pa ste /
rgyud blar /
tshul bzhin ma yin yid byed kyis //
las dang nyon mongs rab tu skye //
las dang nyon mongs rgyu las ni //
phung po khams dang skye mched 'byung //
zhes dang /
des na las mi dge ba dang dge ba'i khyad par las /
ngan 'gro dang bde 'gro'i phung po so sor 'grub ste /
rin chen phreng bar /
mi dge ba las sdug bsngal kun //
de bzhin ngan 'gro thams cad do //
dge las bde 'gro thams cad dang //
rnam pa kun tu bde ba dag
/ces dang /
des na sngar bshad pa'i 'khor ba'i nyes dmigs kyis bskul nas dge ba'i las la spro shugs chen pos yid drangs te ci nus su 'bad par bya ste /
spyod 'jug las /
yid la bsam pa'i dge byas pas //
gang dang gang du 'gro 'gyur ba //
de dang der ni dge ba des //
'bras bu'i yon gyis mngon mchod 'gyur //
zhes gsungs pa bzhin no //
gsum pa lam gyi bden pa ni /
rgyu'i rkyen ni rigs yin la /
bdag po'i rkyen ni bla ma dam pa ste /
des bstan pa'i don nyams su blangs pa las 'byung ba'i phyir dang /
gzhi ji lta ba bzhin rtogs pa bla mar rag las pa'o //
lam nyams su len pa ni /
gang zag la rag las shing /
len bya'i lam ni thabs shes zung du 'brel ba'i dge ba gang zhig rnam par grol ba'i 'jug ngogs su gyur pa ste /
mdo las /
thabs dang bcas pa'i shes rab ni lam mo //
shes rab dang bcas pa'i thabs ni lam mo //
zhes gsungs pa dang /
chos mngon pa las kyang /
lam gang gis sdug bsngal yongs su shes pa dang /
kun 'byung spong ba dang /
'gog pa mngon du byed pa dang /
lam bsgom ste 'di ni lam gyi mtshan nyid mdor bsdus pa'o //
zhes gsungs pa dang /
des na rgyal ba'i bstan pa spyi dang khyad par du gyur pa 'di dag gi lam gyi rim pa rnams la /
so so'i dbang po dang sbyar te nan tan rtse gcig tu bslabs pa las rim bzhin tshogs sbyor mthong sgom mthar phyin pa'i lam rnams bsgrod par 'gyur te /
'bras bu lag tu longs pa nyams len la rag las pa'i phyir ro //
bzhi pa 'gog pa'i bden pa ni /
'khor ba'i chos thams cad gang du 'gog pa'i gzhi ni stong pa nyid yin la /
de yang chos thams cad kyi gnas lugs chos nyid de bzhin nyid yod med sogs spros pa'i mtha' thams cad las rnam par grol ba chos nyid stong pa nyid kyis /
chos can thams cad la khyab pas tha dad ma yin cing /
chos nyid 'dus ma byas dang /
chos can 'dus byas rnams mtshan nyid mi mthun pas gcig pa'ang ma yin pa /
rtag chad sogs kyi mtha' las 'das pa'i dbyings 'gyur ba med pa gang yin pa de ni stong pa nyid do //
de nyid rtogs byed kyi lam nyams su blangs pas kun 'byung gi bden pa dug gsum dang dug lnga /
des kun nas blangs pa'i lam rnams 'gog
/'bras bu sdug bsngal gyi phung po dang /
de la brten pa'i sdug bsngal rnams 'gog pa ste /
mdor na rang gi rig pa'i steng gi nyon mongs pa rnams sa bon dang bcas pa dbyings yal dbyings nub tu spangs pa ni 'gog gzhi stong pa nyid kyi ye shes te /
'gog bden khyad par can yin pas thar pa dang mya ngan las 'das pa thob pa zhes bya'o //
des na sdug bsngal bden pa'i rang bzhin 'gog bden dang /
kun 'byung bden pa'i rang bzhin lam bden /
'gog lam spangs rtogs ngo bo dbyer med do //
zhes kyang gsungs so //
de yang dper mtshon na /
nad skyed byed kyi zas dang spyod lam brten pa ni kun 'byung ngo //
des nad kyi zug rngus mnar ba na sdug bsngal lo //
de la sman dpyad dang zas spyod kyis skyong ba ni lam bden no //
des nad med par sor chud pa ni 'gog bden no //
dpe des mtshon pa ni /
ser snas 'jur gegs byed pa ni kun 'byung /
dbul zhing phongs par gyur pa ni sdug bsngal /
sbyin pa gtong ba ni lam bden /
des ma 'ongs pa na dbul ba'i sdug bsngal spangs pa ni 'gog pa'i bden pa'o //
tshul des rgyu 'bras kyi 'gros shes par bya'o //
de ltar ji skad bshad pa'i don rnams la nan tan du slob pa sngon du btang nas /
sems can thams cad kyi don du sangs rgyas bsgrub pa tsam gyi bya ba kham po che rtsom pa la skyabs khyad par can zhig 'tshol dgos te /
de yang dkon mchog gsum po ni skyon kun zad /
yon tan kun rdzogs /
sems can thams cad skyob par nus pa'i mthu dang ldan pas de kho na la bsten nas blo gtad ling bskyur gyis skyabs 'gro re dogs dang bral bar bya zhing /
de nas yul sems can tshad med pa la /
snying rje la sogs pa'i blo'i rnam pa tshad med pa bzhi bsgom pa rten du byas nas /
brten pa gzhan don du sangs rgyas thob 'dod kyi smon pa dang /
de nyid mngon du byed pa'i lam 'jug pa ste byang chub kyi sems rnam pa gnyis bskyed par bya zhing /
de yang smon 'jug gi blo'i rnam pa la byang chub kyi sems dang /
cho ga la bskyed pa'i tha snyad du bya zhing /
sems gnyis po de blo dang 'dre nges su bsgoms pa'i mthar sems rtsa bral du 'jog pa ni don dam byang chub kyi sems yin la /
de nyid cho ga las bskyed pa'i tshul ni /
rnam snang mngon byang gi rgyud dang /
'phags mchog klu sgrub kyi gzhung las kyang 'byung ba bzhin no //
des na bshad ma thag pa'i lam de dag thun mong dang khyad par gyi lam rim gang la brten nas 'khrid pa de dang de'i gzhung bzhin du bstan pa las dgos pa 'grub pa'i phyir 'dir re zhig de tsam mo //
des na 'di lta bu'i gnad dang ma bral na nyams len don du 'gril ba zhig 'ong zhing /
de bas na chos 'di chags sdang gi bsnon mar ma song bar rang rgyud la ci 'byor du bslab pa'i nyams len la 'bad par bya'o //
rang gzhan don chen bsgrub la bskul ba'i gtam //
dri med lung don bla ma'i gsung ngag gis //
ji ltar 'doms bzhin cung zad bshad pa las //
rgya che'i pha mtha' su yis brjod par nus //
'on kyang chu gter che las thigs pa tsam //
blangs pa yis kyang gdung sel byed pa bzhin //
lam gyi 'jug sgo phyogs tsam shes pas kyang //
blang dor gnas la bslu med gding thob 'gyur //
de las dge ba'i gru chen rmad byung ba //
lhag bsam rlung gi bgrod pas bskyod byas te //
'gro kun srid pa'i rgya mtsho chen po las //
rnam grol rin chen gling du bgrod gyur cig
/de ltar thun mong gi sngon 'gro'i lam rim gsal bar byed pa rin chen them skas zhes bya ba 'di ni dang po'i las can rnams 'jug pa bde ba'i ched du snyom las pa 'gyur med rdo rjes yi ger spel ba'o ///
/
