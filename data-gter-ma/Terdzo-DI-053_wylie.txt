@#//
rten gsum rab tu gnas pa'i cho ga snying por dril ba dge legs char 'beb ces bya ba bzhugs so //
na maHshrI gu ra be /
shin tu rnam par dag pa'i ye shes ni //
gang 'dul sgyu 'phrul drwa ba'i rol mo can //
brtan g.yo kun la khyab pa'i he ru ka
/dpal ldan rdo rje sems dpas dge legs mdzod //
de la 'dir su pra tiSh+Tha'i sgra las drangs na /
de bzhin gshegs pa rnams kyi tshad med pa'i phrin las kyis sprul pa'i gzugs brnyan sku gsung thugs kyi rten dam tshig pa'i rnam par shar ba la /
ye shes pa legs par rab tu gnas pa'i cho ga ni rdo rje 'chang chen pos rgyud sde rgya mtsho nas lan gcig ma yin par bsngags pa'i tshul /
dpal gsang ba snying po rtsa ba'i rgyud las //
sa la sogs las phyag rgya byas //
rnam grol rim pa thob 'gyur na //
dag pa'i ye shes kyis sbyangs pas //
smros ci dgos te de nyid yin //
zhes pa la sogs pas mtshon te rgya cher gsungs pa'i dgongs don dang 'brel bar /
grub pa'i slob dpon rnams kyis legs par bkral pa'i tshul las mdor bsdus pa tsam ji ltar bya ba la'ang gsum ste /
sbyor ba /
dngos gzhi /
rjes so //
dang po ni /
mtshan nyid dang ldan pa'i rten gyi mdun sogs skabs phyed par /
gang la brten pa'i dkyil 'khor gyi yo byad dang /
bum pa gnyis /
bye brag tu rab gnas la dgos pa'i mnga' dbul gyi maN+Dal /
tsA ru'i bza' ba /
mchod pa'i bye brag sogs 'og tu nye bar mkho ba rnams ma tshang med par 'du bya zhing bkod pas mdzes par bshams nas /
dkyil 'khor gang la brten pa'i las gzhung bsrangs rjes bzlas pa'i mthar /
rnam bum du lha tshogs rnams lhag par gsal bas gzungs thag la 'jus te /
rang gi thugs ka nas sngags kyi phreng ba byung /
gzungs thag la 'khril te bum pa'i nang du song bas lha tshogs rnams kyi thugs rgyud bskul /
'od zer spro bsdus don gnyis mdzad /
sku'i cha thams cad nas byang sems bdud rtsi'i rgyun babs pas bum pa gang bar bsam la /
rtsa sngags kyi sham bur dbyangs gsal rten snying oM su pra tiSh+Tha badzre swA hA/rnams sbrel ba ci nus bzla /
de bzhin du /
las thams cad kyi bum par pad nyi'i gdan la hU~M las khro bo bdud rtsi 'khyil pa skad cig gis gsal ba'i sku las rdo rje bdud rtsi'i rgyun rdul phra rab bab pas bum pa gang bar bsam la /
oM badzra a mr-ita kuN+Da lI ha na ha na hU~M phaT/
dang khrus sngags /
oM sarba ta thA ga ta a b+hi She ka te sa ma ya shrI ye hU~M/
zhes bzla /
mthar mchod cing bstod la /
yi ge brgya pas nongs pa bshags /
oM AHhU~M gis dung chos kyi chu mchod yon du phul bas bum pa'i lha 'od du zhu ba bum chu dang dbyer med ro gcig tu gyur par bsam /
rig pa'i me tog dor ba tsam gyis bdag nyid 'jug pa'ang bya'o //
gnyis pa rab gnas dngos kyi cho ga la rnam grangs bcu gcig las /
thog mar bgegs sbyong ba ni /
gtor ma gsum re re nas rten la bskor zhing /
oM sarba big+h+nAn na mas+sarba ta thA ga te b+h+yo bi shwa sogs lan gsum gyis zhi ba /
ting lo dang changs bus bskor zhing /
sum+b+ha gsum gyis phyed ma /
badzra ma hA shrI he ru ko\u0f85 haM/
rang nyid skad cig gis rdo rje hU~M mdzad khro bo'i rgyal po 'jigs su rung ba'i skur gyur pa'i dpral bar oM/
mgrin par AH
thugs kar hU~M/
hU~M las 'od zer 'phros pas khro bo'i sprin rab 'byams dpag tu med pa badzra sa mA dzaHsa spyan drang /
oM badzra kro d+ha rA dza sa pa ri wA ra ar+g+haM sogs nas /
shab+da pra tIts+tsha swA hA'i bar gyis mchod /
hU~M/
'jigs pa'i hU~M sgra nges sgrog cing //
bgegs rnams ma lus 'joms mdzad pa //
dngos grub ma lus stsol ba'i lha //
bgegs kyi dgra la phyag 'tshal bstod //
ces bstod nas /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang /
rigs sngags dang /
gzungs sngags dang /
snying po dang /
phyag rgya dang /
ting nge 'dzin gyi bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
bden pa chen po'i byin rlabs kyis sa'i phyogs 'dir rdo rje 'dzin pa bdag gis sems rnam pa gnyis bskyed de /
gnas skabs su 'jig rten gyi khams la phan pa rgya chen po bsgrub pa dang /
mthar thug sems can thams cad mi gnas pa'i mya ngan las 'das pa'i 'bras bu thob par bya ba'i ched du /
bde bar gshegs pa'i sku gsung thugs kyi rten rnams la rab tu gnas par bgyi ba la bar du gcod cing /
glags blta ba'i gang su yang rung ba'i 'byung po gdug pa can g.yog dang 'khor du bcas pa rnams 'dir ma gnas par gzhan du dengs shig
/gal te mi 'gro na de bzhin gshegs pa thams cad kyi thugs gnyis su med pa'i ye shes las byung ba'i /
khro bo'i ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
oM sum+b+ha sogs brjod cing /
yungs dkar gyis brab /
gu gul gyis bdug
/rol mo'i tsham rngam dang bcas pas phyi rol du bskrad pa ni drag pos sbyong ba'o //
gnyis pa khrus kyi bya ba ni /
thog mar dkyil 'khor sogs dang rten ring bsrel can gyi gzugs brnyan shar ba'i me long la khrus gsol zhing /
gang 'dir bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba'i kha lo bsgyur ba /
bla na med pa /
lha dang mi rnams kyi ston pa sangs rgyas bcom ldan 'das sras dang slob mar bcas pa rnams la /
bdag cag gis yo byad dang ldan pa'i sgo nas sku khrus dam pa gsol bar bgyi'o /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla bre bres pa der //
de bzhin gshegs pa rnams dang de sras la //
rin chen bum pa mang po spos kyi chu //
yid 'ong legs par bkang ba glu dang ni //
rol mor bcas pa du mas sku khrus gsol /

/ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus bgyi 'o //
zhes pa'i mthar /
oM sarba ta thA ga ta a b+hi She ka te sa ma ya shrI ye hU~M/
zhes dang /
khrus ras kyis phyi zhing /
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrIHAHkA ya bi sho d+ha na ye swA hA/
khrus chu de nyid slar yang bum par blugs la /
rten gsar pa rnams dngos sam gzugs brnyan la khrus gsol zhing /
'di ni khrus mchog dpal dang ldan //
thugs rje'i chu ni bla na med //
byin brlabs ye shes chu yis ni //
ci 'dod dngos grub stsol bar mdzod //
oM sarba ta thA ga ta a b+hi She ka te sa ma ya shrI ye hU~M/
'di ni sbyin pa'i rang bzhin chu //
ser sna'i dri ma sbyong mdzad cing //
gtong ba dri yis legs bsgos chus /
khrus legs mdzad la sku khrus gsol //
oM sarba ta thA ga ta a b+hi She ka te sa ma ya shrI ye hU~M/
de bzhin du /
'di ni tshul khrims rang bzhin chu /
khrims 'chal dri ma sbyong mdzad cing //
tshul khrims dri yis legs bsgos chus /
khrus legs mdzad la sku khrus gsol //
oM sarba ta thA ga ta a b+hi She ka te sa ma ya shrI ye hU~M/
'di ni bzod pa'i rang bzhin chu /
khong khro'i dri ma sbyong mdzad cing //
bzod pa dri yis legs bsgos chus /
khrus legs mdzad la sku khrus gsol //
oM sarba ta thA ga ta a b+hi She ka te sa ma ya shrI ye hU~M/
'di ni brtson 'grus rang bzhin chu //
le lo'i dri ma sbyong mdzad cing //
brtson 'grus dri yis legs bsgos chus /
khrus legs mdzad la sku khrus gsol //
oM sarba ta thA ga ta a b+hi She ka te sa ma ya shrI ye hU~M/
'di ni bsam gtan rang bzhin chu //
rnam g.yeng dri ma sbyong mdzad cing //
bsam gtan dri yis legs bsgos chus /
khrus legs mdzad la sku khrus gsol //
oM sarba ta thA ga ta a b+hi She ka te sa ma ya shrI ye hU~M/
'di ni shes rab rang bzhin chu //
shel 'chal dri ma sbyong mdzad cing //
shes rab dri yis legs bsgos chus /
khrus legs mdzad la sku khrus gsol //
oM sarba ta thA ga ta a b+hi She ka te sa ma ya shrI ye hU~M/
zhes sngags dang bcas pas khrus gsol /
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrIHAHkA ya bi sho d+ha ni swA hA/
zhes pas sku phyi ba rnams bya /
mthar dri lngas thugs kar byugs la /
stong gsum kun tu dri ngad ldang gyur pa'i //
dri mchog rnams kyis thub dbang rnams kyi sku
/gser sbyangs btso ma byi dor byas pa ltar //
'od chags 'bar ba de dag byug par bgyi //
oM badzra g+han+d+he swA hA/
na bza' 'bul la /
de nas de la kha dog legs bsgyur pa'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag dag kyang 'bul bar bgyi //
oM badzra wasatraM ye pra tIts+tsha swA hA/
spos mer bdug cing spro na rjes 'brel du shis brjod ji ltar rigs pa'ang bya'o //
gsum pa rten bskyed pa ni /
sgrub dkyil gang la rten pa'i mdun bskyed ltar ram /
bye brag tu bskyed na /
a mr-itas bsang /
swa b+hA was sbyang /
stong pa'i ngang las sku rten dang mchod rten gtsug lag khang la sogs pa seng ges btegs pa'i rin po che'i khri sna tshogs pad+ma nyi zla brtsegs pa'i steng du /
oM las 'khor lo dkar po oM gyis mtshan pa las rnam snang dkar po g.yas 'khor lo dang g.yon dril bu 'dzin pa /
spyan ma dkar mo g.yas 'khor lo dang g.yon des yu ba byas pa'i dril bu 'dzin pa dang mnyam par sbyor ba /
de bzhin du /
glegs bam rnams rma byas btegs pa'i rin po che'i khri sna tshogs pad+ma dang nyi zla brtsegs pa'i steng du /
AMHlas pad+ma AMHgis mtshan pa las snang ba mtha' yas dmar po g.yas pad+ma dang g.yon dril bu 'dzin pa /
gos dkar mo dmar mo g.yas pad+ma dang g.yon des yu ba byas pa'i dril bu 'dzin pa dang mnyam par sbyor ba /
phyag mtshan rnams glang pos btegs pa'i rin po che'i khri sna tshogs pad+ma nyi zla brtsegs pa'i steng du /
hU~M las rdo rje hU~M gis mtshan pa las mi bskyod pa sngon po g.yas rdo rje dang g.yon dril bu 'dzin pa /
dbyings phyug ma sngon mo g.yas rdo rje dang g.yon des yu ba byas pa'i dril bu 'dzin pa dang mnyam par sbyor ba /
gzhan yang rin po che'i bye brag dang bang mdzod sogs   rta mchog steng swA/rin dbyung /   ser po /     rin pa che /     yum mA ma kI/
go cha rol mo srung ba'i rigs sogs   shang shang steng hA/don grub   ljang gu /     ral gri /     yum dam tshig sgrol ma /tu bskyed par bshad do //
gang ltar yang mthar /
thams cad kyang zhi zhing 'dzum la mtshan dpe'i lang tsho rab tu rgyas pa /
dar gyi na bza' dang rin po che'i rgyan thams cad kyis brgyan cing 'od zer mtha' yas par spro ba'i bdag nyid can du bzhugs pa'o //
de rnams kyi spyi bor oM dkar po /
mgrin par AHdmar po /
thugs kar hU~M sngon po rnams kyis mtshan par bsam mo //
bdag dang rten gyi thugs ka'i hU~M las 'od zer 'phros pas ye shes kyi 'khor lo bsam gyis mi khyab pa'i tshogs thams cad oM badzra sa mA dzaH
bzhi pa spyan drang ba ni /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
ji ltar sangs rgyas rnams ni dga' ldan nas //
sprul pa dam pa tog dkar lha yi bus //
ma pham mgon la rgyal tshab dbang bskur nas //
gzigs pa rnam lngas 'dzam gling kun gzigs shing //
glang chen thal dkar stabs gshegs lhums zhugs ltar //
rdo rje rin chen pad+ma'i rigs mchog dang //
las kyi rigs dang de bzhin gshegs pa'i rigs //
phyogs bcu'i rgyal ba sras dang bcas pa rnams //
dus 'dir bdag gis dad pas spyan 'dren na //
rten mchog 'di la byon par mdzad du gsol //
zhes pas spyan drangs /
bdag dang 'gro la thugs brtse'i phyir //
nyid kyi rdzu 'phrul mthu yis ni //
ji srid mchod pa bdag bgyid na //
de srid bcom ldan bzhugs su gsol //
pad+ma ka ma lA ya satwaM gyis gdan 'bul /
oM badzra puSh+pe sogs nas /
shab+da pra tIts+tsha swA hA'i bar gyis mchod /
lnga pa dgug gzhug sogs bya ba ni /
oM badzra aM gu sha dzaH
oM badzra pA sha hU~M/
oM badzra s+pho Ta baM/
oM badzra A we sha ya hoH
zhes pas dgug gzhug bcing mnyes dgyes pa bskyed /
drug pa rgyas gdab pa ni /
oM/
dpal ldan sangs rgyas sku 'chang ba //
rdo rje mi phyed gsum gyi sku
/deng 'dir sangs rgyas thams cad kyi //
sku yi dbyig tu dbang bskur ro //
oM sarba ta thA ga ta ma hA kA ya badzra swa b+hA wa At+ma ko\u0f85 haM/
AH
dpal ldan sangs rgyas gsung 'chang ba //
rdo rje mi phyed gsum gyi gsung //
deng 'dir sangs rgyas thams cad kyi //
gsung gi dbyig tu dbang bskur ro //
oM sarba ta thA ga ta ma hA wA ka badzra swa b+hA wa At+ma ko\u0f85 haM/
hU~M/
dpal ldan sangs rgyas thugs 'chang ba //
rdo rje mi phyed gsum gyi thugs //
deng 'dir sangs rgyas thams cad kyi //
thugs kyi dbyig tu dbang bskur ro //
oM sarba ta thA ga ta ma hA tsit+ta badzra swa b+hA wa At+ma ko\u0f85 haM/
zhes rgyas gdab bo //
bdun pa dbang bskur ba ni /
rang gi snying ga'i sa bon las byung ba'i 'od zer gyis dbang gi lha de bzhin gshegs pa rigs lnga sras dang bcas pa thams cad badzra sa mA dzaHsa spyan drangs nas mdun gyi nam mkhar bzhugs pa la /
oM badzra ar+g+haM sogs nas /
shab+da pra tIts+tsha swA hA/
zhes pas mchod /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
ces bstod nas /
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar 'di la'ang bstsal du gsol //
zhes gsol ba btab pas nam mkha' gang ba'i de bzhin gshegs pa rnams kyi dbang bskur ba'i dgongs pa mdzad /
yum rnams kyis bum pa'i chu rgyun gyis dbang bskur /
byang chub sems dpa' rnams kyis bkra shis pa'i glu dbyangs brjod /
lha mo rnams kyis gdugs dang ba dan la sogs pa bsgreng zhing rol mo'i sgra dang bcas pas mchod rdzas kyi char 'beb /
khro bo rnams kyis bgegs bskrad pa'i las mdzad par bsam /
bkra shis gang zhig sems can kun gyi snying la gnas //
kun gyi bdag nyid rigs kun gyi ni bdag po mchog
/ma lus sems can skyed mdzad bde ba chen po ste //
des ni deng khyod dbang bskur mchog la bkra shis shog
/ces dang /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka te sa ma ya shrI  ye hU~M/
zhes dbang bskur bas sku gang dri ma dag
/chu'i lhag ma spyi bor 'khyil ba las rnam snang sogs bdag por gyur pa'i rigs lngas dbur brgyan par bsam /
oM hU~M trAM hrIHAHpany+tsa ku la mu kuT a b+hi Shiny+tsa mAM/
zhes dbu rgyan gyis dbang bskur /
oM truM/
zhes go bgos /
oM badzra tuSh+ya ho /
zhes rdo rje thal mos mnyes par bya'o //
spro na /
dngos su 'byor dang yid kyis rnam sprul pa'i //
kun tu bzang po bla med mchod sprin gyis //
mkha' dbyings rnam dag rgya cher yongs bkod de //
phyi nang gsang ba'i mchod sprin rgya mtshos mchod //
oM sarba ta thA ga ta badzra ar+g+haM sogs nas /
shab+da pra tIts+tsha swA hA'i bar gyis mchod /
brgyad pa spyan dbye ba ni /
gser thur gyis dbye ba'i tshul dang bcas /
ji ltar mig mkhan rgyal po yis //
'jig rten rab rib bsal ba ltar //
rgyal ba rnams kyi ye shes spyan //
sems can don du dbye bar bya //
oM tsak+ShuHtsak+ShuHsa man+ta tsak+ShuHbi sho d+ha ne swA hA/
ye shes kyi spyan rnam par dag pa dang ldan cing sems can gyi don la gzigs pa 'jug pa'i mthu phun sum tshogs pa la mnga' brnyes par gyur cig
/dgu pa rten bsgyur ba ni /
slob dpon gyis rdo rje dang bcas pa'i thal mos rten gyi gzugs brnyan me long gi ngos su shar ba la reg cing se gol gyi sgras mtshon pas /
oM AHhU~M swA hA/
lan gsum brjod pas /
bskyed pa'i lha yongs su gyur pa las sku gsung thugs so so'i snang brnyan gsal la ma 'dres pa yongs su rdzogs pa'i mthu byin dang ldan par bsam /
bcu pa mnga' dbul ba la bzhi las /
dang po mchod bstod kyis spyir mnga' dbul ba ni /
mchod pa bsang sbyang byin rlabs sngon du 'gro bas /
nyer spyod /
rin chen bdun /
'dod yon lnga /
lha mo bcu drug rnams spyi ltar 'bul /
de tsam mi nus na /
phyogs bcu rab 'byams nam mkha'i khams gang ba'i //
mchod yon zhabs bsil me tog bdug spos dang //
mar me dri chab zhal zas rol mo sogs //
kun bzang rnam sprul mchod sprin rgya mtshos mchod //
oM sarba ta thA ga ta ar+g+haM pra tIts+tsha pU dza me g+ha sa mu dra s+pha ra Na sa ma ye hU~M/
de bzhin du shab+da'i bar sbyar bas nyer spyod /
mi dbang rin chen sna bdun 'di dag ni //
sangs rgyas sras dang bcas pa ma lus la //
bshams shing yid kyis sprul te phul ba yis //
'gro ba mi zad gter la spyod par shog
/oM sap+ta ma hA rat+na badzra pU dzi te AHhU~M gis rin chen bdun /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM pany+tsa kA ma gu Na badzra pU dzi te AHhU~M gis 'dod yon lnga rnams kyis mchod /
rdo rje dril bu 'dzin pas /
mnyam nyid mi g.yo sogs sangs rgyas spyi yi bstod pa'am /
bsdu na /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
ces dang /
bstod par 'os pa thams cad la //
zhing rdul kun gyi grangs snyed kyis //
lus btud pa yis rnam kun tu //
mchog tu dad pas phyag 'tshal bstod //
ces pas bstod /
gnyis pa bye brag tu nye bar mkho bas mnga' dbul ba ni /
maN+Dal gyi bkod pa 'bul zhing /
sa gzhi spos chus byugs shing me tog bkram /
ri rab gling bzhi nyi zlas brgyan pa 'di //
sangs rgyas zhing du dmigs te phul ba yis //
'gro kun rnam dag zhing la spyod par shog
/oM sarba ta thA ga ta rat+na maN+Da la AHhU~M/
dri'i byug pa phul la /
stong gsum kun tu dri ngad ldang ba yi //
dri mchog rnams kyis thub dbang rnams kyi sku
/gser sbyangs btso ma byi dor byas pa ltar //
'od chags 'bar ba de dag byug par bgyi //
oM badzra g+han+d+he swA hA/
na bza' phul la /
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyong phyir 'bul //
bzod pa dam pa'i gos kyis brgyan par shog
/oM badzra wasatraM ye swA hA/
rgyan sna tshogs phul la /
rgyal ba mtshan dpe'i rang bzhin rgyan ldan phyir //
rgyan gzhan dag gis brgyan par mi 'tshal yang //
rin chen rgyan mchog phul bas 'gro kun gyis //
mtshan dpes brgyan pa'i sku mchog thob par shog
/oM badzra bi shwa rat+na a laM kA raHye swA hA/
gsum pa tsA ru'i bza' ba zhal zas kyis mnga' dbul ni /
lha bshos gtsang ma nyid chab kyis bran la /
na mas+sarba ta thA ga ta sogs nam mkha' mdzod kyi sngags rgya lan gsum gyis byin brlabs pas /
rin po che las grub pa'i snod yangs shing rgya che ba'i nang du lha rdzas kyi zhal zas 'dod yon gyi dngos po zad mi shes pa bdud rtsi'i rgya mtsho chen por gyur par bsam la /
zhal zas ro brgya ldan zhing yid 'phrog pa //
legs sbyar 'di ni rgyal ba sras bcas la //
dad pas phul bas 'gro ba 'di dag kun //
'byor ldan ting 'dzin zas la spyod par shog
/ces pas 'bul /
bzhi pa sngags dang shis brjod kyis mnga' 'bul ba ni /
rten rnams la gzungs thag ser po btags pa'i sne mo nas slob dpon gyis bzung zhing /
gnas bya'i rten rnams kyi thugs kar zla ba la gnas pa'i sngags phreng 'khor ba'i 'od zer gyis phyogs bcu'i rgyal ba sras dang bcas pa rten so so'i rnam par byon nas de la bzhugs par gyur /
ces brjod cing bsam la /
bdag bskyed kyi snying po'i mthar /
oM su pra tiSh+Tha badzra ye swA hA/
oM hU~M hrIHb+hU khaM badzrI b+ha wa dr-i D+ha tiSh+Tha b+hU khaM swA hA/
dang /
oM ye d+harmA he tu pra b+ha bAH
he tun+te ShAn+ta thA ga te h+ya ba dat+ta /
te ShAny+tsa yo ni ro d+ha /
e waM bA dI ma hA shra ma NaHswA hA/
zhes rten 'brel snying po rnams ci nus bzla /
rjes 'brel du /
ye d+harmA sogs dang /
phun sum tshogs pa mnga' ba gser gyi ri bo 'dra //
la sogs pa'i shis pa rgya cher brjod pas mnga' gsol zhing me tog gi char phab /
bcu gcig pa gsol ba gdab pa ni /
yi ge brgya pa lan gsum sngon du 'gro bas /
me tog dam pa phreng ba dam pa dang //
sogs sho lo ka gnyis kyis mchod /
de dag bsngags pa sogs kyis bstod /
rten la me tog gi phreng ba btags pa nas bzung /
thal mo sbyar bas btud de /
ji srid sa chu me dang ni //
rlung gi bskal pas 'jig bar du //
sems can kun gyi don gyi phyir //
bcom ldan khyod ni bzhugs par mdzod //
'dir ni gzugs dang lhan cig tu //
'gro ba'i don du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
zhes dang /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
ji srid nam mkha'i mtha' dang mnyam pa'i sems can thams cad mi gnas pa'i mya ngan las 'das pa'i sa la ma bzhag gi bar du rgyal ba rnams mya ngan las mi 'da' bar brtan par bzhugs su gsol /
khyad par du yang sku gsung thugs kyi rten 'di rnams la ji srid 'byung ba bzhi'i gnod pas ma zhig gi bar du brtan par bzhugs su gsol //
brtan par bzhugs nas kyang bdag dang sems can thams cad la mchog dang thun mong gi dngos grub ma lus pa bstsal du gsol /
lan gsum gyis gsol ba gdab /
rten 'brel snying po bzlas pa'i me tog 'thor la /
slar yang mchod bstod kyang bya'o //
gsum pa rjes kyi cho ga la drug las /
dang po gtor ma gtang ba ni /
nang du rdo rje'i chos srung rnams dang /
phyi rol du phyogs skyong 'byung po rnams la gtor ma'i cho ga ji ltar rigs pas 'bul lo //
gnyis pa srung ma bsgo ba ni /
gnas dang rten gang la gnyer gtad par 'dod pa de nyid kyi gtor ma zur du bshams nas phul /
rdo rje bka' nan gyi rgya bcings te /
oM badzra rak+ShA haM/
zhes dang /
rdo rje rtse lnga pa'i rgya spyi bor reg par mos la /
oM badzra sa ma ya ha na ha na hU~M phaT/
ces pas dam la bzhag
/rdo rje'i chos skyong ba'i srung ma khyed rnams kyis /
gnas dang rten 'di rnams srung zhing skyong ba dang /
mchod pa bsam gyis mi khyab pa rgyun mi 'chad par 'byung ba'i phrin las mdzod cig
/ces phrin las bcol /
gsum pa dkyil 'khor gyi rjes kyi bya ba ni las gzhung ltar bya'o //
bzhi pa yon bdag bsgo ba ni /
bkra shis pa'i rdzas dang mchod pa'i yo byad rnams 'du byas nas yon bdag nye logs su stan bzang po la 'khod par /
bder gshegs lhag ma 'di dag ni //
gsol cig sdig pa byang bar 'gyur //
zhes brjod cing dpon slob thams cad la tsA ru'i bza' ba 'grim /
slob dpon gyis spro na spyi dang bye brag gi lung gis rgyab skyor te skabs su bab pa'i bshad pas mtshams sbyar ba'am /
gang ltar yang /
khyod kyis nga la gang gsol pa'i //
sku gzugs dag ni khyad par du //
ji ltar gsungs pa ji bzhin du //
de dag don ni ngas byas te //
de rnams don ni grub zin gyis //
ci bde bar ni mchod par byos /
khyod kyis nga la gang gsol ba btab pa'i rab tu gnas pa de legs par tshar bar byas kyis /
khyod kyis 'di rnams la zhag bdun du mchod pa rgya chen po gyis shig
/de nas kyang ci 'byor pa'i mchod pa rgyun mi 'chad par gyis shig
/ces gdams pa dang des kyang mchod pa'i bye brag rnams lag gis bstar te rten gyi drung du bkod pas mdzes par bshams la /
dpon slob rnams mgrin gcig par bsang sbyang byin rlabs sngon du 'gro bas /
rab 'byams rgya mtsho sogs tshigs gcad sngags dang bcas pa ji ltar rigs pas dbul /
lnga pa shis par bya ba ni /
bgegs bsal ba'i slad du sbyong ba gsum sngar bzhin la /
bden brjod skabs /
bden pa chen po'i byin rlabs kyis /
zhes pa'i mtshams /
deng 'dir rab tu gnas par byas pa'i rten rnams dang /
sbyin pa'i bdag po 'khor dang bcas pa la bkra shis pa dang /
mthun rkyen bsod nams kyi legs tshogs spel ba la bar du gcod cing glags lta ba'i 'byung po gdon bgegs thams cad 'dir ma gnas par gzhan du dengs shig sogs drag sngags spos rol tsham rngam gyis bskrad pa sngon du 'gro bas /
rdzas dang sbyin bdag rnams /
a mr-itas bsang /
swa b+hA was sbyang /
stong pa'i ngang las sbyin pa'i bdag po skad cig gis gnod sbyin bye ba'i sde dpon chen po dzam+b+ha la'i skur gyur pa'i mdun du /
maM las byung ba'i bkra shis pa'i rdzas brgyad so so'i las sgrub pa la thogs pa med pa'i nus pa dang ldan par gyur /
oM AHmang+ga laM dra bya hU~M/
zhes pas byin brlabs la /
me long ye shes rgya mtsho chen po ste /
zhes sogs kyis rdzas rnams re re bzhin du yon bdag la gtad cing /
des kyang rten la 'bul ba'i tshul bya /
slar yang mdun gyi nam mkhar phyogs dus kyi rgyal ba sras dang bcas pa rnams dang lha dang drang srong bden tshig grub pa'i tshogs kyis shis pa brjod pa'i glu dbyangs di ri ri sgrog cing /
me tog man dA ra'i char chen po phab pas dge legs kyi snang bas sa gsum kun du khyab par byas pa'i mos pa mdzod /
phun sum tshogs pa mnga' ba gser gyi ri bo 'dra //
sogs kyis shis brjod dang dga' ston rgya cher bya /
drug pa dge ba bsngo ba ni /
de ltar bsgrubs pa'i legs byas kyis mtshon te dus gsum bsags pa'i dge ba'i rtsa ba rnams bla na med pa'i byang chub kyi ched du bzang po bzhi ldan gyi yongs su bsngo bas rgyas gdab pa dang /
smon lam gyi mthun 'gyur kyang ji ltar rigs pa rgyas par bya'o //
!
//gal te de las bsdus par 'dod na /
bdag bskyed sngon du 'gro bas las bum bsgrub /
sbyong ba nas brtsam ste rten bsgyur ba'i bar sngar bzhin la /
mchod bstod dang sngags kyis mnga' dbul gsol gdab bcas kyi mthar /
bdag bskyed kyi rjes chog rnams bya'o //
!
//shin tu bsdus pa ni /
bdag nyid skad cig gis rdo rje hU~M mdzad du gsal zhing bden stobs brjod pas bgegs sbyang /
grub na rten rnying pa la lha khrus gsol ba'i bum pa'i chus khrus kyi bya ba mdor bsdus bya /
rten bskyed nas dbang bskur yan sngar ltar la /
de nas spyan dbye /
zhal bsgyur /
mchod bstod /
gsol gdab bcas kyi mthar /
bkra shis pa'i me tog char du bsnyil bas grub pa yin no //
dam tshig gzugs brnyan sprul pa'i dkyil 'khor du /
ye shes lhag par gnas pa'i cho ga ni //
snying por dril te legs par sbyar ba'i dges //
'gro kun phan bde'i dga' ston rgyas gyur cig
/ces pa'ang mkhas shing grub pa brnyes pa'i rdo rje'i slob dpon rnams kyis ji ltar bkral pa'i gzhung rgya chen po las /
gnas skabs 'ga' zhig tu mdor bsdus pa'i tshul gyi cho ga'i yan lag ma nyams par bsgrub par 'dod pa rnams la sman pa'i bsam pa nye bar bskyed nas /
shAkya'i dge slong rig pa 'dzin pa many+dzu g+ho Shas legs par sbyar ba'i dge bas 'jig rten gsum na dge legs kyi snang bas dus rtag tu khyab pa'i rgyur gyur cig
/sarba dA ka l+yA NaM b+ha wa tu ///
/
