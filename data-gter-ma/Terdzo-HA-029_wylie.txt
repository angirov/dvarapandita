@#//
'chi med bdud rtsi bum pa'i snod rung bsdus pa dbang gi gyad bltas chog tu bkod pa bdud rtsi'i chu rgyun zhes bya ba bzhugs so //
na mo gu ru b+h+yaH
o rgyan sman gyi bla ma ni //
zla zer bdud rtsi gangs can gyi //
bsod nams dgung du tshes pa na //
rgyu 'bras mun pa dwangs pa dang //
sman gyi nags klung bskyed bsrings pas //
shes ldan snying gi ku mud kha //
gcig tu phye bas de'i ring lugs //
srog bzhin gces pas 'di yang brtsam //
o rgyan chen pos mdzad pa'i rig pa'i gnas sam shes bya kun gyi snod rung sgo 'byed du bsngags pa'i smin byed 'di la don gsum /
yo byad nyer bsdog
/bdag mdun bsgrub pa /
dbang skur ba dngos so //
dang po ni /
gnas gtsang mar stegs bu khebs ldan gyi dbus su many+dzi'i steng ka pA la mtshan ldan gyi nang du sman dang 'bru phye bsres pa'i gtor ma a ru ra zur brgyad pa'i dbyibs lo ma las 'thon cing rtsa ba brtan pa'i rtser gzhung mthun gsang bdag gi tsaka li btsug
/g.yas g.yon du sman rag
/mdun du chu gnyis nyer spyod /
dbang rdzas srung sman chen mo'am /
ma 'dzom na yung ba /
shu dag
/sman chen gsum gyi phur ma thum nag po slob ma'i grangs mnyam /
srung 'khor tshad ldan chings dang bcas pa /
sngon 'gro bgegs gtor /
tshogs kyi yo byad /
rgyal chen bzhi /
sman gyi bka' srung dregs pa dgu
/brtan ma bcu gnyis /
sgo srung che btsan yang le ber rnams kyi mchod gtor spyi bsdus sam /
'byor na bye brag ci rigs pa bsham /
slob dpon gyi mdun du khrus bum /
'thor nas rol mo /
gu gul /
yungs thun sogs nyer mkho tshogs par bya'o //
gnyis pa bdag mdun sgrub pa ni /
khrus bum badzra a mr-ita'i sngags brgya rtsa bzlas pas byin gyis brlab /
lha sgom kha rgyan dang dzapa? dgongs mgul rgyan gyi tshig don lto sbyar ba rgyun khyer snying por dril ba'i skyabs sems nas brtsam /
bdag bskyed bzlas pa gtso 'khor gyi 'gros sbyar tshang bar bzlas la bdag nyid nus ldan du bsgrub /
bgegs gtor /
raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M/
lan gsum gyis byin brlab /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ung+ga te s+pha ra Na i maM ga ga na khaM swA hA/
zhes lan gsum gyis bsngos la /
hU~M/
rnal 'byor chen po'i dkyil 'khor 'dir //
gsang ba'i dam can so so nas //
'du ba'i lha ni ma gtogs pa //
thams cad thugs rjes bskangs zin gyis //
da lta nyid du so sor dengs //
ci ste mi 'gro 'dug gyur na //
rdo rje khro bo'i tshogs rnams kyis //
de ma thag tu bkas nas ni //
bdun rgyud rigs kyang brlag par 'gyur //
hU~M hU~M hU~M bi shwa badzra kro d+ha dz+wa la maN+Dal phaT phaT phaT ha la ha la ha la hU~M/
zhes dang /
hU~M bzhi'i sngags brjod pa sogs drag po'i tsham rngam dang bcas pas bgegs bskrad cing gtor ma phyi rol du dor /
bdag nyid gsang bdag gsal ba'i thugs ka nas /
khro rgyal ngo bo mthing nag hU~M yig bcu //
'phros pas bar gcod gdon bgegs mtshams bcad de //
tshur 'dus steng 'og phyogs mtshams srung ba'i gur //
hU~M hU~M/
hU~M hU~M/
hU~M hU~M/
hU~M hU~M/
hU~M hU~M/
khro bo rA dzas nad kha khogs rims kha chings /
zhes pa'i sngags lan gsum brjod la srung 'khor bsgom /
slar yang bdag nyid gsang bdag yi dam lhar //
gsal ba'i thugs ka gu ru'i gnas gsum nas //
dkar dmar mthing ba'i yi ge 'bru gsum las //
'od zer lcags kyu lta bur rab 'phros nas //
'og min lhun gyis grub pa'i gnas dang ni //
ma la ya dang pad+ma 'od la sogs //
dag pa'i zhing khams rnams nas bla ma dang //
dkon mchog rin chen zhi ba byang sems dang /
khrag 'thung khro bo dpa' bo mkha' 'gro dang //
chos srung rgyal po sde bzhi gter gyi bdag
/bod skyong brtan ma bcu gnyis la sogs pa //
ye shes las grub dpag tu med pa'i tshogs //
'khor bcas gnas 'dir badzra sa mA dzaH
mdun gyi nam mkhar 'gyur med rdo rje'i gdan //
dri med pad+ma nyi zla brtsegs pa la //
dam tshig ye shes dbyer med brtan par bzhugs //
phyag 'tshal mchod bzhes dbang dang dngos grub stsol //
zhes mchod yul spyan drangs /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes pas rgyun bshags yan lag brgyad pa byas la /
dbang gtor dang mchod gtor rnams byin gyis brlab pa ni /
bdag nyid thugs kar gu ru ye shes sems //
sku gsung thugs kyi gnas nas yig 'bru gsum //
oM 'phros gtor ma'i ma dag nyes kun sbyangs //
AH'phros 'dod yon drug gi mchod par bsgyur //
hU~M 'phros spel bas nam mkha'i mdzod bzhin gyur //
oM AHhU~M/
lan gsum brjod la 'bul tshig ni /
gtor ma'i dngos po kun bzang mchod pa'i sprin //
bye brag phyi nang gsang ba de kho na //
tshogs kyi 'khor lo 'chi med bdud rtsi'i sman //
chags med rak+ta'i ar+g+haM rgya mtshor 'khyil //
mchod pa'i lha mo rig ma bcu drug sogs //
dpag tu med pa'i mchod pa dam pa 'di //
rtsa brgyud bla ma sangs rgyas chos dge 'dun //
yi dam lha dang mkha' 'gro'i tshogs rnams la //
gus pas 'bul lo bzhes shig thugs dam bskangs //
nyams pa sor chud dbang dang dngos grub stsol //
gu ru A+oM AHhU~M ba liM ta a mr-ita kha kha khA hi khA hi /
bud+d+ha d+harmA saM g+ha de wa DA ki nI ba liM ta kha kha khA hi khA hi /
sngags lan bdun phyag rgya dang bcas te phul la /
lha tshogs 'khor bcas sku gsung thugs kyi rgyud //
mnyes tshims 'od zhu bdag gi snying khar thim //
zhes mos /
gsum pa ni /
slob ma rnams khrus nas dbyung phyag byas nas tshogs la /
bgegs gtor bsngo zhing bgegs bskrad srung 'khor bcas gong ltar dang /
me tog bkye bsdu byas la /
nam mkha' dang mnyam pa'i sems can thams cad gnas skabs rgyu dang 'bras bu'i zug rngu las 'byin zhing /
mthar thug rgyal ba sman gyi bla ma'i go 'phang la 'god par bgyi'o //
de'i ched du smin byed zab mo gsan la 'gro ba ma lus pa'i phyi dang nang gi lus srog 'tsho bar bgyi'o snyam pa'i thugs bskyed gsal btab nas gsan par zhu /
de'ang snyigs dus kyi sangs rgyas gnyis pa o rgyan chen po blo ldan mchog sred zhabs kyis bod gangs can gyi gdul bya rnams la lhag par brtse ba'i thugs rje chen pos /
mtha' dbus phyogs mtshams kun tu zab mo'i gter kha dpag tu med pa sbas par mdzad pa ni ji skad du /
shin tu zab pa'i mthar thug snying po rnams :
spyir yang bod rnams gsar ngas che ba dang :
snyigs ma'i 'gro la lhag par snying brtse bas :
mtha' dbus thams cad gter gyis bkang nas bzhag :
las can bu dang 'phrad pa'i smon lam btab :
ces bka' bstsal pa ltar yul dus gnas skabs gang la gang 'dul de la de mthun gtso bor ston pa'i tshul gyis /
phrin las mi zad pa rgyan gyi 'khor lo srid mthar thug gi bar du 'gro ba ma lus pa mi gnas pa'i dbyings su sgrol bar mdzad cing /
gter kha de rnams kyang sprul pa'i gter ston rnams kyis rim par spyan 'dren par mdzad pa'i spyi'i rnam grangs dpag tu med kyang ngo bo'i sgo nas chos nor /
sman rtsis bzhir 'du ba las 'dir skabs su bab pa ni /
gso dpyad bdud rtsi bum pa zhes bya ba /
nad gdon bgegs dang dus min 'chi ba'i 'jigs pa las skyob cing /
khyad par snyigs dus yams thabs su 'go ba'i srog 'phrog parapa ta'i gnyan nad sogs 'gos nad kyi rigs su gyur pa las skyob pa'i rdo rje'i go cha /
shes pas chog pa'i gdams ngag zab mo'i mthar thug pa ste /
rtsa rgyud las /
gso dpyad bdud rtsi bum pa 'di //
gzhan las khyad 'phags mgo dang 'dra //
snying ngam dbang po'i mig dang mtshungs //
kun la med do nor bu 'dra //
'di yod 'chi ba mi 'byung ste //
bdud rtsi bum pa zhes kyang bya //
zhes khong pa'i snying dang yid bzhin nor bu'i dpes bsngags pa'i gdams skor 'di nyid /
rang gter las /
bong thung ga li rkan so can //
'od kor rma bya'i mdongs can gyis //
blo gsal ri bong lo la 'don //
ces lung bstan pa o rgyan grub pa'i snying po'i skye ba sprul pa'i gter ston thams cad kyi snga shos rdor 'bum chos kyi grags pas byang spra dun rtse'i dregs pa zil gnon gyi thugs ka nas dngos gzhi dang /
byams sprin rdo sku'i 'og nas kha skong zur bkol bcas spyan drangs te snyigs dus kyi 'gro ba mtha' yas pa'i lus srog skyob par mdzad pa /
'chi med bdud rtsi bum pa'i dpa' bo gyad lnga'i thog ma snod rung dbang gi gyad rig 'dzin brgyud pa'i phyag bzhes ltar bskur ba la bdag nyid kyis bgyi bar 'os pa rnams sngon du grub /
khyed rang rnams kyi ngo skal du gyur pa ci 'byor pa'i me tog dang bcas te maN+Dal 'bul bar zhu /
zhes pas mtshams sbyar la maN+Dal 'bul du gzhug
/snyim pa me tog dang bcas pa'i thal mo sbyor la gsol ba 'debs pa 'di'i rjes zlos mdzod /
gu ru mkhyen rab rdo rje dgongs su gsol //
bdag cag lus ngag yid gsum smin pa'i phyir //
sku gsung thugs dang yon tan phrin las kyi //
snod rung dbang bskur zab mo bstsal du gsol //
lan gsum /
rgyud dag par bya ba'i phyir du mdun gyi nam mkhar gsang bdag sman gyi bla rtsa ba gsum gyi lha tshogs sprin gtibs pa bzhin bzhugs pa'i spyan sngar skyabs su 'gro ba sogs bya'o snyam pas 'di'i rjes zlos /
thugs rje'i dbang gis 'gro don mdzad //
bla ma rnams la skyabs su mchi //
rang las ye shes shar ba'i sku
/yi dam lha la skyabs su mchi //
dam tshig rnam par dag pa'i sku
/mkha' 'gro'i tshogs la skyabs su mchi //
sngon nas bsags pa'i sdig sgrib bshags //
'gro don sangs rgyas thob phyir bsngo //
smon pa'i byang chub sems bskyed do //
sems can yongs su smin bya'i phyir //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
de ltar sngon 'gro'i chos rnams song nas /
dbang blang ba'i yul gtor ma lhar bskyed pa tshig rigs dang mthun pa'i dmigs pa ma yengs par gsal thobs /
bla ma rtsa gsum kun 'dus su gsal ba'i thugs ka nas b+h+rU~M yig kha dog lnga ldan zhig 'phros /
gtor ma la phog pas gtor gzhong phyi snod kyi 'jig rten rnam par dag pa thod pa bum ril phyi dkar la nang dmar ba'i gzhal yas khang ye shes kyi me 'bar ba'i nang du /
gtor rdzas kyi dngos po nang bcud skye 'gro rnam par dag pa gsang bdag pad 'byung sprul pa'i bya khyung /
rigs gsum sprul pa dug gsum rnam dag gi 'khor tshogs /
phyi rol gzhom med rdo rje'i gur rdzong khro bo bcu dang bcas pa /
gzhan yang tan g+han tshogs kyi yo byad /
phyi nang gsang ba'i mchod rdzas sa dang bar snang gang ba /
dbang rten yongs su rdzogs par gyur pa de nyid tshig gis gsal gdab pa ni /
oM ma hA shUn+ya tA sogs nas /
gang la'ang thogs dang pham pa med par gyur //
zhes pa'i bar gyis gsal nan tan du gdab la sngags rnams cung zad re bzlas la byin gyis brlab bo //
de nas dbang bskur dngos la /
dngos gzhi gtor dbang lnga /
mtha' rten gdams ngag lnga rnams su yod pa las /
gtor dbang dang po'i slad du dmigs pa 'di bzhin du mdzod /
gtor ma rigs gsum mgon po'i lha tshogs su gsal ba'i thugs ka dang /
khyad par dpral ba'i oM yig las 'od zer dkar po dpag tu med pa A+oM dang bcas pa byung /
slob ma'i dpral bar thim pas lus kyi nad gdon sdig sgrib dag
/sku'i dbang thob pa'i mos pa mdzod /
gtor ma spyi bor bzhag la /
snod ni ban+d+ha 'bar ba'i gzhal yas khang //
bcud ni lha tshogs yab yum sprul par bcas //
rdzas ni mchod pa'i longs spyod bsam mi khyab //
bu 'dir shog sku yi dbang mchog khyod la bskur //
oM sarba ta thA ga ta ma hA gu h+ya kA ya ka lA sha a b+hi Shiny+tsa A be sha ya ba liM ta ma hA sid+d+hi sa ma ya At+ma ko\u0f85 haM/
oM AHhU~M kA ya a b+hi Shiny+tsa A+oM/
zhes pa lnga'am gsum gang rung brjod /
bcom ldan 'das rigs gsum mgon po'i sku mi zad pa rgyan gyi 'khor lo'i dbang mchog dam pa lha dang gnyis su med pa thob par gyur cig
/ces bden pa brjod cing me tog gtor /
dril bu'am rol chen bya /
de'i mtha' rten lha bsgom pa'i rjes su gnang ba ni /
khyed rang rnams thugs ma yengs par dmigs pa 'di bzhin du gsal thob mdzod /
oM ma hA shUn+ya tA sogs /
khyed rang rnams kyi lus snang sems gsum gyis bsdus pa'i dngos 'dzin thams cad stong par sbyangs /
rang bzhin skye med sogs nas /
gang la'ang thogs dang pham pa med par gyur /
de ni lus srog srung ba'i go cha yi dam gyi lha bsgom pa'i gyad de /
ting 'dzin mi 'gyur gnad kyi gzer //
sku ni dngos su ston par byed //
ces gsungs pa'i don yin pas rtag tu bsgom 'tshal /
gtor dbang gnyis pa'i slad du dmigs pa 'di bzhin du mdzod /
gtor ma rigs gsum mgon po'i lha tshogs su gsal ba'i thugs ka dang /
khyad par mgrin pa'i AHlas 'od zer dmar po dpag tu med pa AHyig dang bcas pa byung /
slob ma'i mgrin par thim pas ngag gi nad gdon sdig sgrib dag
/gsung gi dbang thob pa'i mos pa mdzod /
gtor ma mgrin par gtug la /
snod ni ban+d+ha sogs skur tshig dngos gzhi gong ltar la sku'i dod du gsung gi dbang mchog
/kA ya'i tshab la wA ka'i 'byin 'jug dang sngags mthar /
wA ka a b+hi Shiny+tsa AH
gsung mi zad pa rgyan gyi 'khor lo'i zhes 'don pa bsgyur /
de'i mtha' rten sngags bzla ba'i rjes su gnang ba yin pas gtso 'khor gyi sngags 'di rnams kyi rjes zlos mdzad 'tshal /
gtso 'khor gyi sngags rnams rjes zlos lan gsum gsum byar gzhug
/de nas khyed rang rnams lus gnad drang por srongs /
sbyor ba bzhi dang ldan pa'i rlung bum pa can zungs la rngub pa'i dus 'jig rten gyi tshe bcud thams cad rang la 'dus shing /
phyir dbyung ba'i tshe nad gdon bar chad thams cad bsal bar mos mdzod /
ces byas la rlung 'dzin du gzhug
/de ni bzlas pa rlung sngags kyi gnad de /
drag sngags mi 'gyur gnad kyi gzer //
gsung gi nus pa thod rgal 'byung //
zhes gsungs pa'i don yin pas bzlas pa la brtson 'tshal /
gtor dbang gsum pa'i slad du dmigs pa 'di bzhin du mdzod /
gtor ma rigs gsum mgon po'i lha tshogs su gsal ba'i thugs ka'i hU~M las 'od zer sngon po dpag tu med pa hU~M yig dang bcas pa byung /
slob ma'i snying khar thim pas yid kyi nad gdon sdig sgrib dag
/thugs kyi dbang thob pa'i mos pa mdzod /
gtor ma snying khar gtug
/skur tshig gong bzhin la thugs kyi dbang mchog
/tsit+ta dang /
tsit+ta a b+hi Shiny+tsa hU~M/
thugs mi zad pa rgyan gyi 'khor lo'i sogs rim bzhin 'don pa bsgyur /
de'i mtha' rten ting nge 'dzin bsgom pa'i rjes su gnang ba ni /
rtsa ba rdo rje'i tshig 'di la gsan te dbyings ka dag gi ngang du mnyam par 'jog pa zhu /
mi rtog stong par bsgom pa ni //
snang grags 'khor 'das ma lus sems //
sems ni skye 'gag gnas gsum bral //
mdog dbyibs tshad dang dngos pos stong //
stong pa chen por ye nas gnas //
zhes mnyam par 'jog tu bcug
/de ni stong nyid lta ba'i srung ba sgom pa ting 'dzin gyi gyad de /
dgongs pa mi 'gyur gnad kyi gzer //
yang dag don gyi ngo bor gnas //
zhes gsungs pa'i don yin pas mnyam gzhag dang mi 'bral ba zhu /
gtor dbang bzhi pa'i slad du dmigs pa 'di bzhin du mdzod /
gtor ma rig gsum mgon po'i lha tshogs su gsal ba'i thugs ka dang /
khyad par lte ba dpung pa g.yas kyi swA las 'od zer ser po dpag tu med pa swA yig dang bcas pa byung slob ma'i dpung pa g.yas dang lte bar thim pas sgo gsum gyi nad gdon sdig sgrib dag
/yon tan gyi dbang thob pa'i mos pa mdzod /
gtor ma dpung pa g.yas dang lte ba /
skur tshig gong bzhin la /
yon tan dbang mchog
/gu Na /
gu Na a b+hi Shiny+tsa swA/
yon tan mi zad pa rgyan gyi 'khor lo'i sogs rim bzhin 'don pa bsgyur /
de'i mtha' rten du 'jug pa dbang po dang ba spu'i sgo 'gegs pa'i phur sman byin pas rdo rje'i rdzong du tshud de nad gdon bar chad kyis nam yang glags mi rnyed pa'i mos pa mdzod /
ces byas la srin lag gnyis kyis phur sman chab kyis bran /
sgo dgu gzhan rnams la dngos dang mig gnyis kyi dod mkhur tshos la byug cing rdzas phur ma'am ril bu'i thum bu gdags /
gzhung las /
srung ba nyi ma'i 'od zer 'dis //
gdon bgegs sprin ltar gtibs gyur cing //
nad ngan chu ltar 'brubs gyur kyang //
nyi mas grib ma ded dang mtshungs //
zhes gsungs pas de ltar gyur pa'i gding skyed la sngags 'di'i rjes zlos dang bcas te thal mo rdeb mdzod /
nad thams cad la b+h+yo /
nad rims thams cad la b+h+yo /
rims thams cad la b+h+yo /
gdon thams cad la b+h+yo /
de ni rang srung phur ma'i gyad sbyin pa ste /
dri yal dus su spo bar bya //
srung ba 'di dang ma bral na //
'go ba'i nad kyis tshugs mi 'gyur //
ces gsungs pa'i don phyag len du bstar ba gal che'o //
gtor dbang lnga pa'i slad du dmigs pa 'di bzhin du mdzod /
gtor ma rigs gsum mgon po'i lha tshogs su gsal ba'i thugs ka dang khyad par gsang gnas dpung pa g.yon pa'i hrIHlas 'od zer ljang gu dpag tu med pa hrIHyig dang bcas pa byung /
slob ma'i dpung pa g.yon dang gsang gnas su thim pas sgo gsum bya ba dang bcas pa'i sdig sgrib dag
/phrin las kyi dbang thob pa'i mos pa mdzod /
gtor ma dpung pa g.yon dang gsang gnas /
skur tshig gong bzhin la phrin las dbang mchog
/karma /
karma a b+hi Shiny+tsa hAH
phrin las mi zad pa rgyan gyi 'khor lo'i sogs rim bzhin 'don pa bsgyur /
de'i mtha' rten du gnad bcu gsum dang ldan pa'i gnam lcags rdo rje khrab ring gi srung 'khor gdags pa rdo rje srin po'i go mtshon gyis lus g.yogs te nad gdon bar chad kyi g.yul las rnam par rgyal bar mos mdzod /
srung 'khor che 'bring chung gsum gang rung re re bzhin yod na skabs 'dir gdags /
gcig las med na thams cad kyi mgor bzhag
/de ni chig rkya thub pa 'khor lo'i gyad kyi srung ba ste /
gzhung las /
yid bzhin nor bu 'dra ba yi //
gnam lcags rdo rje'i srung ba 'dis //
'go ba'i nad thub smos ci dgos //
gnam lcags 'bar ba'i thog kyang thub //
'chi bdag bdud kyang bzlog par 'gyur //
de phyir kun thub rdo rje yin //
zhes sogs phan yon bsam gyis mi khyab par gsungs pas lus dang ma bral bar 'chang ba tsam gyis don 'grub pa ste /
'phro 'du phyag rgya mi 'gyur gzer //
phrin las rnam bzhi 'grub par byed //
ces gsungs pa'i don la snyegs pa'o //
de ltar dbang rdzogs par thob pas khyed rang rnams tha mal gyi sgo gsum rdo rje gsum du gnas gyur te /
lus lha sku snang stong /
ngag sngags grags stong /
sems ka dag rig stong gzhom med rdo rje'i rang bzhin du gyur nas 'dod yon lam gyi grogs su khyer zhing phrin las rnam pa bzhis gang la gang 'dul gyi don rgyun chad med par mdzad pa'i nga rgyal bskyed mdzod /
de nas tshogs kyi yo byad la las kyi rdo rje bsang chu 'thor /
slob dpon gyis 'di ltar gyer bsgom bya /
bdag gi thugs nas gu ru ye shes sems //
sku gsung thugs kyi gnas nas yig 'bru gsum //
oM 'phros tshogs kyi ma dag nyes kun sbyangs //
AH'phros 'dod yon drug gi mchod par bsgyur //
hU~M 'phros spel bas nam mkha'i mdzod bzhin gyur //
oM AHhU~M/
zhes pas byin brlab /
gtsang ma'i snod du btegs la /
gu ru oM A hU~M ga Na tsakra a mr-ita kha kha khA hi khA hi /
bud+d+ha d+harmA sang+g+ha de ba DA ki nI ga Na tsakra pU dza kha kha khA hi khA hi /
zhes lan bdun nam gsum gyi mthar /
spro na /
rgyal ba kun 'dus gu ru sman gyi bla //
gsang bdag sprul pa'i bya khyung dug gsum 'khor //
rtsa gsum dam can sman gyi srung ma sogs //
mchod 'os mgron gyi rigs su gyur rnams la //
sman zhal bdud rtsi'i rgya mtsho chen po yi //
ga Na tsakra'i longs spyod mchog 'bul gyis //
bzhes nas dbang dang byin rlabs bstsal du gsol //
zhes brjod la tshogs phud slob dpon gyis phyogs bzhir gtor /
rang nyid lhar gsal bas rol te nang gi sbyin sreg bya /
tshogs kyi dngos grub /
sid+d+hi sa ma ya a hoHsu kha hoH
zhes pas slob bu rnams kyi lag gnyis su sbyin /
des kyang /
sid+d+hi a la la hoH
zhes brjod la rol /
gtor ma 'di la shes dus gsum du yod pa las da lta'i skabs 'dir ngo bo gtor ma la rnam pa dngos grub tu shes nas rol pas mchog thun mong gi dngos grub kyi dbyig chen po thob par mos mdzod /
ces byas la gong gi sngags kyis sbyin len bcas dbang gtor slob bu rnams la bkye /
bka' srung gtor ma gtsang phud kyis bran /
oM AHhU~M/
lan gsum /
'dod yon lnga ldan mchod pa dam pa 'di //
chos skyong rgyal po chen po sde bzhi dang //
sman gyi bka' srung mthu chen dregs pa dgu
/gter bdag dmag dpon yang le ber rnams la //
'bul lo mchod sbyin gtor ma 'di bzhes la //
rig 'dzin pad+ma'i bka' bzhin snyigs dus 'dir //
gso rig bstan pa dar zhing nad rigs 'joms //
bdag cag dpon slob bsam don 'grub par mdzod //
ces pas bsngos la rol mo bcas gtsang sar phul /
'brel chags pa'i bkra shis kyi tshigs su bcad pa rnams dang /
'chi med bdud rtsis sgrib gnyis dri ma 'khrud //
rnam dag dbang gi chu rgyun bum pa'i bcud //
ma lus sems can kun la khyab nas kyang //
rgyu 'bras nad rnams zhi ba'i bkra shis shog
/ces brjod la me tog 'thor ro //
de dag gis 'chi med bdud rtsi bum pa'i snod rung dbang gi cho ga legs par grub pa yin pas dam tshig gi rim pa ci nus su bsrung snyam pas 'di'i rjes zlos mdzod /
gtso bos ji ltar sogs /
gtang rag maN+Dal /
lus longs spyod 'bul ba /
dge bsngo bcas spyi ltar byas pas grub bo //
sngags 'chang dbang po'i sde'i zhal nas /
slob dpon chen po pad+ma'i dgongs pa'i klong //
rtol phyir sprul 'khor gsum sogs zhus pa'i lan //
gso spyad bdud rtsi bum pa ma bu'i skor //
gsang sngags lam gyi rim pa rtsa 'grel bcas //
bstan pa srung phyir sku dgra bsgral thabs te //
rnam pa gsum la sogs te mdor bsdu na //
gu ru pad+mas mdzad pa'i rig pa'i gnas //
thams cad kun gyi snod rung 'dis chog go
/nad pa gso ba la yang sngon nyid du //
snod rung byas la de nas sman dpyad sogs //
btang bas nus che 'jug la bkra shis so //
slob bu yon bdag snying dang 'dra ba la //
srung ba man ngag sbyin par byed na yang //
sngon la snod rung byas la srung yon gyi //
me tog 'bul du bcug la srung ba btags //
de ltar byas pas gdag bya dag la yang //
bar gcod gdon gyi gnod pas mi tshugs so //
zhes gzhung don mdor bsdus pa'i tshul gyis gsungs pa ltar dgos pa dang ldan zhing /
nad pa gso ba dang /
srung ba 'dogs pa dang /
sman dang sngags dang rten 'brel gyis gzhan don mdzad pa po rnams nas kyang 'di'i smin byed thob na gnad don che zhing /
dus ngan gyi rang mdangs nad kyi du ruSh+ka dang rtag tu 'grogs pa la'ang 'di'i srung ba'i go cha med thabs med pas snying nor du 'chang bar 'tshal lo //
stod gter mkha' 'gro'i kha rlangs can //
rig 'dzin brgyud las legs 'ongs pa //
'gro skyob srog gi go 'di yang //
dus kyi dbang gis nub nye bas //
'di byas dge bas chos 'di yis //
rgyun du 'gro la mi 'jigs pa'i //
sbyin pas mkha' khyab de kun kyang //
sman gyi bla ma'i dpal thob shog
/'di'ang skye dgu'i phyi dang nang gi lus srog 'tsho ba la smon lam dang thugs rje'i mthu grub pa sman pa'i rgyal po 7'jam dbyangs mkhyen brtse'i dbang po'i bka' drin las thob pa na /
rang gzhan la phan 'dod kyi bsam pas yig cha rnying pa'i lus la lung dang mtshams sbyor gyi lang tshos spras te khyer bde bklag chog tu /
pad+ma gar gyi dbang phyug rtsal gyis dpal spungs yang dben kun bzang bde chen 'od gsal gling du bris pa dge legs 'phel //

//
