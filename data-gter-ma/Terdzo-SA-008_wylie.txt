@#//
phyag rdor gtum po dmar po'i sgrub dkyil bzhugs so //
oM swasti /
na mo badzra pA Na ye /
'jigs rung nyi ma stong dang mtshungs pa'i 'od //
'jigs byed ma rungs thams cad thal bar brlag
/'jigs med rgyal ba gnod sbyin sde dpon tshul //
'jigs bral phyag na rdo rjes bdag skyongs shig
/'dir bcom ldan 'das gtum chen dmar po sgrub par 'dod pas /
ri'am nags tshal lam gnas khang du /
gdong byang du phyogs /
phyag mtshan rdo rje rtse lnga dang /
gsang ba'i zhags pa mchod pas bskor /
rdor dril rnams mdun du bzhag
/skyabs sems sngon du 'gro bas stong nyid bsgom /
swa b+hA wa brjod /
stong pa'i ngang las pad+ma'i steng du a las zla bar rang sems hU~M dmar po yongs su gyur pa las /
bdag nyid phyag na rdo rje sku mdog dmar po zhal gcig phyag gnyis g.yas rdo rje rtse lnga /
g.yon thugs kar sdigs mdzub /
stag lpags kyi sham thabs dang dar gyi stod g.yogs can /
rin po che dang sbrul gyis brgyan pa /
mi bskyod pas dbu la brgyan pa /
spyan gsum pa mche ba gtsig pa /
sma ra smin ma dmar ser gyen du brdzes pa /
me dpung 'bar ba'i dbus na rol pa /
snying gar ye shes sems dpa' phyag rdor nag po /
de yi thugs kar ting 'dzin sems dpa' rdo rje sngon po rtse lnga pa'i lte bar hU~M/
de yi 'od kyis rang bzhin gyi gnas nas gsang ba'i bdag po mthing kha lha'i tshogs dang rig 'dzin gyis bskor ba spyan drangs /
ar+g+haM sogs kyis mchod /
rang la thim pas dmar mthing du gyur /
rang gi phrag gong g.yas kyi steng du las kyi bya khyung nag po rkyang pa dang /
g.yon du bya khyung 'dab ma g.yu mdog can /
gnyis ka'ang gnam lcags kyi mchu sder can klu rigs bzhi zhal du gsol zhing /
rang 'dra ba'i 'khor tshogs dpag tu med pa bsam la mnyam par bzhag
/rdo rje dang zhags pa bsang sbyang /
rdo rje la ye shes sems dpa'/
lcang lo can nas gnod sbyin gyis bskor ba dang /
dam tshig pa dkar po dang /
zhags pa la klus bskor ba dang /
dam tshig pa mthing ga bsgom /
gnyis ka la mchod bstod sngags bzlas 'od du zhu ba las rdo rje zhags par bsam /
bskyed chog lhag ma bdag bskyed dang 'dra'o //
de nas bzlas pa bya ste /
oM badzra pA Ni hU~M phaT/
gnam sa thams cad sngags kyi sgras dir re khengs par bsgom /
rang phyag rdor gyi nga rgyal brtan pos /
'bum phrag gcig song nas /
drag sngags ni yi ge bdun pa'i rjes su /
nA ga tsit+ta dz+wa la raM/
mA ra ya nan rbad :
lus brtul nA ga mA ra ya rbad /
ram ram la la shig shig
/sdus phyung na rbad sod /
mA ra ya sod sod /
mA ra ya bying bying /
mA ra ya mug mug
/mA ra ya ha la ha la /
mA ra ya dun dun /
mA ra ya myos myos /
mA ra ya thum ri li li rbad /
nA ga dum nan /
badzra gi nan /
be na su nan /
nA ga gu ling /
nA ga snying khrag bam mo rul /
zhes pa btags la bzla /
bzlas pa'i skabs 'gar rdo rje gsor /
zhags pa 'phen tshul du byas la /
sngags rngam tshul du bzla zhing gar yang bya /
'di bsnyen grangs la mi bsgrang /
mjug tu lha sku stong pa la mnyam par bzhag
/thun mtshams lha'i snang cha dang 'brel bas dge ba bsngo /
de nas mdun du gtor ma gru gsum mchod pas bskor /
bla med bzhin byin gyis brlab /
skad cig gis spyan drangs nas /
snying po drag sngags dang bcas pa'i mthar /
i daM ba liM ta kha kha khA hi khA hi zhes mchod bstod /
'dod don gsol ba btab /
bzod par gsol gshegs su gsol /
de nas nga rgyal brtan po dang zhi ba'i sems kyis /
klu gtor gtsang ma dang /
gnod sbyin dang gzhi bdag la yang gtor ma 'bul ba gal che'o //
de nas spyod lam la 'jug pa na yang lha'i nga rgyal gyis shes rab kyi pha rol tu phyin pa bklag pa sogs bya zhing /
sAts+tsha mang du gdab bo //
bsnyen pa'o //
bsnyen sgrub sbrags ma ni snying po las sngags dang bcas pa 'bum phrag bzhi lhag bcas sbyin sreg bcu cha ma mthar song bas te /
ri bo la sogs par bris sku mtshan nyid tshang ba /
mchod gtor dang bcas pa bsham /
bdag bskyed bzhin bskyed /
mchod gtor phul nas gsol ba btab /
ye shes gcig rang snang du shes pas /
gnyis ka'i thugs khar /
ting 'dzin sems dpa' sngags bcas las 'od zer phar 'phro tshur 'phro las thugs rgyud bskul /
rang gzhan kun gyi sdig sgrib sbyangs /
skal ba drug rgyas par bsam /
de bzhin du gtor ma gru gsum sha chen gyis brgyan pa'ang /
bris sku la ji ltar bya ba bzhin las /
gtor ma'i tshe sha lnga bdud rtsi lngas sbags pa'i zas mchog bstab par bya /
rjes bsdu'i tshe brtan bzhugs bya'i /
sgrub pa ma thon bar gtso bo'i ye shes pa gshegs gsol mi bya /
de ltar thun bzhi'am lnga bya'o //
tshad ni zla ba drug go
/tha ma zhag bdun la /
dkyil 'khor sgo rkyang bris nas gsum bsgrub ste /
gtor ma bris sku dkyil 'khor gsum ka bsgrub ste /
nyin mtshan bar ma chad du bya'o //
sgrub grogs yod na thun drug tu gtor ma dang sbyin sreg dang tshogs rnams des bya /
med na rang gis ji tsam 'grub pa'o //
de dag gi skabs su spyi'i dam tshig dang /
khyad par gyi dam tshig me mi bsad /
chu mi brgal /
klu dang gsang ba pa la mi brnyas shing mchod pa bya ba la nan du bsgrub /
sbrul dang sbal pa dang nya bsad pa dang /
phye mar btags pa dang /
chu mer 'bar ba dang /
chu klung mtsho skam pa dang /
brgal ba dang /
klu dang gnod sbyin gyi gnas rmi lam du mthong ba sogs rtags su bshad /
sgrub pa'i tshe nya sha dang /
sbrul dkar nag gi bdug pa dang yungs dkar dang ke tshe hU~M las rdo rjer bskyed nas sngags gdab bo //
'di'i dbang chog ni /
sa chog
/sa lha sta gon /
snyan gsan dbab pa /
ye shes pa 'degs pa /
rjes bsdu sogs dang /
thig tshon byin rlabs dkyil 'khor bri ba sogs pha rgyud spyi dang mthun /
dkyil 'khor sgo rkyang sgo khyud rta babs sna tshogs rdo rje pad ra sogs med pa /
nang lha snam phyogs mdog gi lte bar pad nyi la rdo rje bri /
lha sta gon dang dngos gzhi'i sgrub mchod bum gcig nyid sgrub pa rnams 'don pa bsgyur tsam ma gtogs bdag bskyed dang /
sgrub pa'i skabs bzhin dang /
bum pa'i lha bzhu ba sogs khyad chos spyi dang mthun /
sems bskyed las gzhan pa'i slob ma sta gon sogs med do //
dngos gzhi'i skabs /
dkyil 'khor gyi g.yas su thang sku /
g.yon du gtor ma sogs sgrub pa'i skabs lta bu dang /
dbu rgyan rdor dril bgrang phreng byin rlabs pha rgyud spyi dang mthun pa dang /
dam tshig gsum gyi glu'i bar slob dpon gyi bya ba'o //
mig dar me tog sems bskyed gsang gdams /
ye shes dbab pa /
me tog dbul ba /
gdong dbye ba /
dkyil 'khor bstan pa /
de nas slob ma phyag rdor du bskyed la /
ji ltar bltams pa sogs kyis chu dbang /
dbang bskur rdo rje sogs dang /
rat+na mu kuT sogs kyis cod pan /
oM ma hA badzra hU~M gis rdo rje /
badzra a d+hi pa ti sogs kyis dril bu /
slob dpon rnam snang du gsal bas /
badzra satwa sogs ming dbang ste /
de la dbang rdzas byin rlabs sngar grub la slob ma rigs lngar mi bskyed do //
de nas bgrang phreng lag tu gtad la bzlas lung bya /
dam tshig gsum gyi rjes su chu dbang bya ba'i rdo rje slob dpon ni spyi dang mthun /
yang sku bskyed bstim byas la bris sku slob ma'i spyi bor bzhag
/gtor ma lag tu gtad la bka' bsgo bya /
slob ma la mchod bstod shis brjod bya /
rdo rje dang zhags pa byin rlabs byas nas sngags kyis sbyin nas /
bzhugs stangs byar gzhug
/na bza' sbrul rgyan sngags kyis btab la bkon /
chu dbang gnyis /
bka' bsgo mchod bstod shis brjod rnams la rol mo'i sgra bya /
dbang gong ma bya bar 'dod na yang /
mi bskyod pa'i sgo nas bsam gtan tsam gyis bskur ro //
'di la rdzogs rim zur pa med pas dbang gong ma med kha med min zhes kyang bya'o //
rang gi brjed byang tsam du ni //
sgrub dkyil yi ge nyung ngur sbyar //
'di yi dge bas sems can kun //
gsang bdag go 'phang thob par shog
/gu ru pad+ma sam b+ha ba'i gdams ngag 'di ni /
rgyal khams pa tA ra nA tha'i blo mtsho las byung ba ste rang lo nyer gnyis la nye bar o rgyan rdzong du'o //
mang+ga la bistAr ku ru ///
/
