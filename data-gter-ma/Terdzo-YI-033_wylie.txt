@#//
'gong po ar la gtad pa'i man ngag gi lag len rnam par gsal ba 'chug med dus kyi btson khang zhes bya ba bzhugs so //
na mo gu ru kro d+ha rA dza ya /
gtum chen 'bar ba'i gar gyis 'khor 'das kun //
dbang byed phyag rgya gnyen po'i dam 'og tu //
gdug can ar la gtad pa'i sgyu rtsal can //
dpal chen rdo rje slob dpon mchog la 'dud //
gangs can skyob pa'i chos tshan lnga phrag lnga'i //
ya gyal snyigs dus mi bsrun 'byung po'i rigs //
ar gtad lag len rig 'dzin mkhas rnams kyi //
bzhed pa bcud du dril nas 'dir bkod bya //
de'ang lha brag thugs sgrub chos sde nyer lnga'i tshan pa gnyis par /
'gong po shar gyi phyogs nas 'byung :
zhes sogs bod phung byed kyi 'gong po spun dgu shar phyogs nas 'byung bar gsungs nas /

phyi rabs lnga brgya tha ma la :
byang sems ldan pa'i mi gsum gyis :
ri mtho'i rtse mor sgrub pa bya :
zla ba gcig tu drag
sngags bzla :
lung pa gsum gyi 'dzoms su mnan :
lo rer lan re byas pa na :
bod khams bde skyid ldan par 'gyur :
gang zag gcig gis zhag bdun du :
bsgrubs pas phyogs de khol bur bde :
byin rlabs ldan pa'i mi gsum gyis :
rgyun du sgrub pa byas gyur na :
rtag tu bod la bde skyid 'byung :
byang sems ldan pas 'gro don mdzod :
ces 'gong po mnan pa'i thabs dang de'i phan yon bcas legs par gsungs pa ltar ar gtad kyi cho ga la 'jug pa la gsum ste /
sbyor dngos rjes so //
dang po ni /
rtsa bar /
thugs sgrub bsnyen pa'i rtags rdzogs nas :
'gro ba yongs kyi don byed na :
'gong po ar la gtad par bya :
zhes gsungs pas /
rab tu thugs sgrub rtsa ba'i dbang bskur thob cing /
bsnyen pa thems pa /
'bring bsnyen pa ma thems kyang /
dbang thob rjes dam tshig dang ldan pa /
tha ma thugs sgrub kyi dbang ma thob kyang bla med kyi dkyil 'khor gang yang rung ba'i dbang bzhi nos shing dam sdom dang ldan pa'i sgo nas gtso bor /
snang yul rtog pa 'phro mi bya :
shes pa rtse gcig dril nas kyang :
zhes rig pa rtse gcig sems thog tu dril nas mnyam par 'jog nus pa zhig dgos par gsungs pa ltar /
lha sgom sngags bzlas shes tsam gyis las 'di brtsam mi rung bas /
chos thams cad gnas lugs rdzogs pa chen po'i ngang du 'ubs kyis 'dus par thag rbad kyis chod pa'i gding dang ldan pa zhig dang /
khe grags rnyed bkur gyi ched du ma yin par /
gzhan phan byang chub kyi sems dang ldan pa zhig shin tu gces so //
de lta bu'i sngags pas ar gtad la shis pa'i gza' tshes 'phrod sbyor dang ldan par /
dben pa'i gnas su spro na /
phung sa sna tshogs las grub pa'i maN+Dal stegs bu gru bzhi pa'i dbus su brub khung rgyar khru gang pa'am mtho gang pa /
rgya'i phyed tshad kyi dpangs la bang rim gsum pa /
phyi ro sol gyis nag po dang /
nang gri khrag sogs khrag sna dang snying snas dmar por byugs /
kha khyer la drag po'i rtsang gcus logs stod smad gri khrag dang btsag gis dmar por byugs shing /
rked pa ro sol gyis nag por byugs pa nyer gcig srin mo 'gros su btsugs pa'am /
bsdu na brub khung rkyang pa tsam gyis kyang chog ste /
dug shog la ar gtad kyi ling+ga zhal shes man ngag gis brgyan pa bris shing sbyang ba sogs spyi ltar bgyis rjes sngo dmar gyis byad du bcug la bkod /
nye logs ci bde bar bdag bskyed kyi sman rag mchod gtor /
sger gsol byed rgyu'i skong gso'i gtor ma sogs tshogs par bgyis shing /
thun gtor zur gsum mtshe yungs rtsang dang khrag gis brgyan pa /
gser skyems kyi chas /
g.yab dar /
phur pa /
sgrol gri /
rol chen /
thod nang du blug pa'i thun sogs mkho ba'i yo byad thams cad tshogs par bya'o //

//gnyis pa dngos gzhi ni /
shar phyogs kha bltas lcags kyus bzung :
zhes gsungs pas sgrub pa po kha shar du bltas te stan la 'khod nas /
byang gter thugs sgrub kyi gzhung bsrang /
don bstod rdzogs kyi bar gtang /
yi dam gzhan byed na'ang bdag bskyed gzhung bsrang bstod pa'i bar gtang /
thugs sgrub btang na bstod pa'i mu de kar gser skyems la 'jug pas chog la /
yi dam gzhan byed na de nyid skad cig gis rdo rje drag po rtsal du gnas 'gyur bar bskyed na legs pas 'di ltar /
rang nyid skad cig rdo rje drag po rtsal //
mthing nag khro gtum 'jigs pa'i cha lugs can //
zhal gcig phyag gnyis gar dgu'i nyams dang ldan //
g.yas pa gnam lcags rdo rje rtse dgu 'phyar //
g.yon pa gser gyi dril bu dku la brten //
rin chen rus rgyan zab chen ber smug steng //
dur khrod chas brgyad la sogs nyams kun rdzogs //
ye shes me dpung 'bar ba'i klong dkyil du //
rtsa gsum kun 'dus 'jigs byed chen po'i sku //
'khor 'das zil gnon che btsan 'gran zla bral //
gzi brjid bskal pa'i me ltar 'bar bar gyur //
ces gsal btab la /
gser skyems /
mkhyen gsol /
gzu dpang rnams bka' brgyad khro rol lam /
yi dam gang byed kyi gzhung ltar gtang /
spyi tsam du gser skyems /
raM yaM khaM/
oM AHhU~M ha hoHhrIHsa byin brlabs la /
hU~M/
rig 'dzin rtsa brgyud bla ma dam pa dang //
bde gshegs kun 'dus zhi khro rab 'byams lha /
khyad par dbang drag pad+ma'i lha tshogs rnams //
gser skyems 'di bzhes rnal 'byor mthu dpung skyed //
ma mgon lcam dral las gshin 'chi bdag sogs //
dregs pa'i sde dpon sum cu yab yum sras //
bka' nyan bran g.yog mngag gzhug bcas rnams kyis //
gser skyems 'di bzhes rnal 'byor mthu dpung skyed //
sngags 'chang bdag gi rigs kyi srung ma dang //
sa phyogs 'di yi yul gzhis gnas kyi bdag
/lo zla zhag dus tshes la dbang ba'i lhas //
gser skyems 'di bzhes rnal 'byor mthu dpung skyed //
ces phud skyems 'thor la /
gzu dpang gsol ba ni /
hU~M/
phyogs bcu nam mkha'i dkyil 'khor nas //
bla ma rig 'dzin yi dam lha /
khrag 'thung dbang drag 'khor dang bcas //
thugs rjes bdag la dgongs su gsol //
bdag ni rig 'dzin sgrub pa po //
dam tshig 'dzin la dgra byung na //
ma nyes ma yo srung ma mkhyen //
gzu dang dpang du dkon mchog bzhugs //
zhal lce snang srid lha 'dres mdzod //
dam nyams dgra bo sdig can 'dis //
dang por sangs rgyas bstan pa bshig
/bar du dkon mchog dbu 'phang smad //
mtha' mar gsang sngags snying po phral //
da lta rnal 'byor bdag la bsdos //
dge ba bcu ni khyad du bsad //
mi dge bcu ni dang du blangs //
mtshams med lnga yi 'bras bu smin //
'di ni bsgral ba'i zhing yin pas //
dbang drag pad+ma'i lha tshogs rnams //
chos nyid zhi las ma g.yos kyang //
rngams brjid khros pa'i skur bzhengs la //
dgra bgegs bsgral ba'i dus la bab //
ma g.yel ma g.yel thugs dam can //
dgra bgegs sgrol ba'i phrin las mdzod //
ces snyan mnan no //
de nas dkon mchog spyi skul ni /
hU~M:
bde gshegs dbang phyug chen po'i bstan pa nas :
mar me mdzad kyi bstan pa rdzogs kyi bar :
'das pa'i sangs rgyas thams cad dgongs su gsol :
sprul sku shAkya thub pa'i zhing khams 'dir :
'gro don rgya chen sgrub pa'i thugs dam can :
da ltar bzhugs pa'i sangs rgyas dgongs su gsol :
byams pa 'byon nas 'jam dbyangs bstan pa'i bar :
gang 'dul gdul bya skyong bar thugs dgongs pa'i :
ma byon sangs rgyas thams cad dgongs su gsol :
ma 'ongs lnga brgya tha ma shar ba'i tshe :
bod kyi sems can las ngan spyod dus 'dir :
khri srong lde'u btsan gdung rgyud tha ma la :
khyed kyi thugs rjes byin gyis brlab tu gsol :
deng dus las dang rkyen gyi dbang gyur te :
chos rgyal dmangs su 'bebs pa mi skyob na :
dus gsum rgyal ba'i thugs dam gang la mdzad :
'gro drug sdug bsngal skyob par mi mdzad na :
byang chub sems dpa'i gdul bya gang la dgongs :
bod kyi rje 'bangs thugs rjes mi skyob na :
pad+ma 'byung gnas mthu rtsal gang la bskyed :
dam chos sgrub pa'i bar gcod mi bsrung na :
chos skyong bka' srung dam tshig ci la mdzad :
hU~M:
bzhengs shig zhing khams so so'i gnas nas bzhengs :
dgongs shig snyigs ma'i sems can don la dgongs :
gshegs shig bod kyi rje 'bangs don la gshegs :
dus gsum bde gshegs yi dam lha yi tshogs :
pad+ma 'byung gnas rig 'dzin mkha' 'gro dang :
chos skyong srung ma dam can gzhi bdag rnams :
mthu rtsal dpung skyed bdag gi bsam pa sgrubs :
sangs rgyas bstan pa snyigs ma'i mtha' la thug :
bdud kyi sprul pas 'dzam gling khyab par 'dul :
bod yul 'di na sdug bsngal khrag mtsho brdol :
khri srong lde'u btsan gdung rgyud dmangs su 'beb :
dben gnas dgon pa rnams su jag chom byed :
dmag dpung 'jigs pas sems can gyod la 'beb :
bdud dang 'gong pos sde dpon kha lo sgyur :
dam chos tshul bzhin byed du bar chod byas :
dam tshig tshul bzhin srung du ma ster ro :
dam can bka' srung mchod du ma ster ro :
chos rgyal mnga' thang rgyas su 'bangs mgo rgod :
bod khams sems can bde ru dmag 'khrug dar :
hU~M:
bde bar gshegs pa'i dgongs pa sprin ltar gtibs :
khro bo 'jigs pa'i gad mo 'brug ltar sgrogs :
'gro la brtse ba'i thugs rje glog ltar 'khyugs :
byin rlabs mthu rtsal drag po thog ltar phob :
bdud dang 'gong po dam sri sha za dang :
phung byed gdon gyi rigs rnams thal bar rlogs :
dug lnga 'byol nyog rang rgyud 'khrugs pa'i mi :
bdud kyi sde dpon rgyal phran cham la phob :
las ngan rngams sems me ltar 'bar ba yi :
dmag dpon dmag mi'i rang gshed rang la phob :
sangs rgyas bstan pa bshig pa'i gdon bgegs dang :
chos rgyal dmangs su 'beb pa'i dgra bo dang :
bod khams phung bar byed pa'i 'gong po dang :
rnal 'byor bdag la sdang ba'i dgra bgegs kun :
yid kyi bsam sbyor ngan pa smyo ru chugs :
ngag gi smra ba lkugs shing brgyal du chugs :
gdos bcas lus kyi phung po myur du sgrol :
bdag cag bar gcod 'di las thar bar mdzod :
bcol pa'i phrin las ma lus sgrub par mdzod :
oM gu ru d+he ba DA ki nI badzra kro d+ha hU~M nr-i tri sarba duSh+TAM e hur thums dzaHmA ra ya rbad :
brub khung dang dmigs bya bskyed pa ni /
phaT/
stong pa'i ngang las e las lcags bsregs kyi khang sgrom gru gsum bang rim dgu pa /
kha khyer dog cing gting zab pa /
'og na 'dod chags kyi khrag mtsho khol ba /
logs la zhe sdang gi me rlung 'tshubs pa /
steng na gti mug gi mun pa gtibs pa /
mtshon cha'i char 'bebs shing nad dang dug gi rlangs pa 'phyo ba /
than dang ltas ngan gyi cho 'phrul sna tshogs mi bzad par 'khrugs pa /
las byed gshin rje'i dmag tshogs seng ge ltar rngams pa /
stag ltar 'phyo ba /
srin po ltar khros pa /
sha za ltar rgyug pa /
rgyob rgyob dang sod sod kyi sgra 'brug ltar sgrog pas gang ba /
srid pa las kyi btson khang drag po de'i nang du bstan 'gro'i legs tshogs 'phrog par byed pa'i gdon bgegs thams cad 'dus pa'i ngo bo ra tsa tri las phung byed 'gong po spun dgu mi'i gzugs las stag seng bya sprel /
khyi spyang byi la /
rnga mong mi gdong can /
byad dbyibs nyam chung zhing lus gcer bu rid pa mdog nag cing dran pa nyams pa /
mya ngan gyi phyag rgya can /
bu ga dgu nas rnag khrag 'dzag pa gnod byed thams cad 'dus pa'i ngo bor gyur /
rnam shes 'gugs pa ni /
hU~M mdzad kyi phyag rgya bcings te /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang /
rig sngags dang /
gzungs sngags dang /
snying po dang phyag rgya ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par che mchog khrag 'thung rdo rje drag po rtsal gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas /
spyir sangs rgyas bstan pa'i spyi bgegs /
dpal ldan bla ma dam pa'i sku bgegs /
sems can yongs la 'tshe bar byed cing /
khyad par rnal 'byor pa bdag cag dpon slob yon mchod 'khor dang bcas pa la gnod cing 'tshe bar byed pa /
bsam ngan sbyor rtsub 'chang ba'i bod khams phung byed kyi 'gong po spun dgu rgyal 'gong /
dam sri /
rgya 'dre'i tshogs dang bcas pa'i tshe srog yid gsum /
gnam sa bar gsum /
nyi zla'i go bar /
chos bon srung ma'i skyabs 'og gang na gnas kyang skad cig thang cig yud tsam zhig la dmigs pa'i rten 'di la khug cig
/oM badzra ma hA kro d+ha pad+ma kro d+hI shwa rI badzra kI li kI la ya ma hA yak+sha kA la rU pa karma raM raM dz+wa la raM hU~M phaT/
badzra aM ku sha dzaH
badzra pA sha hU~M/
badzra s+pho Ta baM/
badzra g+haN+De hoH
pra be sha ya phaT/
A be sha ya a AH
zhes lan gsum bdun nyer gcig sogs ci rigs su bya ste /
shar nas 'gugs 'dren yang yang bya :
zhes gsungs /
skabs 'dir them med kyi mnan pa'i bskul /
'gugs 'dren du bsgyur ba'i phyag bzhes ltar /
hU~M:
nga ni dug gsum 'joms pa'i sku :
dpal ldan sangs rgyas pad+ma skyes :
sangs rgyas kun gyi sprul pa'i sku :
bye ba dpag med 'gyed pa po :
nga ni sangs rgyas kun gyi dngos :
nga ni rgyal ba kun gyi rje :
nga ni khro rgyal kun gyi yab :
nga ni ma mo kun gyi bdag :
nga ni 'byung ba lnga yi dbyings :
nga ni srid pa kun gyi mes :
nga ni skye 'gro kun gyi yab :
nga ni bdud 'dul drag po rtsal :
khams gsum kun gyi srog gi bdag :
skye med 'chi bral rdo rje'i sku :
'gag med rang stong grags pa'i gsung :
spros med brjod bral 'gyur med thugs :
sangs rgyas che ba'i yon tan rdzogs :
phrin las lhun grub 'gro ba 'dul :
thogs med sprul pas 'od zer 'gyed :
srid pa'i yang srid dam can tshogs :
kun kyang sngon gyi tha tshig bzhin :
dpal gyi sku la da chum chum :
snang srid dregs pa'i lha srin tshogs :
kun kyang nga yi bka' 'bangs yin :
bka' las ma 'da' dam la 'dus :
tha tshig bzhin du gtor ma longs :
dam bcas bzhin du phrin las mdzod :
phyi rabs bskal pa snyigs ma'i dus :
bod khams phung byed 'gong po dgu :
sems can rnams kyi bdud du 'bab :
de las sprul pa'i dmag rigs dgu :
de rnams 'byung ba'i rtags dgu ni :
dud 'gro'i mjug spu mgo la 'dogs :
'bangs kyis rgyal la rgol ba'i dus :
rgyal khrims nyams byed 'gong po ni :
mi lus spre 'u'i mgo can khyod :
khro rgyal 'bar bas da khug cig
/ma bu mi gcig gos su gyon :
bod 'bangs sil bur 'thor ba'i rtags :
sde pa nang 'khrugs 'gong po ni :
mi lus seng ge'i mgo can khyod :
khro rgyal 'bar bas da khug cig
/phu dung kha mthud dmar po 'dogs :
snying rje med pa bshan pa'i rtags :
srog gcod nag po'i 'gong po ni :
mi lus spyang ki'i mgo can khyod :
khro rgyal 'bar bas da khug cig
/mi tshe cho long las la dga':
bsod nams dbang thang nyams pa'i rtags :
slu byed g.yo sgyu'i 'gong po ni :
mi lus zhu me'i mgo can khyod :
khro rgyal 'bar bas da khug cig
/mgo la rgya zhu dkar po gyon :
rngams sems me ltar 'bar ba'i rtags :
tshul chos bdud kyi 'gong po ni :
mi lus rnga mo'i mgo can khyod :
khro rgyal 'bar bas da khug cig
/gnas dgon thams cad 'thab ra 'cha':
bod khams nang 'khrug dar ba'i rtags :
khams gsum phung byed 'gong po ni :
mi lus khyi yi mgo can khyod :
khro rgyal 'bar bas da khug cig
/mtha' mi'i spyod pa dbus su dar :
dmag rigs sde dgu yong ba'i rtags :
rgol byed 'khrug pa'i 'gong po ni :
mi lus bya yi mgo can khyod :
khro rgyal 'bar bas da khug cig
/seng slog wa yis gyon pa'i dus :
sangs rgyas bstan pa rdzogs pa'i rtags :
nag po chom byed 'gong po ni :
mi lus stag gi mgo can khyod :
khro rgyal 'bar bas da khug cig
/nyi zla mtha' la spyod pa'i dus :
nag po mun 'thibs 'byung ba'i rtags :
sdug bsngal nyid 'phel 'gong po ni :
mi lus rngams shing khro sems can :
khro rgyal 'bar bas da khug cig
/pha ni dam sri mgo dgu pa :
ma ni phung byed nag mo la :
bu ni 'gong po spun dgu skyes :
cho 'phrul sprul pa sna tshogs 'gyed :
'dzam gling 'joms pa'i go gdug can :
khyod kyi mthu stobs ma lus kun //
gsang bdag pad+ma'i thugs rje yis :
da lta nyid du 'dir khug cig
/ces thun re la dgug gzhug brgya lnga bcu nyer gcig sogs skabs dang sbyar zhing shes pa yul snang gi rtog phyir ma 'brengs par lta ba'i gdeng dang ldan pa'i ngang nas lha'i nga rgyal rtse gcig pas lcags kyu'i phyag rgyas yang yang rten la bkug cing bstim /
de nas ar gtad kyi bzlas pa dngos ni /
oM badzra tsakra e :
snying kha raka dun+te rbad :
phud byed srog la rbad :
'gong po'i dbugs la rngubs :
bdud mo'i sha la chems :
phung byed 'gong po'i sha rus khrag rtsa la nur nur :
ma tsa du a ya sha la na haM shaM:
badzra tri trig :
mA ra ya rbad :
badzra nI laM d+hA ra rak+Sha :
badzra a ri a ri ni :
nA ga tsa trig rbad tri :
ha ri ha ri :
trim trim :
phung byed 'gong po'i srog rtsa gtubs gtubs :
zhes smra ba bcad de thun re la dgu brgya tsam re bzla zhing /
thun rdzas la btab /
de yang /
bod khams 'khrugs shing cho 'phrul che :
drag sngags dgu brgya bzlas la brdeg :
ces gsungs /
thun bsdu khar thun gtor /
raM yaM khaM dang /
oM AHhU~M gis byin gyis brlabs nas sman raka bran la bde gshegs spyi bskul che ba ni /
hU~M b+h+yo :
bde gshegs dbang phyug chen po'i bstan pa nas :
mar me mdzad kyi bstan pa ma rdzogs bar :
'das pa'i sangs rgyas thams cad dbyings nas bzhengs :
thugs dam rgyud bskul drag po'i phrin las mdzod :
sprul sku shAkya thub pa'i zhing khams 'dir :
rgya chen chos 'khor rim par bskor mdzad pa'i :
da lta bzhugs pa'i sangs rgyas dbyings nas bzhengs :
thugs dam rgyud bskul drag po'i phrin las mdzod :
byams pa 'byon nas 'jam dbyangs bstan pa'i bar :
'gro don rgya chen mdzad par zhal bzhes pa'i :
ma byon sangs rgyas thams cad dbyings nas bzhengs :
thugs dam rgyud bskul drag po'i phrin las mdzod :
yi dam kun 'dus rdo rje drag po rtsal :
rtse gcig bsgrubs pa'i yi dam rgyang ma ring :
bskul lo bskul lo thugs dam dbyings nas skul :
phrin las dus la bab po sa ma ya :
rang rig lhun gyis grub pa'i zhing khams nas :
sku gcig bzhengs pas dkyil 'khor ma lus rdzogs :
rdo rje srin po'i lha tshogs dbyings nas bzhengs :
thugs dam rgyud bskul drag po'i phrin las mdzod :
srog rtsa'i lho nub mtshams nas dga' ba'i rtsa :
spyi gtsug zug pa'i rtsa 'dab 'bar ba las :
sku gsum bla ma'i lha tshogs dbyings nas bzhengs :
thugs dam rgyud bskul drag po'i phrin las mdzod :
klad pa dung khang 'bar ba'i gzhal yas nas :
sangs rgyas mkha' 'gro khrag 'thung lnga bcu brgyad :
'jam dpal sku yi lha tshogs dbyings nas bzhengs :
thugs dam rgyud bskul drag po'i phrin las mdzod :
mgrin pa bum sked drwa bas 'brel 'dra nas :
rin chen mkha' 'gro'i lha tshogs ma lus dang :
pad+ma gsung gi lha tshogs dbyings nas bzhengs :
thugs dam rgyud bskul drag po'i phrin las mdzod :
snying ga chos kyi 'khor lo'i 'dab brgyad nas :
rdo rje mkha' 'gro yang dag thugs kyi lha :
rang byung zhi ba'i lha tshogs dbyings nas bzhengs :
thugs dam rgyud bskul drag po'i phrin las mdzod :
lte ba gser gyi khri 'u lta bu nas :
pad+ma mkha' 'gro'i lha tshogs ma lus dang :
bdud rtsi yon tan lha tshogs dbyings nas bzhengs :
thugs dam rgyud bskul drag po'i phrin las mdzod :
gsang gnas bde skyong rtsa 'dab bzhi yi steng :
las kyi mkha' 'gro'i lha tshogs ma lus dang :
che mchog ma mo'i lha tshogs dbyings nas bzhengs :
thugs dam rgyud bskul drag po'i phrin las mdzod :
srog rtsa'i nub byang mtshams na rten 'brel rtsa :
bskor te rkang g.yas brla rtsar zug pa las :
dregs pa kun 'dul lha tshogs dbyings nas bzhengs :
thugs dam rgyud bskul drag po'i phrin las mdzod :
srog rtsa'i byang shar mtshams na drag po'i rtsa :
rkang g.yon brla rtsar zug pa'i rtsa steng nas :
stobs ldan nag po'i lha tshogs dbyings nas bzhengs :
thugs dam rgyud bskul drag po'i phrin las mdzod :
dus gsum bde gshegs ma lus 'dus pa'i sku :
drag po'i tshul gyis dregs pa thams cad sgrol :
rdo rje gzhon nu'i lha tshogs dbyings nas bzhengs :
thugs dam rgyud bskul drag po'i phrin las mdzod :
sku mdog mthing nag rab tu brjid cing rngams :
phyag g.yas gnam lcags rdo rje rtse dgu las :
'bar ba khro bcu'i lha tshogs dbyings nas bzhengs :
thugs dam rgyud bskul drag po'i phrin las mdzod :
zhal gdangs mche gtsigs hU~M gi nga ro sgrog :
phyag g.yon gser gyi dril bu 'bar ba las :
khro mo bcu yi lha tshogs dbyings nas bzhengs :
thugs dam rgyud bskul drag po'i phrin las mdzod :
ral pa khams nag gyen brdzes thod skam brgyan :
zab chen ber smug brjid pa'i na bza' gsol :
dpa' bo dpa' mo'i lha tshogs dbyings nas bzhengs :
thugs dam rgyud bskul drag po'i phrin las mdzod :
dur khrod chas brgyad legs spras 'bar ba'i sku :
zhabs gnyis dor stabs me dpung klong na bzhugs :
chos skyong srung ma'i lha tshogs dbyings nas bzhengs :
thugs dam rgyud bskul drag po'i phrin las mdzod :
spyan gsum dmar zlum nyi 'od lta bur 'bar :
snyan nas 'brug sgrog shangs nas rlung nag 'tshub :
sde brgyad dregs pa'i lha tshogs dbyings nas bzhengs :
thugs dam rgyud bskul drag po'i phrin las mdzod :
hU~M:
ma 'ongs lnga brgya tha mar shar ba'i dus :
bod kyi sems can las ngan spyod pa'i dus :
khri srong lde'u btsan gdung rgyud tha ma la :
khyed kyi thugs rjes byin gyis brlab tu gsol :
deng dus las dang rkyen gyi dbang gyur pa'i :
phung byed bdud dang srin po dar ba yis :
chos rgyal dmangs su 'beb pa mi skyob na :
rgyal ba'i thugs rje dam bcas ci la dgongs :
'gro drug sdug bsngal skyob par mi mdzad na :
byang chub sems dpa'i gdul bya gang la dgongs :
bod kyi sems can thugs rjes mi skyob na :
pad+ma 'byung gnas mthu rtsal gang la bskyed :
dam chos sgrub pa'i bar chad mi bsrung na :
chos skyong srung ma'i dam bca' ci la mdzad :
hU~M:
bzhengs shig zhing khams so so'i gnas nas bzhengs :
dgongs shig snyigs ma'i sems can don la dgongs :
gshegs shig bod kyi rje 'bangs don la gshegs :
dus gsum bde gshegs yi dam lha yi tshogs :
pad+ma 'byung gnas rig 'dzin mkha' 'gro dang :
chos skyong srung ma dam can gzhi bdag rnams :
mthu rtsal dpung skyed bdag gi bsam pa sgrubs :
sangs rgyas bstan pa snyigs ma'i mtha' la thug :
bdud kyi sprul pas 'dzam gling khyab par 'dul :
bod yul 'di na sdug bsngal khrag mtsho brdol :
khri srong lde'u btsan gdung rgyud dmangs su 'beb :
dben gnas dgon pa rnams su jag chom byed :
dmag dpung 'jigs pas sems can gyod la 'beb :
bdud dang 'gong pos sde dpon kha lo sgyur :
dam chos tshul bzhin byed du bar chod byas :
dam tshig tshul bzhin srung du ma ster ro :
dam can bka' srung mchod du ma ster ro :
chos rgyal mnga' thang rgyas su 'bangs mgo log :
bod khams sems can bde ru 'khrug pa dar :
de dus khyod kyi thugs rjes gzung du gsol :
hU~M:
bde bar gshegs pa'i dgongs pa sprin ltar gtibs :
khro bo 'jigs pa'i gad mo 'brug ltar sgrogs :
'gro la brtse ba'i thugs rje glog ltar 'khyugs :
byin rlabs mthu rtsal drag po thog ltar phob :
bdud dang 'gong po dam sri sha za dang :
phung byed gdon gyi rigs rnams thal bar rlogs :
dug lnga 'byol nyog rang rgyud 'khrugs pa yi :
bdud kyi sde dpon rgyal phran cham la phob :
las ngan rngams sems me ltar 'bar ba yi :
dmag dpon dmag mi'i rang gshed rang la phob :
sangs rgyas bstan pa bshig pa'i gdon bgegs dang :
chos rgyal dmangs su 'beb pa'i dgra bo dang :
bla ma'i sku dgra rnal 'byor sgos dgra dang :
rgyal khams phung bar byed pa'i 'gong po dang :
rnal 'byor bdag la sdang byed dgra bo rnams :
lus sems bem rig rten dang phrol la shog :
yid kyi bsam sbyor ngan pa myos su chugs :
ngag gi gdangs sgra lkugs shing brgyal du chugs :
gdos bcas bag chags lus kyi phung po sgrol :
bdag cag bar chod kun las grol bar mdzod :
ma g.yel ma g.yel yi dam lha yi tshogs :
ma 'da' ma 'da' dam can bka' srung rnams :
dam rdzas bdud rtsi 'bar ba 'di bzhes la :
yid la brnags pa'i dgra bgegs rdul du rlogs :
rnal 'byor dpon slob yon mchod 'khor bcas kyi :
mi mthun rkyen ngan sa lam bar chad dang :
'jigs pa brgyad sogs dus min 'chi ba dang :
ltas ngan phyogs ngan ma lus brlag par mdzod :
oM gu ru d+he ba DA ki nI badzra kro d+ha hU~M:
nr-i tri du tri dgra bgegs mA ra ya rbad :
rbod zor sarba b+h+yo zlog b+h+yo rbad :
sarba zlog b+h+yo :
zhes brjod cing thun gtor phul /
phud gtor /
rak+ta sbreng /
phur pa phyogs bcur dril lo //
slar thun gtor gsar pa zhig bshams la rak+ta bran /
nyer bsdu /
bsngo smon shis brjod kyi bar du btang ste /
de yang dgong thun gyi mthar sger gsol dang /
srod thun gyi mthar tshogs 'khor bya /
de ltar khug rtags ma byung gi bar dgug gzhug la gtso bor bya zhing /
khug rtags byung nas rmi lam du gzugs brnyan gang byung dang bstun pa'i lid+ga'i sna sgor spre'u'i gzugs bsgoms pa'i snying gar tri gsal ba la dmigs te dgug gzhug lan gsum gyi mthar /
hU~M:
nga ni dug gsum 'joms ma'i 'gugs 'dren gyi bskul btang la /
slar yang dgug gzhug tshar gcig byas te /
thun mthar ling+ga la ar gtad kyi sngags kyis thun shed thon par brabs /
de lta bus rim pas thun bzhir gcad pa'i ngang nas rig pa'i ngar dang ldan pas bsgrub par bya'o //

//gsum pa rjes kyi rim pa las la sbyar ba ni /
sgrub zhag thems pa'i thun mtha' mar zan ling zur pa zhig kyang bshams la /
ar gtad kyi sngags mjug tu gdab kha bya ba ni /
hU~M:
che mchog pad+ma thod phreng rtsal :
phyag g.yas rdo rje rtse lnga gdengs :
g.yon pa phur bus dgra snying gzir :
gnod byed pho mo rdul du rlog :
drag sngags so lnga pa'i mthar /
gnod byed 'byung po dam sri tri mA ra ya phaT/
ces nya bo dang ling gar phur bus gdab /
bsgral bya'i rig pa ye shes kyi cha de nyid chos nyid
ma la bu thim pa'i tshul du dbyings rig bsres te spar /
ma rig sems snang 'khrul gzugs kyi tshe srog dwangs ma rang la bsdu ba'i tshe khrus kyi dgongs pa dang ldan pas bsgral /
slar yang ar gtad kyi sngags dang bcas thun gyis brabs shing /
rnam smin gyi phung po bag chags kyi gzugs su snang ba dum bur gtubs par mos la zan ling ral gris gtubs la gtor gral du bshams /
sman raka bran la bstab pa ni /
hU~M:
'jigs byed rdo rje drag po rtsal :
bzhad pa'i zhal gdangs mche ba gtsigs :
mi 'gyur chos nyid dgongs pa yis :
gzugs snang bsgral pa'i sha khrag dang :
bag chags rtog pa ma lus pa :
'khor ba'i lam lnga dgag pa'i phyir :
ye shes khro bo'i zhal du bstab :
dug gsum sha khrag mchod pa 'di :
khrag 'thung khro bo'i tshogs la 'bul :
ha ha bzhad cing dgyes par rol :
rus pa ging gi tshogs la 'bul :
trum trum 'chos shig ging gi tshogs :
ma hA mAM sa khA hi :
ma hA rak+ta khA hi :
ma hA kiM ni ri ti kha hi :
rtsa bar /
spre 'u khyi dkar spyang ki yi :
thod par 'gong po'i ling+ga gzhug :
ces gsungs pas /
thod pa de gsum gang 'byor gyi nang du shog ling /
mnan chas spyi ltar byas te re bas dril /
tshon skud kyis bcings /
rtsang gis rgya gram du brgyan la /
la thel gyis mnan /
mnan dong lag len ltar brus pa'i drung du khyer la /
gser skyems gtang /
gtor ma nag po zur gsum sha khrag gis brgyan pa bshams par sman raka bran /
raM yaM khaM/
oM AHhU~M/
zhes brlabs /
mi bsad kyi ral gri dngos sam ral gri'i phyag rgya dang bcas te /
sa la brgyabs pas sa gzhi ling gis gas te rgya mtsho chen po sngo mer gyis rdol bar bsam la /
oM kr-iSh+Na dza mA ri hU~M dza :
zhes brjod pas rgya mtsho'i dbus nas las kyi gshin rje nag po 'jigs su rung ba shin tu khros pa'i cha byad can /
g.yas dbyug pa dang /
g.yon zhags pa thogs pa /
ma he nag po la zhon pa /
'khor tshogs bsam gyis mi khyab pa dang bcas pa zhig byung bar bsam la /
oM kr-iSh+Na dza mA ri ma hA ba liM ta khA hi khA hi :
zhes lan bdun gyis bsngos pas dgyes shing tshims par bsam la gtor ma dong nang du bskyur /
'gong po spun dgu 'khor dang bcas pa rnams 'chi bdag gi lag tu gtad pas bskal pa'i bar du yang thar ba med par bsam la mnan thod lag tu thogs te /
hU~M:
ri rab chen po'i rmang 'og nas :
rgya mtsho'i gting rum slebs pa na :
lcags kyi khang pa sgo med na :
nag po lus che yan lag rags :
kha nas gshin dri'i rlangs pa 'thul :
ma he nag po rta ru zhon :
lag na dbyug to zhags pa thogs :
gshin yul 'jig rten dme nag ces :
zin nas thar sa med pa'i gnas :
'chi bdag chos kyi rgyal po ste :
mngon shes mthu dang rdzu 'phrul ldan :
dge sdig chos bzhin dbye ba po :
'gong po khyod kyi lag tu gtad :
'chi bdag nag po dam tshig can :
'gong po gtad kyis slar ma gtang :
kr-iSh+Na dza mA ri hU~M dza :
'gong po'i mAM sa rak+ta tsit+ta go ro tsa na pre ta g+h+r-i Na ni kha raM khA hi :
zhes brjod /
'dir 'chi bdag gi zhal gdangs pa'i nang du gdab pa sogs ni mi dgos te /
btson rdzir btson pa sprad pa bzhin du khyer te song bar bsam /
bskul ba ni /
hU~M:
nga ni dug gsum 'joms pa'i sku :
dpal ldan sangs rgyas pad+ma skyes :
sangs rgyas kun gyi sprul pa'i sku :
bye ba dpag med 'gyed pa po :
nga ni sangs rgyas kun gyi dngos :
nga ni rgyal ba kun gyi rje :
nga ni khro rgyal kun gyi yab :
nga ni ma mo kun gyi bdag :
nga ni 'byung ba lnga yi dbyings :
nga ni srid pa kun gyi mes :
nga ni skye 'gro kun gyi yab :
nga ni bdud 'dul drag po rtsal :
khams gsum kun gyi srog gi bdag :
skye med 'chi bral rdo rje'i sku :
'gag med rang stong grags pa'i gsung :
spros med brjod bral 'gyur med thugs :
sangs rgyas che ba'i yon tan rdzogs :
phrin las lhun grub 'gro ba 'dul :
thogs med sprul pas 'od zer 'gyed :
srid pa'i yang srid dam can tshogs :
kun kyang sngon gyi tha tshig bzhin :
dpal gyi sku la da chum chum :
snang srid dregs pa'i lha srin tshogs :
kun kyang nga yi bka' 'bangs yin :
bka' las ma 'da' dam la 'dus :
tha tshig bzhin du gtor ma longs :
dam bcas bzhin du phrin las mdzod :
phyi rabs bskal pa snyigs ma'i dus :
bod khams phung byed 'gong po dgu :
sems can rnams kyi bdud du 'bab :
de las sprul pa'i dmag rigs dgu :
de rnams 'byung ba'i rtags dgu ni :
dud 'gro'i mjug spu mgo la 'dogs :
'bangs kyis rgyal la rgol ba'i dus :
rgyal khrims nyams byed 'gong po ni :
mi lus spre 'u'i mgo can khyod :
khro rgyal 'bar bas 'gugs shing gnon :
ma bu mi gcig gos su gyon :
bod 'bangs sil bur 'thor ba'i rtags :
sde pa nang 'khrugs 'gong po ni :
mi lus seng ge'i mgo can khyod :
khro rgyal 'bar bas 'gugs shing gnon :
phu dung kha mthud dmar po 'dogs :
snying rje med pa bshan pa'i rtags :
srog gcod nag po'i 'gong po ni :
mi lus spyang ki'i mgo can khyod :
khro rgyal 'bar bas 'gugs shing gnon :
mi tshe cho long las la dga':
bsod nams dbang thang nyams pa'i rtags :
slu byed g.yo sgyu'i 'gong po ni :
mi lus zhu me'i mgo can khyod :
khro rgyal 'bar bas 'gugs shing gnon :
mgo la rgya zhu dkar po gyon :
rngams sems me ltar 'bar ba'i rtags :
tshul chos bdud kyi 'gong po ni :
mi lus rnga mo'i mgo can khyod :
khro rgyal 'bar bas 'gugs shing gnon :
gnas dgon thams cad 'thab ra 'cha':
bod khams nang 'khrug dar ba'i rtags :
khams gsum phung byed 'gong po ni :
mi lus khyi yi mgo can khyod :
khro rgyal 'bar bas 'gugs shing gnon :
mtha' mi'i spyod pa dbus su dar :
dmag rigs sde dgu yong ba'i rtags :
rgol byed 'khrug pa'i 'gong po ni :
mi lus bya yi mgo can khyod :
khro rgyal 'bar bas 'gugs shing gnon :
seng slog wa yis gyon pa'i dus :
sangs rgyas bstan pa rdzogs pa'i rtags :
nag po chom byed 'gong po ni :
mi lus stag gi mgo can khyod :
khro rgyal 'bar bas 'gugs shing gnon :
nyi zla mtha' la spyod pa'i dus :
nag po mun 'thibs 'byung ba'i rtags :
sdug bsngal nyid 'phel 'gong po ni :
mi lus rngams shing khro sems can :
khro rgyal 'bar bas 'gugs shing gnon :
pha ni dam sri mgo dgu pa :
ma ni phung byed nag mo la :
bu ni 'gong po spun dgu skyes :
cho 'phrul sprul pa sna tshogs 'gyed :
'dzam gling 'joms pa'i go gdug can :
khyod kyi mthu stobs ma lus kun //
gsang bdag pad+ma'i thugs rje yis :
nam yang ldang bar ma gyur cig :
oM laM AHlaM hU~M laM satwaM b+ha ya nan :
zhes brjod /
rdi a yaM:
zhes brjod pas gshin rje rlung gis bskyod de rang gnas rgya mtsho'i gting rum du nub par bsam /
dur g.yam la ri gling dang rdo rje rgya gram bris pas kha bkab /
nam mkha'/
rlung /
me /
chu /
sa rnams kyi dkyil 'khor rim par chags pas mnan par bsam ste me chu'i rgyas 'debs kyi mthar sas byibs /
nr-i tri sarba satwaM b+ha ya laM nan :
zhes brjod cing /
ri rab kyi steng du don yod grub pa'i pho brang btab par bsam la rta bro bka' brgyad ltar ram /
yi dam rang gzhung gi bro brdungs la /
sangs rgyas don yod grub pas rgyas gdab bo //
mi dmigs chos kyi dbyings su sa mA d+hi //
zhes brjod la ka dag gi ngang du mnyam par bzhag
!
/gal te mnan pa mi byed par las mjug sreg pas bsdu na /
gong gi zhal bstab tshar ma thag
/tsher ma can gyi shing la thab gru gsum du brtsig
/sman raka gtor ma nyer spyod /
yungs dkar la dug khrag btab pa mar khus sbags pa sogs bsham /
ling+ga thab kyi bar snang la brgyang /
mar nag bskol ba dang a rag gi nying khu yang 'du bya /
mchod gtor sman rag rnams thugs sgrub las gzhung ngam phur pa ltar byin gyis brlab /
yugs sa'i me mgal 'bar ba'i lce bde las me spar /
thab khung bsang sbyang /
stong pa'i ngang las ye shes kyi thab khung gru gsum pa me rab tu 'bar ba yangs shing rgya che ba'i nang du me lha rdo rje drag po rtsal dang gnyis su med pa bcom ldan 'das rdo rje gzhon nu'i lha tshogs su gyur pa ni /
rdo rje brag chen pad+ma dang :
nyi zla sde brgyad ru dra'i steng :
hU~M dang rdo rje'i 'phro 'du las :
me lha rdo rje gzhon nu'i sku :
zhal gsum phyag drug zhabs bzhi bgrad :
ces pa nas /
phur skyong srung ma'i tshogs la phyag 'tshal bstod :
ces pa'i bar phur pa dril sgrub kyi phrin las ltar bya /
rtsa bar /
mchod rdzas ni mar gyis sna drangs sman phud rak+ta gtor ma 'bul :
sreg rdzas ni yungs dkar gyis sna drangs la dug khrag dang ling ga bsreg :
ces gsungs pa ltar blug gzar du mar khu bkol ba la dgang gzar gyis bdud rtsi btab pa dbul zhing /
hU~M:
rang byung gdod nas rnam par dag :
rtsa brgyad stong la sbyar ba'i sman :
rigs lnga dam tshig lnga yi dngos :
ye shes lnga rdzogs grub pa'i rdzas :
rgyud drug sems can kun grol ba'o :
dug lnga sel ba'i bdud rtsi 'di :
rtsa brgyud bla ma yi dam lha :
phrin las phur pa'i lha tshogs la :
rnam dag bdud rtsi'i dam rdzas mnyes mchod 'bul :
thugs rje brtser dgongs dbang dang dngos grub stsol :
ma hA sarba pany+tsa a mr-ita kha raM khA hi :
dgang blug gis gtor ma 'bul zhing /
hU~M:
bla med mchog gi mchod pa dam pa 'di :
ye shes lnga yi 'od zer rnam par 'phro :
'dod pa'i yon tan lnga yis rab brgyan pa :
thugs dam bzhin las ci bder bzhes su gsol :
ma hA ba liM ta khA hi :
bdud rtsi'i skabs ltar rak+ta dgang blug gis dbul zhing /
hU~M:
khams gsum 'khor ba'i nyon mongs dag bya'i phyir :
rgyud drug bsgral pa'i rak+ta'i mchod pa 'di :
thugs rje chags pas 'gro ba'i don mdzad pa'i :
khrag 'thung khro bo'i tshogs la mchod par 'bul :
ma hA rak+ta kha raM khA hi :
bsreg rdzas 'bul zhing /
hU~M:
rnam bzhi'i phrin las rdzogs pa'i me klong nas :
dpal chen yab yum khro bo khro mo'i tshogs :
sprul pa khra thabs rigs lnga kI la ya :
dmar nag sde gsum bshan pa dregs pa la :
dam rdzas drag po'i sbyin sreg mchod par 'bul :
gdug cing sdang sems ldan pa rnams :
rdo rje me dbal snying bsregs nas :
lus ngag rdul phran bzhin du rlogs :
oM badzra kI li kI la ya sarba big nAn baM hU~M phaT:
badzra dz+wa la raM raM:
dam sri 'gong po mA ra ya kha raM khA hi :
zhes lan grangs ji ltar 'os pa 'bul la 'gong po'i lus ngag yid gsum drag po'i mes bsregs /
phung po lha rnams kyi zhal du gsol bar bsam la bzhes sgra drag po dang bcas 'phrul mes ling+ga bsreg
/slar yang mchod bstod bzod gsol bya /
me lha'i ye shes pa gshegs /
dam tshig pa bdag la bsdu /
phur pa'am bka' brgyad ltar bro brdung bya'o //

//yang yi dam gzhan dang 'brel ba'am phur pa'i dpe lung mi 'byor na /
zhal bstab 'phros su thab gong ltar brtsig
/dug thun khrag sna ling+ga sogs bsreg rdzas 'du bya /
gdol bshan nam yugs sa'i mes hom sbar /
stong pa'i ngang las ye shes kyi thab khung gru gsum pa /
me rab tu 'bar ba yangs shing rgya che ba'i nang du /
dpal chen he ru ka thams cad 'dus pa'i ngo bo rdo rje drag po rtsal zhal gnam sa ltar gdangs pa'i lha tshogs dwangs pa'i mtsho la gza' skar shar ba bzhin du gsal bar gyur /
ces gsal btab nas ar+g+haM nas /
shab+da'i bar gyis mchod /
ma hA pany+tsa khA hi /
ma hA ba liM ta khA hi /
ma hA rak+ta khA hi /
zhes pa dang /
phyag byar 'os pas bstod /
ling+ga bar snang du brgyang la 'phrul mes bsreg par 'dod na lag len gong ltar bya zhing /
bsreg rdzas dang mnyam du me hom du phul na'ang chog la gang ltar skul tshig ni /
hU~M:
ye shes bskal me 'bar ba'i hom khung du :
zil gnon khro rgyal rdo rje thod phreng rtsal :
khrag 'thung sprul pa'i pho nyar bcas pa la :
dam sri 'gong po gnod byed gdon bgegs kyi :
dug gsum sha khrag rus pa'i mchod pa 'bul :
don snying nang khrol dbang po'i mchod pa 'bul :
phung khams skye mched bkrag mdangs mchod pa 'bul :
bla tshe srog dbugs dbang thang mchod pa 'bul :
yul mkhar longs spyod 'khor bcas mchod pa 'bul :
bzhes shig rol cig lhag med kha raM khA hi :
oM karma rak+sha kro ta sarba duSh+TAM haM shaM tri dz+wa la raM:
'gong po spun dgu 'khor dang bcas pa mA ra ya kha raM khA hi :
zhes shog ling hom du bsregs pas lhag med du song bar bsam /
me lha me 'bar ba'i rnam par gyur /
rjes su bro brdung bas las gsor mi rung ba yin zhes gsungs pas rang gzhung gi rta bro brdung /
gang ltar de dag grub pa'i rjes su srung ma'i mchod gsol /
tshogs skong /
rjes kyi cho ga rnams rang gzhung ltar bya'o //

//gzhan yang rtsa ba'i gzhung las /
nang 'khrug cho 'phrul bag re la :
brgya rtsa re las mang mi bya :
rmi lam cho 'phrul byung ba la :
nyi shu gcig las mang mi dgos :
tho rangs snga dro dang po la :
bdun bdun bzlas pas non 'gyur yin :
zhes gsungs pas de rnams yid la gzung zhing tho rengs rgyun gyi rnal 'byor gu ru drag po'i rigs sam ma gshin phur sogs gang yang rung ba'i nga rgyal gyis bdun tsam re bzla ba ni rgyun gyi bar gcod zhi ba la nges par gnad zab pa yin zhes gsungs pa dang /
khrag 'thung nam mkha' 'jigs med dang klong gsal /
gnam chos rig 'dzin rdo rje drag po'i dgongs gter rnams las 'byung ba dus kyi 'gong po'i srung ba blo la yod chog la sogs pa'ang snyigs ma'i dus 'dir do gal shin tu che bar snang bas /
rang gzhan la legs par 'dod pa rnams kyis btang snyoms su mi 'dor bar nyams su bstar ba zhig byung na ci ma rung snyam du sems so //
dus tshod 'di 'drar gdams zab 'di //
mkho yang lag tu len mkhan med //
spyi don sgrub na rang don 'byung //
rang don bsgrubs pas gnyis ka nyams //
che dgu don med g.yeng bas khyer //
dman rnams sdug bsngal sha thang chad //
sngags pa nus med zhe rtsa 'khums //
sus kyang bka' bzhin sgrub mi nus //
des na 'di 'dras rang gzhan la //
phan pa'i go skabs 'byung dka' yang //
pad bstan rgyas pa'i zhabs 'degs su //
sbyar ba'i dge ba'ang der gyur cig
/ces pa'ang rtsa ba'i gzhung dang rdor brag rig 'dzin chen po pad+ma phrin las kyi yig cha rtsa bar bzung /
rig 'dzin brgyud pa'i phyag bzhes kyi legs chas brgyan te sus kyang lag tu blang bde bar pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas su bgyis pa dge legs 'phel ///
/
