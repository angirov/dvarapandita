\u0f01\u0f83:
rdzogs pa chen po bka' 'dus las :
rtsa sgrub snying po don 'dus kyi :
sgrub pa snying po yongs rdzogs bzhugs :
bka' 'dus rtsa ba'i snying tig go /
\u0f88\u0f88\u0f88\u0f88
bla ma he ru ka la 'dud :
rdzogs pa chen po bka' 'dus kyi :
rtsa sgrub snying po 'dus pa las :
sgrub pa snying po yongs rdzogs bstan :
nges 'byung bsam pa brtan po yis :
dang po dben pa'i gnas su 'dug :
na mo :
bla ma rnams dang yi dam dang :
mkha' 'gro'i tshogs la skyabs su mchi :
mkha' mnyam sems can bsgral ba'i phyir :
byang chub thob par sems bskyed do :
yongs rdzogs sngon du 'gro ba 'o :
chos kun ye nas sangs rgyas pa'i :
rang rtsal 'ja' 'od thig le'i zhing :
bdag nyid che mchog he ru ka :
mthing nag rdo rje dung khrag 'dzin :
gnam zhal dbyings phyug yum dang 'khril :
dur khrod rol pa'i chas kyis brgyan :
zhabs gnyis pad nyi'i gdan la 'gying :
sku las 'ja' 'od me dpung 'khrugs :
spyi bor chos sku kun tu bzang :
mthing ga mnyam gzhag yum dang 'khril :
rigs kyi bdag po tshe dpag med :
dmar po yab yum tshe bum 'dzin :
bla ma rig 'dzin thod pa rtsal :
dkar gsal rdo rje dril bu 'dzin :
lha lcam dkar mo bde chen sbyor :
dpral bar 'jam dpal dmar gsal mdog :
ral gri dang ni pusti 'dzin :
ljags steng spyan ras gzigs dmar po :
pad phreng tshe yi bum pa 'dzin :
thugs kar gsang ba'i bdag po ni :
mthing ga rdo rje dril bu 'dzin :
lte bar drug pa rdo rje 'chang :
sngon po rdo rje dril bu 'dzin :
dung khang nang du 'jam dpal dkar :
be con g.yas la 'khor lo g.yon :
mgrin par rta mgrin rta skad bzhad :
dmar po ral gri sbrul zhags bsnams :
snying po'i tsit+ta 'od lnga'i klong :
badzra he ru ka mthing nag :
rdo rje dung khrag 'dzin pa yi :
thugs kar nyi steng dwangs ma'i hU~M:
'od lnga 'bar zhing ru lu 'phro :
lte bar bla med he ru ka :
mthing nag khyung chen zhing dbyug 'dzin :
gsang bar rdo rje gzhon nu ni :
ljang nag phyag gnyis phur bu 'dril :
dpung g.yas dregs pa kun 'dul ni :
mthing nag rdo rje mgo phreng 'dren :
dpung g.yon stobs ldan nag po ni :
rdo rje dregs pa'i snying phreng 'dzin :
kun kyang rang rigs yum dang 'khril :
sras 'khor sprul pa bsam mi khyab :
phrag pa g.yas g.yon sprul pa'i khyung :
dkar nag rdo rje'i rwa dang mchu :
sprul pa'i khra thabs las la 'gyed :
ma bcos ye rdzogs tshul du gsal :
zhi ba kun gyi spyi sngags ni :
'bru gsum bzlas la khro bo yi :
srog yig hU~M gi glu dbyangs len :
dngos grub las rnams thams cad 'grub :
dngos gzhi sgrub pa yongs rdzogs so :
gzugs snang mkha' la 'ja' yal ltar :
sgra grags 'brug sgra mkha' la bzhag :
dran rtog dbyings su gnyis med thim :
blo 'das ka dag dbyings su rdzogs :
ho :
'dus ma byas shing lhun gyis grub :
bsod nams ye shes gang bsgrubs pa'i :
'bras bu dus 'dir myur du smin :
kun bzang he ru ka thob shog :
oM:
byin rlabs sprin phung rig 'dzin tshogs :
dngos grub char 'beb yi dam lha :
bar chad kun sel mkha' 'gro ma :
dngos grub 'grub pa'i bkra shis shog :
rjes kyi bya ba yongs rdzogs so :
sa ma ya rgya rgya :
sprul pa'i gter chen o rgyan mchog gyur bde chen gling pas mdo khams nam mkha' mdzod kyi lho phyogs g.yu 'bar brag nas spyan drangs pa'i shog ser glegs bam gyi ngos las /
phrin las 'gro 'dul dbang gi gnas mchog ri bo dbang zhu'i snying po zla gam dbang chen phug par gtan la phab pa'i yi ge pa ni pad+ma gar dbang blo gros mtha' yas kyis bgyis pa dge legs 'phel ///
/
