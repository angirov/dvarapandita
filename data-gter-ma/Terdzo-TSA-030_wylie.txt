smin gter 'jam dpal gshin rje dregs pa 'joms byed la /
de yang gsang chen snga 'gyur rdo rje theg pa'i bstan pa rin po che 'di la rgyud sde dang sgrub sde'i babs so chen po gnyis su bzhugs pa las /
'dir zab pa sgrub sde /
de la'ang 'jig rten las 'das pa'i ye shes lha'i sgrub lugs lnga dang 'jig rten pa'i tshul du ston pa gnyis /
cha mthun gcig ste sgrub pa chen po bka' brgyad du grags pa las /
ye shes lha yi sgrub lugs chen po lnga'i ya gyal /
sku mchog 'jam dpal drag por sgrub pa'i skor yin /
de la'ang bka' gter dag snang gi khyad par gsum du bzhugs pa las /
'dir bka' babs lung bstan /
smon lam dbang bskur /
mkha' 'gro gtad rgya ste brgyud pa gsum gyis khyad par du 'phags pa zab mo gter gyi phyogs las dbus gter zug pa rtsa ba lta bu'i chos sder gtogs pa ste /
rang gzhung las /
bdag 'dra mtsho skyes rdo rje thod phreng rtsal :
spre'u'i lo la ko sha'i gling du 'khrungs :
sum stong nye bar rgya gar o rgyan sogs :
bstan pa'i rgyal mtshan rtsod med seng ger grags :
chos rgyal ngo dang smon lam yul gzigs nas :
stag gi lo la gangs can yul 'dir slebs :
gtsug lag sa brtul rab gnas mnga' gsol byas :
chos dang gdams pa bstan srung drag sngags bcas :
smon lam dbang gis rje 'bangs rnams la bshad :
ma 'ongs don phyir gter kha dpag med sbas :
khyad par lo tsA bai ro tsa na la :
snying po'i bcud mchog gshin rje'i gdams pa bstan :
spel bar mi bya snying la gab byas nas :
ma 'ongs don du zab mo'i gter du sbos :
'di ni thugs kyi brnag pa min re kan :
zhes gsungs pa ltar /
dus gsum sangs rgyas thams cad kyi mkhyen brtse nus pa'i ye shes gcig tu bsdus pa'i spyi gzugs /
dpal o rgyan gyi slob dpon chen po pad+ma sam b+ha wa de nyid kyis /
sngon dus las can rje 'bangs rnams dang /
ma 'ongs phyi rabs kyi gdul bya rnams kyi don du dgongs te zab rgyas kyi gdams pa mtha' yas pa zhig bstsal par mdzad pa las /
'di ni brag dmar dpal gyi bsam yas mchims phu'i gsang phug tu bzhugs pa'i skabs /
gshin rje zla gsang nag po'i rgyud dang /
grub pa'i slob dpon shAn+tiM gar+b+ha'i man ngag gi bcud phyungs te /
sprul pa'i lo tsA ba chen po bai ro tsa na la /
'jam dpal gshin rje'i gshed dregs pa 'joms byed kyi gdams pa mtha' dag mnog chos su bstsal ba /
ma 'ongs phyi dus kyi bstan pa'i btsas su dgongs te gu rus lung bstan pa bzhin zab mo'i gter du sbas pa las /
phyis dus la bab pa'i tshe lo tsA ba chen po 'bras bu mthar phyin pa'i ye shes kyi rol gar /
gangs can gyi ljongs tsam na 'gran zla dang bral ba'i mkhas grub rig 'dzin yongs kyi spyi dpal /
snga 'gyur bstan pa'i nyi ma gcig pur gyur pa /
chos rgyal gter bdag gling pa'am pad+ma gar dbang 'gyur med rdo rje rtsal zhes mtshan nyi zla ltar yongs su grags pa de nyid kyis /
yar klung shel brag dpal chen sgrub phug gi byang 'dab rgyal mtshan 'dra ba'i brag me long lta bu'i ngos nas me mo lug gi lo la rdzu 'phrul gyi bkod pa ngo mtshar ba dang bcas pas spyan 'dren par mdzad de /
lung zin rtsa ba'i chos bdag 'jam pa'i dbyangs khri srong lde'u btsan gyi rnam par 'phrul pa rgyal mchog lnga pa chen po sogs la bstsal bas bar chad kyi g.yul las rgyal ba'i dge mtshan dang /
byin rlabs kyi tshan kha gzhan las khyad par du 'phags pa ste /
mdor na gu ru rin po che'i rdo rje'i gsung las /
bdag gi thugs kyi ti ka mchog :
zab 'dril dregs pa 'joms byed 'di :
sngon chad rgya dang bod gnyis kar :
rlung phyogs tsam du ma grags kyang :
smon lam las kyi 'brel pa dang :
snod dang ldan phyir bdag gis bshad :
mi spel nyams su len pa gces :
gzhan du spel na dam tshig nyams :
des na 'di nyid sra ba'i go :
chos mdzad skyes bu bsrung ba'i mkhar :
bde gshegs spyi dgra sgrol ba'i mtshon :
phas kyi rbod gtong bzlog pa'i gshed :
'di yi sngags dang bsrung ba tsam :
gang gis mthong reg tsam gyis kyang :
bdud tshogs ba mor nyi ji bzhin :
de bas 'di la nan tan mdzod :
ces rjes su bsngags pa'i gdams pa zab mo 'di nyid kyi sgo nas smin byed dbang gi cho gas snod ldan gyi slob ma rjes su 'dzin par byed pa la slob dpon gyi bgyi bar 'os pa sogs kyis mtshams sbyar nas maN+Dal 'bul du gzhug
/zhe chen rgyal tshab rin po che 'gyur med pad+ma rnam rgyal gsung 'bum las so ///
/
!
dregs 'joms dbang chog dkyil 'khor mthong ba bstan pa ni /
de yang 'di na slob dpon gyi sku rang bzhin lhun gyis grub pa'i dkyil 'khor du bzhugs pa dang /
mdun gyi dkyil 'khor rang snang dbyer med 'jam dpal gshin rje'i gshed dregs pa 'joms byed kyi dkyil 'khor chen por mngon sum du gsal bar bzhugs pa ni /
gzugs brnyan gyi dkyil 'khor 'dis mtshon pa yin te /
de yang gnyis 'dzin gyi rtog pa sreg pa'i brdar phyi rol du ye shes kyi me rab tu 'bar ba /
mi rtog pa'i ye shes la gzhan gyis mi shigs shing mi tshugs pa'i brdar de'i nang du rdo rje'i ra ba /
rnam par rtog pa'i tshogs brgyad gnas su dag pa'i brdar dur khrod chen po brgyad /
'khor bar gnas nas 'gro ba'i don mdzad kyang 'khor ba'i skyon gyis ma gos pa'i brdar pad+ma'i phreng ba /
rten 'brel bcu gnyis gnas su dag pa'i brdar 'og gzhi sna tshogs rdo rje /
che ba'i yon tan rgyas pa'i brdar gzhal yas khang gru bzhi pa /
byang chub kyi phyogs kyi chos sum cu rtsa bdun dang ye shes lnga la sogs pa'i rang bzhin dkyil 'khor gyi chos rnams kyis mdzes par spras pa'i gzhal yas khang gi nang du /
ye shes bzhis 'gro don lhun gyis grub pa'i brdar gnam lcags kyi 'khor lo rtsibs bzhi rdo rje'i ra ba'i mu khyud dang bcas pa /
de'i nang du rdo rje gsum gyis khams gsum sgrol ba'i brdar thod ras bskor ba'i zla gam gsum gyi lte ba /
chos kyi dbyings kyi ye shes rnam thar sgo gsum mtshon pa'i brdar e chos kyi 'byung gnas kyi rnam pa can /
de lta bu'i gzhal yas khang gi lte bar /
klu 'bum gnyan khri sa bdag stong /
sbrul sdig sbal pa'i gzugs dang dregs pa chu glang pho mos btegs pa'i pad nyi'i gdan gyi steng du /
thabs mchog rang rig pa'i ye shes bde ba chen pos gdug pa can rnams 'dul ba'i brdar /
'jam dpal gshin rje'i gshed phyag rgya chen po zil gyis gnon pa dregs pa 'joms byed /
shes rab stong nyid kyi rang rtsal sbyor yum bai tA li dang mnyam par sbyor ba /
thugs nyid zhi ba chos kyi dbyings kyi ye shes mtshon pa'i brdar yab kyi thugs kar ye shes sems dpa' 'jam dpal zhi ba dang /
spyi bor klu gdon 'dul byed sprul pa'i bya khyung spu gri'i sgro gshog can /
rnam thar gsum gyis dug gsum sku gsung thugs su sbyor ba'i brdar zla gam gsum la 'khor tshe 'chi srog bdag gsum dang /
tshad med bzhis bdud bzhi 'dul ba'i brdar rtsibs bzhir gshed chen bzhi /
phrin las bzhis ma rungs pa'i dgra bgegs sgrol ba'i brdar sgo skyong gdong can bzhi /
gzhan yang sprul pa'i 'khor tshogs bsam gyis mi khyab pas bskor ba ste /
phyi ltar 'jam dpal gshin rje'i gshed dregs pa 'joms byed kyi rten dang brten par bcas pa'i mtshan ma rdzas kyi dkyil 'khor 'di nyid kyis mtshon te /
nang ltar rang lus rgyal ba'i dkyil 'khor du yang de ltar grub pa dang /
gsang ba ltar na sems nyid ye nas rnam par dag pa rang byung gi ye shes chen por gdod nas grub pa ste /
de ltar phyi nang gsang ba'i dkyil 'khor thams cad chos kyi dbyings mngon sum pa ye ji bzhin du mjal bar gyur snyam du dga' ba dang spro ba yang dag par skyed 'tshal /
des dkyi 'khor du 'jug pa'i bya ba song nas /
zhugs pa la mngon par dbang bskur zhu ba'i yon du maN+Dal 'bul bar zhu //

//
