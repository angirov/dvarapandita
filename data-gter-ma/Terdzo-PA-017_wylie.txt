@#/
khrag 'thung pad+ma drag po'i las byang dngos grub char 'beb ces bya ba bzhugs so //
khrag 'thung pad+ma drag po'i las byang dngos grub char 'beb ces bya ba /
bla ma dang he ru ka la phyag 'tshal lo //
rgyal kun rigs brgya'i khyab bdag pad+ma 'byung /
khrag 'thung dbang drag dkyil 'khor 'khor lo'i tshul //
ye shes gcig nyid du ma'i skur ston pa //
drin can bla ma'i zhabs kyi pad+mor 'dud //
gang gi sgrub pa'i phrin las snying po'i don //
zab don gzhung gi dgongs pa ji lta bar //
brjod bde'i ngag gi khrigs su 'dir bsdeb kyis //
byin rlabs mchog gi bka' drin stsol bar mdzod //de'ang gter gzhung rtsa ba las /
ji skad du /
snying po'i don la rtag spyod cing :
dam tshig gnas la nyer gnas pa'i :
sngags pas dngos grub don gyi phyir :
sgrub pa'i phrin las yang dag brtsam :
dur khrod dben pa'i gnas rnams su :
sku gsung thugs kyi rten bkram zhing :
phyi nang mchod rdzas tshang bar bya :
las kyi rim pa 'di la 'jug :
sngon 'gro dngos gzhi rjes dang gsum :
sngon 'gro skyabs sems yan lag bdun :
bgegs bskrad mtshams bcad byin dbab brlab :
dngos gzhi lha bskyed spyan drangs bzhugs :
phyag mchod bstod pa dzapa? bzla ba :
rjes tshogs bskul bya chad tho bsgrag :
zor 'phang brtan skyong bro brdung gshegs :
de ltar nyer gcig las kyi khrigs :
skal ldan rnams kyis nyams su longs :
zhes gsungs pa'i rim pa bzhin sgrub pa'i tshul la gsum ste /
sbyor ba dngos gzhi rjes gsum mo //
dang po la'ang yo byad 'du bya ba dang /
cho ga'i sbyor ba'o //
dang po ni /
dbang thob cing dam tshig la gnas pa'i sngags pas /
dur khrod la sogs te dben pa'i gnas su sku gsung thugs kyi rten bkram /
rgyan dang spyan gzigs du mas mdzes par bya /
stegs bu gtsang mar gtor ma sman raka nyer spyod sogs dang /
ji ltar bde bar tshogs mchod rnga sil sogs nye bar mkho ba'i yo byad mtha' dag bsham mo //
gnyis pa la bdun gyi dang po skyabs su 'gro ba ni /
bde ba'i gdan la bsam gtan gyi gnas pas 'dug ste /
rang nyid khrag 'thung pad+ma drag por gsal ba'i snying gar zla ba dri ma med pa la gnas pa'i hU~M yig dmar po de las byung ba'i 'od zer gyis /
phyogs bcu dus bzhi'i rgyal ba sras dang bcas pa thams cad dbang drag rol pa'i dkyil 'khor gyi rnam par mdun gyi nam mkhar badzra sa mA dzaH
zhes spyan drangs la /
hU~M:
mchog gsum 'dus pa'i ngo bo nyid :
bla ma rdo rje drag po rtsal :
dkyil 'khor lha tshogs thams cad la :
rtag par bdag ni skyabs su mchi :
zhes lan gsum /
gnyis pa sems bskyed pa ni /
mkha' mnyam 'gro ba ma lus pa :
srid pa'i mtsho las yongs bsgral phyir :
bla med byang chub mchog gi sems :
dam pa bdag gis bskyed par bgyi :
zhes lan gsum /
gsum pa yan lag bdun pa ni /
bde gshegs dkyil 'khor lha tshogs la :
phyag 'tshal mchod cing sdig pa bshags :
dge la yi rang chos 'khor bskor :
mya ngan mi 'dar gsol ba 'debs :
bla med mchog gi dam tshig rnams :
bdag gis deng nas bzung bar bgyi :
zhes lan gsum gyis tshogs bsags shing rgyud dag par byas nas /
dzaHhU~M baM hoHsa tshogs zhing rnams rang la bstim /
bzhi pa bgegs bskrad pa ni /
bgegs gtor bsham /
raM yaM khaM gis bsreg gtor sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par bsams la /
oM AHhU~M gis byin gyis brlab /
oM sarba big+h+nAn i daM ba liM ta kha kha khA hi khA hi :
zhes pa gsum mam bdun gyis gtor ma bsngos te bka' bsgo ba ni /
hU~M:
nyon cig bgegs dang log 'dren tshogs :
gsang spyod lta bar mi dbang zhing :
byang chub sgrub la bar gcod rnams :
mchod sbyin bzang pos tshim byos la :
myur ba nyid du phyir dengs shig :
gal te bka' las 'da' byed na :
sprul pa'i khro tshogs mang po yis :
rdul du brlag par gdon mi za :
drag sngags spos rol sogs tsham rngam dang bcas pas bgegs bskrad do //
lnga pa mtshams bcad pa ni /
bdag gi thugs ka nas khro bo dang mtshon cha sna tshogs pa'i 'od zer steng 'og phyogs mtshams thams cad du 'phros pas srung mtshams rnams rdo rje'i sa gzhi ra gur bla bre ra ba drwa ba bzod par dka' ba'i me dang bcas pas bcings te cis kyang mi shigs par bsams la /
hU~M:
nga ni ye nas rang byung ba'i :
sangs rgyas kun gyi 'khor los sgyur :
che mchog drag po thod phreng rtsal :
thugs las khro chung mtshon cha dang :
rab 'bar me yi tshwa tshwa 'phro :
phyogs mtshams kun tu rab tu gtams :
bar chad kun gyis mi phyed pa'i :
gzhom med rdo rje'i gur du gyur :
badzra kro d+ha tsakra rak+Sha dz+wa la raM hU~M b+h+rU~M:
zhes mtshams bcad do //
drug pa byin dbab pa ni /
nam mkha' gang ba'i rgyal ba'i dkyil 'khor thams cad bdag gnas yo byad thams cad la thim pas gnyis su med par byin gyis brlabs par bsams la spos rol g.yab dar gdung ba'i dbyangs dang bcas pas /
hU~M:
chos sku zhi ba'i ngang las ma g.yos kyang :
gzugs sku 'jigs byed khro bo'i skur ston pa :
dbang drag rol pa'i dkyil 'khor lha tshogs rnams :
glog ltar myur ba'i thugs rjes brtser dgongs la :
'dir gshegs dbang skur byin phob dngos grub stsol :
ngo mtshar rtags dang mtshan ma myur du ston :
badzra gu ru kro d+ha rA dza sa ma ya A be sha ya a A:
zhes byin dbab bo //
bdun pa mchod rdzas byin brlab ni /
bdag gi thugs ka nas raM yaM khaM 'phros ye shes kyi me rlung chur gyur pas mchod rdzas kyi nyes skyon dngos 'dzin dri ma thams cad bsregs gtor sbyangs te stong par gyur /
stong pa'i ngang las b+h+rU~M las b+han+d+ha 'bar ba'i snod yangs shing rgya che ba rnams su oM las phyi nang gsang ba'i 'dod pa'i yon tan so so'i mtshan nyid thams cad yongs su rdzogs pa bsam gyis mi khyab pas nam mkha' rab 'byams gang ba rnams su gyur par bsams la /
oM badzra d+hU pe puSh+pe A lo ke gan+d+he nai wid+ya shab+da AHhU~M:
oM ma hA pU dza sarba sa ma ya AHhU~M:
zhes brjod cing rol mo bya /
sman phud raM yaM khaM gis bsang sbyang /
stong pa'i ngang las a las byung ba'i thod pa'i snod du sha lnga bdud rtsi lnga la oM hU~M trAM hrIHAH
mUM lAM mAM pAM tAM rnams kyis mtshan pa zhu ba las byung ba'i ye shes kyi bdud rtsi'i rgya mtsho chen por gyur /
oM sarba pany+tsa a mr-ita AHhU~M:
lan bdun /
rak+ta bsang sbyang /
stong pa'i ngang las a las byung ba'i thod pa'i nang du raM las nyi ma'i steng du ra yig zhu ba las rak+ta'i rgya mtsho rba klong 'khrugs pa la khams gsum gyi rak+ta thams cad bsdus shing thim par gyur /
oM ma hA rak+ta AHhU~M:
lan bdun /
gtor ma bsang sbyang /
stong pa'i ngang las gtor gzhong b+h+rU~M las rin po che'i mchod sdong 'dab ma stong ldan gyi snying por gtor rdzas oM las 'dod yon gyi phung po zad mi shes pa'i longs spyod kyi gter du gyur /
oM ma hA ba liM ta AHhU~M:
lan bdun brjod /
zhes mchod rdzas byin gyis brlab pa'o //
de dag ni sngon 'gro'i las kyi rim pa'o //
gnyis pa dngos gzhi la bdun gyi dang po lha bskyed pa ni /
hU~M:
snang srid 'khor 'das chos rnams kun :
stong nyid mtha' bral nam mkha'i dbyings :
de las 'gag med snying rje'i rtsal :
kun khyab mkha' la 'ja' ltar shar :
stong nyid snying rje dbyer med pa'i :
rang rig 'gyur med thugs srog hU~M:
de las e yaM raM ra suM:
keM b+h+rU~M rnams ni rim par chad :
nam mkha' rlung me rak+ta'i mtsho :
sha chen sa gzhi keng rus kyi :
ri rab bang rim bzhi pa rnams :
brtsegs steng sna tshogs rdo rje'i dbus :
b+h+rU~M las dur khrod gzhal yas khang :
gru bzhi sgo bzhi rta babs can :
'dod snam pha gu drwa phyed dang :
shar bu gdugs dang rgyal mtshan sogs :
rngam brjid drag po'i gzhal yas kyi :
mtshan nyid yongs rdzogs mtha' skor du :
gzhom med rdo rje'i gur khang dang :
rab 'bar me yi phreng bas bskor :
lte bar sde brgyad pad nyi dang :
rak+sha srin po pho mo'i steng :
rig pa hU~M las rdo rje ni :
rtse dgu hU~M gis mtshan par gyur :
de nyid yongs gyur khro bo'i rgyal :
'jigs byed drag po thod phreng rtsal :
zhal gcig phyag gnyis rngam brjid gzugs :
dmar nag bskal pa'i me ltar 'bar :
zhal gdangs ljags 'dril mche ba gtsigs :
dmar zlum spyan gsum sdang mig g.yo :
phyag g.yas gser gyi rdo rje ni :
rtse dgu nam mkha'i dbyings su 'phyar :
g.yon pa gnam lcags phur bu ni :
rno dbal bgegs kyi snying la gzir :
sdigs mdzub rtse las lcags sdig gis :
sprul pa'i pho nya grangs med 'gyed :
zhabs gnyis g.yas bskum g.yon brkyang ba'i :
drag shul chen po'i stabs kyis rol :
glang chen zhing lpags stod g.yogs dang :
stag sham thod phreng sbrul chun sogs :
dur khrod 'bar ba'i chas kyis spras :
yum chen rdo rje rnal 'byor ma :
mthing nag gri gug thod pa 'dzin :
bde stong gnyis med mnyam par sbyor :
thugs kar pad zlar ye shes sems :
pad+ma 'byung gnas dkar dmar mdangs :
rdo rje thod pa kha T+wAM 'dzin :
mnyen zhu gsang phod snam sbyar gsol :
de yi thugs kar pad nyi la :
hU~M mtshan rdo rje sngags kyis bskor :
ting 'dzin sems dpa'i ngo bo nyid :
spyi bor sprul pa'i bya khyung ni :
mthing nag me gshog g.yob cing rdeb :
de steng rigs bdag 'od dpag med :
dmar po mnyam gzhag tshe bum 'dzin :
phyogs kyi pad+ma 'dab bzhi la :
nyi steng ha ri ni sa las :
rigs bzhi'i mkha' 'gro dkar ser dmar :
ljang mdog gzhon tshul lang tsho rgyas :
gri gug thod khrag kha T+wAM 'dzin :
gcer bu bde ba'i gar gyis rol :
rtsibs bzhir pad nyi ro yi steng :
shar du hU~M las gsang ba'i bdag :
mthing nag rdo rje dril bu 'dzin :
lho ru ya las gshin rje'i gshed :
ser nag thod dbyug 'khor lo 'dzin :
nub tu hrIHlas rta mchog dpal :
dmar nag be con zhags pa 'dzin :
byang du k+Sha las me dbal ni :
smug nag tho ba lcags kyu 'dzin :
kun kyang rngam brjid khro bo'i tshul :
dur khrod 'jigs pa'i chas kyis brgyan :
bskal pa'i me dpung 'bar ba'i klong :
khrag 'thung 'dus pa'i ngo bor bzhugs :
gnas gsum oM AHhU~M gis mtshan :
rdo rje gsum gyi ngo bor rdzogs :
spyi bor dpa' bo 'bru lnga ste :
ye shes lnga yis dbang bskur ro :
oM AHhU~M:
oM hU~M trAM hrIHA:
zhes pas gsal gdab cing byin gyis brlab par bya'o //
gnyis pa spyan 'dren pa ni /
rang gi thugs ka'i hU~M las 'od zer 'phros pas lho nub rnga yab pad+ma 'od kyi pho brang sogs rang bzhin gyi gnas nas bla ma rig 'dzin sangs rgyas byang sems dpa' bo dpa' mo thams cad khrag 'thung pad+ma drag po'i dkyil 'khor 'khor lo'i lha tshogs kyi rnam par spyan drangs par bsams la /
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
de nyid zhi ba'i ngang nyid las :
thugs rjes gdug pa bsgral ba'i phyir :
khrag 'thung khro bor rol pa las :
che mchog drag po rtsal du grags :
'khor du mkha' 'gro mang pos bskor :
khyod kyi rjes su bdag bsgrub kyis :
byin gyis rlob phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM gu ru badzra kro d+ha e h+ye hi dzaHhU~M baM ho :
zhes rol mo dbyangs dang bcas pas spyan drangs /
gsum pa bzhugs gsol ni /
dur khrod gnas mchog nyams dga' bar :
dregs pa pad+ma nyi zla'i steng :
dbang drag rol pa'i lha tshogs rnams :
dgyes shing brtan par bzhugs su gsol :
badzra sa ma ya tiSh+Tha lhan :
dam tshig pa dang dbyer med du gyur par bsam mo //
bzhi pa phyag 'tshal ba ni /
chos sku skye ba med pa las :
'gag med khro gtum gar gyis rol :
zil gnon pad+ma thod phreng rtsal :
'khor dang bcas la phyag 'tshal lo :
a ti pU ho :
pra tIts+tsha ho :
lnga pa mchod pa ni /
hU~M:
che mchog pad+ma thod phreng rtsal :
zil gnon khro rgyal 'khor bcas la :
dgyes pa'i mchod pa 'bul ba ni :
me tog la sogs phyi mchod dang :
'dod yon sna lnga nang gi rdzas :
gnyis med 'khril sbyor bde ba'i mchog :
rtsa brgyad stong sbyar bdud rtsi sman :
nyon mongs rnam dag rak+ta'i mtsho :
dam rdzas dpal gyi gtor ma dang :
spros bral ka dag don dam ste :
'khor 'das phyi nang mchod pa'i tshogs :
dkyil 'khor lha tshogs rnams la 'bul :
oM badzra d+hU pe puSh+pe A lo ke gan+d+he nai wid+ya shab+da pU dza ho :
pany+tsa kA ma gu Na pU dza ho :
bo d+hi tsit+ta ma hA su kha pU dza hoH
sarba pany+tsa a mr-ita pU dza ho :
ma hA rak+ta pU dza ho :
ma hA ba liM ta pU dza ho :
d+harmA d+hA tu ma hA pU dza At+ma ko\u0f85 haM:
zhes pa tsam mam rgyas pa'i phyogs la mos na phyi nang gi mchod pa rnams tha dad du phye nas 'bul tshig cho ga rigs mthun gzhan nas sbyar kyang mi 'gal lo //
drug pa bstod pa ni /
hU~M:
chos kyi dbyings las longs spyod rdzogs skur shar :
bdud 'dul pad+ma 'byung gnas sprul pa'i sku :
sku gsum bdag nyid dkyil 'khor kun gyi gtso :
mkha' ltar kun khyab khyod la phyag 'tshal bstod :
gang thugs chos nyid zhi las ma g.yos kyang :
snyigs dus log 'dren gdug pa 'dul ba'i phyir :
rgyal ba kun gyi phrin las drag po'i skur :
ston mdzad khro rgyal khyod la phyag 'tshal bstod :
mi bzad 'jigs gzugs bskal pa'i me ltar 'bar :
hU~M phaT rngam sgras bdud dpung snying rtsa bsreg :
thugs rje'i stobs kyis 'gro drug dbyings su 'dren :
che mchog thod phreng rtsal la phyag 'tshal bstod :
zhal gcig phyag gnyis gtum drag nyams brgyar 'bar :
thod skam dbu rgyan do shal sbrul chun dang :
glang chen zhing lpags stag sham rgyan du mdzad :
che ba'i yon tan rdzogs la phyag 'tshal bstod :
phyag g.yas rdo rjes mtha' yi dmag dpung zlog :
phyag g.yon phur bus log 'dren snying la gzir :
lcags sdig pho nyas rgyal 'gong zas su len :
ma rungs bdud dpung 'dul la phyag 'tshal bstod :
gnyis med yum mchog rdo rje rnal 'byor ma :
rigs bzhi'i mkha' 'gro gsang bdag gshin rje dang :
rta mgrin me dbal la sogs grangs med 'khor :
chu zla'i rol par ston la phyag 'tshal bstod :
ces bstod par bya'o //
bdun pa dzapa? la rig 'dzin bskul ba dang /
dzapa? dngos las /
dang po ni /
hU~M:
bde chen chos dbyings pho brang nas :
chos sku snang ba mtha' yas kyang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
lho phyogs ri bo ta la nas :
longs sku thugs rje chen po yang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
rnga yab pad+ma 'od zhing nas :
rig 'dzin pad+ma 'byung gnas kyang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
gzho stod ti sgro'i tshogs khang nas :
rgyal yum ye shes mtsho rgyal yang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
'gyur med bde chen pho brang nas :
sgra sgyur bai ro tsa na yang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
smin grol chos kyi rgyal khab nas :
chos rgyal gter bdag gling pa yang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
'og min khyab brdal zhing khams nas :
yi dam zhi khro rab 'byams kyang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
nyi shu rtsa bzhi'i gnas yul nas :
dpa' bo mkha' 'gro rgya mtsho yang :
'gro ba'i don du sku bzhengs la :
dbang skur byin rlobs dngos grub stsol :
hU~M hU~M hU~M:
khrag 'thung dkyil 'khor lha tshogs rnams :
yun ring dus nas bsnyen pa'i lha :
sku ni mi bzad 'jigs tshul ldan :
gsung dbyangs bzlas pas rgyud bskul na :
thugs kyi brtse bas bdag la dgongs :
sku gsung thugs dang yon tan dang :
phrin las 'dus pa'i dngos grub rnams :
da lta nyid du bstsal du gsol :
hU~M hU~M hU~M:
zhes bskul lo //
gnyis pa ni /
thugs ka'i sa bon sngags phreng las :
'od 'phros stong gsum 'jig rten gang :
rgyal ba mchod cing byin rlabs bsdus :
dregs pa tshar bcad nus mthu 'phrog :
bdag thim che btsan zla bral gyur :
nga rgyal cher skyed la :
gsang sngags rgyal po 'di nyid bzla :
oM AHhU~M ar tsig nir tsig na mo b+ha ga wa te hU~M hU~M AHhU~M hU~M phaT:
de rtags mthong nas las sngags gdags :
a ya ma du ru tsa sha na sa ma ya hU~M phaT:
rtags mthong spu gri mtshon cha sbrel :
oM badzra yak+sha hU~M:
oM badzra rak+sha hU~M phaT:
rA dza che ge mo'i snying la mA ra ya hU~M phaT:
ces sbrel sum 'bum nyi khri chig :
ma yengs ting 'dzin ldan pas bzla :
gzhan du yengs par gyur na ni :
bskal par bzlas kyang 'bras mi 'byin :
de nas 'khor sngags 'di dag bzla :
baM ha ri ni sa hU~M phaT:
oM badzra pA Ni hU~M phaT:
oM ya mAn+ta ka hU~M phaT:
oM pad+mAn+ta kr-ita hU~M phaT:
oM karma yak+sha hU~M phaT:
so so'i thugs kar spro bsdu yi :
dmigs pa sbyar te rim bzhin bzla :
de nas yang gsang dril sgrub ni :
bdag gi thugs ka'i hU~M yig las :
'od 'phros snang srid hU~M gis gang :
thams cad drag po'i ngar sgra sgrog :
ma dag dngos 'dzin thams cad sbyangs :
hU~M hU~M hU~M:
phyi rol hU~M rnams rang sgrar bcas :
mgrin pa'i lam nas lus nang zhugs :
ting 'dzin hU~M la sib sib thim :
chos kun rang rig ngo bor rdzogs :
hU~M hU~M hU~M:
slar yang hU~M yig las mthun mdog :
phyir 'phros zhi rgyas dbang drag gi :
gang 'dod las bsgrubs hU~M la thim :
hU~M hU~M hU~M:
zhes bzla thugs kyi sgrub pa'i mchog :
sa ma ya :
rgya rgya rgya :
de dag ni dngos gzhi'i las kyi rim pa'o //
gsum pa rjes kyi rim pa la bdun gyi dang po tshogs mchod la bsham zhing byin gyis brlab pa ni /
dam rdzas su 'os pa'i tshogs kyi yo byad rnams bshams pa bdud rtsis bsang gtor byas la /
thugs las raM yaM khaM 'phros pas :
ma dag nyes skyon bsregs gtor sbyangs :
b+h+rU~M las rin chen snod nang du :
tshogs rdzas sha lnga bdud rtsi lnga :
rigs lnga'i dam tshig 'dod yon rdzas :
zag med nam mkha' gang bar bsam :
oM AHhU~M ho :
tshogs zhing spyan 'dren pa ni /
hU~M:
o rgyan yul dang rnga yab gling :
lang+ka dpal gyi pho brang nas :
che mchog pad+ma drag po'i tshogs :
spyan 'dren gnas 'dir gshegs su gsol :
dzaHhU~M baM ho :
zhes nam mkha' gang bar spyan drangs /
tshogs phud cha gsum du byas la /
dang po mchod pa ni /
gzugs sgra dri ro reg ldan pa'i :
'dod yon tshogs kyi mchod pa 'di :
gus pa'i blo yis 'bul lags na :
dgyes pa'i gar gyis bzhes su gsol :
ga Na tsakra pU dza khA hi :
bar pa bshags pa ni /
thog med dus nas da lta'i bar :
sgo gsum mi shes bag med pas :
nyams chag 'gal 'khrul ci mchis pa :
de dag thams cad bshags par bgyi :
zhes dang yig brgya bzla'o //
tha ma bsgral bstab ni /
brub khung du dmigs bya'i rU pa bcas la /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang rig sngags dang gzungs sngags dang snying po dang phyag rgya ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par che mchog khrag 'thung pad+ma drag po'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis brdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang /
skad cig yud tsam la dmigs pa'i rten 'di la khug cig
/sgrub sngags kyi sham bur /
che ge mo A kar+Sha ya dzaH
zhes pas dgug gzhug bcings te mgon med skyabs bral nyam thag gi rnam par bsam zhing /
bdag nyid che mchog drag po'i ting 'dzin gyis phur pa me dbal du gsal ba tshe khrus kyi dgongs pa dang ldan pas btab la /
hU~M:
che mchog pad+ma thod phreng rtsal :
gtum drag rngams pa'i rang bzhin las :
yak+sha me dbal skar ltar 'khrug :
las byed pho nyar bcas pa rnams :
drag po'i phrin las dus la bab :
zhing bcu'i dgra dang bgegs rnams kyi :
gzugs phung rdul phran bzhin du bshig :
rnam shes chos kyi dbyings su spor :
nr-i tri shA trUM mA ra ya rbad :
snyigs ma'i sha khrag bdud rtsir spar la bstab pa ni /
dgra bgegs bsgral pa'i sha khrag rus :
don snying nang khrol bcas pa rnams :
ye shes bdud rtsir byin brlabs nas :
bzhes shig rol cig dgyes par mdzod :
mAM sa rak+ta kiM ni ri ti khA hi :
tshogs la rol pa ni /
tha mal gyi rtog pa'i 'ching ba 'grol phyir brda dang brda yis 'bul lan gyis dam tshig bsre ba sngon du btang nas rang lus kyi dkyil 'khor nang gi bsreg blugs kyi dga' bas mnyes shing tshim par bya ste /
de nas gsal ba gsum ldan gyis :
nang gi sbyin sreg yang dag rol :
zhes pa bzhin no //
lhag gtor ni /
lhag ma rnams bsdus la slob dpon gyi kha phru btab nas byin gyis brlabs te /
hU~M:
sngon tshe zhal bzhes dam bcas bzhin :
dkyil 'khor chen po'i phyi nyul ba'i :
lhag gtor dbang ba'i srung ma rnams :
'di bzhes bcol pa'i phrin las mdzod :
oM uts+tshiSh+Ta ba liM ta khA hi :
zhes phyi rol du 'byung po zas tshol ba rnams la sbyin /

gnyis pa thugs dam bskul ba ni /
hU~M:
bzhengs shig bzhengs shig chos kyi dbyings nas bzhengs :
dbang drag 'bar ba dpal gyi pho nyar bcas :
drag po'i phrin las mdzad pa'i dus la bab :
snyigs dus gdug can dgra bgegs 'byung po'i dpung :
bod khams 'phung byed sde dang bcas pa rnams :
rdzu 'phrul mthu stobs nus pas tshar chod la :
yang dag lam gyi bde chen rgyas par mdzod :
ces lta ba'i brtul zhugs dang bsgom pa'i gsal snang ma bral ba'i nga rgyal gyis bskul lo //
gsum pa chad tho bsgrag pa ni /
gter srung gi gtor ma sogs gtor gral nas blangs pa rdo rje'i 'gros kyis phyi snur du bzhag
/sman dang rak+ta bran /
'bru gsum gyis byin brlabs byas la /
hU~M:
sngon tshe bskal pa'i dang po la :
slob dpon pad+ma thod phreng gis :
dam la btags pa'i srung ma rnams :
chos nyid bden pa'i bka' la nyon :
gdong dmar bod kyi rgyal khams 'dir :
lha srin sde brgyad dam la btags :
bdag ni slob dpon de yi brgyud :
khyod ni lha 'dre g.yar dam can :
sngon tshe khas blangs bka' ma bcag :
da lta rig 'dzin dam ma 'dral :
rgyan gyi gtor ma 'di bzhes la :
bcol pa'i phrin las sgrub par mdzod :
ces rol mo'i sgra dang bcas pas phyir 'bul lo //
bzhi pa zor 'phang ba ni /
las rim rgyas pa'i phyogs la zor las gzhan du bshad pa las shes shing /
dkyus kyi cho ga la chad tho'i gtor ma de nyid mthar zor du bskul ba 'di skad ces /
hU~M:
nga ni che mchog thod phreng rtsal :
khams gsum kun gyi dbang phyug yin :
'jig rten 'das dang ma 'das pa'i :
dregs pa pho rgyud mo rgyud kun :
rang rang pho nya'i dmag sdus la :
de ring dgra bgegs steng du drongs :
rbad do bskul lo dregs pa'i tshogs :
drag rtsal mthu dang dpung skyed la :
dgra bgegs sdig can 'khor bcas kyi :
gzugs phung thal ba'i rdul bzhin bshig :
rnam shes tshangs pa'i lam nas drongs :
rig pa skye med dbyings su spor :
dus la bab po mthu rtsal skyed :
mA ra ya rbad b+h+yo zlog :
lnga pa brtan ma bskyang ba ni /
sngar gyi gtor gzhong bshal ba'i phud kyis brtan ma'i gtor ma bran la byin gyis brlab /
b+h+yo :
slob dpon pad+ma thod phreng gi :
bka' nyan ma mo brtan ma'i tshogs :
dam rdzas dpal gyi gtor ma longs :
bcol pa'i phrin las sgrub par mdzod :
ces brtan ma bskyang /
drug pa bro brdung ba ni /
gtor gzhong kha sbubs pa ri rab tu gsal ba'i 'og tu dam sri mnan par bsams la rdo rje'i rgyas gdab dang bcas pas /
hU~M:
nga ni 'jigs byed chen po ste :
khams gsum thams cad spyi nas gnon :
dgra bgegs sdig can 'byung po rnams :
dug gsum las kyi khung bur mnan :
mnan no bcings so satwam+b+ha ya :
rdo rje'i bro yis rgyas btab pas :
sus kyang 'jig par nus ma yin :
oM laM AHlaM hU~M laM satwam+b+ha ya nan :
zhes khro bo'i stangs stabs kyis bro bya'o //
sa bcad bdun pa'i khongs nas bstan pa'i las rim la lnga las /
dang po dngos grub blang ba ni /
gtor dbang gi man ngag bzhin te /
gtor skyong bro brdung byas pa'i rjes de nyid du nang du log nas /
sgrub gtor lhar gsal ba'i sku gsung thugs kyi dngos grub thams cad bstsal zhing thob par bsams la /
hU~M:
bde gshegs kun 'dus drag po thod phreng rtsal :
glog ltar myur ba'i thugs rjes brtser dgongs la :
sku gsung thugs kyi dbang skur byin gyis rlobs :
mchog dang thun mong dngos grub bstsal du gsol :
kA ya wA ka tsit+ta sarba sid+d+hi pha la ho :
ces dbang nod cing lha 'od du zhu ba'i dam rdzas dngos grub tu rol lo //
gnyis pa bzod par gsol ba ni /
yig brgya mang du bzlas pa'i mthar /
ma rnyed yongs su ma tshang dang :
gang yang nus pa ma mchis pas :
'dir ni bgyi ba gang nongs pa :
de kun khyod kyis bzod mdzad rigs :
zhes bzod gsol bya'o //
gsum pa gshegs su gsol ba ni /
dbang don gyi dkyil 'khor sogs dang 'brel na de'i ye shes pa rnams /
oM/
khyed kyis sems can don kun mdzad //
ces sogs kyi gshegs gsol bya'o //
sprul pa bsdu ba ni /
hU~M:
chos nyid skye ba med pa las :
'gag med rdo rje srin por shar :
'gag pa nyid na 'gag med pa :
spros bral ka dag klong du thim :
zhes dkyil 'khor gyi 'khor lo nam mkha' la 'ja' yal ba ltar rang gi snying gar bsdus te 'od gsal stong nyid dmigs pa med pa'i ngang la mnyam par bzhag
/slar yang dran rig  ma hA gu ru'i skur langs te spyod lam bskyang ngo //
bzhi pa smon lam gdab pa ni /
dge 'dis mtha' yas sems can kun /
khrag 'thung pad+ma drag po yi //
go 'phang byang chub myur thob nas //
bdud las rnam par rgyal bar shog
/lnga pa bkra shis brjod pa ni /
oM:
byin rlabs mchog stsol rigs brgya'i bdag
/bla ma rnams kyi bkra shis shog
/dngos grub char 'beb zhi dang khro'i //
yi dam lha tshogs bkra shis shog
/thogs med phrin las sgrub mdzad pa'i //
dpa' bo mkha' 'gro'i bkra shis shog
/gang la bsam pa'i don kun 'grub //
dge legs mchog gi bkra shis shog
/ces bkra shis kyi tshigs su bcad pa rgya cher brjod par bya'o /
khrag 'thung pad+ma drag po'i las byang dngos grub char 'beb ces bya ba 'di ni gcung lo tsA ba mang thos ngag gi dbang phyug chos dpal rgya mtshos bskul ba las gter byon las kyi byang bu don tshan nyer gcig pa'i dgongs pa ji lta ba la kha skong 'ga' zhig bsdebs te rig pa 'dzin pa 'gyur med rdo rjes o rgyan smin  grol gling gi chos grar sbyar ba'i yi ge pa ni dge sbyong blo gsal rgya mtshos bgyis pa'o //

//\u0f7e
