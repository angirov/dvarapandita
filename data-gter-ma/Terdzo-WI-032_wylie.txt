rdo rje'i nor lha yak+Sha dzam+b+ha la nag po'i brgyud pa'i gsol 'debs dbyig gi nga ro zhes bya ba bzhugs so //
dpal ldan gsang ba'i bdag po rdo rje 'dzin //
mkha' 'gro'i dbang phyug ga Na sid+d+hi dang //
tshong dpon khye 'u d+ha na saM b+ho la //
gsol ba 'debs so 'dod rgu'i dngos grub stsol //
rgyal rigs slob dpon gu ru de ba che //
o rgyan pad 'byung ye shes mtsho rgyal ma //
mnga' bdag 'jam mgon khri lde yab sras la //
gsol ba 'debs so 'dod rgu'i dngos grub stsol //
rgyal ba mchog dbyangs rdo rje bdud 'joms rtsal //
sprul pa'i gter ston bal po a hU~M 'bar //
gu ru jo bo tshe dbang dar po la //
gsol ba 'debs so 'dod rgu'i dngos grub stsol //
bka' babs bdun ldan snyigs dus bstan 'gro'i mgon //
pad+ma 'od gsal mdo sngags gling pa'i zhabs //
chos bdag rig 'dzin rtsa brgyud bla ma la //
gsol ba 'debs so 'dod rgu'i dngos grub stsol //
smin byed gzhi rten dam tshig rnam par dag
/bsnyen sgrub ting 'dzin bzlas brjod mtha' ru phyin //
dgyes pa'i zhal mthong gsung gi dbugs dbyung thob //
ye shes dgongs pa'i byin rlabs 'pho bar shog
/tshe sring bsod nams skyed cing 'jigs las srung //
dpal 'byor rigs rgyud nor phyugs yo byad spel //
snyan grags mnga' thang don kun sgrub pa yi //
yig bcu'i las sbyor thogs med 'grub par shog
/skye kun dbul zhing phongs pa'i ming mi grags //
mi zad 'byor pa'i gter chen shugs las brdol //
bsod nams tshogs chen yongs su rdzogs nas kyang //
don gnyis lhun grub chos kyi rgyal por shog
/ces pa'ang pad+ma gar dbang phrin las 'gro 'dul rtsal gyis rdzong gsar bkra shis lha rtse'i chos grwar bgyis pa dge legs 'phel ///
/
