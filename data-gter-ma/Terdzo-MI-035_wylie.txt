@#//
rigs lnga'i khyung sgrub gdug pa kun 'dul gyi dbang chog dug lnga'i stobs 'joms zhes bya ba bzhugs so //
na mo gu ru kro d+ha ga ru DaHya /
ye shes rnam lnga'i phyag rgya ni //
gdon 'dul mkha' lding skur ston pas //
lus can dug lnga'i gdon sol la //
phung lnga lha skur grub mdzad gsol //
gang de'i sgrub thabs 'dus zab khyad par 'phags pa 'di nyid kyi smin byed sgrub pa'i rnal 'byor pas /
stegs bu'i steng dkyil 'khor pad+ma 'dab bzhi phyogs mdog lha mtshan sgo rdzogs can nam /
tshom bu gtso 'khor lnga pas kyang rung la /
de dbus khri'ur bum pa bcud ldan mgul chings kha rgyan dang bcas pa /
g.yas su thod pa bdud rtsis bkang ba /
g.yon du me long dri med /
rgyab tu khyung lnga'i rdzas kyi ril bu slob ma'i grangs mnyam sbyin rgyu dang ske la 'dogs rgyu'i ras thum bcas /
mdun du sman raka gtor gsum /
drag mchod bskor bsham byas la /
skyabs sems tshad med /
mchod pa byin rlabs sngon du 'gro bas /
las gzhung ltar bdag mdun bsgrub cing bzlas pa ci nus bya /
bum sgrub de kas go chod kyang zur du spro na spyi ltar bya chog
/thun mthar mchod bstod dang rig me dor la gnang ba nod /
slob ma la khrus dang bgegs bskrad srung 'khor bsgoms nas /
mtshams sbyor gyi bye brag
/de'ang gangs can 'gro ba'i skyabs gcig he ru ka dpal rdo rje thod phreng rtsal nyid la /
'jam mgon khri ldes gsol ba btab pa'i ched dang ma 'ongs rtsub 'gyur gyi gdul bya rnams la thugs brtse bas dgongs te dpal gyi bsam yas gtso bor gyur pa'i gnas rnams su /
ye shes las dang 'jig rten gyi tshul ston pa'i khyung chen sgrub thabs las tshogs rgyas bsdus kyi skor mtha' yas pa zhig rgyud don man ngag gi tshul du gtan la phab nas mtha' dbus gter kha du mar sbas pa las /
'dir bla ma nor bu pad phreng zhi drag gi cha lag tu bsdebs te bdud ri gnam lcags 'bar ba'i brag la rgyas btab pa nyid 'dul ba'i dus su son pa'i tshe /
rgyal sras lha rje mchog grub rgyal po nyid gter ston rkyang pa'i skye ba bcu gsum bzhes par lung bstan pa'i bcu gcig pa spu bo ra zhi gter ston pad+ma rig 'dzin rtsal gyis spyan drangs /
'chi med grub pa'i slob dpon rnam gsum gyi ye shes sku dang tha dad med pa 7pad+ma 'od gsal mdo sngags gling pa la ring brgyud dang nye brgyud gnyis ka'i bka' babs shing /
'di nyid nyams su blangs pa rnams thabs gzhan gyis ma sel ba'i gdon gyi nad yun thung ngus gting nas sel ba sogs byin rlabs kyi tshan kha khyad par du 'phags pa ste /
gzhung las /
khyung chen sgrub pa'i rnal 'byor pa :
gang du gnas pa'i yul phyogs kyang :
'byung ba'i dug kun zhi ba las :
sman shing 'bras bu gzi brjid 'phel :
klu gnyan sa bdag gdug pa thul :
nad rigs kun gyi rgyun chad cing :
rang gi nyon mongs dug bcom nas :
ye shes rab tu 'phel bar 'gyur :
zhes bsngags pa don dang ldan pa'i dbang bskur ba la sogs spyi 'gre brjod nas maN+Dal 'bul du gzhug
/gsol ba 'debs pa 'di'i rjes zlos mdzod /
ho :
bla ma dbang drag he ru ka :
yon tan phrin las rmad po che :
gdug pa'i klu gnyan 'dul ba'i phyir :
khro rgyal khyung gi byin rlabs stsol :
lan gsum /
bla ma khro rgyal mkha' lding sku lnga la rtsa gsum chos srung bcas pas bskor nas bzhugs pa'i spyan sngar rgyun bshags brgyad pa'i sgo nas tshogs bsags shing byang chub mchog tu sems bskyed pa'i 'dun pas 'di'i rjes zlos /
rdo rje slob dpon sangs rgyas dpal //
sogs lan gsum /
dbang gi gzhi 'god cing ye shes pa dbab pa yin pas dmigs pa 'di ltar du mdzod /
ces brda sbyar la /
oM ma hA shUn+ya tA sogs /
stong nyid ye shes rdo rje'i ngang :
snying rje khros pas zhe sdang gcod :
rig rtsal yi ge 'bru lngar shar :
'od kyis snang grags thams cad sbyangs :
sna tshogs pad+ma 'dab bzhi sogs las gzhung ltar dam tshig pa bskyed /
ye shes pa spyan drangs la /
sngags mthar /
A be sha ya a AH
btags pa mang du brjod cing gnyis med du bstim /
tiSh+Tha badzra sa brtan par bya /
bum pa drag po'i pho brang rngam brjid 'bar ba'i nang bcud khyung chen rigs lnga dngos su bzhugs pa'i sku las ye shes bdud rtsi'i rgyun babs khyed rang rnams kyi lus kyi nang gang /
nad gdon sdig sgrib dag
/lus la khyung chen rigs lnga'i sku'i byin rlabs rdzogs par mos shig
/bum pa spyi bor bzhag la /
hU~M:
bum pa bzang po che ba'i mchog :
nang na khyung chen rigs lnga bzhugs :
skal ldan bu la dbang bskur bas :
mkha' lding sku yi dbang thob shog :
kA ya a b+hi Shiny+tsa hU~M:
b+han+d+ha'i bdud rtsi mgrin par byin pas rtsa khams thams cad khyab cing byin gyis rlabs /
ngag la khyung chen rigs lnga'i gsung rig sngags kyi nus mthu 'bar bar mos shig
/b+han+d+ha mgrin par bzhag cing bdud rtsi sbyin la /
hU~M:
mtshan ldan ban+d+ha bdud rtsis gtams :
khyung chen gsung gi nus pa rdzogs :
skal ldan bu la dbang bskur bas :
bzlas pa gsung gi dbang thob shog :
wA ka a b+hi Shiny+tsa hU~M:
dri med me long snying gar bzhag pas rang sems gsal stong zung 'jug ye shes khyung chen gyi ngo bo dang dbyer med du rdzogs /
yid la khyung chen rigs lnga'i thugs kyi dgongs rtsal 'phos par mos shig
/me long snying gar bzhag la /
hU~M:
dag gsal rnyog med me long 'di :
khyung chen ye shes stong gsal mtshon :
skal ldan bu la dbang bskur bas :
ting 'dzin thugs kyi dbang thob shog :
tsit+ta a b+hi Shiny+tsa hU~M:
rdzas lnga'i ril bu khyung chen rigs lnga dngos su gsal bas byin gyis brlabs pas dug lnga'i rgyu 'bras kyi nad gdon thams cad sbyangs /
gdug pa can mtha' dag 'dul ba'i gnyen po stobs kyi phyag rgya gyad du gyur par mos shig
/ril bu spyi bor bzhag la /
khroM:
rdzas kyi ril bu ye shes khyung chen lnga :
spyi bor bzhag pas dug lnga'i nad gdon sbyangs :
sa bdag klu gnyan gdug pa kun 'dul ba'i :
gnyen po stobs kyi dbang bskur thob par shog :
sarba a b+hi Shiny+tsa hU~M:
ril bu'i ye shes pa khyed rang rnams la thim pas khyed rang yang mkha' lding khro bo'i rgyal po dngos su gyur par bsams la dmigs pa'i 'phro 'du 'di bzhin gsal thobs la snying po brgya rtsa bzla bar zhu /
khyung chen rigs lnga'i thugs ka ru :
sogs las gzhung ltar brjod la 'bru lnga brgya rtsa bzla /
dam tshig pa'i mkha' lding rigs lnga 'od du zhu nas ril bu'i rnam par gyur pa nyid kyi mgul du btags pas nad gdon bgegs rigs cis kyang mi phyed mi shigs pa'i rdo rje'i go cha bgos par mos shig
/rdzas thum mgul du gdags /
shis brjod bya /
de dag rnams kyis lha lcam pad+ma gsal gyi skye mtha' gter ston pad+ma rig 'dzin rtsal gyi zab gter khyung sgrub gdug pa kun 'dul gyi dbang bskur tshul bzhin grub pa lags pas sogs brjod la dam tshig khas len gtang rag maN+Dal sogs spyi ltar bya /
dkyil 'khor la mchod bstod nongs bshags sogs rjes kyi rim pa'ang spyi mthun byas pas 'grub bo //
dug lnga'i dbal zer lto 'gro'i dpung //
rdo rje mchu yis rjes med zos //
skye dgu sdig bral chos ldan gyi //
'tsho bas yun ring dge gyur cig
/zab gnyan dkon pa'i gsang sngags skal pa bzang po'i dpyid du 'ongs pa'i zhabs tog dang mi nub 'phel rgyas kyi btsas su dmigs nas rig pa 'dzin pa'i gzugs brnyan pad+ma gar gyi dbang phyug gis shrI de bI ko Ti'i dben khrod du sbyar pa dge legs 'phel ///
/
