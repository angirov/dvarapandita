@#//
zhing gi lo tog la gnod 'tshe'i gtso bo gsum gyi ya gyal btsa' nad 'joms pa'i gdams pa zla ba gsar pa'i 'dzum zer zhes bya ba bzhugs so //
na mo gu ru d+he wa DA ki nI ye /
'gro ba'i dpal mgon ston mchog shAkya'i gtso //
rnam 'phrul tshad med sems dpa' sa yi snying //
snyigs 'gro'i skyabs gcig gu ru yid bzhin nor //
rtsa gsum dam can tshogs la gus pas 'dud //
skye rgu'i gsos gyur lo tog la 'tshe zhing /
khyad par snyigs 'gro bsam sbyor log pa'i rgyus //
ma mo sde brgyad 'khrugs pa'i cho 'phrul ni //
zlog pa'i thabs tshul 'di nyid gces par zungs //
lo tog bcom pa'i sad ser srung zlog mang du 'byung yang btsa' srung gdams pa bla ma dgongs 'dus las 'byung ba tsam las mi snang bas 'dir yig rnying gi gdams pa gud du byas te gsal bar dgod pa la don tshan dgu /
dang po byung tshul /
brtag thabs /
srung ba'i 'khor lo /
rdzas gsag pa /
zlog byed ting 'dzin /
sngags bzla ba /
phan byed rim gro bya tshul /
gzhan la ded pa /
rjes gcod mnan pa byed pa'o //
dang po byung ba'i khungs ni /
ngom yul mun pa zer ldan gyi gling du brag dmar ngom mtsho nag po'i gling du gnas pa'i 'dre srin pho mo gnyis log par tshogs pas mtshal lcags ming sring gnyis su srid /
de gnyis btsog nal gyis log par spyad pa la thug dmar spun dgu skyes /
de rnams gdug rtsub che zhing ma rungs log pa'i sems dang ldan pas mi la na tsha dang phyugs la god 'dre byas /
bcud kyi mchog la gnod pa sna tshogs pa btang /
spun dgu ni /
sprin g.yer 'jug pa dang /
mig dmar dang /
ser byed ther rum dang /
sad byed dbo skya dang /
btsa' byed mchu dmar dang /
khur byed rlung 'bud dang /
ltog byed mgo skya dang /
skem byed mchu ring dang /
za byed kha bo che dang dgu'o //
de rnams kyis yul khams thams cad du mi la na tsha slong /
phyugs la god 'dre byed /
lo tog 'bru bcud sogs la gnod pa sna tshogs btang /
lan gcig ma hA tsi na'i yul du phyin nas lo tog thams cad brlags pa'i tshe 'ju rtse 'phrul gyi rgyal pos /
tIr+thi ka'i paN+Di ta 'phags pa chen po zhig spyan drangs nas de'i mthu stobs rdzu 'phrul gyi nus pas dam la bzhag
/gnad la gzir /
srog snying blangs /
bden pa'i tshig gis bkrol /
brngan pa'i yas byin /
thams cad btul nas tsi na'i yul gru bde ba la bkod /
'bru sna drug gi 'dod pa zad mi shes par byas so //
!
//gnyis pa brtag thabs la skam rlon rigs gnyis yod /
skam btsa' ni dri ngan bro zhing snye ma stong pa la skye bungs med /
btsan dang ma mo gnod pas rim gro bsang brngan /
rgyal mdos /
btsan dang ma mo'i mdos bya /
mdog dmar la tshigs pa 'og ma nas khrag gi ri mo 'dra ba rim par 'byung zhing tshigs 'bur can skye bungs zhan la snye ma mi legs pa de la yul lha /
yul sman mchod /
snang brgyad 'don /
rlon btsa' ni zhod chen rkyen gyis 'byung ba ste /
de la btsa' nag ni mas nas yar la dmar nag khrag rul 'dra ba mched /
skye bungs mthug
/snye ma stong zhing ring /
sa bdag klu gnyan bdud kyis byas pa yin pas sa bdag klu gnyan gyi mdos dang bdud mdos bya /
btsa' khra ni lo mdog ser skya dang dmar skya thig le ris su yod pa /
rtsa ba rul la rtse mo skam pa sde brgyad spyi'i kha rlangs yin pas sde brgyad spyi mdos dang chu gtor gtang /
gsung rab 'ur 'don bya /
snang srid zhi bas bcos /
rim gro cher byas na bcos med ma yin /
rang bzhin gyi btsa' ni rked pa man chad skya shad de ba /
de than pas bskyed na char gyi rlan gyis bkrus na phan pas char 'beb bya /
zhod kyis bskul na nyin mtshan drod kyis 'joms par 'gyur bas char pa gcod /
de dag gis sangs dka' na zhing gi mur bsang brngan dang chu gtor btang na sangs par 'gyur ro //
!
//gsum pa 'khor los srung ba ni gro ga'am rgya shog dmar po gtsang ma'i ngos 'khor lo mu khyud rim pa lnga bskor ba'i lte bar /
A+o~M AHhU~M/
de mthar /
yul che ge mo'i lo tog la btsa' yi gnod
pas mi tshugs par srungs shig rak+Sha rak+ShaH
de rgyab mu khyud la /
A+o~M ha ri ha ri sod /
ha ri ha ri sod /
lo tog la btsa' yi gnod byed thams cad mchu chings shig
/gre ba sdoms shig
/btsa' satwaM b+ha ya nan nan /
de rgyab rtsibs brgyad la /
A+o~M brgyad /
de la /
hA swA ka shi baM ril tsa tsa A+o~M/
re res bskor /
de'i rtsibs mchan brgyad la raM brgyad dang /
de la /
hA swA la ti ka shad du rbad A+o~M/
re res bskor /
de rgyab mu khyud la /
A+o~M mi kha cha phu shel ka li nan /
suM daM suM baM laM rin sod /
aM aM 'dus 'dus sang sang ru ru si li swA hA/
si kra 'du 'du gri 'du 'du sum+b+ha ya sum+b+ha ya hU~M phaT/
rA tsa dung dung d+hi ka d+hi ka ye swA hA/
btsa' sri btsa' 'dre'i srog la rbad rbad rbud rbud chod chod zlog zlog
/gtor gtor byer byer myur myur ye swA hA/
rlung lha be tsi raM pa yaM yaM bskul bskul ye swA hA:
de rgyab rten 'brel snying po tshar gsum bri /
de rgyab me ri dmar po bri /
de rgyab chu ri sngon po bri /
de rgyab rlung ri ljang gu bris /
steng 'og 'khor lo lnga las mi nyung bar dbus su byi'u mchil pa'i sgro bzhi gzhug
/g.yon skor zla thabs gdugs thabs gang yang rung /
bsrung bya'i zhing gi phyogs mtshams gnad du gzug
/de tshe lha bsang dang rgyags brngan rgyas par bya'o //
!
//bzhi pa rdzas gsag pa ni /
skam btsa' la khye'u dang bu mo grong pa'i chos kyis ma gos pa'i mgo gtsang gis zhag gsum gong na sha chang sgog tsong rigs spangs /
gos gsar pa gyon /
kha bkru lag bshal byas la kha shar phyogs su blta ba'i chu mig klu rgyal rigs dkar po gnas pa'i chu gtsang blangs pas slob dpon gyis rin po che'i snod gtsang ma'i nang du blugs /
ba dmar mo dang dkar mo'i 'o mar bzang drug dang klu sman gtsang ma btab la zhal khebs bkab /
'og nas 'byung ba'i sngags kyis btab /
rlon btsa' bsrung ba ni /
skyes pa gzhon nus spang blang gong bzhin byas la nyi mas ma reg cing mi khyis ma 'gong pa'i gad khug chu skyil 'ja' tshon gyi 'od 'dra ba nas gnam gyis ma mthong bar chu skyogs kyis blangs la snam ras dkar po mthug po'i khug mar blugs /
rnal 'byor pas snod du blugs pa'i nang khyi 'brug glang gsum gyi rus pa /
kha sha dang gna' ba'i rwa /
skyer ba'i bar shun /
re lcag
/mu zi ser po /
mtshur nag
/ba bla /
zam shing /
rtsa khu byug
/dge 'dun mang po'i chab bsil gyi sa /
bu mo gtsang ma'i rang byung gi mtshal lam dri chu /
gla rtsi /
ra thug rgya bo'i khrag rnams bsres /
'og nas 'byung ba'i sngags rgod kyis rno so 'dog go /
!
//lnga pa ting 'dzin bsgom pa'i rim pa ni 'dir dmigs bsal ma bshad kyang /
thog mar bdag bskyed lha gzhung zhig gtang na legs pas 'dir bshad pa'i sngags ni bka' brgyad 'jig rten mchod bstod kyi mu stegs gu lang nag po dang /
dmod pa drag sngags kyi mu stegs kA la yak+sha rnams dang ngo bo gcig pas bka' brgyad las byang rgyas bsdus gang rung zhig gtang rgyu byung na legs la /
de ltar ma grub tshe rnal 'byor pa rang nyid kyi yi dam gang yin pa'i mchod gtor bshams /
las gzhung bsrang /
bsnyen bzlas kyi bar du song nas /
rang nyid skad cig brdzus skyes tIr+thi ka'i //
'phags pa nag po paN+Di ta yi gzugs //
phyag g.yas rang rtags dbyug pa klad la 'phyar //
g.yon pas shel dkar phreng ba brgya rtsa bgrangs //
'khor du tIr+thi ka yi dmag dang bcas /
khros 'khrugs rngams pa'i tshul du bzhugs par mos //
skam rlon rdzas rnams lo nad sel ba'i sman //
btsa' byed mchu dmar gnod byed 'dul ba'i mtshon //
rdzas rnams 'bru bcud zhing la gtor ba'i tshe //
lo tog g.yer byed btsa' yi gnod pa kun //
sangs shing dag nas 'bru bcud 'phel zhing rgyas //
zhing rnams sra brtan rdo rje'i sa gzhi la //
lo tog snye ma 'bras bu g.yur du za //
gang gis mi tshugs rdo rje pha lam gyur //
gang gi mtha' skor tIr+thi ka yi dmag
/bye ba dung phyur bcas pas yongs bskor zhing //
lo nad btsa' yi gnod pa srung byed 'di //
gang gis mi shigs rdo rje'i gur du bsgom //
ting nge 'dzin de dang ma bral bar sngags rnams bzlas la rten 'brel rdzas kyi nus pa bskyed par bya'o //
!
//drug pa sngags bzla ba'i rim pa ni /
hA swA la ti ka shad du rbad A+o~M/
hA swA ka shi baM ril tsa tsa A+o~M/
shad bar gnyis la tsheg bar dgu dgu ste //
gi gu klad kor gsum gsum drug tu nges //
rna ru wa zur gnyis gnyis 'a 'dogs drug
/'di bas mang na lhag la nyung na chad //
'phri bsnan med na grub rtags dngos su 'byung //
bsnyen tshad khri tsho gcig yin pas dgos dus su 'grub dka' bas sngon du bsnyen pa byas nas dgos dus ci 'grub bya ba legs /
bzlas pa'i tshe smra bcad mi tshig ma 'dres par bzlas la skam rlon gyi rdzas gang yin pa la ha btab /
thun mtshams su bka' bsgo dam brdar bya ba ni /
hU~M/
nga ni tIr+thi ka yi rgyal po ste //
nga ni snang srid lha 'dre yongs kyi gshed //
snang srid lha 'dre ma lus nga la nyon //
lo tog 'di ni nga yi zhing khams yin /
khyed kyis nga la gdug rtsub gnod ma byed //
gal te dam la 'gal zhing gnod byed na //
de ring dam la btags shing rtsis la dbab //
phyin chad nga yi lo tog 'di rnams la //
gnod pa ma byed tha tshig dam la bsnyel //
nga ni khros nas khyed rnams brlag par byed //
mi dang tIr+thi ka rnams lhan du skyes //
gang yang nga yi 'khor dang gdul bya'i zhing //
yin bzhin lo nad btsa' 'bu ma gtang zhig
/nga ni bgegs rnams kun gyi gnyen po yin //
nga ni sa steng mi yi skyabs mgon yin //
nga ni lo tog yongs kyi srung ma yin //
nga yi bka' la mi nyan gang yang med //
de bas bka' dang dam la ma 'da' bar //
lo tog zhing gi 'bru bcud kun rgyas nas //
'gro ba mi la bde skyid phun tshogs stsol //
ces brjod pas bka' nyan dam la gnas par mos /
thun 'jog pa na srung ma'i gtor 'bul dang yi dam gyi tshogs skong sogs rjes chog spyi ltar bya'o //
!
//bdun pa rim gros srung ba'i thabs /
sangs rgyas sman bla'i gzungs /
sa'i snying po'i mdo dang gzungs sngags sa snying mtshan brgya brgyad /
rnam 'joms kyi gzungs bzla zhing khrus bya /
sAts+tsha
gdab /
chu gtor gtang /
snang srid zhi ba dang snang brgyad 'don /
'khrugs bcos shing rtsi ma'am sa snying 'khrugs bcos sogs dbang chen rgyas bsdus gang red /
lha bsang dang rgyags brngan bkyags pa sogs btsa' che chung dang bstun pa'i rim gro rgyas bsdus de lugs bya /
gzhan yang shin tu zab pa gnas chos las byung ba'i sa snying sgrub thabs ni /
skyabs sems sngon du song nas /
rang nyid sa snying sku mdog dkar :
byang chub sems dpa'i cha byad can :
g.yas pas myu gu g.yon dril bu :
zhabs gnyis phyed pa'i skyil mos bzhugs :
mdun du sa yi lha mo ni :
sku mdog ser po sku stod mngon :
phyag gnyis nor bu bum pa 'dzin :
byang chub sems ma'i cha byad can :
de ltar bskyed nas sngags 'di gnyis :
gang 'dod gcig ni bzlas pas chog :
oM k+Shi hi rA tsa pri ti d+he wI swA hA:
oM k+Shi hi rA tsa ya pri ti d+he wI swA hA:
brgya stong gang 'grub bzla /
de nas btsa' srung ba'i sngags ni /
oM k+Shi hi rA tsa pri ti d+he wI a ti ni ye swA hA/
zhes ci mang bzlas la chu dang bye ma gtsang ma la gdab cing lo tog la gtor ro //
!
//brgyad pa btsa' 'dre gzhan gyi yul du ded pa la gsum /
thog mar bdag bskyed bsnyen pa bskyal ba /
bar du gto yi bca' gzhi sgrig pa /
mthar 'ded cing bskrad pa dngos so //
dang po ni /
chu chen bye ma 'od lnga ldan pa de khye'u mgo gtsang gis gnam gyis mi mthong bar blangs /
shar bltas chu mig nas chu len lugs gong ltar byas la snod gtsang mar bzhag
/tshig bdun gsol 'debs sogs skyabs sems sngon du 'gro bas /
rang nyid a tsar sngags mkhan ni //
sku mdog dkar ljang dpa' bo'i chas //
phyag g.yas bye ma'i me tog 'thor //
lo nad cho 'phrul gdug rtsub zlog
/g.yon gyis bum pa'i chu rgyun sbreng //
gdug sems kha rlangs kun bkrus te //
'bru bcud zhing gi lo tog rnams //
skyon med yid 'ong smin par bsgom //
de yi ngang la sngags 'di bzla //
oM badzra gu ru sarba baM shAn+tiM ku ru ye swA hA/
a ya ma du ru tsa sha na gdug rtsub u dug sang sang swA hA/
hU~M hU~M a ye phaTaHswA hA/
me chu ma so su she ga le nan /
suM baM suM baM ka ri na sod /
me bu tsa yaM 'ur ya rbad b+h+yo /
mi tshig gis bar ma chod par stong phrag dgu bzla /
bye ma dang chu la has gdab /
thun mtshams rnams su mi dmigs par bzhag cing bsngo smon shis brjod spyi 'gre bya'o //
gnyis pa gto yi bca' sgrig ni /
mdos gzhi gru bzhi'i steng du khrag mtsho 'khrugs pa'i ri mo bri /
dbus su zangs brag dmar po rgyab yol gyi tshul kham sa las bcos pa'am shog dmar la bris te gzug
/de'i mdun du 'bru nag phye ma btsa' khrus sbrus pa'i zan la btsa' 'dre mi gzugs mchu ring po can lag gnyis gdengs pa'i tshul can bzhag
/phyogs mtshams brgyad du de 'dra ba brgyad kyis bskor /
phag dmar /
ra dmar /
bya dmar po rnams kyi gzugs rnams bzhag
/zangs phye /
lcags phye /
btsa'i phye ma /
phye 'tshig
/bya spu /
'bru nag gi rigs /
snye nag 'bras med /
snye stong /
'bu long /
'bu kog
/chang skyur /
sbang ma /
ra phag bya rnams kyi sha khrag rus pa bcas gtso 'khor dgu'i grangs dang mnyam pa so sor spungs /
mdos bzhi'i mthar shing nag sna tshogs bal tshon gyis brgyan pa gzug
/ra lpags la lo'i btsa' phyis pas khrom ris dang thig le mang po bris pa dbyug pa'i rtser rgyal mtshan gyi tshul du bkal /
dar ras snam ras dmar pos brgyan pa'ang sta gon bya /
slob dpon gyis bdag bskyed bzlas pa bcas sngon du btang /
'ur rdo dang rde'u kha shas la /
oM me bur tsa yaM hur ya rbad b+h+yoH
sngags 'di stong phrag btab la bzhag go
/gsum pa 'ded bskrad dngos ni /
skam btsa' la byi phag lo pas gtsang sbra dang bcas zhwa dkar gos dkar gyon /
bum pa chus bkang ba thogs /
rlon btsa' la gshed bzhi lo pas zhwa nag gos nag gyon /
lag tu sngar bsgrubs pa'i rdzas snod thogs /
mi rta go mtshon can gang 'dzoms kyang sta gon bya /
sngon du mi gos dmar gyon pas ra'i rgyal mtshan dang /
de rjes mdos gzhi khyer /
de rjes sngags pas 'ur rdo bzung la 'jigs pa'i tsham rngam bcas zhing gi phu nas mda' dang mtho sa nas dma' sar 'ded de /
btsa' thams cad ra'i g.yang gzhi cod pan 'di la thims shig ces zhing la khyab pa'i skad kyis 'bod /
sngar gyi sngags rgod brjod la 'ur rdo lan grangs gang rung 'phen /
sngags kyis btab pa'i bye ma dang chus kyang ded pa'i tshul gyis 'thor ro //
de dang mnyam du skam btsa' la bum pa'i chu rgyun bar ma chad par sgreng /
rlon btsa' la rdzas rnams sa bon btab pa ltar byas la ded /
rta pa rnams kyis ki bswo cha sgra dang btsa' 'dre phud do zhes skad chen pos bsgrags la zhing gi pha mthar slebs pa dang mdos sogs der bzhag la smrang gis bkrol ba ni rnga rol dang gyer dbyangs bcas /
hU~M/
nga ni gsang bdag dpa' bo che //
bka' gsang 'phrul gyi lde'u mig gis //
bkrol nas bden pa'i smrang brjod na //
gnod pa byas pa'i bgegs rnams nyon //
bskal pa bshad na dpangs re mtho //
srid pa bshad na gting re zab //
mu rming bshad na rgya re che //
cho 'brang bshad na grangs re mang //
sngon tshe bskal pa'i dang po la //
ngom mtsho brag dmar las kyi 'tshos //
de la log 'khrul bse lung dang //
lci khad mtshal mo gnyis su srid //
gdug pa de gnyis spyad pa las //
thug dmar spun dgu bya ba srid //
che ba sprin la g.yer 'jug dang //
de 'og zu zu mig dmar dang //
de 'og ser byed ther rum dang //
de 'og sad byed dbo skya dang //
de 'og btsa' byed mchu dmar dang //
de 'og khur byed rlung 'bud dang //
de 'og ltog byed mgo skya dang //
de 'og skem byed mchu ring dang //
tha chung za byed kha bo che //
de ltar gnod byed spun dgu yis //
ma hA tsi na'i yul gru la //
rkang gnyis mi la na tsha bslangs //
rkang bzhi phyugs la god 'dre byas //
'bru bcud zhing la lo nad btang //
de tshe 'phrul gyi rgyal po yis //
lo 'dre spun dgu'i rang gzugs la //
phag dmar ra dmar bya dmar dang //
zangs phye lcags phye mtshal phye dang //
btsa' phye 'bru nag sna tshogs dang //
'bras med snye nag snye stong dang //
'bu long 'bu kog sna tshogs dang //
'dod yon tshogs pa'i yas mdos kyis //
lo tog yag pa'i stong khrin 'jal //
btsa' sad ser gsum gnod pa zhi //
'bru bcud zhing gi lo tog rgyas //
'greng dud 'phar gsum bde zhing skyid //
srid pa de yi dpe bzhin du //
bdag cag sngags 'chang sgrub pa pos //
phun sum tshogs pa'i yas glud bsags //
sngags dang phyag rgya'i smrang gis bkrol //
lo 'dre spun dgu yas kyis bskangs //
lo la lo nad ma gtang zhig
/song zhig dgra bo'i yul du song //
de 'og dus kyi bskal pa la //
gnod byed lo 'dre spun dgu yis /
khra bo gling gi sman ljongs su //
rkang gnyis mi la na tsha bslangs //
rkang bzhi phyugs la god 'dre byas //
'bru bcud zhing la lo nad btang //
de tshe slob dpon bdud 'dul gyis //
lo 'dre spun dgu'i rang gzugs la //
phag dmar ra dmar bya dmar dang //
zangs phye lcags phye mtshal phye dang //
btsa' phye 'bru nag sna tshogs dang //
'bras med snye nag snye stong dang //
'bu long 'bu kog sna tshogs dang //
'dod yon tshogs pa'i yas mdos kyis //
lo tog yag pa'i stong khrin 'jal //
btsa' sad ser gsum gnod pa zhi //
'bru bcud zhing gi lo tog rgyas //
'greng dud 'phar gsum bde zhing skyid //
srid pa de yi dpe bzhin du //
bdag cag sngags 'chang sgrub pa pos //
phun sum tshogs pa'i yas glud bsags //
sngags dang phyag rgya'i smrang gis bkrol //
lo 'dre spun dgu yas kyis bskangs //
lo la lo nad ma gtang zhig
/song zhig dgra bo'i yul du song //
de 'og dus kyi bskal pa la //
gnod byed lo 'dre spun dgu yis //
ser po hor gyi tha gru la //
rkang gnyis mi la na tsha bslangs //
rkang bzhi phyugs la god 'dre byas //
'bru bcud zhing la lo nad btang //
de tshe nus ldan rdo rje yis //
lo 'dre spun dgu'i rang gzugs la //
phag dmar ra dmar bya dmar dang //
zangs phye lcags phye mtshal phye dang //
btsa' phye 'bru nag sna tshogs dang //
'bras med snye stong snye nag dang //
'bu long 'bu kog sna tshogs dang //
'dod yon tshogs pa'i yas mdos kyis //
lo tog yag pa'i stong khrin 'jal //
btsa' sad ser gsum gnod pa zhi //
'bru bcud zhing gi lo tog rgyas //
'greng dud 'phar gsum bde zhing skyid //
srid pa de yi dpe bzhin du //
bdag cag sngags 'chang sgrub pa pos //
phun sum tshogs pa'i yas glud bsags //
sngags dang phyag rgya'i smrang gis bkrol //
lo 'dre spun dgu yas kyis bskangs //
lo la lo nad ma gtang zhig
/song zhig dgra bo'i yul du song //
zhes brjod /
de nas bskrad pa ni /
hU~M/
nga ni gsang sngags gsang ba'i bdag
/dpa' bo chen po bdud dpung 'dul //
sngags kyi bdag nyid bka' byung na //
bka' yi lha srin sde brgyad kun //
tha tshig dam bca' bsnyel med kyis //
lo la lo nad ma byed par //
pha rol dgra bo'i yul du song //
sad ser btsa' gsum gtong 'dre bkar //
bdag gi yul zhing lo tog la //
gnod cing 'tshe rigs ma byed la //
ru tra nag po'i yul du song //
bkar zhing ma song lcags 'jor rdung //
phud bzhin bsdad na zangs chas btags //
gnod cing sdang na lcags drwar bcug
/bden pa'i bka' la 'da' ma byed //
ti baM ti baM shi grang dza la b+h+yo ya ku ru phaT/
ces drag tu brjod /
btsa' 'dre rnams phyi mig mi blta bar rgya mtsho chen po'i pha mthar song bar mos /
mdos chu bo chen po la 'phang /
ma 'grigs na yul khams mi mthong ba'i sa la bskyal /
mi dmigs pa'i rgyas gdab /
shis pa brjod la rang mal log go /
!
//dgu pa rjes gcod mnan pa ni /
dug shog la mdze khrag dang mngal khrag gis mi dmar po zangs kyi mchu can rkang lag lcags sgrog gis bsdams pa'i snying gar nr-i /
g.yas g.yon du dzaHkha sbyor bri /
mtha' skor du shar shing khams kyi btsa'/
lho me khams kyi btsa'/
nub lcags khams kyi btsa'/
byang chu khams kyi btsa'/
dbus dang mtshams bzhi sa khams kyi btsa'/
btsa' byed mig dmar mchu ring rnams gzugs ling+ga 'di la khug dza dzaH
zhes pas bskor /
gzugs la mtshon cha mang pos gzir ba'i tshul du /
oM ha ri ha ri sod /
hi ri hi ri sod /
smran la btsa'i 'bu srin thams cad mchu chings shig
/gre ba sdoms shig
/btsa' satwam+b+ha ya nan /
dul dul zhi zhi ye swA hA/
zhes tshar lnga bris pas bskor /
rang yi dam gyi nga rgyal gyis bden stobs brjod cing 'gugs gzhug lan mang du bskyar /
mnan sngags gong gsal /
oM ha ri sogs stong phrag gcig bzla /
mnan pa'i rdzas chu dug
/rtsa khu /
byi la'i spu /
ngang pa /
skyung ka
/phug ron rnams kyi spu dang khrag
/shing bal dmar ser /
btsas zin gyi lcags dum bu /
rdo dreg dmar po bcas ling+gar bstums /
ling lteb phyir dril byas la ri bong pags pa'i nang du ra spu dang khyi spu'i skud pas rgya gram du bcings la g.yag ru'i nang du bcug nas kha bsdams /
sA khang ngam ma Ni rgya mkhar sogs yod pa'i 'og tu dong khru do yod pa bru /
g.yag ru sngar gyi ra'i g.yang gzhis bstums la der mnan te /
hU~M/
nga ni tIr+thi ka yi rgyal //
gdug pa btsa' phye mig dmar 'di //
bskal pa brgya yi 'og tu mnan //
bskal pa nyis brgya'i 'og tu mnan //
bskal pa sum brgya'i 'og tu mnan //
ri rab chen po'i zhabs su mnan //
rgya mtsho chen po'i zhabs su mnan //
tIr+thi ka yi bstan pa ma zhig bar //
mnan no yar la ma ldang zhig
/btsa' byed btsa' 'dre thams cad thar pa med par lam lam ku ru ku ru brub bo //
mA ra ya nan /
satwaM b+ha ya nan /
shag shag dul dul zhi zhi mal mal swA hA/
zhes brjod la me chus rgyas gdab /
steng du sAts+tsha rab gnas can gyi rgyab tu rdo dkar po rab gnas can gyi tho brtsigs /
zhing rnams kyi mtha' skor du'ang mi skya zhwa nag gon pa 'dra ba'i tho chen dkar po mgo bo nag po can mang pos bskor /
yi dam gang byed kyi mtshams gcod dang srung 'khor bsgoms la shis pa brjod par bya'o //
'di byung dge bas 'bru bcud gnod 'tshe zhi //
rkang gnyis nad med lang tsho dar zhing rgyas //
dkon mchog bden pa'i bka' la yid ches nas //
dge ba'i chos spyod thar pa'i sar phyin shog
/ces pa'ang btsa' yi gnod pas yul khams thams cad 'joms pa'i dus su mkhan bla ma bkra shis 'od zer nas gsung bskul nan bskyar gnang ba ltar /
karma ngag dbang yon tan rgya mtshos rang lo gya bdun par tshad ldan gyi khungs btsal nas legs par bsdebs pa'i yi ge pa ni nye bar gnas pa gsang sngags bstan 'dzin gyis bgyis pa dge legs 'phel ///
/

@#//
lo tog gi 'tshe ba btsa' nad sel ba'i bsang mchod phan bde'i sprin chen bzhugs so //
oM swasti /
bla ma dgongs 'dus btsa' srung las btsa' nad sel ba'i rten 'brel zhing gi mur me lce med pa'i shing sna'i dud pa gtang bar gsungs pas /
shing sna ni /
sur dkar /
stag pa /
tsan+dan dmar po /
shug pa rnams las bzhi'i shing /
'om bu skyer pa se ba sman gyi shing gsum /
thang shing sur nag spen ma klu gnyan dga' ba'i shing gsum /
nya sbrid smya ga byi tsher sa bdag dang ma mo dga' ba'i shing gsum /
ba shing gla rkang a ga ru klu dang lha srung dga' ba'i shing gsum bcas zhing gi mur ba dmar skya'i lci ba'am ma 'dzom na thal tshan la me lce mi 'ong bar bsregs pa'i dud pa btang /
a bar skyur gsum dang 'bru sna zas phud phye mar rnams kyang btab /
ja chang 'o zho'i phud btab /
chab gtsang ma bran la /
na mo /
dkon mchog kun 'dus pad+ma 'byung //
bdag sogs 'gro kun skyabs su mchi //
'gro kun 'jigs las skyob pa'i phyir //
lo rim bsang mchod 'bul bar bya //
lan gsum /
bdag nyid rdo rje gro lod smug
/rdo rje phur gdengs rgya stag steng //
rgyan rdzogs gzi brjid ldan par bzhugs //
dam ye dbyer med thugs ka nas //
'od 'phros bsang rdzas 'bags btsog sbyang //
raM yaM khaM/
thugs las d+hU yig sngon po las //
dud pa'i lha mo mthing mdog can //
phyag gnyis bum pa sman spos dris //
zhing kun khyab pa'i mchod sprin 'khrigs //
badzra d+hU pe oM AHhU~M/
gsum /
thugs srog hU~M las 'od 'phros pas //
bsang mgron nam mkhar spyan drangs gyur //
hrIH
rang bzhin gdod nas rnam par dag
/'das dang ma 'das bsang gi mgron //
'dir gshegs bsang gi mchod pa bzhes //
dang ba'i yid kyis phyag 'tshal bstod //
yum chen lnga yi sprul pa las //
dbang chen 'byung ba rim lnga chags //
'byung lnga'i dwangs ma shing du 'khrungs //
zhi rgyas dbang drag shing la sogs //
klu gnyan lha srung mnyes pa'i shing //
sna tshogs 'bru sna phye mar dang //
ja chang 'o zho me la bsregs //
bsang gi dud sprin mchod rdzas kyis //
pad 'byung sku gsum sku lnga dang //
gdug pa zhi mdzad thugs rje can //
phyag stong spyan stong mnga' ba bsang //
'bru rnams 'phel ba'i thugs rje can //
byang sems sa yi snying po bsang //
bcom ldan pad+ma badzra sogs //
dgongs pa 'dus pa'i lha tshogs bsang //
'bru bcud lo tog 'joms byed pa'i //
btsa' nad zhi bar byin gyis rlobs /
khro rgyal sme ba brtsegs pa dang //
dbang drag pad+ma'i lha tshogs bsang //
gnod byed btsa' yi bdag po sogs //
'dre srin gdug pa tshar chod cig
/klu rgyal sangs rgyas bcom ldan 'das //
sngags bdag ye shes klu brgyad bsang //
btsa' yi gnod pa ma gtang zhig
/rgyal rigs rje'u rigs bram ze dang //
dmangs rigs gdol ba'i rigs la sogs //
klu rigs ma lus thams cad bsang /
khyad par yul 'di'i klu rnams bsang //
shing sna phye mar gsur gyis mchod //
btsa' yi gnod pa gzhan du sgyur //
lo legs 'bru rnams 'phel bar mdzod //
'jig rten khams 'di skyong ba'i lha //
dpal mgon bdun cu rtsa lnga bsang //
dregs pa'i sde dpon sum cu dang //
sngags bdag dregs pa bco brgyad bsang //
'bru bcud lo tog 'joms byed pa'i //
btsa' yi gnod pa zhi bar mdzod //
gnyan chen thang lha yar bzhud sogs //
rje yi mgur lha bcu gsum dang //
srid pa chags pa'i lha dgu dang //
dge bsnyen nyi shu rtsa gcig sogs //
bod yul gzhi bdag gnyan po rnams //
'dir gshegs bsang dang mchod pa bzhes //
'bru bcud lo tog 'joms byed pa'i //
btsa' yi gnod pa zhi bar mdzod //
lo legs 'bru rnams 'phel bar mdzod //
rdo rje sman gcig la sogs pa'i //
bod khams skyong ba'i brtan ma rnams //
re re'i 'khor du sman phran 'bum //
'dir gshegs bsang dang mchod pa bzhes //
g.yu shug phye mar gsur gyis mchod //
'bru bcud lo tog 'joms byed pa'i //
btsa' yi gnod pa zhi bar mdzod //
lo legs 'bru rnams 'phel bar mdzod //
lha chen in+d+ra ya ma ya //
ba ru NA dang ku be ra //
ag+ne rA dza n+y+yai+-i ti //
ba ya be dang i shwa ra //
tshangs pa nyi zla la sogs pa //
phyogs bcur gnas pa thams cad bsang //
g.yu shug phye mar gsur gyis mchod //
btsa' yi rigs kyi gnod pa rnams //
phyogs bcu'i yul du sgyur bar mdzod //
sa gzhi yongs la mnga' mdzad pa'i //
sa bdag rdo rje dbang chen dang //
btsun mo sa yi lha mo dang //
'khor du sa bdag 'bum dang bcas //
g.yu shug phye mar gsur gyis mchod //
dpag tshad brgyad khri'i 'og rol nas //
sa bcud thams cad 'dir sdus la //
btsa' yi gnod pa zhi bar mdzod //
lo legs 'bru rnams 'phel bar mdzod //
sras po sa 'dzin lag pa dang //
sa bdag chen po lto 'phye dang //
rje blon bcu bdun la sogs pa'i //
sa bdag gnyan po thams cad bsang //
g.yu shug phye mar gsur gyis mchod //
btsa' yi gnod pa zhi bar mdzod //
lo legs 'bru rnams 'phel bar mdzod //
gangs gnyan dung seng g.yu ral can //
brag dmar gser sprel thor tshugs can //
shing gnyan gzig gi mjug ma can //
mtsho gnyan nya chen gser mig can //
phyogs bzhi'i gnyan chen sde bzhi dang //
gnyan phran bzhi bcu rtsa gnyis rnams //
'dir gshegs bsang dang mchod pa bzhes //
rtsi shing phye mar dud pas mchod //
btsa' yi gnod pa gzhan du sgyur //
lo legs 'bru rnams 'phel bar mdzod //
kyai /
shar phyogs gangs ri rtse rgyal nas //
mdo khams sgang drug kun gyi bdag
/gnyan chen rma rgyal spom ra ni //
rma sman 'bum dang rma sras dgu
/rma rigs sum brgya drug cu dang //
lha 'khor stong dang lha sman 'bum //
sgang drug gzhi bdag kun gyis bskor //
'dir gshegs bsang dang mchod pa bzhes //
g.yu shug phye mar gsur gyis mchod //
btsa' yi gnod pa zhi bar mdzod //
lo legs 'bru 'phel rma g.yang phob //
'dzam gling spyi dang bod yul gyi //
gzhi bdag che dgu gnyan bcu dang /
khyad par yul phyogs 'dir gnas pa'i //
gzhi bdag yul bdag gnas kyi bdag
/dkor gyi bdag po la sogs pa'i //
ming dang mtshan nas ma thon pa'i //
yid kyi gzugs can thams cad bsang //
pha ri g.yas dang tshu ri g.yon //
nyin dang srib la gnas pa bsang //
mdun ri rgyab ri g.yas ri dang //
g.yon ri rnams la gnas pa bsang //
brtan pa mkha' dang g.yo ba rlung //
'bab pa chu la gnas pa bsang //
skye ba shing dang 'gro ba lam //
sra ba brag la gnas pa bsang //
ljon shing ne'u gsing chu mig dang //
sa skor 'di la gnas pa bsang /
khyad par zhing la gnas pa yi //
zhing lha tshangs pa 'khor dang bcas //
g.yu shug phye mar gsur gyis mchod //
thams cad mnyes shing tshims gyur cig
/rtsi shing sna tshogs dud pa yis //
'bru bcud lo tog 'joms byed pa'i //
btsa' dkar rgyal po'i cho 'phrul dang //
btsa' dmar btsan dang sa bdag klu //
btsa' nag bdud kyi cho 'phrul dang //
btsa' khra sde brgyad cho 'phrul dang //
ma mo 'khrugs pa'i kha rlangs dang /
khyad par thug dmar bu dgu yi //
gnod sems gdug pa'i cho 'phrul rnams //
shel dkar phyis bzhin sangs gyur cig
/dkon mchog bden pa'i byin rlabs dang //
rten 'brel rdzas kyi nus mthu yis //
'bru bcud lo thog 'joms byed pa'i //
btsa' rigs ma lus myur du zhi //
'bru bcud ma lus 'phel ba dang //
lo legs skya rnams rgyal gyur cig
/bang mdzod 'bru rnams 'phel ba'i g.yang /
khu ye phywa dang g.yang du len //
mgron rnams thugs 'gal bzod par gsol //
rang rang so so'i gnas gshegs la //
rtag tu srung skyob ma g.yel cig
/'jig rten bde zhing lo legs pa'i //
bkra shis snang bas kun khyab shog
/'di ltar lhag bsam dag pa'i dge ba yis //
gnod byed kun kyang byang chub sems dang ldan //
thams cad dge ba'i chos la rab spyod nas //
myur du bla med byang chub mchog thob shog
/ces btsa' nad zlog pa'i gnod bcos kyi yan lag tu ku sA li blo gros mtha' yas kyi rang lo gya bdun par chags med rin po ches mdzad pa'i 'bu srin kha bsgyur gyi bsang yig 'bring po la gzhir byas nas tsa 'dra rin chen brag gi sgrub gnas su bkod pa'i yi ge pa ni nye bar gnas pa gsang sngags bstan 'dzin gyis bgyis pa dge legs 'phel ///
/'di ni 'jam mgon rin po che dang rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pas dbang lung sogs la zhib cha bya dgos pa yod do //
zhes si tu pad+ma dbang mchog rgyal po kho bos ched du gdams pa yin no ///
/
