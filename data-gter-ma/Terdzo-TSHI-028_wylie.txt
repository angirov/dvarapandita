@#//
klong gsal rdo rje'i snying po las /
bcom ldan 'das mgon po mi 'khrug pa'i cho ga dang dbang bskur gnas lung bcas pa mun 'joms zla ba'i 'od zer zhes bya ba bzhugs so //
na mo gu ru nA thAk+Sho b+h+ya ya /
mgon po gang gi rdzogs smin sbyangs pa'i mtshor //
rgyal rnams bsngags pa'i me tog mgrin gcig tu //
'thor bas phyogs bcu'i 'jig rten shis mdzad pa //
mi 'khrug rgyal ba'i zhabs la gus phyag 'tshal //
'jug bde'i sgrub thabs pad+ma'i gsung //
'dir brten mngon dga'i zhing mchog tu //
bgrod 'dod skal bzang yod na deng //
tshur spyon smin grol bcud la rol //
'dir las sgrib rnam par sbyong ba'i cho ga rgyal dbang pad+mAka ra'i bka' srol ltar nyams su len pa'i tshul la gsum /
rnal 'byor la 'jug pa'i sbyor ba /
zhugs pa'i cho ga dngos /
de'i yan lag gzhan bshad pa'o //
dang po ni /
bdag bskyed bsnyen rkyang byed na chu gnyis nyer spyod tsam las ci'ang mi dgos /
de'ang mi 'dzom na yid sprul gyis 'thus /
mdun bum sgrub mchod skabs /
stegs bu gtsang mar zhi dkyil sgo rdzogs spyi 'gre'i nang pad+ma 'dab brgyad lte bar sku'am phyag mtshan rdo rjes mtshan pa /
dkyil 'khor ma 'dzom na maN+Dal steng me tog sngon po'i tshom bu gcig bkod pa'i khar khri'u'i steng bum pa mgul chings sngon po nyer lnga'i bcud ldan kha rgyan gzungs rdor bcas pa bzhag
/dbang dang 'brel skabs sku rten dang phreng ba rdo rje sngon po rnams kyang bkod /
mdun du phyi mchod phreng tshar du bsham /
gtor 'bul byed na /
rin po che'i snod du gtor zlum dkar po dkar mngar shing tog 'bru sna sogs dang bcas pa dang /
phyi gtor yang bkod /
'byor na rgyan dang bla bre sogs mchod pa ji ltar tshogs pa dang /
las bum sngon gtor sogs kyang 'du bya'o //
gnyis pa cho ga dngos la gsum /
sngon 'gro /
dngos gzhi /
rjes kyi rim pa'o //
dang po sngon gtor ni /
dkar gtor /
raM yaM khaM gis bsregs gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
A+o~M AHhU~M gi byin gyis brlab /
b+hU mi pa ti sa pa ri bA ra badzra sa mA dzaHsa spyan drang /
b+hU mi pa ti sa pa ri bA ra a kA ro sogs gsum gyis gtor ma bsngos la /
gang dag 'dir gnas lha klu dang //
gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes phyi rol du 'bul /
bgegs rnams /
badzra a mr-ita sogs dang /
sum+b+ha ni'i sngags kyis bskrad la srung ba'i 'khor los mtshams bcad /
skyabs sems ni /
na mo :
mchog gsum bla ma mi 'khrug dkyil 'khor lha :
sras dang slob mar bcas la skyabs su mchi :
ngan song gsum sogs mkha' mnyam sems can gyi :
sdig sgrib kun byang sangs rgyas thob bya'i phyir :
bdag gis mi 'khrug rgyal po'i sgom bzlas bya :
'gro kun byang chub lam la reg gyur cig :
lan gsum /
mchod pa byin rlabs ni /
a mr-itas bsang /
swa b+hA bas sbyang /
thams cad stong nyid nam mkha'i ngang :
b+h+rU~M las rin chen snod nang du :
A+o~M las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
A+o~M badzra puSh+pe AHhU~M:
nas 
shab+da AHhU~M:
badzra s+pha ra Na khaM/
zhes mchod pa'i sprin rab 'byams ye shes kyi rang bzhin mkha' khyab tu spel lo //
gnyis pa dngos gzhi la gnyis /
sgrib sbyong bsnyen pa'i rnal 'byor /
tshogs gsag sgrub pa'i rnal 'byor ro //
dang po la bskyed bzlas gnyis las bskyed rim rjes 'brel dang bcas pa ni /
A+o~M shUn+ya tA dz+nyA na badzra swa b+hA ba At+ma ko\u0f85 haM:
stong pa'i ngang las rin chen gzhal yas khang :
gru bzhi sgo bzhi rta babs chos 'khor dang :
gdugs dang ri dwags dar dpyang la sogs pa :
mtshan nyid kun rdzogs dbus su pad zla'i gdan :
rang nyid bcom ldan mgon po mi 'khrug pa :
zhal gcig phyag gnyis g.yas pas sa gnon dang :
g.yon pas mnyam gzhag steng du rdo rje 'dzin :
chos gos rnam gsum dbu yi gtsug tor 'phags :
'od dang 'od zer bye ba dgu khri dkrigs :
nam mkha'i mdangs 'tsher rdo rje skyil krung bzhugs :
gnas gsum 'bru gsum 'od 'phros rang bzhin nas :
ye shes sems dpa' thogs med spyan 'dren no :
hU~M:
rgyal ba'i zhing mchog mngon par dga' ba na :
dug gsum nad sbyong bcom ldan mi 'khrug par :
phyogs bcu'i sangs rgyas sras dang bcas pas bskor :
deng 'dir bdag cag dad pas spyan 'dren gyis :
ngan 'gro'i sdug bsngal bsal slad gshegs su gsol :
badzra sa mA dza :
dzaHhU~M baM ho :
dri med pad+ma zla ba'i gdan steng du :
ngan 'gro'i sdug bsngal sbyang phyir bzhugs su gsol :
sa ma ya tiSh+Tha lhan :
sgo gsum gus pas phyag 'tshal skyabs mchi na :
lam ngan srid pa'i 'jigs pa bsrung du gsol :
ya mi na mo :
A+o~M:
ting 'dzin cho 'phrul ye shes rol pa che :
pha rol phyin pa drug las mchod pa'i sprin :
nam mkha'i khams kun legs par bkang byas te :
sangs rgyas sras dang slob mar bcas pa mchod :
A+o~M pa na pe nu su ra ta ti pu :
sarba ta thA ga ta sa ma ya sid+d+hi hU~M:
na mo :
phyogs dus zhing gi mchod yon zhabs bsil dang :
me tog bdug spos mar me dri zhal rol :
kun bzang mchod pa'i sprin du mos byas pa :
bcom ldan mgon po mi 'khrug pa la 'bul :
'gro kun sdig sgrib sbyang phyir bzhes su gsol :
A+o~M badzra ar+g+haM AHhU~M:
nas /
shab+da'i bar gyis mchod /
bstod pa ni /
na mo :
sangs rgyas kun gyi thugs rje gcig 'dus pa'i :
sku mdog mthing gsal zhal gcig phyag gnyis ldan :
sa gnon mnyam gzhag snying po'i ting 'dzin can :
rigs mchog rdo rje bsnams la phyag 'tshal bstod :
khong khro'i grib kyis ngan 'gror ltung ngo zhes :
khro ba spangs nas zhi bde'i lam bzang ston :
mnyam nyid gnas zhes rgyal la zhal 'ches mdzad :
brtse ldan thugs rje'i dpal la phyag 'tshal bstod :
phyogs bcu'i sangs rgyas rnams kyi spyan snga ru :
ngan song sdug bsngal sbyong bar dam bcas nas :
brtse chen gang la gang 'dul skur ston pa'i :
'gro kun sgrib pa bsal mkhas khyod phyag 'tshal :
zhes mchod bstod byas nas /
gnyis pa bzlas pa ni /
thugs kar zla steng hU~M yig sngon po'i mthar //
gzungs sngags bai DUr+Ya yi phreng ba ltar //
g.yas su bskor bas 'od 'phros khams gsum khyab //
las sgrib thams cad rnam par sbyangs par gyur //
ces gsal btab la /
A+o~M badzra sa man+ta pa tri hU~M:   gter gzhung la yod pas bzhag /mchan /
na mo rat+na tra yA ya :
A+o~M kaM ka ni kaM ka ni :
ro tsa ni ro tsa ni :
tro Ta ni tro Ta ni :
trA sa ni trA sa ni :
pra ti ha na pra ti ha na :
sarba karma pa raM pa rA Ni me sarba satwA nAny+tsa swA hA:
zhes ci nus bzla 'o //
bsnyen tshad ni /
rab sgrib pa byang ba'i rtags yid ches pa dang /
de bzhin gshegs pas dbugs dbyung ba sogs ma byung bar du bzla dgos la /
'bring bye ba /
tha mas bzhi 'bum nas chig 'bum gyis 'grub /
spyir brgya stong khri sogs ji tsam 'grub kyang de mtshungs kyi phan yon thob pas 'brel pa thogs par bya'o //
thun mthar /
A+o~M:
bcom ldan mi 'khrug mgon po kye :
bdag la rjes su chags par mdzod :
skye rga na dang 'chi ba sogs :
'jigs rung srid pa'i sdug bsngal las :
mgon po khyed kyis bdag skyobs shig :
sdig pa kun las rnam grol zhing :
yang dag ye shes sems dpa' che'i :
sku gsung thugs su bdag sgrubs shig :
sa ma ya sid+d+hi a la la ho :
zhes gsol ba gdab bo //
de nas bdag bskyed rkyang pa yin na gsham gsal bsdu ldang dang bsngo smon bya'o //
gnyis pa tshogs gsag sgrub pa'i rnal 'byor la gnyis /
tshogs rten sgrub pa /
tshogs gsag dngos so //
dang po ni /
A+o~M shUn+ya tA dz+nyA na badzra swa b+hA ba At+ma ko\u0f85 haM:
stong pa'i ngang las rin chen gzhal yas khang :
gru bzhi sgo bzhi rta babs chos 'khor dang :
gdugs dang ri dwags dar dpyang la sogs pa :
mtshan nyid kun rdzogs dbus su pad zla'i gdan :
de steng bcom ldan mgon po mi 'khrug pa :
zhal gcig phyag gnyis g.yas pas sa gnon dang :
g.yon pas mnyam gzhag steng du rdo rje 'dzin :
chos gos rnam gsum dbu yi gtsug tor 'phags :
'od dang 'od zer bye ba dgu khri dkrigs :
nam mkha'i mdangs 'tsher rdo rje skyil krung bzhugs :
gnas gsum 'bru gsum 'od 'phros rang bzhin nas :
ye shes sems dpa' thogs med spyan 'dren no :
hU~M:
rgyal ba'i zhing mchog mngon par dga' ba na :
dug gsum nad sbyong bcom ldan mi 'khrug par :
phyogs bcu'i sangs rgyas sras dang bcas pas bskor :
deng 'dir bdag cag dad pas spyan 'dren gyis :
ngan 'gro'i sdug bsngal bsal slad gshegs su gsol :
badzra sa mA dza :
dzaHhU~M baM ho :
dri med pad+ma zla ba'i gdan steng du :
ngan 'gro'i sdug bsngal sbyang phyir bzhugs su gsol :
sa ma ya tiSh+Tha lhan :
zhes btang /
gnyis pa tshogs gsag dngos la bzhi /
phyag
/mchod pa /
yan lag lhag ma /
bzlas pas thugs rgyud bskul ba'o //
dang po ni /
na mo /
bla ma mnyam med sangs rgyas rin po che //
dus gsum bde gshegs sras bcas thams cad kyis //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
sangs rgyas kun gyi thugs rje gcig 'dus pa'i :
sku mdog mthing gsal zhal gcig phyag gnyis ldan :
sa gnon mnyam gzhag snying po'i ting 'dzin can :
rigs mchog rdo rje bsnams la phyag 'tshal lo :
khong khro'i grib kyis ngan 'gror ltung ngo zhes :
khro ba spangs nas zhi bde'i lam bzang ston :
mnyam nyid gnas zhes rgyal la zhal 'ches mdzad :
brtse ldan thugs rje'i dpal la phyag 'tshal lo :
phyogs bcu'i sangs rgyas rnams kyi spyan snga ru :
ngan song sdug bsngal sbyong bar dam bcas nas :
brtse chen gang la gang 'dul skur ston pa'i :
'gro kun sgrib pa bsal mkhas khyod phyag 'tshal :
sgo gsum gus pas phyag 'tshal skyabs mchi na :
lam ngan srid pa'i 'jigs pa bsrung du gsol :
ya mi na mo :
gnyis pa mchod pa la thog mar mchod sprin spro ba ni /
A+o~M:
ting 'dzin cho 'phrul ye shes rol pa che :
pha rol phyin pa drug las mchod pa'i sprin :
nam mkha'i khams kun legs par bkang byas te :
sangs rgyas sras dang slob mar bcas pa mchod :
A+o~M pa na pe nu su ra ta ti pu :
sarba ta thA ga ta sa ma ya sid+d+hi hU~M:
chu gnyis nyer spyod ni /
na mo :
phyogs dus zhing gi mchod yon ji snyed rnams :
kun bzang mchod pa'i sprin du mos byas pa :
bcom ldan mgon po mi 'khrug pa la 'bul :
'gro kun sdig sgrib sbyang phyir bzhes su gsol :
A+o~M sarba ta thA ga ta sa pa ri bA ra badzra ar+g+haM pra tIts+tsha AHhU~M:
des 'gres te /
mchod yon mal du /
zhabs bsil /
me tog
/bdug spos /
mar me /
dri chab /
zhal zas /
rol mo rnams dang /
ar+g+haM gyi gnas su 
pA d+yaM/
puSh+pe /
d+hU pe /
A lo ke
/g+han+d+he /
nai bid+yA/
shab+da rnams bcug la mchod /
de nas rin chen sna bdun ni /
mi dbang rin chen sna bdun 'di dag ni //
sangs rgyas sras dang bcas pa ma lus la //
bshams shing yid kyis sprul te phul ba yis //
'gro ba mi bzad gter la spyod par shog
/A+o~M sap+ta ma hA rat+na badzra pU dzi te AHhU~M/
'dod yon lnga ni /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos rgyal ba sras bcas la phul na //
bzhes shig bla med grub mchog bstsal du gsol //
A+o~M pany+tsa kA ma gu Na badzra pU dzi te AHhU~M/
bkra shis rdzas brgyad 'bul la /
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
bcom ldan rgyal ba sras dang bcas pa la //
bkra shis rdzas brgyad dag gis mchod par bgyi //
A+o~M aSh+Ta mang+ga laM badzra pU dzi te AHhU~M/
na bza' phul la /
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba //
gos bzang rin chen bdag blo sbyong phyir 'bul //
bzod pa dam pa'i gos kyis brgyan par shog
/A+o~M badzra wasatra pra tIts+tsha swA hA/
gsum pa yan lag lhag ma rnams ni /
gang zhig thogs med srid pa'i chu klung du //
ma lus kun rtog gis bsags rnyogs pa rnams //
thugs rje che ldan spyan sngar de dag ni //
cho ga bzhin du thams cad bshags par bgyi //
rdzogs sangs rgyas dang byang chub sems dpa' dang //
'phags pa gzhan gyis dge ba gang mdzad pa //
ma lus 'gro ba'i bsod nams rgya mtsho'i tshogs //
de dag kun la rjes su yi rang ngo //
mos dang bsam pa ji bzhin zab pa dang //
rgya che'i chos 'khor chad pa med par bskul //
sprul pa 'gro la sman slad rtag bzhugs gsol //
bsod nams bla med byang chub phyir bsngo 'o //
zhes pa tsam mam /
cung zad spro na mchod pa'i 'phros su bzang spyod kyi yan lag bdun pa sbyar yang legs so //
bzhi pa bzlas pa ni /
rang gi thugs ka'i sa bon sngags phreng dang bcas pa las byung ba'i 'od zer gyis mdun bskyed bcom ldan 'das kyi thugs rgyud bskul /
s+pha ra Na phaT/
mdun bskyed kyi dwangs ma'i thugs srog sngags phreng dang bcas pa las 'od zer nam mkha' gang bar 'phros /
phyogs bcu dus bzhi'i de bzhin gshegs pa sras dang bcas pa thams cad kyi thugs dam bskul /
saM ha ra Na hU~M/
sku gsung thugs kyi byin rlabs dang dngos grub thams cad bsdus /
dkyil 'khor gyi lha la thim /
gzi byin mchog tu 'bar ba'i 'od zer phyogs bcur 'phros /
bdag dang sems can thams cad la phog pas las dang nyon mongs pa'i sgrib pa dag
/dngos grub thams cad thob /
rang snang ye shes kyi 'khor lo dang ro gcig tu gyur par bsam la /
A+o~M badzra sa man+ta pa tri hU~M:   gter gzhung la yod pas bzhag /mchan /
na mo rat+na tra yA ya :
A+o~M kaM ka ni kaM ka ni :
ro tsa ni ro tsa ni :
tro Ta ni tro Ta ni :
trA sa ni trA sa ni :
pra ti ha na pra ti ha na :
sarba karma pa raM pa rA Ni me sarba satwA nAny+tsa swA hA:
zhes gzungs ci nus bzla /
bum pa rang byung gzhal yas khang pa ru //
bcom ldan mi 'khrug rgyal ba gsal ba yi //
sku las las sgrib sbyong byed bdud rtsi'i rgyun //
babs pas bum pa bdud rtsis gang bar gyur //
ces gzungs thag blangs la bum bzlas bya /
A+o~M AHhU~M gis mchod yon phul bas /
lha 'od du zhu bas bum chu bdud rtsir gyur /
dbang dang gnas lung 'brel na skabs 'dir las bum du bdud rtsi 'khyil pa'i bskyed bzlas spyi mthun bya /
gsum pa rjes kyi rim pa la /
gtor 'bul spro na /
gtor ma'i steng du a las zla dkyil dbus //
hU~M las 'od zer dkar po'i tshogs spros pas //
gtor mar thim pas gtor ma ye shes kyi //
bdud rtsi'i rang bzhin zad mi shes par gyur //
A+o~M AHhU~M/
lan gsum brjod /
de nyid bcom ldan ljags rtse'i 'od zer gyi :
sbu gus drangs te gsol bas mnyes par gyur :
A+o~M a kA ro sogs lan gsum gyis phul la /
bdag sogs sems can thams cad kyi //
las sgrib ma lus byang ba dang //
mchog dang thun mong dngos grub kun //
myur du thob par mdzad du gsol //
phyi gtor /
raM yaM khaM gis bsang sbyang /
A+o~M AHhU~M ha ho hrIH
gsum gyis brlab /
thugs ka'i 'od zer gyis rnam bzhi'i mgron rigs skad cig gis 'dus par gyur /
badzra sa mA dzaH
sam+b+ha ra lan bdun gyis bsngos /
hU~M:
rin chen rgya chen snod nang du :
zhal zas sna tshogs gtor ma'i rgyu :
dkar gsum mngar gsum gtor ma'i rgyan :
'bru gsum sngags kyis byin brlabs nas :
mi mnyes pa ni gang yang med :
rgyal ba mchod pas mnyes gyur cig :
dam can thugs dam bskang gyur cig :
rigs drug 'dod pa tshims gyur cig :
lan chags bu lon 'khor gyur cig :
mgron rnams ma lus 'khor bcas la :
tshad med gtor ma 'di bsngos pas :
bdag sogs sems can thams cad kun :
longs spyod ldan zhing tshogs rdzogs nas :
thams cad sangs rgyas myur thob shog :
ces dang /
mchod sbyin gtor ma sogs spyi ltar brjod la phrin las bcol /
swa s+d+yA na gats+tshas gshegs su gsol /
de nas mchod pa kha gsos la byin rlabs /
chu gnyis nyer spyod rol mo bcas pa sngags mchod tsam gyis 'bul la /
stobs ldan rdo rje glang po'i khrir //
me long ye shes thugs rdo rje //
sngon po rdo rje bdud 'dul rgya //
phyag 'tshal rdo rje mi 'khrug la'o //
zhes pas bstod /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes sogs dang yig brgyas nongs pa bshags /
mdun bskyed ras bris yin na /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
A+o~M su pra tiSh+Tha badzrA ya swA hA/
zhes brtan bzhugs bya /
bdag bskyed ni /
rang gi snying ga'i 'od kyis phog pas dkyil 'khor gyi 'khor lo 'od du zhu nas bdag nyid dam tshig sems dpa' la thim /
de thugs ka'i zla ba sngags phreng dang bcas pa la thim /
de'ang hU~M la thim /
hU~M nA da'i bar du rim gyis thim nas mi dmigs par gyur /
ces mnyam par gzhag
/slar bcom ldan 'das mi 'khrug pa'i skur gyur pa'i gnas gsum 'bru gsum gyis mtshan par gyur /
ces bsdu ldang bya /
'jam dpal dpa' bos ji ltar sogs sh+lau ka gnyis /
gzhan yang theg pa chen po'i bsngo smon ci rigs dang /
khyad par mngon dga'i zhing smon gdab /
zhal nas gsungs pas thog drangs shis brjod rgya cher bya'o ///
/
!
gsum pa de'i yan lag rnam grangs mang yang 'dir nye bar mkho ba la gsum /
slob ma rjes 'dzin /
gnas lung /
byab khrus rnams so //
dang po ni /
bca' gzhi gong smros dang /
bdag mdun sgrub mchod las bum bskyed bzlas bar song nas /
ting nge 'dzin gyi dbang len bya /
slob ma gzhug par gnang ba zhu /
de nas slob ma rnams la khrus bya /
bgegs bskrad srung 'khor spyi ltar bya dgos min skabs dang bstun /
sems bskyed gsal btab nas /
de la spyir sangs rgyas thams cad mnyam pa nyid gsum brnyes par mtshungs pas ngo bo la khyad par byar med kyang /
thog ma'i thugs bskyed tshul dang smon lam gyi khyad par las phrin las kyi rnam pa ston tshul rgya che chung ci rigs 'byung ba las /
bcom ldan 'das mi 'khrug pa 'di ni ngo mtshar rmad du byung ba'i thugs bskyed dang /
smon lam chen po brgyad /
nan tan du bya ba bdun /
sgrub pa'i smon lam bco brgyad sogs yongs su grub pas sangs rgyas gzhan las khyad par du byas shing da lta shar phyogs mngon par dga' ba'i zhing khams su 'tsho zhing gzhes la chos ston par mdzad pa ste /
de'i ya mtshan gyi rnam par thar pa la bdag cag gi ston pa sogs phyogs bcu'i sangs rgyas rnams kyis rang rang gi zhing khams rnams su bsngags pa gsungs par mdzad la /
bye brag tu mgon po gang gi mtshan dang gzungs sngags tsam 'chang ba la thogs med nas bsags pa'i las kyi sgrib pa rgyun gcod pa dang /
bdud dang bdud ris kyi lha rnams kyis nam yang bar gcod rtsom mi nus pa sogs gnas skabs dang mthar thug gi phan yon rgya chen po thob pa'i phrin las mnga' bas khyad par du 'phags pa ste /
gzungs mdo las /
'di bzlas brjod byas na las gcig nas gcig tu brgyud pa thams cad rnam par dag par 'gyur ro //
dus gsum du bzlas brjod byas na mtshams med pa'ang byang bar 'gyur ro //
zhes dang /
lan gcig bzlas na /
bkra mi shis pa dang /
ltas ngan pa dang /
rmi lam ngan pa thams cad med par 'gyur ro //
zhes dang /
gang zhig snying rjes non te ri dwags dang bya dang mi ma yin rnams kyang rung ste 'chi ba'i tshe rna khung du brjod na de ngan song du 'gro bar mi 'gyur ro //
zhes sogs dang /
mtshams med pa lnga byed pa'am /
dam pa'i chos spong ba'am /
'phags pa la bskur pa btab pa'ang rung ste /
'chi kar rtsig pa la gzungs sngags 'di bris pa mthong na'ang de'i las kyi sgrib pa thams cad zad par 'gyur na 'don pa dang bzlas brjod byed pa lta ci smros te /
de bzhin gshegs pa mi 'khrug pa de nyid byon nas 'di skad du rigs kyi bu tshur nga'i gan du shog ces kyang gsung bar 'gyur ro //
zhes sogs dang /
lus la 'chang ngam glegs bam la bris te mgul du thogs te 'chang na de la dus ma yin par 'chi ba rnams 'byung bar mi 'gyur ro //
zhes srung ba'i mchog tu 'gyur ba sogs rgya cher bsngags pa 'di la sgrub thabs kyi bka' srol 'ga' zhig 'byung ba las /
'dir ni sangs rgyas gnyis pa pad+mAka ra'i zhal lung sprul pa'i gter chen byang chub rgyal mtshan gyi zab gter klong gsal rdo rje snying po'i chos sde las byon pa ste /
de'i lugs kyi smin byed zab mo bsgrub pa la sogs kyis mtshams sbyar te maN+Dal 'bul du gzhug
/gsol ba 'debs pa 'di'i rjes zlos /
e ma :
bla ma rgyal ba'i thugs klong du :
sangs rgyas kun gyi dkyil 'khor rdzogs :
bdag la mgon po mi 'khrug pa'i :
dbang mchog dam pa bstsal du gsol :
gsum /
bla mas /
dad ldan bu 'ong skal pa bzang :
mi 'khrug mgon po'i dbang 'dod na :
yid kyi khyer so ji ltar lags :
zhes dris pa'i lan gsol bar mos la 'di'i rjes zlos /
dga' chen khyod bdag ston pa ste :
slob dpon khyod ni dgongs su gsol :
byang chub chen po'i tshul ston pa :
mgon po chen por bdag 'tshal lo :
dam tshig de nyid bdag la stsol :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong mchog tu :
mgon pos bdag ni gzhug par 'tshal :
de nas rgyud dag par bya ba'i slad du /
dkyil 'khor gyi dbus 'di na bcom ldan 'das mi 'khrug pa sangs rgyas dang byang chub sems dpa'i tshogs dang bcas te bzhugs pa'i drung du /
dkon mchog gsum la skyabs su 'gro ba dang /
sdig pa sngar byas bshags shing phyin chad bsdam pa dang /
dge ba la rjes su yi rang ba dang /
byang chub mchog tu sems bskyed pa dang /
dge ba'i rtsa ba bsngo ba rnams legs par bya snyam pas 'di'i rjes zlos mdzod /
dkon mchog gsum la skyabs su mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces lan gsum /
de nas ye shes pa dbab pa yin pas dmigs pa 'di ltar mdzod /
bsang sbyang /
stong pa'i ngang las pad+ma dang zla ba'i gdan la khyed rang rnams kyi sems nyid kyi ngo bo hU~M sngon po /
de yongs su gyur pa las khyed rang bcom ldan 'das mgon po mi 'khrug pa sku mdog mthing ga sprul sku'i cha lugs can mtshan dang dpe byad rdzogs pa /
phyag g.yas sa gnon dang g.yon mnyam gzhag rdo rje bsnams pa /
chos gos rnam gsum gsol cing zhabs rdo rje'i skyil mo krung gis 'od zer 'bar ba'i klong na bzhugs pa'i gnas gsum 'bru gsum gyis mtshan pa dang /
slob dpon gyi thugs ka nas kyang 'od zer dpag med 'phros pas shar phyogs mngon par dga' ba'i zhing khams nas ye shes pa dpag tu med pa char babs pa ltar byon nas thim par mos shig
/spos rol dbyangs bcas /
hU~M:
rgyal ba'i zhing mchog mngon par dga' ba na :
dug gsum nad sbyong bcom ldan mi 'khrug par :
phyogs bcu'i sangs rgyas sras dang bcas pas bskor :
deng 'dir bdag cag dad pas spyan 'dren gyis :
ngan 'gro'i sdug bsngal bsal slad gshegs su gsol :
zhes spyan 'dren brjod /
snying po'i mthar /
badzra A be sha ya a AH
btags pa brjod la dbab /
tiSh+Tha badzra dang rdo rje mgor bzhag la brtan /
dngos gzhi thog mar bum pa sku'i dbang bskur ba la /
dkyil 'khor gyi gtso bo bcom ldan 'das mgon po mi 'khrug pas rin po che'i bum pa ye shes kyi bdud rtsis bkang ba bsnams te dbang bskur bas /
bdud rtsi'i chu rgyun spyi bo nas zhugs /
rkang mthil yan gyi lus thams cad ye shes kyi bdud rtsis gang bar mos shig
/byas la /
hU~M:
bum pa gzhal yas dam pa nas :
bcom ldan mgon po mi 'khrug pa'i :
thugs rje'i chu rgyun rab g.yos pas :
sku yi dbang thob lus sgrib dag :
snying po'i mthar /
badzra ak+Sho b+h+yaHkA ya a b+hi Shiny+tsa A+o~M:
zhes bum pa spyi bor bzhag cing 'thor 'thung bya /
des sku bum pa'i dbang thob /
lus sgrib dag
/snang stong lha sku bsgom pa la dbang ba yin no //
gnyis pa sngags phreng gsung gi dbang bskur ba la /
dkyil 'khor lha'i mgrin pa nas sngags kyi phreng ba byung ste bzlas phreng dang dbyer med pa khyed rang gi mgrin par thim par mos /
phreng ba sngon po mgrin par bzhag la /
bcom ldan mgon po'i sngags dbang rdzogs :
bai DUr+Ya yi phreng ba 'dis :
skal ldan bu la dbang bskur bas :
gsung dbang thob nas ngag sgrib dag :
sngags snga ma lta bu'i mthar /
wA ka a b+hi Shiny+tsa A:
des gsung sngags kyi dbang thob /
ngag sgrib dag
/grags stong bzlas brjod bya ba la dbang ba yin no //
gsum pa phyag mtshan thugs kyi dbang bskur ba la /
bcom ldan 'das kyi thugs ka nas ye shes kyi rdo rje sngon po rtse lnga pa 'phros khyed rang gi snying gar thim par mos shig
/rdo rje snying gar bzhag la /
bcom ldan rigs kun 'dus pa yi :
bai DUr+Ya yi phyag mtshan 'dis :
skal ldan khyod la dbang bskur bas :
thugs dbang thob nas yid sgrib dag :
sngags mthar /
tsit+ta a b+hi Shiny+tsa hU~M:
des thugs phyag mtshan gyi dbang thob /
yid kyi dri ma dag
/gsal stong ye shes bsgom pa la dbang ba yin no //
bzhi pa yongs rdzogs sku brnyan gyi dbang bskur ba la /
dkyil 'khor gyi lha las ye shes kyi sku gnyis pa 'phros te khyed rang la thim par mos shig
/sku rten spyi bo dang lag tu bzhag la /
bu khyod nyon cig gsol ba thobs :
bcom ldan mgon po mi 'khrug pa :
dngos su khyod kyi spyi bor byon :
sgrib pa bzhi dag dbang bzhi thob :
sngags mthar /
sarba a b+hi Shiny+tsa ho :
des yongs su rdzogs pa lha sku phyag rgya'i dbang thob /
sgrib pa bzhi dag
/dbang bzhi cig car du rdzogs /
sgom bzlas ting nge 'dzin gyis las rab 'byams bsgrub pa la dbang ba yin no //
spro na bkra shis rdzas rtags sbyin /
shis pa brjod /
de ring phyin chad bu khyod kyis :
mgon du mi 'khrug rgyal ba zungs :
lha bsgom sngags bzlas ting 'dzin las :
nam yang g.yel bar ma byed cig :
ji ltar bsgos pa sogs dam tshig gi rim pa rnams tshul bzhin bsrung snyam pas 'di'i rjes zlos /
gtso bos ji ltar sogs /
gtang rag maN+Dal phyin chad spyi ltar bya'o ///
/
!
gnyis pa gshin po rjes 'dzin gnas lung ni /
dkyil 'khor gyi shar phyogs su pad+ma 'dab brgyad bris pa'i khar ming byang sogs rten bzhag
/sbyong chas brab rdzas zas gtad sogs 'og tu dgos pa rnams tshang bar byas la /
phrin las bskyed bzlas /
las bum bsgrub pa /
dbang len pa /
gnang ba zhu ba yan grub pa dang dmigs rten mdun du bzhag la /
bsang sbyang /
stong pa'i ngang las pad+ma dang zla ba'i gdan la ming byang nr-i las tshe 'das kyi gzugs kyi rnam pa ji lta bar gyur /
rnam shes 'gugs pa ni /
lcags kyu'i phyag rgya dang snying ga'i hU~M gi 'od zer gyis rnam shes bkug par bsam zhing /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
ngan 'gro thams cad rnam par sbyong ba bcom ldan 'das mi 'khrug pa'i lha tshogs rnams kyi bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin rlabs kyis /
tshe las 'das pa che ge mo'i rnam par shes pa khams gsum rigs drug gi gnas gang na gnas kyang skad cig gis 'dir mchis par gyur cig
/A+o~M badzra A kar+Sha ya dzaH
zhes pas rnam shes dang /
sarba pA paM A na ya hU~M/
zhes pas sdig pa bkug nas /
dzaHhU~M baM hoH
rnam shes a dkar po'i rnam pas rten la thim par gyur /
bgegs sbyong ba ni gtor ma rten la bskor zhing /
A+o~M sarba big+h+nAn na maHsarba ta thA ga te b+h+yo nas /
gr-ih+Ne daM ba l+yA di swA hA/
zhes sogs gsum gyis zhi ba /
ting lo changs bus bskor zhing hU~M bzhi pa gsum gyis phyed ma /
(tshe las 'das pa'i thog ma mtha' ma ru :
srog gcod dbugs len za 'dre shi gshed dang :
'phrog ma pany+tsi mkha' la rgyu ba'i rigs :
thar pa'i gegs su byed pa phyir dengs shig :)
na mo /
rtsa brgyud kyi bla ma mchog gsum sogs bden stobs sngar bzhin brjod pa'i mthar /
tshe las 'das pa gson gyi dus su tshe la bar du gcod cing gshin gyi dus na sdig pa sbyong ba la bar du gcod pa'i gdon bgegs thams cad gtor ma 'dis tshims par gyis la dpag tshad dang rgyang grags su ma gnas par song zhig
/gal te mi 'gro na ye shes kyi rdo rje 'bar bas mgo bo tshal pa brgyar 'gas par 'gyur ta re /
zhes dang drag sngags gul yungs rol mo sogs drag po'i tsham rngam dang bcas gtor ma rgyang ring du dor ba ste drag pos sbyong ba'o //
sdig sbyong ni /
rten gyi mdun du til dang me chu bsham /
tshe las 'das pa'i sdig sgrib thams cad snying gar yi ge kaM nag po'i rnam pas sna bug nas thon /
sna sgor sdig pa'i rnam par gyur te til la thim par bsam zhing /
til g.yas g.yon gyi mer bsregs chur dor la /
A+o~M sarba pA paM da ha na b+hasmiM ku ru ye swA hA/
zhes pas sdig pa thams cad ye shes kyi me chus sbyangs par bsam /
(tshe las 'das pa'i gzugs phung gi :
rkang mthil pus mo lte ba dang :
snying ga mgrin pa spyi bo na :
a nr-i suM tri pre du sogs :
rigs drug 'khor ba'i sa bon bsreg :
A+o~M AHhU~M:
sarba pA paM da ha na a nr-i suM tri pre du dzaHsarba dz+wa la raM b+hasmiM ku ru swA hA:
zhes bzla /)
de nas sgrib sbyong gi sngags bzlas pa'i bye ma dang yungs dkar gyis brab cing /
na mo rat+na tra yA ya /
A+o~M kaM ka ni kaM ka ni /
ro tsa ni ro tsa ni /
tro Ta ni tro Ta ni /
trA sa ni trA sa ni /
pra ti ha na pra ti ha na /
sarba karma pa raM pa rA Ni me sarba satwA nAny+tsa swA hA/
zhes kaM ka ni dang /
yig brgya dang /
A+o~M na mo b+ha ga wa te sarba durga ti pa ri sho d+ha ni rA dza ya ta thA ga tA ya ar+ha te samyak+saM bud+d+hA+A ya /
tad+ya thA/
A+o~M sho d+ha ne sho d+ha ne sarba pA paM bi sho d+ha ne sarba karma A ba ra Na bi sho d+ha ne swA hA/
zhes kun rig sngags rnams dang /
A+o~M da ha da ha sarba na ra ka ga te he tuM hU~M phaT/
A+o~M pa tsa pa tsa sarba pre ta ka ga te he tuM hU~M phaT/
A+o~M ma tha ma tha sarba tir+Ya ka ga te he tuM hU~M phaT/
ces bzlas pas sdig sgrib thams cad nyi mas ba mo zhu ba bzhin dag par bsam /
khrus bya ba ni /
thog mar dkyil 'khor sogs rten gyi gzugs brnyan shar ba'i me long ngos la khrus gsol zhing /
ji ltar bltams pa sogs dang /
rgyal ba'i sku gsung thugs mchog la //
nyon mongs dri ma mi mnga' yang //
tshe 'das sgo gsum sgrib sbyang phyir //
gtsang ma'i chab kyis khrus gsol lo //
A+o~M sarba ta thA ga ta a b+hi She ka ta sa ma ya shrI hU~M/
zhes dang /
de dag sku la mtshungs pa med pa'i gos //
gtsang la dri'i rab bsgos pas sku phyi 'o //
A+o~M hU~M trAM hrIHAH
kA ya bi sho d+ha na swA hA/
zhes sku phyi /
khrus chu slar yang bum par blugs pas ming byang sogs rten la bkru zhing /
rnam dag gtsang dwangs lha yi chu //
yid 'ong dri zhim gang+gA'i rgyun //
phyag rgya ye shes bum pa'i chus //
tshe 'das sgrib pa dag gyur cig
/ces dang /
kaM ka ni brjod rjes /
che ge mo'i sdig sgrib thams cad shAn+tiM ku ru swA hA/
gzhan yang /
'di ni sbyin pa'i rang bzhin chu //
ser sna'i dri ma dag mdzad cing //
gtong ba dri yis legs bgos chu'i /
khrus legs mdzad kyis khrus bgyi 'o //
de bzhin du /
sbyin pa'i gnas su /
tshul khrims /
bzod pa /
brtson 'grus /
bsam gtan /
shes rab ces dang /
ser sna'i gnas su /
khrims 'chal /
khong khro /
le lo /
rnam g.yeng /
shes 'chal rnams su bsgyur ba so so'i mtshams su gzungs sngags bzla zhing rol mo dang bcas pas khrus bya /
('di ni mgon po mi 'khrug pa'i :
byams ldan thugs rje'i chu rgyun gyis :
tshe 'das sgo gsum sgrib pa bkru :
sdig sgrib thams cad dag gyur cig :
gzungs rol bya'o //)
dug sbyong ba ni /
bum chus rten la byabs shing /
'dod chags zhe sdang gti mug gsum //
'di dag 'jig rten dug gsum ste //
sangs rgyas bcom ldan dug mi mnga'//
sangs rgyas bden pas dug sbyong ngo //
de bzhin du /
'dod chags zhe sdang gti mug gsum //
'di dag 'jig rten dug gsum ste //
bcom ldan dam chos dug mi mnga'//
dam chos bden pas dug sbyong ngo //
'dod chags zhe sdang gti mug gsum //
'di dag 'jig rten dug gsum ste //
'phags pa'i dge 'dun dug mi mnga'//
dge 'dun bden pas dug sbyong ngo //
'byung ba so sos byabs shing /
sa 'di dug gi pha yin te //
sa 'di dug gi ma yang yin //
sangs rgyas spyan ma'i byin rlabs kyis //
tshe 'das khyod la dug med shog
/de bzhin du /
chu 'di dug gi pha yin te //
chu 'di dug gi ma yang yin //
mA ma kI yi byin rlabs kyis //
tshe 'das khyod la dug med shog
/me 'di dug gi pha yin te //
me 'di dug gi ma yang yin //
gos dkar mo yi byin rlabs kyis //
tshe 'das khyod la dug med shog
/rlung 'di dug gi pha yin te //
rlung 'di dug gi ma yang yin //
dam tshig sgrol ma'i byin rlabs kyis //
tshe 'das khyod la dug med shog
/ces dug sbyang /
skyabs su 'gror 'jug pa ni /
tshe 'das dkyil 'khor pa la phyag 'tshal zhing gsol ba 'debs par bsam la mdun bskyed skabs su bshad pa'i phyag
/na mo /
bla ma mnyam med sangs rgyas rin po che //
dus gsum bde gshegs sras bcas thams cad kyis //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
sangs rgyas kun gyi thugs rje gcig 'dus pa'i :
sku mdog mthing gsal zhal gcig phyag gnyis ldan :
sa gnon mnyam gzhag snying po'i ting 'dzin can :
rigs mchog rdo rje bsnams la phyag 'tshal lo :
khong khro'i grib kyis ngan 'gror ltung ngo zhes :
khro ba spangs nas zhi bde'i lam bzang ston :
mnyam nyid gnas zhes rgyal la zhal 'ches mdzad :
brtse ldan thugs rje'i dpal la phyag 'tshal lo :
phyogs bcu'i sangs rgyas rnams kyi spyan snga ru :
ngan song sdug bsngal sbyong bar dam bcas nas :
brtse chen gang la gang 'dul skur ston pa'i :
'gro kun sgrib pa bsal mkhas khyod phyag 'tshal :
sgo gsum gus pas phyag 'tshal skyabs mchi na :
lam ngan srid pa'i 'jigs pa bsrung du gsol :
ya mi na mo :
zhes bya /
de nas dbang bskur ba ni /
spro na slob ma rjes 'dzin skabs ltar bya zhing 'dir 'jug
/bsdu na /
tshe 'das skad cig gis bcom ldan 'das mi 'khrug pa'i skur gyur pa'i gnas gsum 'bru gsum gyis mtshan pa dang /
slob dpon gyi thugs ka nas 'phros pa'i 'od zer gyis ye shes pa dpag tu med pa spyan drangs te thim par gyur /
snying po'i mthar /
badzra A be sha ya a AH
btags pa brjod la rol mo bsgrag
/tiSh+Tha badzras brtan /
(tshe 'das ma yengs rtse gcig gis :
spyi bor sangs rgyas mi 'khrug pa :
sngon po sa gnon gnyam gzhag mdzad :
khyod la dbang bskur mdzad par sgoms :)
bum pa gnas gsum du rim par bzhag la /
A+o~M/
dpal ldan sangs rgyas sku 'chang ba //
rdo rje mi phyed sku dang ldan //
deng 'dir sangs rgyas thams cad kyi //
sku yi dbyig tu dbang bskur ro //
sngags mthar /
badzra ak+Sho b+h+ya kA ya a b+hi Shiny+tsa A+o~M/
des 'gres te /
AH
dpal ldan sangs rgyas gsung 'chang ba //
rdo rje mi phyed gsung dang ldan //
deng 'dir sangs rgyas thams cad kyi //
gsung gi dbyig tu dbang bskur ro //
sngags mthar /
badzra ak+Sho b+h+ya wA ka a b+hi Shiny+tsa AH
hU~M/
dpal ldan sangs rgyas thugs 'chang ba //
rdo rje mi phyed thugs dang ldan //
deng 'dir sangs rgyas thams cad kyi //
thugs kyi dbyig tu dbang bskur ro //
sngags mthar /
badzra ak+Sho b+h+ya tsit+ta a b+hi Shiny+tsa hU~M/
zhes dbang bskur /
de nas zas gtad ni /
bza' btung sna tshogs bsham /
raM yaM khaM/
'dod yon gyi phung po zad mi shes pas nam mkha' gang bar bsam la /
nam mkha' mdzod kyi sngags dang phyag rgyas byin gyis brlabs la /
(hU~M:
legs pa'i 'dod yon sna tshogs 'di :
gsang ba sngags kyi byin gyis brlabs :
gang zhig bram ze skye bdun sha :
nyungs 'bru tsam zos grol lo zhes :
de bzhin 'don yon dam rdzas 'dis :
longs spyod ldan dang grol gyur cig :)
phyogs dus kun na gzugs sgra dri ro dang //
reg bya'i khyad par dbang po tshim byed rnams //
rdo rje sems dpa'i gnas thob khyod la 'bul //
zag med dga' bdes rtag tu tshims par shog
/A+o~M badzra ak+Sho b+h+ya pany+tsa kA ma gu Na pra tIts+tsha hU~M swA hA/
zhes bsngo /
gdams ngag brjod cing lam bstan pa ni /
nyon cig tshe 'das skal pa can //
rigs drug gnas na bde ba med //
sdug bsngal las la ma chags par //
ma yengs rtse gcig dran pas zungs //
(nyon mongs khong khro la sogs pa'i :
dug lnga'i rjes su ma 'brang zhig :
nyon mongs bsam mtha' ded pa na :
'khor ba thar ba'i dus ma mchis :
ma yengs ma yengs rigs kyi bu :
rig pa mi 'khrug mgon la gtod :
yengs na thar pa'i dus mtha' med :
sangs rgyas mtshan 'di brjed mi rung :
'dun pa rtse gcig lha la gtod :
lha sgoms sngags kyi byin gyis rlob :)
sems nyid ye shes ngo bo la :
'gyu dran 'dzin chags rang sar grol :
rang rig gsal stong dbyer med de :
rgyal ba'i sku gsung thugs la thim :
skye 'chi 'khor ba'i ming yang med :
ji srid 'khor ba ma stong bar :
sprul pas 'gro don byed par shog :
d+harma kA ya a a :
(aHphaT:)
rnam shes a thung gi rnam pas spyi bo nas thon mngon dga'i zhing du song nas sangs rgyas mi 'khrug pa'i thugs kar thim par gyur par bsam mo //
(tshe las 'das pa'i rnam shes 'di :
bcom ldan mgon po mi 'khrug pa :
de dang gnyis su med gyuracig :
rgyal ba'i zhing du skye gyur cig :)
de nas mtshan byang bsreg pa ni /
dkyil 'khor lha tshogs rnams kyi thugs ka nas ye shes kyi 'od zer byung bas tshe 'das kyi phung khams skye mched 'khor ba'i chos thams cad dmigs med ka dag gi dbyings su sbyang par bsam la /
me sbar la /
hU~M/
chos kyi dbyings kyi thab khung du //
bdag 'dzin phung po'i bud shing la //
shes rab ye shes me sbar te //
tshe 'das nyon mongs bag chags sreg
(/'di ni mgon po mi 'khrug pa'i :
ye shes lnga yi rang mdangs mes :
tshe 'das ma rig dug lnga sreg :
ye shes snang ba 'bar gyur cig :)
'di ni skye 'gag smon pa dang //
gnas med mtshan ma med pa'i me //
'di ni rang byung ye shes me //
bdag 'dzin mtshan ma'i rtog pa sreg
/don la bsreg bya sreg byed kun //
bya rtsol med par ye sangs rgyas //
'bad med lhun grub chos kyi sku
/rang byung ye shes der snang ngo //
zhes dang kaM ka ni sogs sgrib sbyong gi sngags rnams kyi mthar /
ag+na ye dz+wa la raM btags pas bsreg
/thal ba bum chu dang sa gtsang gi 'jim pas sAts+tsha 'debs la rab gnas bya /
bsngo smon ni /
hoH
bla ma yi dam thugs rje yis //
ngan song gnas nas khyod drangs te //
mtho ris gnas su mya ngan 'da'//
rgyu rkyen rten 'brel phun tshogs pas //
tshe 'das don phyir dge spyad gang //
'gro kun don du dmigs bya nyid //
mi 'khrug rgyal po'i sku thob shog
/hoH
dkon mchog bden pa'i mthu byin gyis //
tshe 'das ngan song sgo khegs nas //
mtho ris byang chub lam zhugs te //
mi 'khrug go 'phang myur thob nas //
rnam mkhyen sku gsum lhun grub shog
/ces dang gzhan yang zhing smon gtsor gyur theg pa chen po'i smon lam ji ltar nus pa gdab /
de nas las gzhung gtor 'bul sogs rjes chog rnams bya'o ///
/
!
gsum pa byab khrus ni /
spyir nad gdon rkyen ngan thams cad sngon las kyi sdig sgrib las byung ba yin pas 'di'i khrus bya ba ni 'phral yun gnyis kar dgos pa phan yon shin tu che bas dus nam yang bya chog la /
bye brag slob dpon dze tA ri'i rgya gzhung sogs las kyang dmigs su bshad pas dgos pa dmigs bsal byung na /
bdag mdun bum sgrub bcas legs par grub nas /
bsgrub bya mdun du 'khod pa la /
sbyong ba zhi drag
/til sbyong bcas sngon du 'gro bas /
bkru byab srung gsum gyi cho ga spyi 'gro lha sngags kha sgyur la bya /
mthar gzungs sngags shog dril yod na mchog tu gyur pa dang /
med na gzungs sngags btab pa'i srung skud mgul du gdags la /
sngags mthar /
rak+Sha rak+Sha btags pa brjod cing shis brjod byas pas 'grub bo //
mi bskyod rgyal ba'i thugs rje'i lcags kyu yis //
'brel bcas 'gro kun mngon dga'i zhing du drangs //
mgon po nyid mtshungs byang chub spyod pa rdzogs //
sangs rgyas zhing sbyong mngon 'tshang rgya gyur cig
/'di la gsar ma jo lugs dang sbyar ba'i chog khrigs kaM tshang lugs kyis bkab pa sogs 'dug kyang /
grub thob so so'i bzhed gzhung rang rang gi bka' srol ltar spyod pa las gzhan gyi rgyas bkab tshe gnyis byas pas gnyis min du 'gyur bar mthong bas /
rang gzhan la phan 'dod lhag pa'i bsam pas pad+ma gar dbang blo gros mtha' yas pa'i sdes rdzong shod bde bshegs 'dus pa'i pho brang chen por bsdebs pa dge legs 'phel ///
/
'di yi gnas lung skabs 'dir gter gzhung phyag dpe phyag son ma gyur pa yin nam /
gang ltar yang gter gzhung gi tshig mi 'dug pas /
gter tshig rnams 'os pa'i skabs mtshams su rtags bar btsud yod pa 'di ltar mi 'os so snyam pas ni de rnams dor bar byas kyang 'thus par zhe chen 'phrul par zhu dag pa pad bkod dwags po sprul skus zhu zhuzhu //
!
dpe tshan 'di'i gnas lung skabs kyi gter gzhung gi tshig rnams sngon chad gter mdzod yig cha'i dkyus su med cing /
bal yul zhe dgon gyi par gsar 'dir gsar btsud byas pas de tsam gyi lung rgyun la'ang zhib rtog dgos pa yin no //
