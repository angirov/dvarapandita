@#:
bla ma'i thugs sgrub yid bzhin nor bu'i las byang le'u gsum pa gu ru badzra b+ho Tas gnam lcags 'bar ba'i brag logs rta mgrin sgrub phug mkha' 'gro'i gsang mdzod chen mo nas gdan drangs pa bzhugs so //
na mo :
dpal ldan sangs rgyas pad+ma skyes :
kun mkhyen ye shes mdzod 'dzin pa :
sangs rgyas kun gyi rang bzhin can :
rdo rje thod phreng rtsal la 'dud :
bsod nams tshogs chen myur rdzogs shing :
bla med byang chub thob bya'i phyir :
sgrub pa'i las byang le'u gsum ste :
sngon 'gro dngos gzhi rjes gsum gyi :
re re la'ang bcu bcus bstan :
sngon 'gro la bcu sgrub rdzas bsham :
skyabs 'gro sems bskyed bsod nams gsag :
mtshams gcod sgo dbye brda' phyag 'tshal :
dam bca' byin dbab mchod bshags bya :
dngos gzhi'i las rim chos bcu la :
ting 'dzin rnam gsum gzhal yas lha :
spyan drangs bzhugs gsol phyag 'tshal dang :
mchod pa'i tshogs 'bul bstod pa bya :
bshags pa 'dzab bzlas dngos grub blang :
rjes kyi las rim rnam pa bcu :
tshogs dang lhag chog thugs dam bskul :
chad mdo brtan skyong bro bya zhing :
dal bsdu kha bskang bkra shis brjod :
bsngo ba bya dang sum cu yis :
'di nyid las byang rtsa thor 'debs :
skal ldan gcig dang 'phrad par shog :
sa ma ya :
rgya rgya rgya :
rtsa ba gsum la phyag 'tshal lo :
sngon 'gro sgrub pa'i rdzas la gsum :
rten gyi dam rdzas mchod rdzas gsag :
dkyil 'khor sa chog mthar rdzogs nas :
b+han d+ha bdud rtsi rnam lnga sbyar :
hU~M:
bka' gsang rmad byung dkyil 'khor du :
bdud rtsi lnga yis chag chag 'debs :
byung dang 'byung 'gyur dkyil 'khor mchog :
ye shes lnga rdzogs gzhal yas gsal :
oM sarba pany+tsa gu h+ya maN+Da la trAM:
zhes brjod thig skud lnga bsgril la :
byang sems dkar dmar 'phrod sbyar bstsal :
thig sna rang gi rig ma 'am :
bu mo mtshan ldan lag tu gtad :
mkha' gsang byin rlabs sbyor mtshams nas :
ye shes lha tshogs dkyil 'khor bskyed :
gdab thabs spyi dang 'dra ba la :
bri thabs so so'i gzhung du shes :
rten rdzas so so'i gzhung bzhin nam :
'on te dbus su gtor chen steng :
bla ma'i sku dang pad 'dab la :
thod phreng rtsal gyi sku bzhi dang :
rin chen zur brgyad mtshan brgyad lha :
DA ki dpa' bo rig 'dzin bkod :
gzhan yang dkon mchog bde gshegs kyi :
sku gsung thugs rten ma lus dgram :
mchod pa'i rdzas kyang gzhung bzhin nam :
phyi yi mchod pa rnam lnga shar :
nang gi me tog rnam pa lnga :
gsur chen spos dang dri chab chu :
sha chen bshos dang zhun chen me :
rkang gling thod rnga DA dril lho :
gtor ma lha grangs mnyam pa dang :
tshogs kyi mchod pa ci che byed :
thod pa dum gnyis dum gsum bzhi :
bdud rtsi sman rag gis bkang pa :
sgo bzhir bkod dang gru bzhir ni :
bdud rtsi'i nang bltas 'char ba nub :
zhun mar lha grangs mnyam pa dang :
dngos grub rdzas dang tshogs 'khor bsham :
dar dang zhing gi 'phan gdugs gram :
sgrub pa'i rdzas gsog rim pa 'o :
sa ma ya :
rgya rgya rgya :
gnyis pa skyabs 'gro sems bskyed ni :
sgo gsum yid dad 'di skad do :
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
bla ma bde gshegs 'dus pa'i gsung :
rtsa ba gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
bla ma bde gshegs 'dus pa'i thugs :
sku gsum bla ma'i rang bzhin la :
bdag dang 'gro drug sems can rnams :
byang chub bar du skyabs su mchi :
na mo :
sems bskyed 'gro ba kun don du :
bla med sangs rgyas bsgrubs nas ni :
gang la gang 'dul phrin las kyis :
'gro don byed par sems bskyed do :
sems bskyed 'gro ba kun don du :
bla med dam chos bsgrubs nas ni :
gang la gang 'dul phrin las kyis :
'gro don byed par sems bskyed do :
sems bskyed 'gro ba kun don du :
bla med dge 'dun bsgrubs nas ni :
gang la gang 'dul phrin las kyis :
'gro don byed par sems bskyed do :
gsum pa tshogs gnyis gsag pa ni :
phyi nang gsang ba gsum yin te :
dkon mchog gsum dang rtsa gsum lha :
sku gsum mdun gyi nam mkhar bsgom :
oM AHhU~M:
dkon mchog gsum po gshegs su gsol :
pad+ma'i gdan la bzhugs su gsol :
dkon mchog gsum la phyag 'tshal lo :
dkon mchog gsum la mchod pa 'bul :
sdig pa mi dge so sor bshags :
dge ba kun la rjes yi rang :
chos kyi 'khor lo bskor du gsol :
mya ngan mi 'da' gsol ba 'debs :
dge ba sems can don du bsngo :
bla med byang chub myur thob shog :
oM AHhU~M:
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag sdig sgrib mthol lo bshags :
gsang sngags sgrub la rjes yi rang :
smin grol gsang sngags chos 'khor bskor :
sems can don la bzhugs su gsol :
snying po sems can don du bsngo :
yang dag rdo rje'i don rtogs shog :
oM AHhU~M:
chos sku longs sku sprul sku gshegs :
sku gsum zhing khams klong du bzhugs :
gnyis su med par phyag 'tshal lo :
phyi nang rtog tshogs mchod pa 'bul :
rang sems sangs rgyas ma rtogs bshags :
sku gsum rang chas rjes yi rang :
lta sgom spyod 'bras chos 'khor bskor :
'khor 'das mnyam nyid ngang du bzhugs :
bdag gzhan gnyis med don du bsngo :
rang gsal chos nyid don rtogs shog :
bcu gsum rnam par dag pa las :
bzhi pa bgegs la bka' bsgo ni :
rang nyid dbang chen du gsal bas :
sngon 'gro'i gtor ma phyir phul la :
bsang sbyang byin rlabs 'di skad brjod :
hU~M hrI:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
gal te mi 'gro bar gcod na :
bla ma yi dam mkha' 'gro yi :
sku gsung thugs kyi byin rlabs kyis :
khyod kyi lus ngag yid gsum rnams :
rdul phran bzhin du brlag par mdzad :
de bas 'di ru ma 'dug gzhan du dengs :
oM AHhU~M:
gu ru d+he wa d+hA ki nI:
sarba b+hU ta ya sarba b+hU ta ya :
uts+tshA ta ya uts+tsha ta ya hU~M phaT:
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+NA pa ya gr-ih+NA pa ya hU~M:
A na ya ho :
b+ha ga wAn bi d+yA rA dzA ya hU~M phaT:
mtshams gcod ni :
hU~M hrI:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM AHhU~M gu ru d+he wa d+hA ki nI badzra kro d+ha rak+Sha rak+Sha hU~M phaT:
rat+na kro d+ha rak+Sha rak+Sha hU~M phaT:
pad+ma kro d+ha rak+Sha rak+Sha hU~M phaT:
karma kro d+ha rak+Sha rak+Sha hU~M phaT:
b+hud+d+ha kro d+ha rak+Sha rak+Sha hU~M phaT:
lnga pa brda sgo dbye ba ni :
hrI:
snod kyi 'jig rten gzhal yas khang :
bcud kyi sems can lha yi tshogs :
gnyis 'dzin log ltas sgo bcad pa :
ye shes 'char sgo da phyes shig :
b+h+rU~M pra we sha ya phaT:
ces pas snod bcud gzhal yas lhar gsal gdab :
drug pa brda phyag 'tshal ba ni :
hU~M:
rang byung ye shes rig pa'i lha :
ma rtogs rang ngo ma shes pas :
ye nas 'grogs kyang zhal ma mjal :
rang gsal brda' yi phyag 'tshal lo :
na mo pu ru sha ya ho :
zhes pas gnyis med brda phyag 'tshal :
bdun pa dam bca' bzung ba ni :
hrI:
bla ma yi dam mkha' 'gro rnams :
thog med dus nas yi dam lha :
da lta bdag dang gnyis su med :
srog phyir mi gtong sgrub dam bca':
oM badzra tsit+ta hU~M:
zhes bsgrub par dam bca' 'o :
brgyad pa byin dbab pa ni :
hU~M hU~M hU~M:
rnam dag sku gsum zhing khams nas :
bla ma yi dam mkha' 'gro rnams :
lhun grub dkyil 'khor 'dir gshegs la :
dbang skur byin phob dngos grub stsol :
oM AHhU~M gu ru d+he wa d+hA ki nI badzra sa ma ya A we sha ya a A:
zhes pas byin dbab rol mo bsgrag :
dgu pa mchod pa byin gyis brlab :
oM swa b+hA wa shud+d+haHsarba d+harmA swa b+hA wa shud+d+ho\u0f85 haM:
zhes pas phyi nang gi dngos 'dzin gyi dri ma dag cing stong par sbyangs :
oM AHhU~M:
lan gsum gyi   dang pos bdud rtsi'i rgya mtsho chen por bsam :
gnyis pas mi 'dzad cing mang du spel :
gsum pas 'dod yon lha mos kha brgyan par bsam :
oM AHhU~M:
sarba pany+tsa a mr-ita hU~M hrIHTha :
snod nyid b+han+d+ha stong gsum mnyam :
bcud nyid ye shes bdud rtsir gyur :
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
gtor ma 'dod yon phung por bsam :
oM AHhU~M ma hA rak+ta dz+wa la maN+Da la hU~M hrIHThA:
rak+ta bdud rtsi dmar por bsam :
oM AHhU~M badzra puSh+pe d+hU pe A lo ke g+han+d+he nai wid+yA shab+da AHhU~M:
phyi mchod rnam lnga byin gyis brlab :
oM AHhU~M ma hA rak+ta kiM ni ri ti ma hA pany+tsa pU tsa ho :
nang mchod rnam lnga byin gyis brlab :
oM AHhU~M bo d+hi tsit+ta ga Na gu h+ya pU tsa ho :
gsang ba byang sems byin gyis brlab :
bcu pa bshags pa bya ba ni :
hrI:
bla ma yi dam mkha' 'gro dgongs :
khyed ni rnam dag dri med lha :
bdag ni nyon mongs sgrib pas bsgribs :
nyams chag sdig sgrib mthol lo bshags :
oM AHhU~M gu ru d+he wa d+hA ki nI badzra sa ma ya :
sarba d+harmAHswa b+ha wa shud+d+ho\u0f85 haM:
sa ma ya ho :
sa ma ya satwaM:
zhes pas gnong 'gyod sems kyis bshags :
sngon 'gro'i le'u dang po 'o :
rgya rgya rgya :
gnyis pa dngos gzhi'i las rim la :
dang po ting 'dzin rnam gsum khog dbub ni :
oM:
chos rnams dmigs med smra brjod bral :
blo 'das chos sku'i de bzhin nyid :
A:
blo bral de yi ngang nyid las :
sems can kun khyab snying rje bsgom :
hU~M:
stong nyid snying rjes 'gro don mdzad :
rang rig hrIHlas rdo rjer gsal :
hrI:
rdo rje'i 'od las gzhal yas khang :
pad+ma rin chen 'bar ba spel :
'ja' tshon bres pa lta bu'i nang :
bdud bzhi nyi zla pad+ma'i steng :
rdo rje gnas 'gyur dran rdzogs su :
rta mgrin zhal gcig phyag gnyis dmar :
gri gug thod khrag rta skad sgrog :
kha T+wAM rus rgyan brkyang bskum bzhugs :
phag mo mthing nag phag skad ngur :
cha lugs yab 'dra me dpung klong :
spyi bor thod phreng rtsal mthing ga :
skyil krung rdor dril rus rgyan can :
pang g.yon mtsho rgyal dkar mo 'khril :
phyag gnyis mgul 'khyud bdud rtsi stobs :
de yi phyi rol pad 'dab bzhir :
thod phreng rigs bzhi yab yum bskyed :
shar du badzra thod phreng ni :
dkar po rdo rje dril bu bsnams :
rdo rje phag mo yum dang 'khril :
rin chen rus pa'i rgyan cha 'khrol :
phyag gnyis gtso bo yab la 'khyud :
yab yum dkar dmar mdangs ldan bsgom :
lho ru rat+na thod phreng ni :
ser po rin chen dril bu bsnams :
rin chen phag mo yum dang 'khril :
gri gug thod khrag rgyan ldan bsgom :
nub tu pad+ma thod phreng ni :
dmar po pad+ma dril bu bsnams :
pad+ma phag mo yum dang 'khril :
gri gug thod khrag rgyan ldan bsgom :
byang du karma thod phreng ni :
ljang gu rgya gram dril bu bsnams :
karma phag mo yum dang 'khril :
gri gug thod khrag rgyan ldan bsgom :
rin chen zur brgyad 'dzum dag la :
gang la gang 'dul mtshan brgyad gsal :
shar du pad+ma 'byung gnas dkar :
zhal gcig phyag gnyis skyil krung bzhugs :
rdo rje b+hany+dza kha T+wAM bsnams :
snyen zhu rgod sgro dar snas brgyan :
snyan cha rin chen 'bar bas spras :
le brgan chos gos pa tra ris :
zab ber sbrags ma sku la gsol :
a tsar lo brgyad gzhon tshul bsgom :
lho ru blo ldan mchog sred dkar :
zhal gcig phyag gnyis skyil krung bzhugs :
sku la dar dkar na bza' gsol :
dar thod rin chen ut+pal brgyan :
phyag gnyis thod rnga pad phor bsnams :
zhi tshul dang ldan bsgom par bya :
nub tu nyi ma 'od zer ni :
zhal gcig phyag gnyis zhi ma khro :
sku mdog dmar ser skyil krung bzhugs :
gcer bu stag sham rus rgyan can :
phyag g.yas kha T+wAM rtse gsum gsor :
g.yon pa sdigasamadzub mdzad par bsgom :
byang du seng ge sgra sgrog ni :
mthing nag zhal gcig phyag gnyis pa :
mu stegs gdan la 'dor stabs bzhugs :
spyan bsgrad zhal gdangs seng skad sgrog :
thor tshugs dar nag cod pan can :
sku la seng glang stag lpags dkris :
phyag g.yas lcags kyi rdo rje gsor :
g.yon pa sdigs mdzub me 'bar bsgom :
shar lho pad+ma sam b+ha wa :
sku mdog dkar smug sku sha rgyas :
gzhon tshul dge slong cha byad can :
gser gyi chos gos dar sham gsol :
phyag gnyis thod pa skyabs sbyin mdzad :
skyil krung bde nyams ldan par bsgom :
lho nub pad+ma rgyal po ni :
zhal gcig phyag gnyis skyil krung bzhugs :
sku mdog dmar ser zhi ma khro :
dar dmar ber phyam sku la gsol :
phyag g.yas lcags sgrog d+hA dril bsnams :
g.yon pa me long 'dzin par bskyed :
nub byang shAkya seng+ge ni :
gser mdog zhal gcig phyag gnyis pa :
phyag g.yas rdo rje sa gnon mdzad :
g.yon pa lhung bzed bdud rtsis bkang :
rab byung cha lugs chos gos dmar :
skyil krung 'od 'phro gsal bar bsgom :
byang shar rdo rje gro lod ni :
sku mdog dmar nag khros pa'i tshul :
spyan bsgrad am gtsigs ag tshoms can :
phyag g.yas rdo rje rtse lnga gdengs :
g.yon pa phur pas dgra snying gzir :
brkyang bskum mi mgo'i do shal can :
chibs su stag mo'i steng na 'gying :
sku las khro chung 'phro bar bsgom :
pho brang phyogs bzhi'i pad 'dab bzhir :
rigs bzhi mkha' 'gro yab yum bskyed :
sna tshogs pad skor phyi ma la :
rig 'dzin d+hA ki chos skyong sogs :
dngos grub ster zhing bar chad sel :
char sprin lta bur 'thibs par bsam :
sku gsung thugs su byin brlab cing :
ye shes lnga yi dbang bskur ro :
oM AHhU~M:
oM hU~M swA hrIHA:
ces pas gzhal yas lha gsal gdab :
gsum pa gdung dbyangs snyan pos spyan drang pa ni :
hU~M hrI:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
hrI:
ma chags skyon gyis ma gos pa'i :
pad+ma 'byung gnas gshegs su gsol :
yon tan thams cad rab rdzogs pa'i :
pad+ma saM b+ha gshegs su gsol :
shes bya kun la ma rmongs pa'i :
blo ldan mchog sred gshegs su gsol :
khams gsum dbang du sdud mdzad pa'i :
pad+ma rgyal po gshegs su gsol :
rmongs pa'i mun sel 'gro ba 'dren :
nyi ma 'od zer gshegs su gsol :
log 'dren bdud bzhi 'joms mdzad pa'i :
shAkya seng ge gshegs su gsol :
mu stegs dam sri 'dul mdzad pa'i :
seng ge sgra sgrog gshegs su gsol :
dregs pa dgra bgegs tshar gcod pa'i :
rdo rje gro lod gshegs su gsol :
hrI:
yul gyi ming ni rnga yab gling :
zangs mdog dpal ri'i gnas mchog tu :
pad+ma 'od kyi gzhal yas su :
sgrub pa mthar phyin dngos grub brnyes :
pad+ma thod phreng zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
hrI:
bde chen 'bar ba'i gzhal yas nas :
dbang gi rgyal po rta mchog dpal :
rdo rje phag mo yum dang bcas :
dngos grub stsol phyir gshegs su gsol :
phyogs bzhi mtshams brgyad gzhal yas nas :
rigs bzhi'i mkha' 'gro gshegs su gsol :
bdud 'dul ging bzhi gshegs su gsol :
dpa' bo dpa' mo gshegs su gsol :
dur khrod chen po'i gnas brgyad nas :
mkha' 'gro dpa' bo ma lus dang :
rig 'dzin chos skyong thams cad byon :
dbu skra thor tshugs ldems se ldem :
dar gyi cod pan pu ru ru :
glu len gar byed khyugs se khyug :
sil snyan mang po si li li :
rgyan cha mang po khro lo lo :
rol mo mang po 'u ru ru :
dpa' bo'i bro brdung khrabs se khrab :
dpa' mo'i glu len kyu ru ru :
yi dam lha tshogs ya la la :
mkha' 'gro ma tshogs thibs se thib :
chos skyong las byed khyugs se khyug :
zhub can stong sde si li li :
lha srin sde brgyad sha ra ra :
g.yas na pho rgyud thibs se thib :
g.yon na mo rgyud spungs se spung :
dar gyi ru mtshon pu ru ru :
mkha' 'gro'i brda skad di ri ri :
dpa' bo'i bshugs glu kyu ru ru :
dpa' mo'i gar byed shigs se shig :
hU~M gi snang glu di ri ri :
phaT kyi brda skad sangs se sang :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
mos pa'i bu la byin gyis rlobs :
sku gsung thugs kyi dngos grub stsol :
oM AHhU~M badzra gu ru pad+ma sid+d+hi hU~M:
badzra gu ru pad+ma thod phreng rtsal :
badzra sa ma ya dza :
sid+d+hi pha la hU~M:
hrIHma ha ri ni sa ra tsa hri ya :
tsit+ta hring hring dzaHdzaHhU~M baM ho :
zhes pas spyan drangs nyams bskyang ngo :
bzhi pa bzhugs su gsol ba ni :
hrI:
rin chen gzhal yas nyams re dga':
dur khrod gnas mchog byin re che :
pad+ma 'dab bzhi mdangs re che :
nyi zla brtsegs pa 'od re gsal :
rtog med ro gdan bag re dro :
bzhugs pa'i gnas mchog dang re spro :
bla ma yi dam mkha' 'gro'i tshogs :
dgyes shing mi g.yo brtan par bzhugs :
mos pa'i bu la zhal bstan 'tshal :
gsung gi gdams pa'i gnad sgrog 'tshal :
thugs kyi dgongs pa'i sgo dbye 'tshal :
'gro ba'i don du sku bzhugs 'tshal :
oM AHhU~M gu ru d+he wa d+hA ki nI badzra sa ma ya tiSh+Tha lhan :
ces brjod gnyis med brtan bzhugs bsam :
lnga pa phyag 'tshal ba ni :
e ma ho :
skye 'gag 'gyur med phrin las rdzogs :
rang byung thugs rjes 'gro ba 'dren :
yid bzhin dngos grub char 'beb pa'i :
thod phreng rtsal la phyag 'tshal lo :
spros bral bde chen kun bzang mo :
rdo rje sman gcig mtsho rgyal yum :
bde stong dbyer med thabs shes sbyor :
yab yum gnyis la phyag 'tshal lo :
bya byed yid chos rnam par dag :
thugs rje'i rtsal gyis 'gro ba 'dren :
drag po'i tshul gyis dgra bgegs sgrol :
dbang chen rta phag yab yum la :
gnyis med gus pas phyag 'tshal lo :
snang ba yab la stong pa yum :
mkha' 'gro ging la phyag 'tshal lo :
thams cad chos kyi dbyings su sgrol :
srung ma'i tshogs la phyag 'tshal lo :
a ti pU ho :
pra tI tsa ho :
maN+Dal rgyas bsdus ci rigs bya :
drug pa mchod pa'i tshogs 'bul ba :
phyi nang gsang ba sman rag gtor :
dur khrod rdzas kyis bskang ba'o :
phyi'i mchod pa ni :
hrI:
bla ma yi dam mkha' 'gro la :
lha rdzas phyi mchod 'bul ba ni :
me tog bdug spos mar me dri :
zhal zas sgra snyan yid 'ong rnams :
spyan shangs thugs ka sku lus dang :
zhal dang snyan du mchod pa 'bul :
oM AHhU~M gu ru d+he wa d+hA ki nI:
badzra puSh+pe d+hU pe A lo ke gan+d+he nai wid+yA shab+da pU tsa ho :
nang gi mchod pa ni :
hrI:
bla ma yi dam mkha' 'gro la :
rang byung nang mchod 'bul ba ni :
dbang po lnga yi me tog mchod :
gsur chen bdug spos dri yis mchod :
zhun chen snang gsal mar mes mchod :
rdo rje dri chu'i byugs pas mchod :
bdud rtsi dri chen zhal zas mchod :
rkang gling thod pa'i rnga sgras mchod :
dug gsum sku gsung thugs su mchod :
dug lnga ye shes lnga ru mchod :
snang srid phyag rgya bzhi ru mchod :
'khor 'das thams cad gnyis med bzhes :
oM AHhU~M gu ru d+he wa d+hA ki nI:
ma hA pany+tsa pU tsa ho :
gsang ba'i mchod pa ni :
hrI:
bla ma yi dam mkha' 'gro la :
gnyis med gsang mchod 'bul ba ni :
yab yum gnyis med mkha' gsang las :
byang sems dkar dmar bde ba'i rgyun :
bde ba'i ro snyoms mchod par 'bul :
sku lus rgyas phyir bzhes su gsol :
oM AHhU~M gu ru de wa d+hA ki nI:
bo d+hi tsit+ta ga Na gu h+ya pU tsa ho :
sman mchod ni :
hU~M:
bla ma yi dam mkha' 'gro chos skyong la :
bdud rtsi sman gyi mchod pa 'bul ba ni :
rtsa brgyad stong sbyar bdud rtsi a mr-i ta :
dug lnga gnas 'gyur ye shes grub pa'i rdzas :
ro mchog yon tan kun ldan mchod pa 'bul :
thugs rjes brtser dgongs dbang dang dngos grub stsol :
oM AHhU~M gu ru d+he wa d+hA ki nI:
sarba pany+tsa a mr-ita khA raM khA hi :
zhes pas zur bkol ltar rgyas par mchod rjes dngos grub blang ba ni :
hrI:
mtshungs med b+han+d+ha 'bar ba'i snod mchog tu :
ye shes lnga rdzogs dngos grub rgya mtsho'i rdzas :
mtheb srin thabs shes phyag rgyas myong ba yis :
nad med tshe yi dngos grub bstsal du gsol :
kA ya sid+d+hi A+oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
rak+ta'i mchod pa ni :
hrI:
bla ma yi dam mkha' 'gro la :
rak+ta'i mchod pa 'bul ba ni :
chos dbyings yum gyi b+ha ga ru :
chos nyid rol pa'i rak+ta bskyil :
chos can mtshan ma'i rba rlabs 'khrugs :
bla ma yi dam mkha' 'gro mchod :
ma hA rak+ta la kha raM khA hi :
nam mkha' yangs pa'i b+ha ga ru :
'byung bzhi snod bcud rak+ta bskyil :
sgo gsum 'dod yon rba rlabs 'khrugs :
bla ma yi dam mkha' 'gro mchod :
ma hA rak+ta la kha raM khA hi :
ru sbal khog pa'i b+ha ga ru :
khrag sna lnga yi rak+ta bskyil :
sbyangs bsgyur spel ba'i rba rlabs 'khrugs :
bla ma yi dam mkha' 'gro mchod :
ma hA rak+ta la kha raM khA hi :
gtor mas mchod pa ni :
hU~M hrI:
rje btsun pad+ma gshegs su gsol :
gdung ba drag pos gsol ba 'debs :
bla ma yi dam mkha' 'gro la :
'dod yon lnga yi mchod pa 'bul :
ba liM rgyan gyi mchod pa 'bul :
sman raka bdud rtsi'i mchod pa 'bul :
zhal zas tshogs kyi mchod pa 'bul :
ting 'dzin rtse gcig mchod pa 'bul :
bla ma rig 'dzin mchod pa bzhes :
yi dam lha tshogs mchod pa bzhes :
mkha' 'gro'i tshogs rnams mchod pa bzhes :
ging gi tshogs rnams mchod pa bzhes :
dpa' bo'i tshogs rnams mchod pa bzhes :
dpa' mo'i tshogs rnams mchod pa bzhes :
dam can tshogs rnams mchod pa bzhes :
srung ma'i tshogs rnams mchod pa bzhes :
rnal 'byor pho mo dam re gtsang :
mkha' 'gro'i tshogs rnams dang re spro :
dur khrod gnas mchog nyams re dga':
zhing chen bla bres rgyan dang ldan :
sha sna snying sna bsam mi khyab :
spro dga' gnas kyi mchod pa bzhes :
hrI:
snang ba snod kyi 'jig rten gtor gzhong du :
srid pa bcud kyi sems can gtor mar sbyar :
dpal gyi gtor ma brjid ldan 'gying ba 'di :
ri rgyal lhun po bas kyang dpang re mtho :
ma mo'i gtor ma pad+mas bskor ba 'di :
gling bzhi gling phran bas kyang bkod re legs :
dkar gyi thig gdab dmar gyi gur phub pa :
gser gyi ri bdun bas kyang brjid re che :
rak+ta dmar gyi ar+g+haM sbreng ba 'di :
rgya mtsho'i mching snam bas kyang rgya re che :
bdud rtsi sman gyis gtor mar sbrengs pa 'di :
lha yi zhal zas bas kyang ro re bda':
dkar rtsi dmar rtsi sha chen dri chen dang :
dri chu byugs pa'i rdzas te rnam pa lnga :
seng ge glang chen rta dang rma bya khyung :
mchog chen mi la sogs te sha sna lnga :
ma hA mAM sa la sogs sha sna stong :
ma hA tsit+ta la sogs snying sna stong :
ma hA rak+ta la sogs khrag sna stong :
ba su ta dang nang khrol rnam pa lnga :
dbang po lnga dang go ro tsa na dang :
shing thog me tog 'bru sna sman rnams dang :
zan dang khur ba thug pa'i bye brag dang :
mar thud phrum dang zho dang 'o ma dang :
rtsi dang tsA ru rtsi chen go snyod dang :
lga dang lan tshwa spod kyi bye brag dang :
ri sgog klung sgog sha mo sna tshogs dang :
bza' dang bca' dang btung ba'i bye brag dang :
gzugs sgra dri ro reg bya chos la sogs :
'dod yon lnga yi mchod pa sna tshogs pa :
rtog med blo yis kun nas bsdus byas shing :
ting 'dzin dgongs brgyud dag pas byin brlabs te :
bdud rtsir gyur pa'i gtor ma chen po 'dis :
rdo rje slob dpon thugs dam skong gyur cig :
yi dam lha tshogs thugs dam skong gyur cig :
mkha' 'gro sde bzhi'i thugs dam skong gyur cig :
dpa' bo ging gi thugs dam skong gyur cig :
dam can srung ma'i thugs dam skong gyur cig :
mchod par 'os pa'i thugs dam skong gyur cig :
sgrub rten mthun rdzas kyi mchod pa ni :
dam rdzas gtor chen bshams pa dang :
bdud rtsi sman mchod sbreng ba dang :
'dod yon longs spyod spungs pa rnams :
bla ma yi dam mkha' 'gro dang :
chos skyong srung ma bsten phyir 'bul :
thugs dam nyams chag gnyan skongs la :
g.yar dam sor stsol dngos grub zhu :
mkha' 'gro'i mchod 'bul zur du gsal :
bdun pa bstod pa bya ba ni :
hU~M hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
sku ni mi 'gyur kun tu bzang po'i sku :
gsung ni mi 'gag mnyam nyid rig pa'i gsung :
thugs ni mi g.yo smra bsam brjod las 'das :
sku gsung thugs ldan pad+ma rgyal la bstod :
'gro ba'i don du rang byung 'od dpag med :
bkra shis yon tan du mas brgyan pa'i sku :
'jig rten dbang bsgyur pad+ma rgyal po'i sras :
rdo rje thod phreng rtsal la phyag 'tshal bstod :
zhi ba'i las mdzad rdo rje thod phreng rtsal :
rgyas pa'i las mdzad rat+na thod phreng rtsal :
dbang gi las mdzad pad+ma thod phreng rtsal :
mngon spyod las mdzad karma thod phreng rtsal :
thams cad lhun grub b+hud+d+ha thod phreng rtsal :
phrin las rdzogs pa'i rje la phyag 'tshal bstod :
hrI:
ma chags skyon gyis ma gos pa'i :
pad+ma 'byung gnas sku la bstod :
yon tan thams cad rab rdzogs pa'i :
pad+ma saM b+ha'i sku la bstod :
shes bya kun la ma rmongs pa'i :
blo ldan mchog sred sku la bstod :
khams gsum dbang du sdud mdzad pa'i :
pad+ma rgyal po'i sku la bstod :
rmongs pa'i mun sel 'gro ba 'dren :
nyi ma 'od zer sku la bstod :
log 'dren bdud bzhi 'joms mdzad pa'i :
shAkya seng ge'i sku la bstod :
mu stegs dam sri 'dul mdzad pa'i :
seng ge sgra sgrog sku la bstod :
dregs pa dgra bgegs tshar gcod pa'i :
rdo rje gro lod sku la bstod :
bde ba thams cad rab rdzogs pa'i :
ye shes mkha' 'gro'i sku la bstod :
snang ba ma 'gag thugs rje chen po'i sku :
rta mgrin dbang gi sku la phyag 'tshal bstod :
skye med rnam dag chos dbyings dag pa'i klong :
rdo rje phag mo yum la phyag 'tshal bstod :
skye 'gag gnyis su med pa'i mkha' dbyings las :
thugs rjes ma 'gag cir yang ston cing sprul :
dpa' bo mkha' 'gro'i tshogs la phyag 'tshal bstod :
chos skyong srung ma'i tshogs la phyag 'tshal bstod :
brgyad pa nyams chag skong ba ni :
hU~M:
spyi gtsug nyi zla'i gdan steng du :
bla ma rdo rje sems dpa'i sku :
sku mdog shel 'dra'i thugs ka nas :
zla steng hU~M la yig brgyas bskor :
de las bdud rtsi'i chu rgyun babs :
nyams chag sdig sgrib dag par bsgom :
ho :
dgongs shig bla ma yi dam mkha' 'gro dgongs :
thog med dus nas da ltar thug gi bar :
ma rig bdag cag lus dang ngag sems kyis :
rdo rje slob dpon thugs dang 'gal ba dang :
'gro la gnod byas rdo rje spun la 'khus :
ting 'dzin mi gsal sngags kyi sgra zur nyams :
mchod la mi brtson bsnyen sgrub g.yel la sogs :
mi spang blang dang spang bya ngo ma shes :
gsang sngags 'chol dang theg pa gzhan la smad :
rgyu 'bras khyad bsad btang snyoms le lor lus :
mtshams med lnga dang mi dge bcu sogs spyad :
tshor dang ma tshor dam las 'gal gyur pa :
gnong ngo 'gyod do mi sbed mthol lo bshags :
phyin chad mi bgyid sdom par bgyid lags so :
bzod pa chen po'i ngang du yar bzhes la :
gnyis med tshangs pa chen po'i dngos grub stsol :
oM badzra gu ru satwa sa ma ya :
ma nu pA la ya :
gu ru satwa twe no pa tiSh+Tha :
dr-i D+ho me b+ha wa :
su to Sh+yo me b+ha wa :
u nu rak+to me b+ha wa :
su po Sh+yo me b+ha wa :
sarba sid+d+hi m+me pra yats+tsha :
sarba karma su tsa me :
tsit+taM shri ya :
ku ru hU~M:
ha ha ha ha ho :
b+ha ga wAn :
sarba ta thA ga ta :
badzra mA me muny+tsa :
badzri b+ha wa :
ma hA sa ma ya :
badzra satwa a hU~M:
brgya 'am nyer gcig bzlas pa yis :
nyams chag thams cad bskang bar 'gyur :
dgu pa 'dzab la gsum yin te :
bsnyen sgrub las la sbyar ba 'o :
bsnyen dus bla ma spyi bor bsgom :
gsol 'debs tshul du 'dzab 'di bzla :
oM AHhU~M badzra gu ru pad+ma sid+d+hi hU~M:
sgrub dus bla ma rang gsal gdab :
gsang sngags 'dus pa'i yang snying bzla :
oM AHhU~M:
badzra gu ru pad+ma thod phreng rtsal :
badzra sa ma ya dza :
sid+d+hi pha la hU~M A:
gar stabs 'chams shing nyams rtogs bskyang :
las sbyor dus su mkha' 'gro'i tshogs :
dmigs pas bskul zhing yang snying bzla :
hrIHma ha ri ni sa :
ra tsa hri ya :
tsit+ta hring hring dzaHdza :
sarba sid+d+hi shAn+tiM puSh+TiM ba shaM mA ra ya rbad :
zhi rgyas dbang drag sham bur gdags :
'dzab dgongs 'phro 'du gzhung bzhin no :
brgya stong khri 'bum rtags dang sbyar :
bcu pa dngos grub blang ba ni :
e ma ho :
rje btsun o rgyan pad+ma la :
rnal 'byor bdag cag mos gus byed :
gsol ba snying gi dkyil nas 'debs :
byin rlabs thugs kyi klong nas zhu :
rnam dag sku yi sgo phyes la :
rnal 'byor bdag la zhal bstan 'tshal :
sku mtshan dang dpe byad byin rlabs kyis :
bdag gi lus kyi sgrib pa byang ba dang :
nad med bde ba 'bar ba dang :
'chi med tshe yi dngos grub zhu :
dri med gsung gi sgo phyes la :
rnal 'byor bdag la gsung sgrog 'tshal :
gsung snying po lung gi byin rlabs kyis :
bdag gi ngag gi sgrib pa byang ba dang :
'gag med nus pa che ba dang :
tshangs pa gsung gi dngos grub zhu :
zab mo thugs kyi sgo phyes la :
rnal 'byor bdag la ting 'dzin 'tshal :
thugs ye shes lnga yi byin rlabs kyis :
bdag gi yid kyi sgrib pa byang ba dang :
rnam rtog dag nas rtogs pa 'char :
chos nyid zab mo'i dngos grub zhu :
e ma ho :
nyi ma zla ba lta bu'i gu ru rin po che :
ma rig mun pa sel ba'i dngos grub zhu :
rgya mtsho'i mching snam lta bu'i gu ru rin po che :
yon tan rgya mtsho lta bu'i dngos grub zhu :
sman mchog rgyal po lta bu'i gu ru rin po che :
nyon mongs nad las grol ba'i dngos grub zhu :
'khor los sgyur rgyal lta bu'i gu ru rin po che :
snang srid dbang du 'dus pa'i dngos grub zhu :
bum bzang dpag bsam lta bu'i gu ru rin po che :
dgos 'dod shugs las 'byung ba'i dngos grub zhu :
yid bzhin nor bu lta bu'i gu ru rin po che :
bdag gzhan don gnyis 'grub pa'i dngos grub zhu :
dngos grub 'dzad pa med pa'i gu ru rin po che :
dgos 'dod phun sum tshogs pa'i dngos grub zhu :
dpa' bo seng ge lta bu'i gu ru rin po che :
bdud dang bar chad bzlog pa'i dngos grub zhu :
sprul pa sgyu ma lta bu'i gu ru rin po che :
phrin las rnam bzhi 'grub pa'i dngos grub zhu :
spros bral nam mkha' lta bu'i gu ru rin po che :
phyag rgya chen po mchog gi dngos grub zhu :
sku yi byin rlabs che ba'i gu ru rin po che :
gsung gdams pa zab pa'i gu ru rin po che :
thugs mkhyen pa che ba'i gu ru rin po che :
sku gsung thugs kyi dngos grub bstsal du gsol :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
ces pas 'dzab bskul dngos grub blang :
dngos gzhi'i le'u ste gnyis pa'o :
sa ma ya :
rgya rgya rgya :
gsum pa rjes kyi cho ga la :
dang po tshogs kyi bskang ba ni :
skabs 'dir gong gi bgegs bskrad bya :
bdud rtsi tshogs la gtor zhing bsang :
oM sarba dra byaM bi sho d+ha na hU~M phaT:
hU~M:
rang nyid lha yi thugs ka nas :
tshogs 'khor sbyang phyir yi ge spro :
raM las me byung dngos 'dzin bsregs :
yaM las rlung byung bag chags gtor :
khaM las chu byung gnyis 'dzin bkrus :
de phyir raM yaM khaM zhes bya :
rang nyid lha yi thugs ka nas :
byin gyis brlab phyir yi ge spro :
oM gyis 'dod yon snang srid gang :
A:yis ye shes bdud rtsir gyur :
hU~M gis rnam par rtog pa sbyangs :
hrIHyis lha tshogs dgyes skong bsam :
de nas tshogs la spyan drangs pa ni :
hU~M:
bla ma yi dam mkha' 'gro'i tshogs :
ye shes tshogs la spyan 'dren gshegs :
dam tshig dkyil 'khor gnas 'dir bzhugs :
bdag cag gus pas phyag 'tshal lo :
gzugs sgra dri ro reg bya chos :
mdzes snyan dri zhim ro bda' zhing :
reg bde glu gar chos yid tshim :
'dod yon mchod pas thugs dam bskang :
thugs dam bskang ba rnam gsum ste :
sku dang gsung dang thugs su bskang :
sku la rdzas kyis bskang bya ste :
mchod pa'i rdzas su gyur tshad bstab :
lag g.yas mar me g.yon ngos su :
bdud rtsi'i thod pa re re thogs :
dkyil 'khor bskor zhing 'chams stabs bya :
bshags tshig gsung la bskang bya ni :
hU~M:
dur khrod gsang ba mchog gi gnas 'di ru :
gsang ba'i dkyil 'khor gzhung bzhin bshams nas kyang :
sgrub rdzas gnyan po gzhung bzhin bkram lags na :
bla ma yi dam mkha' 'gro chos skyong gi :
thugs dam nyams chag thams cad nyer bskangs te :
rnal 'byor bdag gi g.yar dam sor stsol cig :
oM ru lu ru lu hU~M b+h+yo hU~M:
zhes pa bskyar zhing lan bdun bskang :
skong ba'i cho ga gzhan yang bya :
rjes su na rag la sogs te :
ru zung bzhi yi bshags pa bya :
lta bas thugs la bskang ba ni :
hU~M:
kun gzhi ma bcos klong yangs nas :
rang rig rang gsal kun tu bzang :
gdod nas rnam dag chos kyi sku :
dbyer med bde ba chen po la :
bskang dang bshags bya bshags pa'i yul :
rnam dag spros bral chos kyi sku :
chos kyi sku la nyams pa med :
de ltar rtogs na bskang bshags mchog :
a a :
de nas tshogs phud rim gsum spro :
dang po phud kyis mchod pa ni :
hU~M hrI:
rtog med spros bral chos sku'i pho brang du :
kun bzang rigs lnga o rgyan pad+ma dang :
rtsa ba brgyud pa'i bla ma dam pa la :
zhal zas tshogs kyi mchod pas thugs dam bskang :
sku gsung thugs kyi dngos grub bstsal du gsol :
'gag med rnam dag longs sku'i pho brang du :
yi dam zhi khro phyi nang lha tshogs dang :
rta phag yab yum 'khor dang bcas pa la :
zhal zas tshogs kyi mchod pas thugs dam bskang :
sku gsung thugs kyi dngos grub bstsal du gsol :
phrin las rnam dag sprul sku'i pho brang du :
dpa' bo mkha' 'gro chos skyong srung ma dang :
ma ning mched gsum 'khor dang bcas pa la :
zhal zas tshogs kyi mchod pas thugs dam bskang :
sku gsung thugs kyi dngos grub bstsal du gsol :
gu ru d+he wa d+hA ki nI:
ga Na tsakra pU tsa khA hi :
bar pa bshags pa ni /
hrI:
thog med dus nas da lta thug gi bar :
ma rig bdag cag lus dang ngag sems kyis :
rdo rje slob dpon thugs dang ci 'gal ba :
zhal zas tshogs kyi mchod pas bshags par bgyi :
thog med dus nas da ltar thug gi bar :
ma rig bdag cag lus dang ngag sems kyis :
yi dam lha tshogs thugs dang ci 'gal ba :
zhal zas tshogs kyi mchod pas bshags par bgyi :
thog med dus nas da ltar thug gi bar :
ma rig bdag cag lus dang ngag sems kyis :
mkha' 'gro chos skyong thugs dang ci 'gal ba :
zhal zas tshogs kyi mchod pas bshags par bgyi :
badzra sa ma ya satwaM:
tha ma dgra gzugs phur pas gzir :
hU~M:
gu ru pad+ma thod phreng rtsal :
rdo rje phur pas dgra snying gzir :
gnod byed pho mo rdul du rlog :
dug gsum sha khrag zhal du bstab :
bzhes shig rol cig kha raM khA hi :
yi dam dpal chen he ru ka :
phyag mtshan gri gug dgra snying gzir :
gnod byed pho mo rdul du rlog :
dug gsum sha khrag zhal du bstab :
bzhes shig rol cig kha raM kha hi :
dpal gyi mkha' 'gro drag rtsal can :
phyag gi mtshon chas dgra snying gzir :
gnod byed pho mo rdul du rlog :
dug gsum sha khrag zhal du bstab :
bzhes shig rol cig kha raM khA hi :
badzra gu ru pad+ma thod phreng rtsal :
badzra sa ma ya dza :
nr-i tri sha truM mA ra ya phaT:
ces bsgral zhing bstab pa ni :
bla ma yi dam mkha' 'gro zhal phye zhig :
bag chags kun sbyong 'khor ba'i lam dgag phyir :
dgra bgegs bsgral pa'i dug gsum sha khrag rus :
za byed mi 'gyur chos nyid klong du rol :
ma hA mAM sa la khA hi :
ma hA rak+ta la khA hi :
ma hA go ro tsa na la khA hi :
ma hA tsit+ta la khA hi :
ma hA ba su ta la khA hi :
ma hA kiM ni ri ti la khA hi :
zhes gong gi rak+ta tshar gcig 'bul :
de nas sman mchod 'bul zhing bran :
hU~M:
'chi med sarba pany+tsa a mr-i ta :
ro yi khams rnams slong bar byed :
dug gi phung po 'joms par byed :
rtsi thog sman gyi mchod pas thugs dam bskang :
sarba pany+tsa a mr-ita khA hi :
de nas tshogs kyi yo byad btegs :
rdo rje slob dpon dbyangs bcas drang :
hU~M:
gzigs shig mdzes ldan dam pa'i chos :
'di la the tshom byar mi rung :
bram ze gdol pa khyi dang phag :
rang bzhin gcig tu dgongs te rol :
pad kor lag pa bsnol mas drang :
ho :
rin thang med las legs 'ongs chos :
gzung dang 'dzin pa rnam par spangs :
'dod chags dri ma dang bral ba'i :
de kho na nyid la bdag phyag 'tshal :
ces brjod pad+ma'i phyag rgyas blang :
kham gcig bcad la 'di skad rol :
zhal zas tshogs mchod dam pa 'di :
'dod yon ma spangs longs spyod rgyan :
dngos grub sna tshogs 'di las 'byung :
tshogs kyi mchod pa rgyan du rol :
a la la ho :
zhes pas rol :
mjug tu smon lam gdab pa ni :
tshogs kyi 'khor lo phul ba'i bsod nams kyis :
mi zad gter la longs spyod cing :
ye shes snang ba rab gsal nas :
dag pa chen po'i sa thob shog :
de rjes lhag mas mchod pa ni :
hU~M hrI:
skye med klong las 'gag med rtsal :
bla ma yi dam mkha' 'gror shar :
'dir gshegs rgyan gyi gtor ma bzhes :
sku gsung thugs kyi dngos grub stsol :
dang po phud kyis mi mchod du :
dpal chen he ru ka phud kyi bdag :
bar du lhag mas mi mchod du :
'khor tshogs rgya mtsho lhag la dgyes :
tha ma gcig tu mi bsre ru :
gnyis med chos sku gcig las byung :
hU~M:
dbang chen bka' nyan lhag sdud ma :
rigs bzhi ging dang shugs 'gror bcas :
dbang phyug ma sring mkha' 'gro ma :
'bar ma ging lang pho nya'i tshogs :
'bum phrag yangs pa'i sde brgyad rnams :
'dir gshegs lhag ma'i gtor ma bzhes :
sngon tshe dpal gyi bka' lung bzhin :
bcol ba'i phrin las 'grub par mdzod :
b+hud+d+ha d+hA ki nI pra tIts+tsha i daM ba liM ta khA hi :
badzra rat+na pad+ma karma lo ka d+hA ki nI pra tIts+tsha i daM ba liM ta kha kha khA hi khA hi :
zhes btang lhag ma'i rim pa 'o :
gsum pa thugs dam bskul ba ni :
hU~M hrI:
ma g.yel ma g.yel rig 'dzin tshogs :
ma g.yel ma g.yel yi dam lha :
ma g.yel ma g.yel mkha' 'gro'i tshogs :
ma g.yel ma g.yel ging gi tshogs :
ma g.yel ma g.yel dpa' mo'i tshogs :
ma g.yel ma g.yel dam can tshogs :
ma g.yel ma g.yel srung ma'i tshogs :
rjes 'jug byin gyis brlab bya'i phyir :
khyed kyi thugs dam gnad nas bskul :
o rgyan yul gyi nub byang mtshams :
pad+ma 'byung gnas thugs dam bskul :
bsil ba tshal gyi dur khrod nas :
pad+ma sam+b+ha'i thugs dam bskul :
rA ga rak+ta'i gnas mchog nas :
blo ldan mchog sred thugs dam bskul :
dga' ba tshal gyi dur khrod nas :
pad+ma rgyal po'i thugs dam bskul :
so sa gling gi dur khrod nas :
nyi ma 'od zer thugs dam bskul :
za hor rgyal po'i yul dbus nas :
shAkya seng ge'i thugs dam bskul :
ma ga ta yi gnas mchog nas :
seng+ge sgra sgrog thugs dam bskul :
stag tshang seng+ge bsam 'grub nas :
rdo rje gro lod thugs dam bskul :
zangs mdog dpal ri'i gnas mchog nas :
thod phreng rtsal gyi thugs dam bskul :
dpal chen he ru rta skad sgrog :
dpa' bo yab kyi thugs dam bskul :
mkha' 'gro phag mo ngur sgra 'byin :
dpa' mo yum gyi thugs dam bskul :
rdo rje mkha' 'gro yab yum gyis :
'jigs brgyad skyob phyir thugs dam bskul :
rin chen mkha' 'gro yab yum gyis :
'byor drug spel phyir thugs dam bskul :
pad+ma mkha' 'gro yab yum gyis :
mos bzhi sdud phyir thugs dam bskul :
las kyi mkha' 'gro yab yum gyis :
dgra bgegs tshar gcod thugs dam bskul :
hrI:
bla ma yi dam mkha' 'gro dang :
rig 'dzin mkha' 'gro shugs 'gror bcas :
dbu la rin chen rgyan gyis brgyan :
rus pa'i rgyan cha khro lo lo :
sil snyan mang po si li li :
rgyan cha mang po pu ru ru :
glu len gar byed khyugs se khyug :
khyed kyi thugs dam rgyud bskul lo :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
zhi rgyas dbang drag la sogs pa'i :
phrin las rnam bzhi khyod kyis sgrubs :
bsgral ba'i zhing bcu khyed kyis sgrol :
sangs rgyas bstan pa khyed kyis srungs :
dkon mchog dbu 'phang khyed kyis bstod :
rnal 'byor sku dgra khyed kyis thul :
'byung bzhi'i bar chad khyed kyis sol :
dug lnga'i rnam rtog zhi bar mdzod :
sku gsung thugs kyi dngos grub stsol :
ces bskul dngos grub blang ba ni :
gtor ma dang ni bdud rtsi la :
gu ru'i gnas gsum 'od 'phros thim :
bdud rtsir gyur bsam rtsa sngags sham :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
lan gsum brjod la tshig 'dis bskul :
hU~M hrI:
bde mchog bde spyod nam mkha'i dkyil yangs nas :
rgyal ba'i dkyil 'khor sras bcas thugs dam can :
badzra gu ru pad+ma thod phreng rtsal :
rta phag yab yum 'khor dang bcas pa yis :
sku gsung thugs dam mnyam sbyor dngos grub mchog :
phrin las rnam bzhi lhun gyis grub pa'i dpal :
bum pa bzang po dpag bsam nor bu'i tshul :
da lta nyid du bdag la bstsal du gsol :
'gyur med sku yi dngos grub bstsal du gsol :
'gag med gsung gi dngos grub bstsal du gsol :
'khrul med thugs kyi dngos grub bstsal du gsol :
yon tan re skong dngos grub bstsal du gsol :
phrin las rnam bzhi'i dngos grub bstsal du gsol :
'chi med tshe yi dngos grub bstsal du gsol :
zad med nor gyi dngos grub bstsal du gsol :
thun mong yid bzhin dngos grub bstsal du gsol :
bla med mchog gi dngos grub bstsal du gsol :
zhes brjod gtor ma kham gsum za :
bdud rtsi hub gsum 'thung zhing rol :
mchog dang thun mong dngos grub thob :
thugs dam bskul ba'i rim pa 'o :
bzhi pa chad mdo bsgrag pa ni :
hU~M hrI:
sngon tshe 'das dus bskal pa dang po la :
'og min gnas mchog bde chen pho brang du :
bcom ldan dpal chen pad+ma he ru kas :
dpal gyi rta skad thengs gsum bsgrags nas ni :
snang srid ma mo thams cad dbang du bsdus :
tha tshig gsum gyis dam la btags pa'i tshe :
phag mo la sogs mkha' 'gro bye ba brgyas :
so so'i gzugs mchog dam pa bstan nas kyang :
sgrub pa po la dngos grub stsol ba dang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol pa'i phrin las sgrub par ma chad dam :
sngon tshe zhal bzhes dam las ma 'da' bar :
sha khrag rgyan gyis gtor ma 'di bzhes la :
thugs dam rgyud bskul bcol ba'i phrin las mdzod :
de 'og dus kyi bskal pa dbus ma la :
brag dmar bsam yas ar+Ya pA gling du :
slob dpon chen po pad+ma 'byung gnas dang :
lo tsA chen po bai ro tsa na yis :
dpal chen yongs rdzogs dkyil 'khor zhal phyes tshe :
dur khrod gnas pa'i mkha' 'gro sde brgyad dang :
dregs pa sde brgyad brtan ma bcu gnyis rnams :
so so'i gzugs mchog dam pa bstan nas kyang :
sgrub pa po la dngos grub stsol ba dang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol ba'i phrin las sgrub par ma chad dam :
sngon tshe zhal bzhes dam las ma 'da' bar :
sha khrag rgyan gyi gtor ma 'di bzhes la :
thugs dam rgyud bskul bcol ba'i phrin las mdzod :
de 'og dus kyi bskal pa tha ma la :
rnga yab gling phran zangs mdog dpal ri'i rtser :
slob dpon chen po pad+ma thod phreng dang :
rig 'dzin chos bdag rdo rje gling pa yis :
bla ma yi dam mkha' 'gro bka' 'dus kyi :
gsang ba'i sgrub chen dkyil 'khor zhal phyes tshe :
mkha' 'gro ging dang chos skyong gter bdag gis :
so so'i gzugs mchog dam pa bstan nas kyang :
sgrub pa po la dngos grub stsol ba dang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol pa'i phrin las sgrub par ma chad dam :
sngon tshe zhal bzhes dam las ma 'das bar :
sha khrag rgyan gyi gtor ma 'di bzhes la :
thugs dam rgyud bskul bcol ba'i phrin las mdzod :
lnga pa brtan ma bskyang ba ni :
thod rnga brdung zhing rkang gling 'bud :
gtor ma phyir btegs 'di skad do :
hU~M b+h+yo :
dam la btags pa'i ma sring brtan ma'i tshogs :
bdag nyid chen mo rdo rje kun grags ma :
dpal ldan ha ri rdo rje g.ya' ma skyong :
gangs kyi yum chen rdo rje kun tu bzang :
'brog chen 'khor 'dul rdo rje bgegs kyi gtso :
bdud mo bzhi yang 'dir gshegs gtor ma bzhes :
rnal 'byor bcol pa'i phrin las grub par mdzod :
sha med gangs dkar rdo rje g.yu sgron ma :
kha rag khyung btsun rdo rje dpal gyi yum :
gser chen mkha' lding rdo rje klu mo dang :
rma ri rab 'byams rdo rje drag mo rgyal :
gnod sbyin bzhi yang 'dir gshegs gtor ma bzhes :
rnal 'byor bcol ba'i phrin las grub par mdzod :
kong btsun de mo rdo rje bod khams skyong :
btsan la rol pa'i rdo rje sman gcig ma :
g.yu yi dril bu rdo rje gzugs legs ma :
sman btsun khug chos rdo rje g.yar mo bsil :
sman mo bzhi yang 'dir gshegs gtor ma bzhes :
rnal 'byor bcol ba'i phrin las grub par mdzod :
brtan ma bcu gnyis sman phran 'bum dang bcas :
bran g.yog 'khor bcas 'dir gshegs gtor ma bzhes :
rnal 'byor bdag cag rgyu sbyor sbyin bdag gi :
bar gcod gdon bgegs rims dang gnod pa'i tshogs :
mi mthun phyogs kun zhi zhing bzlog pa dang :
rnal 'byor bcol ba'i phrin las grub par mdzod :
ma ma hring hring dzaHdzaHi daM ba liM ta khA hi :
gtor gzhong bshal la brtan ma bskyang :
drug pa gtor mnan bya ba ni :
rta bro gtor gzhong kha sbubs la :
bstan pa'i ru tra bar chad bgegs :
dgug gzhug bskal pa'i mthar mnan bsam :
oM laM:
AHlaM:
hU~M laM:
staM b+ha ya nan :
gnod byed dgra bgegs sarba sha trUM staM b+ha ya rak+Sha mA ra ya laM nan :
ces brjod dbang chen skur bsgoms la :
rang 'dra'i sprul pas 'jig rten gang :
dgra bgegs rdul du brlag par bsam :
rigs pa ngar bskyed bro 'di brdung :
hU~M hrI:
rta yi brtul zhugs chen po yi :
bdag nyid chen po'i skur bsgom te :
kun tu bzang mo'i mkha' dbyings su :
zhing bcu bsgral ba'i lnga phung la :
rtsa gsum khros pa'i bro brdungs pas :
nyon mongs dug lnga gtan nas gcod :
sku gsung thugs kyi dkyil 'khor du :
dug gsum 'joms pa'i bro brdungs pas :
sngon gyi dam tshig chen po bskangs :
ma tshogs mkha' 'gro'i dkyil 'khor du :
rta mgrin khros pa'i bro brdungs pas :
rnal 'byor bskang ba'i cho ga rdzogs :
dbang chen gar gyi dkyil 'khor du :
bdud bzhi 'joms pa'i bro brdungs pas :
khams gsum bsgral ba'i cho ga rdzogs :
phyag brnyan tshogs kyi dkyil 'khor du :
bka' 'das bsgral ba'i bro brdungs pas :
ru tra mthar mnan cho ga rdzogs :
oM badzra kro ta h+ya gri wa hu lu hu lu hU~M phaT:
phrin las rnam bzhi'i bro brdung ngo :
bdun pa dkyil 'khor bsdu ba ni :
rdul tshon mtha' nas rdo rjes bsdus :
ting 'dzin dkyil 'khor rang la bsdu :
rang nyid mkha' la sprin dengs ltar :
skye med spros bral chen por bzhag :
hU~M:
skye med chos sku'i ngang nyid las :
'gag med rang rtsal sku ru shar :
phrin las rnam bzhi mthar phyin nas :
slar yang skye med klong du bsdu :
oM AHhU~M badzra mu :
rtsa gsum ye shes lha yi tshogs :
de ring chos kyi dbyings su gshegs :
thugs rjes 'gro ba'i don la byon :
cho ga lhag chad gyur pa dang :
ma 'byor ba dang nyams pa kun :
de kun mgron gyis bzod par mdzad :
ces pas dkyil 'khor bsdu bar bya :
brgyad pa lhag chad kha bskang ni :
dbyangs gsal dang ni yig brgya brjod :
de rjes kun gzhi ma bcos bzhag :
de yis nyams chag kha bskang 'gyur :
stong nyid had po'i mtha' dgag phyir :
rtsa ba gsum gyi lha tshogs rnams :
me long gzugs brnyan tsam du gsal :
spyod lam rnam bzhis 'gro don spyad :
'bras bu sku lnga ye shes lnga :
mchog thun dngos grub smos ci dgos :
kha skong rgyun gyi rnal 'byor ro :
dgu pa bkra shis brjod pa ni :
smon lam bkra shis thun mong 'di :
sgrub mched kun gyis brjod par bya :
e ma hoH
bdag gis 'gro ba kun don du :
bskal pa dpag med tshun chad nas :
tha ma da ltar thug gi bar :
bdag gi lus ngag yid gsum gyis :
bla ma skyes mchog yi dam lha :
sangs rgyas byang sems DA ki'i tshogs :
bsgoms bsgrubs mchod cing bstod pa dang :
bris bklags bcangs shing kun chub bgyis :
'bras bu dus 'dir smin gyur cing :
kun mkhyen ye shes mchog thob shog :
gzhan yang phyogs bcu dus gsum gyi :
drin can bla ma'i thugs dgongs rab rdzogs nas :
dus gsum pha mas thog drangs pa'i :
'gro drug sems can ma lus kun :
bla ma mchog gis bzung nas kyang :
yang dag rdo rje'i don rtogs shog :
shes bya'i don la ma rmongs pa'i :
bla ma dam pa'i bkra shis shog :
dngos grub rnam gnyis myur stsol ba'i :
yi dam lha yi bkra shis shog :
gzhan don dpag med 'grub mdzad pa'i :
mkha' 'gro rnams kyi bkra shis shog :
gang la bsams pa'i don sgrub pa'i :
don grub mchog gi bkra shis shog :
sku gsung thugs kyi b+ha ga la :
phyag rgya chen po'i bkra shis shog :
gzhan yang bkra shis tshig tu brjod :
bcu pa bsngo ba bya ba ni :
de ltar dge ba byang chub tu :
bdag sogs mkha' mnyam sems can thams cad kyis :
bsod nams tshogs gnyis dge ba ci bsags pa :
rnam pa thams cad mkhyen pa'i sa ru bsngo :
bdag gzhan don gnyis 'khor ba gtan sprugs shog :
ces brjod bdag gzhan don du bsngo :
rjes kyi le'u ste gsum pa 'o :
sa ma ya :
rgya rgya rgya :
gter rgya :
sbas rgya :zab rgya :
bka' rgya :
dam rgya :
bla ma'i thugs sgrub gsang ba 'dus pa'i las byang le'u gsum pa rdzogs so :
sa ma ya :














gter ston rdo rje gling pa bdag gis chu mo glang gi lo smin drug zla ba'i tshes bcu la gnam lcags 'bar ba'i brag logs rta mgrin phug pa o rgyan mkha' 'gro'i gsang mdzod chen mo nas gdan drangs pa'o //
'phags mchog de nyid kyi brgyud pa'i tha shal pa rdo rje dbang drag rgya mtshor 'bod pas gangs can lho yi mchod sdong gcig pu pad+ma bkod pa longs spyod rdzogs pa'i pho brang shel gyi lhun po 'bar ba mkha' ri'i gangs mgul gnyan lung rdo rje'i gdan gyi sngags 'phel bkra shis gnam sdings chen po'i chos dbyings pho brang du dag par bgyis shing phab pa dge legs su gyur cig
/mang+ga laM kur+Wan+tu //

//
