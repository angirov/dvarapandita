@#//
gsang spyod mkha' 'gro'i snyan brgyud las /
rten 'brel lha mo brgyad rtsis nad gdon kun sel bzhugs so //
na mo gu ru badzra DA ki nI ye /
'chi med grub pa'i dbang phyug thang stong rgyal po la /
rgya gar gyi dur khrod rasmI shwa rar ye shes kyi mkha' 'gro ma rdo rje phag mos dngos su gnang ba'i gdams pa /
gsang spyod mkha' 'gro'i snyan brgyud ces zab pa las kyang ches shin tu zab cing gnyan pa /
chig brgyud kyi gdams zab bar ma chad du byon pa 'di nyid las /
mchog dang thun mong gi dngos grub sgrub pa'i thabs bsam gyis mi khyab pa zhig gsungs pa las /
'dir re zhig chos bdag phag zhal can gyi nang 'khor lha mo brgyad la bsten nas nad ji ltar 'jug
/ngo bo gang na /
rten 'brel gyi bcos ji ltar bya ba'i tshul rnams lung bstan pa dang /
rten 'brel glud chog btang bas nad gdon las grol bar byed pa'i las tshogs dang bcas pa gzhan phan gyi blo kho nas zur du bkol te 'bri ba la chos bdag mkha' 'gros bka'i gnang ba bstsal du gsol /
(1)
DA ki man+t+ra :
phag mo shin tu khros ma nag mo yi //
nang 'khor lha mo 'od 'bar lung bstan ni //
tshes gcig tshes dgu tshes pa bcu bdun dang //
nyer lngar nad btab gdon du byang phyogs nas //
rgyal po 'am ni bdud mo'i gnod pa 'byung //
mi gtsang zas sam dmar gzhob thab gnyan langs //
mgo mig glo snying mkhal rked gang rung na //
dmigs pa nad kun bkrus par bsam nas ni //
lus bkrus khu bas phye zan brdzis pa las //
ngar glud nag po'i gzugs bcos glud bsngos la //
byang du bskyal bas nad gdon nye bar zhi /
(2)
/phag mo shin tu khros ma nag mo yi //
nang 'khor lha mo brtan mas lung bstan ni //
tshes gnyis bcu dang bco brgyad nyer drug la //
nad kyis btab na sa bdag srung ma 'am //
rgyal po'am btsan gnod 'khon zas sha skyur dang //
'khur ba la sogs zas yan rkyen gyis bslangs //
sna mtshul 'gags shing lce mi bde ba dang //
pho nad mkhal nad shu 'bur gang rung byung //
dmigs pa skong bshags chab gtor klu gtor gtong //
ngar glud nag mo mtheb skyus bskor byas la //
gnod byed la bsngos g.yas g.yon sha ba dang //
lug gi gzugs la gos lham sna re bkal //
rgya lam bzhi mdor bskyal bas nad gdon zhi /
(3)
/phag mo shin tu khros ma nag mo yi //
nang 'khor dkar gsal lha mos lung bstan ni //
tshes gsum bcu gcig bcu dgu nyer bdun la //
nad byung lha dang rgyal po shi 'dres gnod //
gnyan sar phyin nam nam phyed 'khon gtam lab //
yang na 'khon zas zos sam mgar tshang phyin //
glo snying mi bde stod gzer shes pa nyog
/yang na kha skam mkhal rked na ba yod //
dmigs pa dum bzhi ma yi sbyin gtong dang //
gtsug tor dang ni tshe mdo klog par bya //
ngar glud lnga dang changs bu mtheb skyu lnga //
nad pa'i dri chu bshams la glud bsngos te //
phyi rol bskyal bas nad gdon nye bar zhi /
(4)
/phag mo shin tu khros ma nag mo yi //
nang 'khor mdangs ldan lha mos lung bstan ni //
tshes bzhi bcu gnyis nyi shu nyer brgyad la //
nad byung bse rag 'gong po sa bdag gdon //
'thabs sam bon po yugs mo'i zas zos lan //
gzhogs g.yas na zhing lus 'dar lhu tshigs na //
dmigs pa gegs sel chos kyi sbyin gtong dang //
bgegs bskrad bya zhing rgyal po mdo lnga sgrog
/ngar glud nad pa'i gos l+h+wam bskon pa bshams //
glud du bsngos la de nyid phyi rol btang //
nad bab che na gra tog gser gsum sgrog
/glud bskyar glud gtor btang bas nad gdon zhi /
(5)
/phag mo shin tu khros ma nag mo yi //
nang 'khor char 'beb ma yis lung bstan ni //
tshes lnga bcu gsum nyer gcig nyer dgu la //
nad btab bud med phyi nas gri mo gnod //
chu 'am gri shi'i shul mi'i zas zos sam //
yang na yugs mos sbyar ba'i zas zos lan //
mkhal rked nu mtshan brang rgyab lus byings na //
dmigs pa a yis khrus byas grib dag bsam //
spang skong phyag rgya bsgrags shing khrus chog byed //
lug nag dngos sam gzugs brnyan bcos pa la //
re nag bkal te glud gtor lho phyogs btang //
de yi nad gdon de nyid zhi bar 'gyur /
(6)
/phag mo shin tu khros ma nag mo yi //
nang 'khor 'od 'chang ma yis lung bstan ni //
tshes bdun bco lnga bco brgyad nyer gsum la //
nad byung gson 'dre gri btsan gang rung gnod //
phyogs ngan phyogs nas zas zos des nyan blangs //
nu mchin rtsib ma gzer ram pho nad yong //
lag dmigs btang zhing glud gtor gtong ba dang //
btsan la dmigs pa'i ngar glud ched du btang //
gri mo la yang ngar glud lo grangs bsngos //
bong bu'i gzugs la dor ma'am smad gos bkal //
des ni glo bur nad gdon nye bar zhi //
nad gzhi che na phal chen bsgrags pas phan /
(7)
/phag mo shin tu khros ma nag mo yi //
nang 'khor 'od byed ma yis lung bstan ni //
tshes drug bcu bzhi nyer gnyis gnam gang la //
nad btab phur kha gri btsan rgyal pos gdon //
lung stong rlung 'tshubs 'phrad dam 'khon sar phyin //
lus byings tshad pa gzer rims pho ba na //
dmigs pa dkar 'gyed phyogs phul bya ba dang //
skong bshags mchod rten sku dkar lam 'phrang bcos //
ba glang gzugs la rang gi gos lham bkal //
lo rta'i gzugs bcos rgya lam bzhi mdor bskyal //
de ltar glud bsngos btang pas nad gdon zhi /
(8)
/phag mo shin tu khros ma nag mo yi //
nang 'khor skyod byed ma yis lung bstan ni //
tshes brgyad bcu drug nyer bzhi nad byung na //
ban bon srung ma dkor bdag dam sris gnod //
yang na the'u rang rgyu lam phyin pas lan //
ban bon sa nas chas ka blangs pas nyes //
mkhal rked mig dang mgo rus glo snying ngam //
bad kan stong skyug tshigs nad tsha ba yod //
dmigs pa dkar dmar khra 'gyed gang rung dang //
dam sri bsgral zhing the'u rang bskyas 'debs bya //
ba glang gzugs la gos lham bkal byas te //
glud bsngos nub phyogs btang bas nad gdon zhi /
!
/de yang nad dmigs thong zhes sngon byung na //
ming la ci zer tshes grangs gang la na //
legs par shod cig rmi ltas blta'o zer //
nad pa gang na'i tshes grangs ngos bzung la //
ming nas smros pa'i skyabs 'gro sems bskyed sogs //
cho ga rgyas 'bring bsdus gsum gang 'os btang //
bsre ba gsum gyi rten 'brel la brten nas //
sbyin gtong dmigs pa thun gcig btang nas ni //
gong du bshad pa'i chos bdag phag zhal mas //
nang 'khor lha mo brgyad kyi lung bstan ltar //
rang gi dmigs yul shar ba'i rgyab ngos bzung //
na tshul nad rkyen 'di byung legs par bshad //
de tshe nges pa'i yid ches rnyed pa yin //
e ma mkha' 'gro'i nges gsang gdams pa'i bcud //
pha rgod bla ma'i bka' drin la brten nas //
deng sang gcod mkhan rgyal por yongs grags pa /
kho bo gshongs chen pa yi khyad chos te //
'di nyid snod ldan slob ma'i thugs la chongs //
gzhan du 'chol bar ma gtang sa ma ya //
dam med log lta can la spel ba na //
chos bdag mkha' 'gro'i bka' chad yod nges so ///
/
!
nad pa'i don du mkha' 'gro'i glud chog gtong ba'i tshul ni /
chos bdag phag zhal can gyi gtor ma zur gsum la /
gtor phran brgyad kyis bskor ba dang /
nad gdon gang yin dang mthun pa'i glud rdzas gang dgos de bshams la /
rang nyid chos bdag phag zhal can du gsal btab la /   phag mo khros nag gang rung gi bdag bskyed bsgom na legs /
oM badzra b+ha ra hi hU~M hU~M phaT swA hA/
oM badzra war+Na nI ye hU~M phaT/
ces bzlas pa nyer gcig bya /
gtor ma sha'i rgyan can de nyid chang gis bran la /
gtor ma nang mchod ltar byin gyis brlabs la 'bul ba'i tshul ni /
phaT/
yaM las rlung dang raM las me //
kaM las mi mgo'i sgyed pu'i steng //
a las thod pa dum gcig pa //
phyi dkar nang dmar rgya che yangs //
dpral ba rang la bstan pa'i nang //
sha lnga bdud rtsi lnga zhu bas //
ye shes bdud rtsi'i rgya mtshor gyur //
oM AHhU~M ha ho hrIH
lan gsum gyis gtor ma byin gyis brlab /
de nas dbyangs dang bcas te /
hrIH
'og min gnas dang o rgyan zhing //
rasmi shwa ra'i dur khrod nas //
chos bdag khros ma phag zhal can //
de yi las byed mkha' 'gro brgyad //
'khor dang bcas pa gnas 'dir gshegs //
sha chen zan dang chang phud bcas //
dam rdzas gtor ma 'di bzhes la //
bdag gi 'dod don phrin las sgrubs //
oM badzra b+ha ra hi ha ha hi hi /
pheM pheM pheM kha kha khA hi khA hi /
zhes tshar bdun gyis gtso mo la gtor ma phul gsang ba'i rnga chung gi sgra bsgrags /
sha chen dang gu gul bsres pa'i spos dud btang /
de nas 'khor rnams la /
oM de wI aSh+Ta i daM b+ha li ta kha kha khA hi khA hi /
zhes pa tshar gsum gyi gtor ma 'bul la dung chen gyi gling bu 'bud /
de nas bstod bskul phrin las bcol ba ni /
DA ma ru 'khrol bzhin pas /
dbyings yum shes rab pha rol phyin //
rdo rje phag mo lab kyi sgron //
mkha' 'gro sde lnga 'bum sde'i tshogs //
gzhan yang mkha' 'gro bsam mi khyab //
kun gyi las byed dbang mo che //
gsang ba ye shes mkha' 'gro ma //
zhabs gnyis dbang chen sa la brten //
sku stegs ri rab dag la mdzad //
phag zhal srid pa'i rtse na rngams //
dmar la 'khrugs pa'i spyan gsum 'bar //
zhal gdangs mche ba gser rkang gtsigs //
ljags kyi glog 'khyug hU~M phaT b+h+yo'i //
'brug sgra drag po cher sgrog pas //
dgra bgegs klad pa 'gems par byed //
dbu skra ral pa bsigs pa yis //
rdo rje'i thog ser chems chem 'beb //
dgra bgegs thal ba rdul du rlog
/shangs nas bskal pa'i rlung nag 'tshubs //
gnod byed rgya mtsho'i pha mthar skrod //
phyag g.yas gri gug 'bar ba yis //
gzung 'dzin mdud pa dum bur gcod //
g.yon pas thod khrag cher bkang nas //
sgrub la dngos grub bdud rtsir stsol //
bgegs la khrag gi zor du 'phen //
mchan khung kha T+wAM 'bar ba yis //
srid zhi'i yon tan ma lus rdzogs //
mkha' 'gro 'bum sde sprul par 'gyed //
phrin las rnam bzhi'i las kun sgrub /
khyod nyid dgyes pa'i dam rdzas mchog
/gtor ma sha chang rgyan ldan 'bul //
bdag gi bcol ba'i phrin las sgrubs //
mi mthun rkyen dang bar chad sol //
mthun pa'i dngos grub bdag la stsol //
ces dung chen gyi gling bu 'bud /
de rjes glud rdzas la chab btang /
glud bsngo ba ni /
thog mar khams gsum zil gnon gyi dung chen gyi gling bu 'bud /
cang te'u 'khrol bzhin pas /
chos bdag phag zhal nag mo yi //
bka' nyan lha mo 'od 'bar ma //
sngon mo phag zhal me long 'dzin //
bka' nyan lha mo brtan ma ni //
ser mo zhal 'dzum bum pa 'dzin //
bka' nyan lha mo dkar gsal ma //
dkar mo phyag na rnga yab 'dzin //
bka' nyan lha mo mdangs ldan ma //
dmar mo phyag na lcags kyu 'dzin //
bka' nyan lha mo char 'beb ma //
smug nag phag zhal glog zhags 'dzin //
bka' nyan lha mo 'od 'chang ma //
dmar ser phag zhal rtse gsum 'dzin //
bka' nyan lha mo 'od byed ma //
nag mo phag zhal ral gri 'dzin //
bka' nyan lha mo skyod byed ma //
sha mdog phag zhal dbyug pa 'dzin /
khyod kyi phrin las dus la babs //
mkha' 'gro 'bum sde'i tshogs bskul la //
bdag dang rgyu sbyor yon bdag 'di'i //
nad gdon zhi ba'i phrin las mdzod //
nad pa 'di la gnod byed kyi //
gdon bgegs log 'dren gang yin pa //
nga yi bka' las ma 'da' zhig
/nga ni shin tu khros ma yin //
bka' nyan las byed 'bum sde 'gyed //
gal te bka' las 'da' byed na //
bka' nyan mkha' 'gro'i tshogs khros te //
gdon bgegs khyod kyi snying phyung ste //
srog rtsa'i nang nas 'babs pa'i khrag
/mkha' 'gro rnams kyi hub kyis 'thung //
des na bka' las ma 'da' bar //
mi bas glud dga' 'di khyer la //
nad pa 'di la ma gnod par /
khyed rnams rang rang gnas su song //
da lta nyid du phyir dengs shig
/ces phaT drag po btab cing DA ma ru dang rkang gling gi sgra drag po sgrogs /
glud rdzas phyi rol skyel du btang /
des ni nad pa gdon las grol zhing nad kyi zug rngu zhi bar 'gyur ro //
yang /
nad pa tshabs che zhing bcos ci byas kyang drag tu mi 'dod par 'chi la nye bar yod na bud med dgu la phye slongs /
rang gi phye bsnan te /
bud med kyi gzugs sna med pa gcig bcos la phyar ba nag po gcig gi khar bzhag
/phaT/
ces nad pa'i rke la thag pa nag po phyin ka log tu btags nas cung zad bzhag
/de nas bud med gcig gis nad pa'i rke'i thag pa de bkrol nas /
bud med kyi gzugs brnyan de phyar nag de yis bstums la kha thag pa nag po des bkyigs te /
khyim nas phyi rol khur la rgya lam bzhi mdo gcig tu bzhag
/de ltar byas pas 'phral rkyen la brten pa'i gang zag 'chi kha ma yang 'chi ba las bzlog par 'gyur ro //
mkha' 'gro'i 'chi bslu 'di nyid shin tu zab cing bka' gnyan pas ci thod thod du mi bya gsungs so //
mang+ga laM///
/
