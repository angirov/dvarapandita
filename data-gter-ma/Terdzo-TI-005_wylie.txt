\u0f88
srid zhi'i dwangs bcud rig 'dzin dgongs bcud kyi :
bstan srog DA ki'i snying bcud thig le yi :
bstan srung rdo rje'i me rlung 'khrugs pa'i ngar :
drag sngags las kyi thog rgod 'dir bzhugs so :
rtsa gsum lha la phyag 'tshal lo :
srog sgrub yang gsang chos srung sde bzhi'i skong gso nyung ngur bsdus pa ni /
dag pa'i mkha' spyod chen po de nyid kyi 'khor yug tu /
e ka dzA Ti dang rdo rje legs pa'i sprul pa dge bsnyen dang bud med gzhon nu ma'i cha byad du zhugs pa'i skyes bu zhig gis rang snang dag pa'i 'khor lo ji ltar bkod pa bzhin las /
rgyud gzhan la brten pa ni med pas dag snang kho na nyid do //
'dir thog mar bca' gzhi la /
shar du klu bdud mun pa nag po'i gtor ma gru gsum smad sbrul sngo dmar gyis dkris pa /
bar sdig pa nag po /
rtse mo khyung gdong me ri me phung gi spras pa'i 'khor du /
srid pa'i sa bdag rje blon /
bsdu na dpal mgon bdun cu /
de yang bsdu na sde brgyad kyi gtor ma tshar res bskor ba dang /
lho ru srin po lang+ka mgrin bcu /
srin mkhar mi mgos brgyan pa'i rtse mor dpal bshos zur gsum rta phag gi dbu can me ri me phung /
dbyug tho /
be con /
gri khug gis brgyan pa la /
'khor dpa' bo DA ki gshin rje las byed sha za ging chen sogs kyis bskor ba /
nub tu sha za khrag ral ma la chos 'byung bsnol ma'i steng du dpal gtor zur gsum /
zhing dbyug rgyu zhags kyis mtshan pa 'khor ma mo 'bum sde /
byang du shan pa spu gri dmar po la mkhar thabs ra mgos mtshan pa /
'khor skyes bu sum brgya drug cu la zur gsum khrag kong gis mtshan pa /
thams cad la sha tshar dar rtsang yungs dkar ling+ga snying sna dbang po'i rgyal mtshan /
khog chen gyi 'phan gdugs sogs 'jigs shing rngam par brgyan byas la /
spyan gzigs rten rdzas rnams bkram /
zhi rgyas dbang drag gi mchod pa mi zad pa bshams la /
stan bde ba la 'dug ste las byang chen mo'am tshe sgrub kyi gzhung bsrangs /
ting 'dzin gyi ngar dang ldan pas 'di skad do //
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM:
gdod gzhi chos dbyings thig le chen po'i sbubs :
rab 'byams dkyil 'khor rdzogs pa'i rigs bdag gtso :
lhun grub rig pa 'dzin pa'i drang srong tshogs :
nyon mongs sde brgyad srin po 'dul ba'i phyir :
rang snang rgyal ba'i dkyil 'khor chen por bzhengs :
sprul pa bka' srung dam can las byed tshogs :
phyag rgya chen po'i dbyings su byang chub nas :
'gyur med 'od gsal snying po'i bstan pa srung :
thabs shes dwangs ma snying rje ro gcig kyang :
brtse bas khros pa'i rngam brjid mi bzad pa :
sna tshogs sgyu ma'i phyag rgyar shar ba ni :
gzhom med rdo rje dbyings kyi snying rjes brgyan :
skad cig dran rdzogs rnga yab gling gi dbus :
gtor tshogs pad+ma 'od dang dur khrod brgyad :
sde brgyad 'dul ba'i bshan ra chen po'i dbus :
sprul pa srin po'i drang srong chen po bzhi :
shar du rdo rje glog gi shugs can dang :
lho ru zil gnon 'chi bdag gshin rje'i dbang :
nub tu dmar nag skye 'gro'i srog gi bdag :
byang du mi bzad las kyi dbang po sogs :
rak+sha khros tshul a ra smin ma dang :
ral pa'i thod bcings rus rgyan rin chen dang :
stag sham mi lpags g.yang gzhi'i gdan steng du :
rigs lnga'i sku mdog rkang gling be con dang :
lcags kyu spu gri 'bar ba'i phyag mtshan g.yas :
g.yon gyi sdigs mdzub gzigs stangs phyed skyil bzhugs :
de dag so so'i thugs ka'i hU~M nyid las :
'bar ba'i sku mchog las kyi tshe srog bdag :
shar du phuHlas klu bdud mun pa nag :
rus sbal gur khang brtsegs pa'i gzhal yas su :
sku smad sbrul la sku rked sdig pa'i gzugs :
dbu dgu phyag drug gri gug sbrul zhags 'dzin :
khyung gi gtsug rgyan rdo rje 'bar ba'i gseb :
dmar ser dbu skra bskal pa'i me 'bar zhing :
phyag zhabs sbrul rigs lnga dang mi mgo yi :
thod pa skam rlon rgyan phreng dur khrod chas :
yongs rdzogs spu gri gshog pa'i rtse mo nas :
gza' chen brgyad dang klu chen brgyad kyis bskor :
lo zla zhag dus tshes kyi sa bdag dang :
rje blon snang srid sde brgyad dregs pa'i tshogs :
spar sme'i gur phub dud rlung me phung dang :
thog ser mtshon cha 'khrugs pa'i dbus nyid du :
skyes chen sgrub mchog skyong dang bstan bsrung phyir :
khrag gi rgya mtsho'i klong du gsal bar bskyed :
lho ru yaHlas sha zan spu gri ni :
srin po lang+ka mgrin bcu dur khrod bdag :
khro rgyal cha lugs dbu dgu phyag drug pa :
e ka tsA ti yum dang gnyis med du :
gsod byed gri gug dgra bo'i snying dmar 'chang :
g.yas gsum lcags kyu dgra snying glog zhags dang :
g.yon gsum be con lcags sgrog thod khrag 'dzin :
zhabs bzhi bdud dang ru dra bsnol ba'i steng :
dpal chen dur khrod chas rnams rdzogs pa yi :
sku las bskal pa'i me phung dud sprin dang :
gnam lcags mtshon char 'khrugs pa'i dbus nyid du :
phyi nang gsang ba'i srin po sde brgyad dang :
khyad par las byed gshin rje tshe srog bdag :
cho 'phrul las la dbang ba'i pho nya rnams :
drag sngags mthu yi bdag por gtum 'jigs la :
za gsod sgrol byed ging bshan 'bum phrag sogs :
srid zhi'i rang bzhin dbyings dang rdul phran khyon :
ting 'dzin sngags dang dmigs pa las kyi mtshon :
zhing bcu 'gugs shing sgrol ba'i shan pa rnams :
bshad sgrub bstan pa bsrung phyir gsal bar bskyed :
nub tu b+h+yoHlas sha za khrag ral ma :
khrag mtsho'i dbus nang dug lnga'i rlung dmar khrod :
'ja' tshon glog gi sprin phung na bza' can :
'od kyi 'khor lo ma mo 'bum phrag rnams :
ba spu skra rtse me lce bsil ba'i khrod :
nyer bzhi dur khrod DA ki'i tshom bur 'bar :
gru gsum zhal gdangs spyan gsum khrag mtshor khol :
mche gtsigs ljags kyi glog dmar stong gsum 'khrugs :
zhing dbyug rgyu ma'i zhags pa g.yug cing 'phyo :
skad cig stong gsum bskor ba'i rdzu 'phrul can :
nyams dgra zas su za ba'i mgon du bzhugs :
'khor rnams cha lugs gtso mo yum dang mthun :
skam rlon thod pa sbrul gyi ga shal brgyan :
spyi bor phag rgod gnam lcags ze ba can :
rab 'jigs gsang gsum srid zhi'i srog dbugs bdag :
sgrub brgyud bstan pa srung ba'i bya ra mdzad :
byang du saHlas shan dmar spu gri dbang :
dur khrod ro gling sha khrag spungs pa'i dkyil :
seng ge'i steng na rab 'gying khro bo'i chas :
gar dgur 'od 'bar tho chen sbud pa 'dzin :
ye shes rlung gis stong gsum mtshan ma gtor :
rang sems zhus la 'debs pa'i mgar ba nag :
skyes bu sum brgya drug cu'i gtso bo khyod :
sde brgyad las la skul ba'i dmag dpon khyod :
mthu rtsal me las tsha ba'i bstan srung khyod :
dbu la smyug zhwa me long rma bya'i mdongs :
nyi zlas brgyan pa'i 'od kyis nam mkha' 'gengs :
phyi 'khor 'dzam gling gzhi yi bdag po dang :
dge bsnyen brtan ma gtsang ris dpal mgon po :
khyod ni las byed pho nya'i sprul pa ru :
rgyal kun nus dbang rdzogs pa'i mthu stobs bdag :
dam nyams dgra bo'i srog dbugs mgron du bzhugs :
spyan 'dren ni :
hU~M:
lha tshogs kun gyi sku gsung thugs yig las :
srid zhi'i khams kun khyab pa'i 'od zer 'phros :
snang srid snang ba rab 'byams rgyal ba'i sku :
dam tshig pa ltar shig shig yom yom du :
tshur byon gnyis med thim pas dbang bzhi rdzogs :
rigs kyi bdag po kun gyis dbu brgyan gyur :
don dbang dgongs bcud rig 'dzin 'dus pa'i srog :
pad+ma 'byung gnas dgongs pa skye med a :
hU~M badzra phe laM sa ma ya dzaHdza :
hU~M badzra ya ma rA tsa sa ma ya dzaHdza :
hU~M badzra traka rak+sha sa ma ya dzaHdza :
hU~M badzra sA d+hu sa ma ya dzaHdza :
dzaHhU~M baM ho :
bsgral mchod ni /
ling+ga bshams te /
bdag nyid ting 'dzin gsal bas :
hU~M:
lha tshogs kun gyi thugs ka'i e 'phro 'dus :
zur gsum brub khung gting dog kha khyer yangs :
mnar med srid zhi yongs khyab khyon chen po :
dug lnga dug gsum 'dus pa'i tsha grang 'thab :
'og nas 'dod chags khrag gi rgya mtsho khol :
steng nas gti mug mun pas gnam sa khebs :
nga rgyal brag ri gcan gzan ma rungs dang :
las byed gshin rje'i pho nya bu yug 'tshub :
las dbang nad mtshon bgegs dpung mun pa 'thibs :
rngams brjid gshin rje'i pho nya 'jigs shing skyo :
lcags khang gru gsum de yi phyi thams cad :
'byung ba dgra gshed 'thab pa'i rang sgra dang :
bskrad gzir smyo rengs mtshon tshogs bsgral mchod rdzas :
gnam lcags mda' rdo mtshe yungs gtor zor khram :
ma rungs las la grub pa'i mtshon mang po :
chag che nyam nga'i rdzas rgod smyo thun bcas :
mi rtag las kyis 'dus pa'i sa 'di ru :
dus gsum dngos brgyud gnod byed dgra dang bgegs :
byad sngags rbod gtong drag po'i las brtsams pa :
gshed mar gyur nas byi'u chung khras bdas bzhin :
nag byang la bkod dmar byang phreng bar dkyus :
gzugs bris bla rus ming du bkod pa 'dir :
ye shes pa dang 'jig rten las la grub :
thams cad 'od gsal dbyings kyi thig le gcig :
yin yang ma rig 'khor bar gting 'khyams pa'i :
da lta bsgral ba'i zhing bcur tshang ba rnams :
ma bsgribs ye shes spyan gyis srid zhi'i khams :
sa ler gzigs nas snying rje'i dpung khros pa'i :
hU~M:
shar nas klu bdud mun pa nag po la :
snang srid sa bdag klu gnyan sde brgyad bcas :
las mkhan pho nya drag po'i dpung rnams bskul :
dngos brgyud dus gsum dgra bo'i bla srog khug :
hU~M:
lho nas zhe sdang srin po'i dmag dpon ni :
srid pa gsum gyi gnas yul dur khrod du :
lang ka mgrin bcur gnas pa'i pho nya bskul :
a ti'i bstan la dus gsum gnod byed bzhes :
hU~M:
nub nas b+h+yoHlas ma mo khrag ral ma'i :
'bum phrag yangs pa'i dpa' bo mkha' 'gro dang :
las byed sprul pa'i ma srin ma lus bskul :
zab mo sbyor sgrol bstan bshig sgos rgyud chod :
hU~M:
byang nas skyes bu sum brgya drug cu dang :
yang 'khor ging dang sha za las byed bskul :
smyo rengs 'jig rten srid pa'i ltas ngan gyis :
sngags 'chang bdag gi sgos dgra phye mar thul :
rgyugs shig ye shes sprul pa'i pho nya rnams :
rang rang gshed dang las kyi shan par gyur :
tshe srog srid gsum gar 'dug gnas de nas :
shar nas rdo rje'i pho nya drug cus khug :
lho nas gshin rje bye ba dgu khris khug :
nub nas nad gtong ma mo 'bum khris khug :
byang nas skyes bu'i pho nya rnams kyis khug :
steng nas bla ma yi dam bden pas khug :
'og nas chos srung dam can mthu rtsal khug :
bar nas las dang la yogs rnam smin khug :
myur bar sngags 'chang bdag gi bden pas khugaH
rings par bstan srung pho nyas da lta khug :
hoH
dgra bo 'di nyi ma phyogs bzhi mtshams brgyad /
'byung ba lnga /
spar sme lo 'gros /
zhi rgyas dbang drag las dkar nag gang gi gnas dang rten na yod kyang /
sngon las kyi dbang du ma bzhag
/skyob byed mgon brten gyi srung ma rnams kyi snang ngor ma lus par srung ba'i gur bshig
/da la'i dkyil bcom /
ri bo'i rtse /
mnar med kyi gnas /
snang srid kyi khyon gang na yod kyang lcags kyus khug
/zhags pas chings /
lcags sgrog gis sdoms /
dril bus myos /
rdzas rgod thun char gyis smyo rengs 'bog par gyur te /
rang dbang med par sde brgyad kyi bshan ra chen po 'dir khug cig
/dzaHdzaH
hU~M:
'jig rten 'di na srid pa'i mgo brnyan dang :
gtum 'jigs mi bzad sku ni cir yang sprul :
rno ba'i mtshon char bu yug 'khrugs pa'i dkyil :
dmar nag rlung dang thog rgod chems se chem :
rgyob sod bzhes sgra'i 'brug sgra 'u ru ru :
srid zhi'i cha shas rdul tsam ma lus pa :
nyul nas dgra bo'i bla srog dmar tsa re :
bris pa'i gzugs brnyan 'di la da stims shig :
hU~M:
'das dang ma 'ongs da lta dus gsum gyi :
sangs rgyas bstan dgra'i rnam shes khug la shog :
dkon mchog yongs kyi sku dgra khug la shog :
sngags 'chang bdag gi sgos dgra khug la shog :
pho sri mo sri dam sri bar chad bgegs :
bdud dang gnod byed 'dre srin 'byung po dang :
thar gling rin chen zhi ba'i lam sgo bgags :
mnar med ngan song lam ston kun khug cig :
de nas bsgral mchod ni :
hU~M:
mdo rgyud bstan bcos bka' gter man ngag dang :
gnas yul gtsug lag bshad sgrub sde'i srung ma :
dben gnas gnyan dang slob dpon sgos rgyud kyi :
srung ma'i tshogs dang rnga yab gling mchog gi :
bka' srung dregs pa mthu rtsal can rnams kyi :
snying rjes srid gsum dgra bo'i shan par bzhengs :
steng 'og mtshon char bu yug 'tshubs pa'i dbal :
dmigs bya'i dgra bo dam nyams las ngan 'di :
phyi nang 'byung ba spar sme lo 'gros dang :
srog lus dbang thang rlung rta nyams pa'i dus :
rnam shes tshe srog me lces spu lta bur :
nyams nas d+hU ti'i dwangs ma snying bcud khrag :
zad pas lus gud kha ngu mig shi mig :
lag pa mya ngan phyag rgya can 'di'i steng :
'dren mchog kun gyi thugs rje'i 'od zer gyis :
bde gshegs snying po 'od gong hrIHyig tu :
zag med mkha' la spyod dang 'og min cher :
mi bzad mtshon char 'phangs dang lhan cig par :
lus gtubs rnam shes rgyal ba'i thugs kar 'phangs :
gdug pa mi bzad rno ngar mtshon cha'i tshogs :
lha dang sde brgyad mi dang mi ma yin :
zhe sdang drag po'i mtshon char ji snyed pa :
gcig car rgyob la rdul phran sil bur thongs :
pho nya'i tshogs kyis da dung dgra bo'i dpung :
gang na 'dug kyang mi rabs dgu rgyud chod :
bsgral pa'i rnam shes srid zhir lhan cig tu :
gzhom bral rdo rje'i mkha' spyod chen po ru :
zag bral bde chen 'od phung 'gyur med gzhir :
rgyal ba yongs kyi gzhom med rdo rje'i rgyas :
bstab bo 'od mi 'gyur bar brtan gyur cig :
a a :
de ltar bstab cing thugs dam bskang ba ni :
hU~M:
zag bral snang srid chos dbyings ka pA lar :
bsgral pa'i lnga phung steng du rdo rje'i bcud :
nus ldan gsang sngags rig sngags gzungs sngags kyis :
sbyangs spel bsgyur cing rang bzhin byin brlabs pa'i :
chos dbyings khyon kun 'od lnga'i 'ja' gur 'khrugs :
sha yi ri brtsegs snying khrag rgya mtshor khol :
pags pa'i thang la dbang po'i me tog bkram :
yan lag lcang lor ldan pa'i mgo bo rnams :
sngo zing 'bigs pa'i mdung 'phen rtse na phyar :
phyogs dang phyogs mtshams las bzhi'i mchod sprin gyis :
phun tshogs 'ja' zer 'khyil ba'i rdo rje 'dzin :
kun tu bzang po'i zhing gi pha mthar brdal :
snang srid 'od gsal rdzogs pa chen po'i gzhir :
zhing rdul ma lus yi dam lhar gsal ba'i :
'phro 'du dpa' bo DA ki chos srung du :
lhun gyis grub pa'i lha tshogs thugs dam bskang :
rig 'dzin 'dus pa 'od kyi 'khor lo'i dbyings :
mi zad lhun grub snang ba rgyan gyi mdzod :
mthu ldan drag sngags sde brgyad bka' srung ma :
zhi rgyas dbang drag las bzhis thugs dam bskang :
rig 'dzin rgyal ba bla ma'i zhal du stob :
snang srid rnam dag yi dam zhal du stob :
las bzhi kun 'grub DA ki'i zhal du stob :
klu bdud mun pa nag po'i zhal du stob :
srin po lang ka mgrin bcu'i zhal\u0f8e
ma mo khrag ral nag mo'i zhal\u0f8e
shan pa spu gri dmar po'i zhal\u0f8e
drang srong glog gi shugs can zhal\u0f8e
'chi bdag gshin rje'i dbang po'i zhal\u0f8e
skye 'gro srog gi bdag po'i zhal\u0f8e
mi bzad las kyi dbang po'i zhal\u0f8e
sprul pa'i drang srong mched lnga'i zhal\u0f8e
so so'i bran g.yog 'bangs 'khor zhal\u0f8e
las byed pho nya'i dmag dpung zhal\u0f8e
ma rungs rtags mtshan ston byed zhal\u0f8e
bla srog rnam shes 'gugs byed zhal\u0f8e
dbugs 'phrog gzi mdangs sdud byed zhal\u0f8e
chos srung lha dang dbye bral zhal\u0f8e
nad mtshon 'byung ba sprugs byed zhal\u0f8e
rnam shes chos dbyings spor byed zhal\u0f8e
drag las myur bar sgrub byed zhal\u0f8e
rlung dmar khams gsum dkrug byed zhal\u0f8e
gyim shang dgra dang sprod byed zhal\u0f8e
sdeb shor rlung gi las byed zhal\u0f8e
bskrad gzir dgra bo smyo rengs zhal du bstab :
bstab bo ma rig 'khor ba'i bag chags dang :
las ngan sdig sgrib cha tsam ma lus pa :
ye shes dkyil 'khor chen po'i zhal du stob :
gsal stong rdo rje 'od lnga 'bar ba'i sbubs :
zag bcas 'ja' gur dag pa'i rang snang bzhin :
'od gsal thig le gcig gi don rtogs nas :
snang srid bdud rtsir 'khyil ba'i tshogs mchod dang :
dkar nag las kyi bgrod pa mthar zad pa :
sa bcu'i dbang phyug thugs rje rol pa'i rtsal :
las dang ye shes rlung gi rgyu ba dang :
dkar dmar thig le'i bgrod pa nam mkha'i khams :
'khyil ba'i rnam rol chos srung dam can gyi :
rdo rje'i g.yar dam srid zhi'i pha mtha' 'dir :
bskang du med de skye med ngang du bskang :
sbyor du med de zung 'jug chen por sbyor :
bsgral du med de mnyam nyid dbyings su bsgral :
ye sbyor ye sgrol chen pos thugs dam bskang :
dwangs ma'i srid zhi gzhi rtsa bral ba'i snod :
dag pa rab 'byams rang byung bdud rtsis gang :
'khor 'das rten 'brel rak+ta dmar po'i bcud :
lhun grub sku gsum gtor ma ye shes brgyan :
stong gsum snang srid 'dod rgur 'od 'khrugs pa'i :
gsang mchog mi zad rgyan gyi mchod sprin 'dis :
srog sgrub dam can chos srung thugs dam bskang :
rab 'byams las kyi 'khor lor byang chub nas :
gdong bzhi'i dbang phyug snying rje'i rtse gar gyi :
rol pas khams gsum 'gro kun srid rtser sgrol :
phrin las bcol ba ni :
hU~M:
zhi rgyas dbang drag nus pa'i 'khor lo yi :
chos srung khyed kyis snang srid 'khor 'das kun :
bzod med rang rig ngo bor gtan la phab :
rig rtsal phyogs las rnam rgyal mi zad pa'i :
stong nyid snying rje rgyan gyi rten 'brel du :
mchog gsang bla med a ti'i bstan pa spel :
mkha' spyod pad+ma 'od kyi 'khor yug tu :
gdung bas rjes su chags pa'i DA ki ma :
byams brtses sgrub mchog skyong ba'i gdong mdzes ma :
ltar snang mi mthun bar chad kun zlog cing :
mthar thug rin chen zhi ba'i gling mchog der :
bde bar gegs med skyongs shig brtan ma'i tshogs :
sdang dgra gnod byed 'od skur lhun grub mdzes :
rang rig srid zhi thig le dbyer med pa :
chos srung dam can rgya mtsho de kho nas :
gsang chen a ti'i bstan pa rgyas par mdzod :
rig 'dzin rgyal ba'i ting 'dzin 'bum phrag gi :
zag med rnyog bral thugs rje'i gzi 'bar bas :
mi zad snying rje'i rgyan rol bka' srung tshogs :
re skong yid kyi 'dod don rdo rje'i dbyangs :
las rnams kun la dbang sgyur mthu stobs kyis :
rmad byung gsang ba'i bdag po'i sa non te :
yang gsang a ti'i rdo rje snying po'i srog :
mi mngon dbyings la bcings nas sna tshogs kyi :
rang bzos byang lam 'khyog por ston byed pa'i :
dus mtha'i log rtog dgra bo da sgrol cig :
stong gsum dbyings 'di chos dbyings thig le gcig :
a ti'i dkyil 'khor zab zhir smin par mdzod :
snang stong 'od lnga lhun grub thig le yis :
snang bzhi rdo rje rtse mor byang chub nas :
snang grags srid gsum mkha' spyod 'pho ba che :
snang srid gzhon nu bum dbyings mchog grol shog :
bstod pa ni :
hU~M:
'byung dang 'byung gyur 'byung gzugs srid pa'i bdag :
spar sme lo zla zhag dang dus tshod la :
dbang sgyur sa bdag rje blon bcu bzhi dang :
srid pa'i klu chen brgyad la phyag 'tshal bstod :
snang cha'i rten 'brel sprul pa'i 'khor lo kun :
stong nyid gsang bzhi bde chen mchog ldan rtser :
'jig rten 'das dang ma 'das dbyer med pa'i :
klu bdud dregs pa'i tshogs la phyag 'tshal bstod :
hU~M:
rig dang ma rig srid pa'i nyon mongs kyis :
srog bdag lang ka mgrin bcu snang srid kyi :
sde brgyad srid pa'i dmag dpung yongs kyi gtso :
dregs pa'i las byed khyod la phyag 'tshal bstod :
hU~M:
dbyings gzhir gdod nas mngon par byang chub pa'i :
'khor ba myang 'das rig dang ma rig tshogs :
blo bral kun tu bzang po'i dgongs pa'i gzhir :
yon tan rig pa 'dzin la phyag 'tshal bstod :
hU~M:
ma mo srid gsum g.yo ba'i mnga' bdag mo :
'bum phrag DA ki las bzhi'i rdzu 'phrul gyis :
cir yang bstan pa srung ba'i sde dpon ma :
srid pa ma mo'i gtso mchog khyod la bstod :
stong nyid b+ha gar bde chen rak+ta'i mtsho :
g.yo ba'i lang tshos rdo rje'i dbang skur mkhan :
rig 'dzin 'dus pa'i yum mchog kun tu bzang :
skye 'gag chos rnams gsal la phyag 'tshal bstod :
hU~M:
pad+ma'i bka' nyan dzam gling gter gyi bdag :
bod yul rje yi mgur lha yongs kyi gtso :
mched 'khor skyes bu sum brgya drug cur bcas :
dam can rdo rje legs la phyag 'tshal bstod :
hU~M:
gzhom bral gsang ba sngags kyi rdo rje 'chang :
ting 'dzin 'bum phrag brgyan pa'i 'khor lo yis :
zab gsang rdo rje theg pa'i bstan srung mchog :
legs pa'i lam mchog ston la phyag 'tshal bstod :
dpal ri pad+ma 'od kyi gzhal yas su :
thog med dus nas da lta yan chad du :
dus gsum rig 'dzin bla ma'i dam nod pa'i :
nus ldan bka' yi srung mar phyag 'tshal bstod :
byams brtse mthu stobs nus rtsal mi dman pas :
gzhan du 'khyog min bdag sogs zhing de khar :
rgyal dbang pad+ma'i thugs gsang dri med klong :
gnyug ma'i gtan yul zin pa'i phrin las sgrubs :
sku gsum dwangs bcud pho brang rdo rje'i zhing :
chos dbyings longs spyod rdzogs dang sprul pa'i sku :
mkha' spyod da lar gnas pa'i bka'i srung ma :
rgyal ba'i bstan srung yongs la phyag 'tshal bstod :
srid gsum rang rig dbyings gzhi'i dkyil 'khor du :
zung 'jug kun tu bzang po'i dam nos shing :
rig rtogs rdo rje'i thig ler dbang bskur ba'i :
tha tshig de dgongs las kun myur 'grub mdzod :
brjod pa'i tshig 'phrang blo yi bsam yul 'das :
re dogs mtshan 'dzin dngos snang gzung sprin dor :
mkha' yangs 'od gsal lhug pa'i klong chen por :
snang ba bzhi rdzogs theg rtser dbugs dbyung zhing :
'ja' zer 'od snang rdo rje lhun grub sbubs :
mkha' spyod rgyal ba'i zhing du 'gro kun sdus :
mi 'gyur srid zhi rdo rje'i bstan srog che :
a ti'i bstan mchog mkha' ltar rab rgyas mdzod :
ces tshogs las bskul brtan skyong sogs smad kyi las rim rnams las byang nas len par byos shig
/chos srung gi skong gso drag po'i bsgral mchod gtso bor ston pa thun mong ma yin pa shin tu bka' gnyan zhing ru nga ba zhig 'dug pas brnyas bcos su song na rtags 'phral du ston par nges pas /
'di la yang dag par gces spras su mdzad par khag che bar 'dug zhu ba ni snying gi gtam yin /
sa ma ya /
rgya rgya rgya /
kha thaM///
/
