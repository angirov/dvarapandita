@#//
yang gter sgrol ma 'jigs pa kun skyob kyi phrin las dbang bskur dang bcas pa kun dga'i zla zer zhes bya ba bzhugs so //
na mo gu ru Ar+Ya tA ra ye /
'gro ba kun skyob thugs rje'i stobs //
sras bcas rgyal las ches 'phags pa //
myur ma dpa' mo'i dgyes zhal gyis //
byang chub bar du bskyang bar mdzod //
sgrol ljang 'jigs pa kun skyob kyi phrin las bya ba la /
sbyor ba gshom ni /
dbang bskur dang 'brel na 'og tu smos pa ltar la dkyus tsam du /
gnas khang gi gung du 'phags ma'i snang brnyan rten yod na bkram /
stegs gtsang mar rin po che'i snod du 'bul gtor dkar zlum rgyan ldan /
dkar gsum gyi bza' btung dang sman phud bcas pa bzhag
/chu gnyis nyer spyod phreng tshar du bsham /
sngon gtor dkar bgegs sogs nyer mkho'i yo byad spyi ltar tshogs par bya'o //
phrin las dngos la gsum /
sngon 'gro dngos gzhi rjes kyi rim pa'o //
dang po la /
brgyud pa'i gsol 'debs ni /
'phags bzhi'i skyed yum chos sku kun bzang mo //
rdo rje phag mo ye shes longs spyod rdzogs //
rje btsun 'phags ma sgrol ma sprul pa'i sku
/rgyal ba kun 'dus pad 'byung mtsho rgyal lcam //
lo chen bai ro g.yag phyar sngon mo dang //
bdud 'dul gling pa mkha' 'gro tsaN+Di kA
/bka' babs bdun 'chang pad+ma mdo sngags gling //
brgyud pa drug ldan rtsa brgyud bla ma'i tshogs //
'jigs pa brgyad skyob rnam 'phrul nyi shu gcig
/mtshan mchog brgya rtsa la sogs dkyil 'khor lha //
DA ki chos skyong ye shes rol pa'i rtsal //
thugs rje'i spyan ldan rnams la gsol ba 'debs //
gnas skabs mthar thug 'jigs pa kun las sgrol //
rnam bzhi'i phrin las rtsol med lhun gyis grub //
thun mong mchog gi dngos grub bde blag thob //
'phags ma'i gsang ba gsum dang dbyer med shog
/dkar gtor /
raM yaM khaM gis bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M hoH
lan gsum /
b+hU mi pa ti sa pa ri bA ra badzra sa mA dzaH
zhes pas mgron 'gugs /
b+hU mi pa ti sa pa ri bA ra oM a kA ro sogs lan gsum gyis 'bul /
gang dag 'dir gnas lha dang klu //
gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
mchod sbyin gtor ma 'di bzhes la //
rnal 'byor bdag cag sogs spyi ltar gyis phrin las bcol /
sngags mthar gats+tsha btags pas gshegs su gsol /
bgegs gtor bsang sbyang /
stong pa'i ngang las rang rang gi yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
a kA ro lan gsum gyis byin brlab /
rang nyid skad cig gis rta mchog he ru ka'i skur gyur /
sarba b+hU ta A kar+Sha dzaHsa 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M hrI:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
zhes dang hU~M bzhi'i drag sngags brjod la bskrad /
mtshams gcod pa ni /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM AHhU~M gu ru d+he ba d+hA ki nI badzra kro d+ha rak+Sha rak+Sha hU~M phaT:
tshogs gsag skyabs sems ni /
rang gi snying gar zla ba la gnas pa'i tAM yig ljang gu'i 'od zer gyi snang bas rje btsun ma 'phags ma sgrol ma rgyal ba sras dang bcas pa mdun gyi nam mkhar spyan drangs te bzhugs par gyur /
ces tshogs rten gsal gdab la /
na mo :
'jigs dang sdug bsngal kun sel ba'i :
rje btsun 'phags ma'i lha tshogs rnams :
thugs rje'i dbang gis gnas 'dir gshegs :
pad+ma zla ba'i gdan la bzhugs :
bdag dang mkha' mnyam sems can kun :
sgo gsum gus pas phyag 'tshal lo :
rtse gcig yid kyis skyabs su mchi :
byang chub mchog tu sems bskyed do :
sdom pa ma lus gzung bar bgyi :
'gro kun sangs rgyas myur thob shog :
lan gsum /
tshogs zhing rnams 'od gsal gyi ngang du thim par gyur /
mchod pa byin brlab ni /
hU~M:
brtan g.yo'i snang ba thams cad kun :
g.yu lo bkod pa'i zhing khams su :
phyi nang mchod pa'i dngos po'i tshogs :
kun bzang mchod sprin rgya mtshor gyur :
na mo rat+na tra yA ya /
na mo b+ha ga ba te badzra sA ra pra mar+d+ha nA ya /
ta thA ga tA ya /
ar+ha te /
samyak+saM bud+d+hA ya /
tad+ya thA/
oM badzre badzre ma hA badzre ma hA te dzo badzre ma hA bid+yA badzre ma hA bo d+hi tsit+te badzre ma hA bo d+hi man+t+ro pa saM kra ma Na badzre sarba karma a ba ra Na bi sho d+ha na badzre swA hA/
zhes mchod pa'i sprin 'byung ba'i sngags lan gsum brjod pas spel lo //
gnyis pa dngos gzhi la gnyis /
bskyed pa'i rnal 'byor yan lag dang bcas pa /
bzlas pa'i rim pa'o //
dang po ni /
tAM:
stong nyid rang gdangs rdo rje'i srung 'khor dbus :
rin chen gzhal med mtshan nyid yongs su rdzogs :
pad zla'i steng du sa bon tAM ljang gu :
'od zer 'phros 'dus ut+pal tAM gyis mtshan :
de las rje btsun sgrol ma sku mdog ljang :
zhi 'dzum dbu skra gnag snum sil bur grol :
dar dang rin chen me tog phreng bas brgyan :
phyag g.yas mchog sbyin g.yon pas ut+pal 'chang :
zhabs gnyis phyed skyil 'od lnga'i klong na bzhugs :
mtha' skor 'jigs pa brgyad skyob sgrol ma dang :
rnam 'phrul nyer gcig mtshan mchog brgya rtsa sogs :
sprul pa'i sprin phung bsam yas spro zhing bsdu :
gnas gsum oM AHhU~M mtshan 'od zer gyis :
ye shes lha tshogs spyan drangs gnyis med gyur :
spyan 'dren bzhugs gsol ni /
spos btul /
dbyangs rol mos gus dang bcas pas /
tAM:
spyan ras gzigs dbang brtse ba'i thugs rje'i 'phrul :
'jigs pa kun skyob Ar+Ya tA re ma :
bde gshegs sems dpa' sems ma'i 'khor dang bcas :
thugs rje'i dbang gis 'dir gshegs brtan par bzhugs :
oM Ar+Ya tA re sa pa ri wA ra e h+ye hi :
badzra sa mA dza :
sa ma ya dzaHhU~M baM hoHtiSh+Tha lhan :
dam ye gnyis med du gyur pa la dbang bskur rgyas gdab bya ba ni /
slar yang dbang lha nam mkha' gang ba'i tshogs :
spyan drangs ye shes bdud rtsis dbang bskur bas :
sku gang sgrib dag chu lhag gyen du 'khyil :
rigs bdag 'od dpag med pas dbu brgyan gyur :
oM a pa ri mi ta a b+hi Shiny+tsa hrI:
phyag dang mchod pa 'bul ba ni /
ho :
rje btsun 'phags ma'i lha tshogs la :
bdag dang mtha' yas sems can kun :
sgo gsum dad pas phyag 'tshal zhing :
nyer spyod bdun dang rol mo'i sgra :
'dod yon lnga dang rgyal srid bdun :
bkra shis rdzas rtags brgyad la sogs :
srid dang zhi ba'i 'byor tshogs kun :
dngos bshams yid kyis rnam sprul te :
gus pas 'bul lo bzhes nas kyang :
'jigs pa thams cad zhi ba dang :
tshe dang ye shes rgyas pa dang :
mchog thun dngos grub bstsal du gsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da sarba pU dza sa ma ya ho :
bstod pa ni /
oM:
thugs rje'i mnga' bdag sgrol ma yum la phyag 'tshal bstod :
mtshan dpe'i skur ston sgrol ma yum la phyag 'tshal bstod :
tshangs pa'i gsung ldan sgrol ma yum la phyag 'tshal bstod :
mkhyen brtse'i thugs mnga' sgrol ma yum la phyag 'tshal bstod :
yon tan mtha' yas sgrol ma yum la phyag 'tshal bstod :
phrin las rmad byung sgrol ma yum la phyag 'tshal bstod :
'jigs pa brgyad skyob sgrol ma yum la phyag 'tshal bstod :
rnam 'phrul nyer gcig sgrol ma yum la phyag 'tshal bstod :
mtshan mchog brgya ldan sgrol ma yum la phyag 'tshal bstod :
sangs rgyas byang sems 'phags ma'i tshogs la phyag 'tshal bstod :
gus pas bstod do 'gro kun 'jigs las bskyab tu gsol :
ces dang bstod pa'i rgyud phyag 'tshal nyer gcig kyang brjod do //
gnyis pa bzlas pa'i rim pa la /
bzlas dmigs ni /
rang gi thugs kar pad zla'i steng du ye shes sems dpa' 'phags pa spyan ras gzigs kha sarna Ni tshon gang ba :
de'i thugs kar ut+pal sngon po 'dab ma brgyad pa kha sbyor gyi dbus su tAM:
steng du oM:
'og tu hA:
'dab ma brgyad la tA re tuta tA re tu re swA zhes pa'i yig 'bru brgyad 'od zer 'bar ba dang bcas pas mtshan par gyur :
ces gsal gdab /
bzla bya'i sngags ni /
oM tA re tut+tA re tu re swA hA:
zhes yi ge bcu pa kho na bzla /
lha sngags la sems rtse gcig tu gtad /
gsal snang skyes pa na spro bsdu'i dmigs pa bya ste /
bzlas pa'i rkyen gyis thugs srog sngags phreng dang bcas pa las 'od zer phyogs kun tu 'phros :
zhing rab 'byams kyi rgyal ba sems dpa' 'phags ma'i tshogs la thugs mnyes pa'i mchod pa 'bul :
'gro ba rigs drug gi 'jigs pa dang sdug bsngal thams cad bsal :
bde bas tshim par byas :
'od zer tshur 'dus bdag la thim pas mchog dang thun mong gi dngos grub thams cad thob par gyur :
ces yang yang dmigs la yig bcu bzla'o //
gsum pa rjes ni /
thun mthar mchod bstod gong ltar ram /
bsdu na sngags tsam gyis mchod cing bstod /
rje btsun ma sgrol mas bdag dang sems can thams cad 'jigs pa dang sdug bsngal mtha' dag las skyob cing mchog dang thun mong gi dngos grub ma lus pa stsol bar mdzad du gsol /
zhes 'dod don gsol /
yig brgya brjod la nongs pa bshags /
gtor 'bul ni /
oM h+ya grI ba hU~M phaTaH
oM swA b+hA ba sogs kyis bsang sbyang /
stong pa'i ngang las /
rin po che'i snod yangs shing rgya che bar gtor ma bdud rtsi'i rgya mtsho kha dog dri ro nus mthu phun sum tshogs par gyur /
lag pa g.yas g.yon gnyis ka bstan pa'i rgya dang /
oM AHhU~M gsum gyis byin brlab /
rang gi snying ga nas 'od zer 'phros rje btsun 'phags ma sgrol ma rnam 'phrul mtha' yas pa'i 'khor dang bcas pa spyan drangs /
mdun gyi nam mkhar bzhugs pa'i ljags rdo rje'i 'od kyi sbu gus gtor ma'i bcud drangs te gsol bas mnyes par gyur /
oM tA re tut+tA re tu re swA hA:
i daM ba liM ta gr-ih+Na kha kha khA hi khA hi :
lan bdun gyis 'bul la 'dod don gsol ba ni /
oM:
dus gsum sangs rgyas kun gyi yum :
phrin las mnga' bdag thugs rje'i gter :
'phags ma sgrol ma sgrol mdzad yum :
'jigs pa brgyad skyob lha mo dang :
rnam 'phrul nyi shu rtsa gcig dang :
mtshan mchog brgya rtsa brgyad la sogs :
sangs rgyas byang sems yi dam lha :
dpa' bo mkha' 'gro chos srung bcas :
'khor dang bcas pa thams cad kun :
ting 'dzin sngags rgyas byin brlabs pa'i :
zhal zas gtor ma 'di bzhes la :
bdag cag rnal 'byor 'khor dang bcas :
nad gdon 'jigs pa kun las skyobs :
tshe bsod dpal 'byor ye shes spel :
zhi sogs phrin las rab 'byams dang :
mchog gi dngos grub 'grub par mdzod :
ces gsol ba gdab /
badzra muH
gtor mgron rang bzhin gyi gnas su gshegs pa'am rten la brtan bzhugs byas kyang chog
/gtor ma gtsang sar bskyal /
rang dang snang ba thams cad kun :
rig stong 'od gsal dbyings su thim :
zhes dam ye dbyer med ye shes kyi dbyings su bsdu /
slar yang chu las rlabs bzhin du :
'phags ma'i gsang gsum phyag rgyar bzhengs :
oM Ar+Ya tA ra kA wA tsi rak+Sha haM:
zhes lha'i skur ldang zhing bsrung /
rjes thob sgrol ma'i nga rgyal dang bcas dge ba bsngo zhing smon lam gdab pa ni /
ho :
bdag gis tshe rabs thog med nas :
tha ma dus 'di yan chad du :
'phags ma mchod cing bsgrubs pa'i mthus :
skye zhing skye ba thams cad du :
bdag dang mtha' yas 'gro ba kun :
rje btsun sgrol mas rjes bzung nas :
'gal rkyen thams cad zhi ba dang :
mthun rkyen ma lus phun sum tshogs :
chos bzhin bsam pa myur 'grub nas :
byang chub go 'phang thob par shog :
bkra shis brjod pa ni /
oM:
dus gsum rgyal ba'i phrin las bdag :
'phags ma sgrol ma'i bkra shis shog :
'jigs pa thams cad skyob mdzad ma :
lha mo brgyad kyi bkra shis shog :
gang 'dul dngos grub ma lus stsol :
rnam 'phrul nyer gcig bkra shis shog :
mkha' mnyam 'gro ba'i don kun mdzad :
mtshan brgya brgyad kyi bkra shis shog :
dge legs mchog gi snang ba yis :
rtag tu dpal gnas bkra shis shog :
ces dbyangs su gyer la me tog 'thor la rol mo'i sgra bsgrag go
/'di'i bsnyen pa byed na thun gyi gcod tshul sogs spyi ltar la /
sngon gtor dkar bgegs nyin dang po'i thun 'go las mi dgos /
srung 'khor gsal 'debs thun phyi ma rnams la'ang bskyar na legs /
las byang gzhan bsnon 'phri med pa thun re re bzhin gtang /
bsnyen pa'i grangs ni yig bcu 'bum phrag bzhi /
dus bsnyen zla ba gcig tu gsungs shing spyir rtsod dus su bzhi 'gyur dgos par bshad pa ltar grub na mchog tu 'gyur la /
rtags tshad ni dngos nyams rmi lam rnams su sku mthong ba /
gsung thos pa /
thugs phyag mtshan rnyed pa /
gzhan yang ltas bzang ci rigs pa 'byung /
bsnyen pa thems nas sgrub mchod byed par spro na /
'og tu bshad pa'i dkyil 'khor dang bum pa la sogs pa dang mchod gtor ci 'byor rgyas par bsham /
bdag bskyed bzlas pa dang bcas pa sngon du 'gro bas /
mdun bum bskyed bzlas gtsor bton /
thun mthar gtor 'bul bya /
gtor mgron spyan 'dren dang gshegs gsol mi dgos /
mchod bstod /
'dod don gsol gdab /
nongs bshags /
brtan bzhugs /
smon lam shis brjod bcas thun re re bzhin bya /
zhag bdun sogs la sgrub tshar skabs bdag 'jug gi tshul du dbang blang la rjes chog rnams bya'o //
!
//'di'i sgo nas slob ma rjes su gzung ba'i rim pa ni /
dkyil 'khor sgo rdzogs zhi dkyil spyi 'gre can gyi dbus su sna tshogs pad+ma 'dab brgyad /
de rgyab nyer gcig
/de rgyab brgya rtsa rnams rim par bskor ba'i lte bar ut+pal ljang gu
/'dab ma rnams la thig le ljang gu re re bkod pa'i ras bris bkram /
ma 'dzom na maN+Dal la 'bru dkar gyi tshom bu grangs gong mtshungs bkod pa'i dbus su khri'u'i steng rnam bum nyer lnga'i bcud ldan mgul chings ljang gu kha rgyan ldan pa bkod /
rgyab tu dbang gtor dkar zlum rgyan ldan gtor gdugs dang bcas pa /
sku tsaka
/phreng ba /
phyag mtshan ut+pal ljang gu'i tsakli rnams g.yas g.yon gang bder bzhag
/mdun du dkar gsum gyi 'bul gtor /
chu gnyis nyer spyod g.yas skor bsham /
las bum sogs mkho ba'i yo byad rnams tshogs par byas la /
brgyud 'debs dang sngon gtor nas brtsam /
bdag bskyed bzlas pa dang bcas pa btang /
slar mchod kha gsos la mchod pa byin brlab /
mdun dkyil las sngags kyis bsang /
swa b+hA bas sbyang /
mdun gyi dkyil 'khor mi dmigs stong pa'i ngang //
stong nyid rang gdangs sogs mngon rtogs nas bstod pa'i bar /
mdun bskyed kyi thugs kar sogs dmigs pa'i 'phro 'du bcas bzlas pa ci 'grub bya /
slar mchod pa gsos la sngags tsam gyis byin brlab /
tAM:
rin chen bum pa mtshan nyid yongs rdzogs dbus :
pad zla'i steng du sa bon tAM ljang gu :
sogs nas bstod pa'i bar gyis bum lha bskyed /
gzungs thag blangs la dmigs pa spyi mthun gyi yig bcu bzla /
gong du smros pa ltar gtor 'bul 'dod gsol bcas pa dang /
mchod bstod bya /
oM AHhU~M gis dung chu bum par phul /
lha rnams 'od du zhu ba bum pa'i chu dang ro gcig par gyur ces mos /
las bum du rta mgrin nam bdud rtsi 'khyil pa gang rung gsal gdab la snying po bzla /
bdag 'jug grub na legs shing mi lcogs na ting nge 'dzin gyi dbang blangs la slob ma gzhug par gnang ba nod do //
de nas slob ma rnams la khrus bya /
bgegs gtor bsngos la bka' bsgo zhing srung 'khor bsgom /
sems bskyed gsal btab /
chos bshad kyi khyad par /
de'ang dus gsum gyi rgyal ba sras dang bcas pa thams cad kyi phrin las ji snyed pa sgrub cing mkha' khyab kyi 'gro ba mtha' dag 'jigs pa dang sdug bsngal kun las skyob pa'i /
thugs rje'i mthu stobs shes bya'i khong na mtshungs zla ma mchis pas myur ma dpa' mo zhes pa'i mtshan gyi dbyangs snyan sangs rgyas kyi zhing rab 'byams su khyab pa /
rje btsun ma 'phags ma sgrol ma la rgyud dang gdams pa'i bka' srol bsam gyis mi khyab pa 'phags bod gnyis su byon pa las /
'dir skabs su babs pa /
mgon po 'od dpag med kyi sprul pa'i rang gzugs o rgyan gyi slob dpon chen po pad+ma saM b+ha ba de nyid 'phags yul shar phyogs mA ra ti ka'i brag phug tu zab lam snying po'i sgrub pa la brtson pa'i tshul bstan pa'i skabs su /
rje btsun sgrol ma dngos su byon nas rgyud lung man ngag gi rim pa rgya cher bstsal pa rnams kyi nang nas snying po'i bcud phyungs te gdams ngag rgyas 'bring bsdus pa'i tshul du gtan la phab nas bod kyi skal ldan rje 'bangs rnams la gnang /
ma 'ongs pa'i gdul bya rnams kyi don du gter kha gsum du rgyas btab pa las 'bring po sgrol ma ut+pa la'i skor mon gyi chu mo phug nas rgyal ba mchog dbyangs skye mtha' mtsho rgyal byin brlabs dge slong rdo rje 'dzin pa tshe brtan rgyal mtshan gyis spyan drangs /
gdams skor rgyas pa shangs zab bu lung gi gter lung bdun par sbas pa chos rgyal gyi skye mtha' zhig gis rnyed par gsungs pa rje bla ma'i gter kha yin par 'dug kyang dngos su bzhes pa ma byung /
dgungs grangs nyer bzhi lo chu stag snron zlar phyogs der pheb skabs dgongs gter du bstsal pa'i rdo rje'i tshig rkang bzhugs pa dang /
rab tshes me yos chu stod zla bar mchog gyur gling pa dang lhan rgyas mdzad skabs gter chen nas sgrol ma'i sku brnyan gter byon khyad par can gzigs pa'i tshe /
sku des legs so'i dbugs dbyung lan gsum bstsal pa'i byin rlabs kyis dgongs gter sgrol ma'i zab tig gtan la phab pa'ang phyogs 'dir gtogs shing /
bsdus pa sgrol ma 'jigs pa kun skyob 'di nyid gtsang 'o yug g.yag sder sbas pa la /
ji skad du /
'o yug g.yag sder sbas pa'i gter kha 'di :
mi bzhag 'don pa'i rtags de bstan nas 'byung :
gter ston g.yag phyar sngon mor grags pa 'byung :
zhes lung bstan pa lo chen bai ro'i rnam 'phrul de nyid rab byung bzhi pa'i nang du gter gnas dang nye bar sku 'khrungs /
yul de dag gi bye brag stong dur ces pa'i lung lag g.yag lce phra mo brag nas bai ro tsa nas sbas pa'i chos bon gnyis ka'i zab gter rgya cher thon par grags shing 'gro don ci rigs mdzad /
sgrol ma 'di'i shog ser rnams yer pa se ba lung du slar sbas pa rong pa bdud 'dul gling pas spyan drangs nas slar yang 'dab gter du bzhugs pa /
dus phyis rab tshes sa stag lo'i cho 'phrul zla ba'i yar tshes brgyad la gter ston grub thob rgya mtsho'i 'khor los sgyur ba 7pad+ma 'od gsal mdo sngags gling pa la mkha' 'gro tsaN+Di kAs mnal lam du shog ser phul zhing byin rlabs bstsal ba'i gzigs snang byung ba /
mnal sad pa na mngon sum du snang ba'i shog gu ljang ser zheng sor do dkyus mdzub gang ba brda ris kyis gtams pa zhig las gtan la phab cing /
skal ldan rnams la rim par spel bar mdzad pa'i smin byed sgrub pa la sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos /
myur ma dpa' mo khyod la 'dud //
thar pa chen po bdag 'dod de //
de nyid dbang dang dam tshig dang //
mgon po dpa' mor skyabs song ste //
theg chen khang par gzhug pa dang //
mkhyen rab ye shes bdag la stsol //
lan gsum /
dbang gi snod du rung ba la rgyud rnam par dag pa gal che bas /
bla ma dang mdun bskyed 'phags ma sgrol ma'i dkyil 'khor rgyal ba sras dang bcas pa mngon sum bzhin du bzhugs pa'i spyan sngar /
bdag sogs nam mkha'i mtha' dang mnyam pa'i sems can thams cad kyis phyag 'tshal zhing skyabs su 'gro ba dang /
byang chub mchog tu sems bskyed cing thun mong dang thun mong ma yin pa'i sdom pa mtha' dag tshul bzhin du bzung ba'i 'dun pa rtse gcig pas 'di'i rjes zlos lan gsum mdzod /
na mo :
'jigs dang sdug bsngal kun sel ba'i :
sogs las byang ltar lan gsum /
de nas dbang gi gzhi dgod pa'i phyir ye shes pa dbab pa yin pas sgo gsum gyi gnad gcun la dmigs pa 'di ltar rtse gcig tu sgoms shig
/las bum chu 'thor /
las sngags dang /
swA b+hA bas sbyang /
gzung 'dzin gyi chos thams cad 'od gsal stong pa nyid kyi ngang du sbyangs /
stong pa'i ngang las /
snod rnam par dag pa g.yu lo bkod pa'i zhing khams ngo mtshar rgyan bkod phun sum tshogs pa'i dbus su /
khyed rang rnams gang du gnas pa'i go sar pad+ma dang zla ba'i dkyil 'khor gyi steng du bcud rnam par dag pa rang gi rig pa'i ngo bo yi ge tAM ljang gu re gsal thobs /
de las 'od zer 'phros /
rgyal ba sras bcas mchod /
sems can rnams kyi sgrib gnyis bag chags dang bcas pa sbyangs /
tshur 'dus pa las ut+pal ljang gu tAM yig gis mtshan par gyur /
de las skad cig gis khyed rang rnams rje btsun sgrol ma sku mdog ljang gu zhi zhing 'dzum pa'i nyams can /
dbu skra gnag snum sil bur grol pa /
dar gyi lhab lhub rin po che'i rgyan dang me tog gi phreng bas spras pa /
phyag g.yas pas mchog sbyin pus mo'i steng du brkyang zhing g.yon thugs kar mtheb srin sbyar bas ut+pal ljang gu'i sdong bu 'dzin pa /
zhabs gnyis phyed skyil gyis ye shes kyi 'od lnga 'bar ba'i klong na bzhugs pa /
mtha' skor du 'jigs pa brgyad skyob /
rnam 'phrul nyer gcig
/mtshan brgya rtsa brgyad sogs sprul pa'i rnam rol mtha' yas pa nyi ma dang 'od zer gyi tshul du bzhugs pa'i gnas gsum du oM AHhU~M gsum gyis mtshan par gsal /
de nas rgyud rnam par dag pa ye shes lha'i byin rlabs dbab pa'i slad du gnas gsum gyi yig 'bru dang /
mdun bskyed slob dpon dang bcas pa'i thugs ka nas kyang 'od zer gyi snang ba bsam gyis mi khyab pa 'phros /
mkha' khyab tu bzhugs pa'i rgyal ba sras dang bcas pa rnams dang khyad par g.yu lo bkod dang po ta la sogs dag pa'i zhing khams rab 'byams nas rje btsun sgrol ma'i thugs rgyud bskul /
de rnams kyi gsang ba gsum gyi byin rlabs thams cad sku dang sngags phreng phyag mtshan 'ja' 'od zer thig gi rnam pa nam mkha' gang ba tsam du byon nas /
khyed rang rnams kyi sgo gsum la thim pas rgyud byin gyis brlabs par mos shig
/spos dang rol mo sbyar la /
yig bcu'i gsham du /
dz+nyA na A be sha ya a AH
btags pa mang du brjod la dbab /
de ltar dbab pa'i ye shes chen po'i byin rlabs kyi rgyun sgo gsum la rab tu brtan par gyur pa'i mos pa mdzod /
tiSh+Tha badzra /
zhes rdo rje rgya gram du mgor bzhag
/de nas dbang dngos kyi dang po rtsa ba bum pa'i dbang bskur ba lags pas 'dun pa 'di bzhin mdzod /
slob dpon gyi thugs ka nas 'od zer 'phros /
dbang gi lha mdun gyi nam mkhar spyan drangs pa rnams kyis bkra shis pa'i rnam pa du ma dang ldan pas rin po che'i bum pa ye shes bdud rtsi'i rgyun gyis gang pas spyi bo nas mngon par dbang bskur bar mos shig
/rnam bum thogs la /
hU~M:
spros bral chos sku'i bum pa bzang po'i nang :
longs spyod yongs rdzogs rigs lnga'i bcud kyis gtams :
sprul sku'i rang bzhin bdud rtsi'i chu rgyun gyis :
skal ldan slob ma'i nyon mongs sgrib pa dag :
phung po gnas gyur rigs lnga'i dngos grub thob :
sku lnga ye shes lnga dang ldan par shog :
bum pa mgo bo'i gnas lngar bzhag
/bum chu 'thor zhing sbyin /
oM tA re tut+tA re tu re swA hA:
oM pad+ma ka la sha a b+hi Shiny+tsa hrI:
oM badzra ka la sha a b+hi Shiny+tsa hU~M:
oM rat+na ka la sha a b+hi Shiny+tsa trAM:
oM bud+d+ha ka la sha a b+hi Shiny+tsa oM:
oM karma ka la sha a b+hi Shiny+tsa A:
zhes dbang bskur sgrib pa thams cad dag :
dbang thams cad thob :
rigs bdag snang ba mtha' yas kyis dbu brgyan par gyur :
gnyis pa sku gsung thugs kyi nus pa 'jug pa'i dbang gi slad du /
mdun bskyed kyi sku las ye shes kyi phyag rgya gnyis pa 'phros /
khyed rang gi lus la thim pas lus snang stong 'phags ma'i sku dang dbyer med du gyur par mos shig
/sku tsaka spyi bor bzhag la /
aM:
sangs rgyas kun gyi sku yi yum :
rje btsun 'phags ma sgrol ma yi :
sku yi phyag rgyas dbang bskur bas :
rdo rje'i sku dang dbyer med shog :
kA ya a b+hi Shiny+tsa hU~M:
gsung bzlas pa'i lung blang ba la dmigs pa 'di bzhin du mdzod /
slob dpon la mos gus byas pa'i rkyen gyis thugs ka nas 'od zer 'phros mdun bskyed la phog pas thugs rgyud bskul /
de'i thugs kar ye shes sems dpa' 'phags pa spyan ras gzigs kha sarna Ni /
de'i thugs kar ut+pal sngon po 'dab ma kha sbyor gyi dbus su tAM/
mtha' skor yig bcus mtshan pa las sngags phreng gnyis pa byung zhal nas 'thon te khyed rang rnams kyi zhal du zhugs /
snying gar ye shes sems dpa'i thugs ut+pal kha sbyor tAM yig gi mthar 'khod /
bzlas pa'i rkyen gyis 'od zer phyogs kun tu 'phros /
rgyal ba sras dang bcas pa mchod /
'gro ba rigs drug gi 'jigs pa dang sdug bsngal bsal zhing bde bas tshim par byas /
'od zer tshur 'dus rang la thim pas mchog thun mong gi dngos grub thob /
ngag grags stong 'phags ma'i gsung dang dbyer med du gyur par mos la snying po'i rjes zlos lan gsum mdzod /
yig bcu lan gsum /
de'i nus mthu brtan par byas par mos shig
/phreng ba mgrin par bzhag la /
A:
sangs rgyas kun gyi gsung gi yum :
rje btsun 'phags ma sgrol ma yi :
snying po lung gi dbang bskur bas :
rdo rje'i gsung dang dbyer med shog :
wA ka a b+hi Shiny+tsa hU~M:
mdun gyi 'phags ma'i thugs ka nas phyag mtshan ut+pal la ljang gu 'od 'bar ba'i rnam par byon /
khyed rang gi snying gar thim pas yid rig stong 'phags ma'i thugs dang dbyer med du gyur par mos /
phyag mtshan snying gar bzhag la /
hU~M:
sangs rgyas kun gyi thugs kyi yum :
rje btsun 'phags ma sgrol ma yi :
thugs kyi dgongs pas dbang bskur bas :
rdo rje'i thugs dang dbyer med shog :
tsit+ta a b+hi Shiny+tsa hU~M:
gsum pa mtha' rten gtor ma'i dbang bskur ba la 'dun pa 'di bzhin mdzod /
gtor snod rin po che'i gzhal med khang mtshan nyid yongs su rdzogs pa'i nang du gtor ma bcom ldan 'das 'phags ma sgrol ma la /
'jigs pa brgyad skyob /
rnam 'phrul nyer gcig
/mtshan brgya rtsa brgyad /
sangs rgyas byang sems dpag tu med pas bskor ba khyed rang rnams kyi spyi bor spyan drangs shing byin gyis brlabs pas /
sku'i gnas rnams nas bdud rtsi 'od zer kha dog lnga ldan gyi rgyun bar ma chad pa byon /
khyed rang gi gnas lngar thim pas sku gsung thugs yon tan phrin las dang bcas pa'i dbang dang dngos grub ma lus pa gcig char du thob par mos shig
/dbang gtor spyi bor bzhag la /
tAM:
gtor ma zlum po rin chen gzhal med dbus :
rje btsun sgrol ma 'jigs skyob lha mo dang :
rnam 'phrul nyer gcig mtshan brgya rtsa brgyad sogs :
sangs rgyas byang sems 'phags pa'i sprin phung 'phro :
dad mos can gyi spyi bor mngon sum byon :
sku gsung thugs yon phrin las dbang bskur bas :
lha dang dbyer med nus pa 'phel zhing brtan :
mchog thun dngos grub rab 'byams dbang thob shog :
sarba a b+hi Shiny+tsa hrI:
gtor ma'i lha tshogs rnams 'od du zhu nas khyed rang rnams la thim par mos shig
/de nas las byang las 'byung ba'i bkra shis brjod /
dam tshig bsgrag gzung /
gtang rag maN+Dal /
lus 'bul dge bsngo bcas kyis grub /
slob dpon gyis dkyil 'khor pa la gtang rag mchod bstod dang /
nongs pa bshags /
mdun gyi ye shes pa rten yod na brtan bzhugs dang med na gshegs gsol bya /
dam tshig pa rang la bsdu /
bdag bskyed bsdu ldang bsngo smon shis brjod kyi bar las byang ltar bya'o //
srid mtshor sdug bsngal brgya yis gtses pa rnams //
thar pa zhi ba'i grong du dbugs phyin nas //
rgyal yum 'phags ma'i rnam thar ci 'dra ba //
de 'dra bdag sogs 'gro bas myur 'grub shog
/ces snga na med pa'i zab gsang mchog 'di'i zhabs tog tu dmigs nas pad+ma gar dbang blo gros mtha' yas pa'i sdes rdzong gsar bkra shis lha rtse'i chos grwar bris pa dge legs 'phel ///
/
