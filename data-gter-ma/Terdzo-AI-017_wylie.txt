@#//
yongs rdzogs bstan pa'i mnga' bdag 7'jam mgon blo gros mtha' yas pa'i sde'i ring lugs dar zhing rgyas pa'i ched du smon pa drang srong bden par smra ba'i dbyangs snyan zhes bya ba bzhugs so //
oM swasti sid+d+haM/
phyogs bcu dus bzhi'i bde gshegs sras bcas dang //
bla ma yi dam mkha' 'gro chos skyong tshogs //
bden grub lha dang rig 'dzin drang srong gis //
mthun 'gyur shis pa'i me tog bstsal du gsol //
gnyis su mi gsung ston mchog thugs rje can //
skyob pa mchog des mdo sngags du ma nas //
bden gsung rdo rje'i ljags kyis lung bstan pa'i //
'jam mgon blo gros pha mtha' yas pa'i gter //
mi shigs klong lnga'i mdzod khang brtol pa'i dpyid //
zab chos rin chen gram bur brdal pa gang //
ji srid nam mkha' gzugs su ma grub bar //
nyi zla ji bzhin phyogs kun khyab gyur cig
/snang ba sems su rtogs pa sems kyi sde //
ye grol 'byams su klas pa klong gi sde //
ka dag rang ngo 'phrod pa man ngag sde //
sde gsum dgongs pa'i zab bcud gcig tu 'dril //
rtsol med grol ba bzhi ldan theg pa'i rtse //
snga 'gyur bstan pa yongs kyi snying po'i phul //
'jam mgon bla ma blo gros mtha' yas kyi //
ring lugs phyogs dus kun tu khyab gyur cig
/bstan pa thams cad 'gal med rtogs pa dang //
gsum rab ma lus gdams par shar ba dang //
chos kun rtsa ba bdag 'dzin 'dul bar 'dus //
lha bzhis lus brgyan sde snod gsum gyis ngag
/bslab pa gsum gyis sems la rgyas gdab pa //
mnyam med jo bo yab sras la sogs pa'i //
bka' gdams bstan pa'i snying po yongs 'dus pa //
'jam mgon bla ma'i ring lugs rgyas gyur cig
/khyab bdag rdo rje 'chang dang bdag med ma //
mthu stobs dbang phyug nag po spyod pa sogs //
grub thob du ma'i snyan nas snyan brgyud pa'i //
brtse ba chen po khu dbon brgyud bcas kyi //
thugs kyi nying khu lam dang 'bras bu'i chos //
rmad byung gsang ba'i dgongs nyams ma lus pa'i //
man ngag bcud du dril ba gdams pa'i mdzod //
'jam mgon bla ma'i ring lugs rgyas gyur cig
/rdo rje 'chang dang bka' babs rnam pa bzhi //
grub pa'i spyi mes mar pa lo tsA sogs //
mi min mkha' 'gro'i gsang tshig zab mo'i chos //
rang grol gnyug ma 'od gsal phyag rgya che //
bde stong zung 'jug rdo rje'i chos drug dang /
khyad 'phags bsre 'pho'i man ngag lus med kyi //
d+hA ki'i snying khrag bka' brgyud yongs 'dus pa //
'jam mgon bla ma'i ring lugs rgyas gyur cig
/rin chen rnam bdun rim brgyud rdo rje'i tshig
/rtsa ba sdong po yal ga me tog dang //
'bras bu dud pa khyad 'phags gser gyi chos //
mnyam med khyung po'i mnog nor gcig pu pa //
zhing khams rgya mtshor mtshan tsam dkon pa yi //
gsang sngags nye lam thun min man ngag gter //
shangs pa bka' brgyud dgongs nyams yongs 'dus pa //
'jam mgon bla ma'i ring lugs rgyas gyur cig
/sangs rgyas rdo rje 'chang dang bdag med ma //
ngo mtshar mkha' spyod bla ma sum cu drug
/dam pa sangs rgyas ma gcig lab sgron gyi //
dgongs bcud mthar thug sdug bsngal zhi byed chos //
rmongs chen snying la ye shes sgron me gsal //
bdud bzhi'i bar chad skye med dbyings su gcod //
zab don shes rab phar phyin kun 'dus pa //
'jam mgon bla ma'i ring lugs rgyas gyur cig
/sa bcu'i dbang phyug rnams kyi thugs kyi bcud //
rgyud don mthar thug dang po'i sangs rgyas kyi //
man ngag snying po sbyor ba yan lag drug
/grub mchog yongs kyi gshegs shul zab mo'i lam //
stong chen mi shigs thig le dus 'khor lo //
rnam bcas sna tshogs dga' mar rol pa'i gar //
bde chen kA la tsakra'i snying po mchog
/'jam mgon bla ma'i ring lugs rgyas gyur cig
/d+hu ma tha la o rgyan mkha' spyod grong //
lhan skyes ye shes mkha' 'gro'i thugs thig che //
grub mchog oD+DI yA na la sogs pa //
mkha' spyod dbang po rnams kyi dgongs pa'i bcud //
ma dag phung po khams dang skye mched rnams //
rdo rje bzhi yi ngo bor bsdams pa'i dpyid //
man ngag dgongs nyams gcig tu bsdus pa'i bdag
/'jam mgon bla ma'i ring lugs rgyas gyur cig
/dus gsum 'byon dka' u dum+ba raHltar //
gsang sngags rdo rje theg pa'i bstan pa yi //
snying po'i mthar thug bskyed dang rdzogs pa'i lam //
spyan ras gzigs dbang grub chen mi tra sogs //
gsang sngags sdong po rdo rje 'dzin pa che //
du ma'i dgongs nyams man ngag yongs tshang ba //
gdams zab chu bo 'dus pa'i rgya mtsho che //
'jam mgon bla ma'i ring lugs rgyas gyur cig
/'khor 'das lam gyi dge ba'i dngos po dang //
bdag dang gzhan gyis dus gsum bsags pa yi //
dge tshogs rgya mtsho'i rdul gyi grangs mnyam mthus //
yongs rdzogs bstan pa'i mnga' bdag rdo rje 'chang //
'jam mgon bla ma blo gros mtha' yas sde'i //
ring lugs btso sbyangs gser gyi 'khor lo che //
gdul bya'i gling bzhi'i mkha' la rtag 'char zhing //
dge legs snang bas sa gsum khyab gyur cig
/ces pa'ang 7khyab bdag 'jam dpal rdo rje dang gnyis su ma mchis pa rig 'dzin rtsal 'chang rdo rje slob dpon zung gi bka' 'bangs tha shal du gnas pa'i /
rmongs brtul rgan po phrin las byams pa'i 'byung gnas kyis bdag cag gi ston pa lha las babs pa'i dus chen dge bar snying nas smon lam du btab pa de de bzhin du 'grub par bla ma rgyal ba sras dang bcas pas byin gyis brlab tu gsol /
sarba mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
