@#//
rtsa gsum dgongs 'dus zab mo gter gyi mdzod las /
rig 'dzin don gyi dbang bskur bzhugs so //
lhun rdzogs ye shes rol rtsal las //
rtsa gsum dkyil 'khor rab 'byams spro //
gu ru yab yum zhabs la 'dud //
mtha' yas smin grol byin gyis rlobs //
'di nyid kyi smin byed rgyas 'bring bsdus pa'i rim pa las gzhan phrin las chen po'i bdag 'jug dang rjes su 'brel ba'i chu bo bzhi rdzogs kyi don dbang nor bu lugs kyis snod ldan rjes su bzung bar spro na /
dang po /
sbyor ba dkyil 'khor ras bris sam /
maN+Dal la 'bru dkar gyi tshom bu dbus su gtso 'khor gsum /
de rgyab brgyad /
de rgyab nyer lnga /
de rgyab phyogs bzhir bzhi re bkod pa'i steng dbus many+dzi'i khar gu ru'i sku tshab dang shel rdo /
mdun du rdor sems yab yum gyi sku brnyan nam tsakli /
g.yas su gzhung pod glegs bam /
g.yon du bum pa bcud ldan kha rgyan mgul chings dang bcas pa /
rgyab tu thod pa mtshan ldan du mngar gsum chos sman dang sbyar ba'i chang dang rig tsaka rnams bkod /
mnga' gsol chas /
chos gos rnam gsum /
dar dang rin chen rus rgyan /
dur khrod dang dpal gyi chas bcu /
gu ru'i sku chas phyag mtshan bcas kyi tsakli bzhi /
tshe dbang sbrel na /
tshe 'brang /
tshe ril /
tshe chang rnams kyang mdun rgyab ci bder bzhag
/bla ma'i gtor chen dkyil 'khor rgyab phyogs su bshams pa'i g.yas g.yon du sman raka
/chu gnyis nyer spyod g.yas skor du bsham /
sngon gtor /
tshogs kyi yo byad /
bka' srung chad brtan gtor ma /
las bum /
mda' dar sogs phrin las dang dbang gi skabs su mkho ba'i yo byad gzhan yang 'du bya'o //
de nas dbang don sgrub mchod phrin las rgyas bsdus gang rung gzhung bsrang /
sngon 'gro nas mthar chags su btang /
bzlas pa ci 'grub bya /
bdag mdun dbyer med du bsgrub cing spro na dzapa? khang dbye ba dang /
bzlas pa'i mjug tu bum bzlas spyi ltar yang bya /
tshe dbang byed na gzhung bzlas mtshams su /
rig 'dzin tshe sgrub kyi dzapa? dgongs bsnyen bzlas tshe 'gugs bcas bya /
gang ltar bzlas pa grub nas mchod bstod dbang len yan chad tshang bar gtang /
las bum du rdor sems sam 'khyil pa gang rung bskyed bzlas spyi mthun gyis byin brlab bo //
gnyis pa dbang bskur ba ni /
slob ma rnams las bum gyi chus khrus bya /
bgegs gtor gtang zhing bka' bsgo mtshams bcad srung 'khor gsal btab /
maN+Dal bkye bsdu /
chos bshad ci rigs pas mtshams sbyar la /
de la 'dir 'chad par bya ba /
gangs can gyi ljongs su rgyal bstan rin po che'i thog mar byon pa snga 'gyur gsang sngags rnying ma la bka' gter dag snang gi babs so chen po gsum du grags pa'i nang tshan zab mo gter gyi chos sde yin /
de la'ang mtha' dbus rnams su snga phyir byon pa'i rnam grangs mtha' yas pa mchis pa las 'dir bod yul sa 'og kun gyi gter gcig bla ma yi dam mkha' 'gro chos skyong gi dgongs 'dus rnam pa bzhi byon dang 'byon par 'gyur ba rnams kyi zab        bcud gcig tu dril ba rtsa gsum dgongs pa 'dus pa mdzod lnga yongs su rdzogs pa'i chos sde gzhan las khyad par du 'phags pa ste /
mnga' bdag chos rgyal chen po /
lo chen bai ro tsa na /
mkha' 'gro ye shes mtsho rgyal te rje 'bangs grogs gsum la gu ru rin po ches thugs kyi dgongs mdzod mthar thug pa brtol nas gnang zhing /
rnam snang lo tsA ba chen po la gnyer gdams dmigs su bstsal te ma 'ongs gdul bya'i don du rgya rim pa bdun gyis btab nas mdo khams sa'i thig le lha mdo 'bur mo bde chen pad+mo bkod mdzod lnga 'dus pa'i pho brang chen por gter du sbas pa /
gdul ba'i dus su son pa na sku gsung thugs kyi rten dang bcas bar chad med par spyan drangs /
gter ston grub thob rgya mtsho'i 'khor los sgyur ba mchog gi rig 'dzin pad+ma 'od gsal mdo sngags gling pa dang gu ru rin po che dbyer med pa'i byin rlabs thugs rje'i mthu chen pos yid ches par gtan la phab pa'i chos sde chen po la rgyud bka'i mdzod /
lung gter gyi mdzod /
gdams ngag snyan brgyud kyi mdzod /
thun mong las kyi mdzod /
thun mong ma yin pa'i mdzod bcas bzhugs pa las 'dir lung gter gyi mdzod kyi bye brag rtsa ba gsum las bla ma rig 'dzin mchog gi sgrub pa dang 'brel ba'i smin byed bsgrub pa ste /
'di la'ang dbang bskur rgyas pa chu bo bzhi rdzogs /
'bring po ye shes lnga rdzogs /
bsdus pa byin rlabs gtor ma'i brda dbang gsum du bzhugs pa la /
'dir chu bo bzhi rdzogs kyi snying po phrin las kyi bdag 'jug dang rjes su 'brel ba'i don dbang nor bu lugs bsgrub pa la sogs kyis mtshams sbyar nas      maN+Dal 'bul du gzhug
/sa phyogs dang gnas khang dag pa ye shes kyi zhing dang gzhal med khang /
slob dpon sangs rgyas kun 'dus thod phreng rtsal dngos su gsal ba la dad mos kyi gdung shugs drag pos thal mo me tog bcas gsol ba 'debs pa 'di'i rjes zlos mdzod /
oM:
dkon mchog kun 'dus rtsa gsum rgya mtsho'i tshogs :
mos shing gdung bas rtse gcig gsol 'debs na :
byin rlabs dbang gi ye shes chu bo ches :
bdag rgyud smin grol dngos grub bstsal du gsol :
lan gsum /
thog mar rgyud dag par bya ba'i slad du /
bdag gzhan nam mkhas khyab pa'i ma gyur sems can mtha' dag
/dus 'di nas bzung ste snying po byang chub ma thob kyi bar du bde gshegs rtsa gsum dgongs pa 'dus pa'i lha tshogs rnams la sgo gsum gus pa chen pos skyabs su 'gro ba'i 'dun pa rtse gcig pas 'di'i rjes zlos /
na mo :
bdag dang mkha' khyab sems can ma lus kun :
dus 'di nas bzung byang chub ma thob bar :
bde gshegs yongs rdzogs rtsa gsum dkyil 'khor lhar :
sgo gsum rtse gcig gus pas skyabs su mchi :
lan gsum /
khams gsum rigs drug gis bsdus pa'i 'gro ba mtha' dag thog med nas pha ma drin can sha stag yin yang 'khor ba sdug bsngal gyi rgya mtshor bying ba la bzod du med pa'i byams pa dang snying rje chen pos rnam grol gtan gyi bde ba rtsa gsum rgyal ba'i go 'phang  la bdag nyid kho nas 'god par 'dod pa'i smon pa dang /
de'i ched du rig 'dzin mchog sgrub kyi dbang gi chu bo chen po nod la rim gnyis kyi ting nge 'dzin nyams su len par bgyi'o snyam pa 'jug pa byang chub kyi sems gsal thob la 'di'i rjes zlos /
ho :
ma gyur khams gsum rigs drug 'gro ba la :
tshad med byams dang snying rje chen po'i blos :
sku gsum go 'phang mchog la 'god pa'i phyir :
rig 'dzin bla ma bsgrub par sems bskyed do :
lan gsum /
bde gshegs rtsa gsum dgongs 'dus dkyil dang 'khor du bcas pa'i spyan sngar phyi kun rdzob kyi phyag dang mchod pa 'bul zhing nongs bshags yi rang brtan bzhugs gsol gdab bsngo ba'i ting nge 'dzin rnams dang /
nang don dam ye shes rang byung rang gsal gyi dgongs pa gsal btab ste gsag sbyong spel gsum yongs su rdzogs pa'i yan lag bdun pa 'bul ba 'di'i rjes zlos /
na mo :
ka dag dbyings las shar ba'i rtsa gsum lhar :
gnyis su med pa'i tshul gyis gus phyag 'tshal :
chos nyid rig rtsal mchod sprin rgya mtshos mchod :
sdig ltung 'dus ma byas pa'i ngang du bshags :
zag med dge tshogs rgya mtshor yi rang ngo :
'chi med gnyug ma'i ngang du rtag bzhugs nas :
brjod bral don gyi chos 'khor bskor bar bskul :
dge tshogs 'od gsal snying po'i dbyings su bsngo :
'gro kun rang byung ye shes sku thob shog :
dbang don rgyud la 'dzin pa'i slad du /
sdom dang chos sdud don byed kyi tshul khrims rnam pa gsum /
bde gshegs rigs lnga'i sdom pa dngos dang sbas don /
rtsa ba dang yan lag gi dam tshig nyer brgyad /
rang bzhin lta ba'i dam tshig chen po rnams tshul bzhin du blangs nas legs par bsrung snyam pas 'di'i rjes zlos /
ho :
dkon mchog rtsa gsum rgya mtsho'i tshogs rnams dgongs :
bdag gis byang chub snying por mchis kyi bar :
mtha' yas 'gro ba kun gyi don bgyid phyir :
tshul khrims rnam gsum mi gtang bzung bar bgyi :
bde bar gshegs pa rdo rje rin po che :
pad+ma las kyi rigs su bzhugs pa yi :
dam tshig sdom pa'i tshogs rnams yongs bzung zhing :
rang gzhan don du rlabs chen spyod pa spyad :
rtsa ba sku gsung thugs kyi dam tshig dang :
yan lag dam tshig rigs lnga nyi shu lnga :
rang bzhin lta ba'i ngang du mi 'da' ba'i :
rdo rje mchog gsum dbyer med bsgrub par bgyi :
lan gsum /
de nas dbang gi gzhi bsgrub pa la sgo gsum gyi gnad bcun te 'dun pa rtse gcig pas dmigs pa 'di bzhin du mdzod cig
/oM ma hA shUn+ya tA dz+nyA na badzra d+harma d+hA tu At+ma ko\u0f85 haM:
phyi nang gi chos thams cad mi dmigs pa 'od gsal stong pa nyid kyi ngang las khyed rang gang du gnas pa'i ge sar pad+ma nyi ma zla ba'i gdan gyi steng du /
rig pa ye shes kyi rang rtsal yi ge hrIHdkar po 'od lnga'i mdangs 'phro ba /
de yongs su gyur pa las khyed rang skad cig gis rtsa gsum kun 'dus pad+ma thod phreng rtsal gzhon nu bcu drug lon pa'i lang tsho dkar la dmar ba'i mdangs can zhi 'dzum khros pa'i nyams kyis sgeg pa /
phyag g.yas rdo rje thugs kar 'dzin cing g.yon mnyam gzhag bdud rtsi'i thod pa tshe bum gyis mtshan pa /
kha T+wAM ga gru mo g.yon du brten cing dbu la pad+ma'i snyan zhu dang sku la gsang gos phod ka chos gos za 'og gi ber chen rnams brtsegs mar gsol ba /
zhabs rdo rje skyil krung gis 'ja' zer thig le 'od phung 'khrigs pa'i klong na bzhugs pa'i gnas gsum du rdo rje gsum gyi rang bzhin 'bru gsum 'od zer 'bar bas mtshan pa dang /
bla ma dkyil 'khor pa'i thugs ka nas 'phros pa'i 'od zer gyi snang bas rgyal ba sku gsum gyi zhing khams rab 'byams dang /
khyad par rnga yab pad+ma 'od kyi pho brang nas o rgyan pad+ma thod phreng rtsal dgongs brda snyan brgyud kyi rig 'dzin bla ma yi dam zhi khro dpa' bo dang rnal 'byor ma'i tshogs thams cad kyi thugs rgyud bskul /
skad cig gis nam mkha'i dbyings gang bar byin thibs kyis byon nas khyed rang la sib sib thim pas gsang gsum ye shes chen po'i byin rlabs sgo gsum la dbyer med du zhugs pa'i mos pa mdzod cig
/'beb pa'i rdzas 'dug
/rol mos gzi byin bskyed /
spro na dbyangs dang bcas rgyun gyi phrin las kyi spyan 'dren yang brjod /
dbab sngags /
oM AHhU~M badzra gu ru d+he ba d+hA ki nI dz+nyA na A be sha ya a A:
sa ma ya ho :
sa ma ya satwaM:
e A ral+li hriM hriM pheM pheM:
drag tu brjod /
de ltar dbab pa'i byin rlabs kyi rgyun byang chub ma thob kyi bar du brtan par byas par mos shig
/rdo rje me tog spyi bor bzhag la /
tiSh+Tha badzra /
zhes brjod /
de dag gis dbang gi sngon du 'gro ba rnams grub /
dngos gzhi'i dbang rnams rim par zhu ba'i slad du zhing khams 'bul bar zhu /
zhes maN+Dal 'bul du gzhug
/gsol ba 'debs pa 'di'i rjes zlos mdzod /
oM:
nam mkha'i rdo rjes rigs lnga'i rgyal ba lngar :
dgongs shing dbang mchog ji ltar bstsal pa bzhin :
mchod pa chen po ye shes brda yi dbang :
rig 'dzin gdung 'tshob bdag la deng 'dir stsol :
lan gsum /
de ltar gsol ba btab pas slob dpon dang dkyil 'khor pa dbyer med pa'i thugs ka nas 'od zer 'phros /
dgongs brda snyan brgyud kyi bla ma yi dam mkha' 'gro'i tshogs ma lus shing lus pa med pa nam mkha' gang bar spyan drangs /
badzra sa mA dzaH
slob dpon gyi thugs ka nas spros pa'i lha mo rnams kyis dbang lha rnams la phyi nang gsang ba'i mchod pas mchod cing bstod par gyur /
hU~M hrI:
yid bzhin kun 'byung mchod pa'i ting 'dzin gyis :
rtsa gsum rgyal ba rgya mtsho'i thugs dam bskang :
sku gsung thugs yon phrin las ye shes bstod :
nyams chag kun bshags dgongs pas byin gyis rlobs :
oM AHhU~M gu ru d+he wa d+hA ki nI sarba maN+Da la sa pa ri wA ra ma hA pU dza a mr-ita rak+ta ba liM ta khA hi :
thal mo sbyar la /
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar 'di la'ang bstsal du gsol //
ces gsol ba btab pas nam mkha' gang bar bzhugs pa'i dbang gi lha rtsa gsum dgongs pa 'dus pa'i dkyil 'khor pa rnams kyis shis brjod rdo rje'i glu dbyangs len zhing me tog gi char 'beb pa sogs bkra shis pa'i rnam pa du ma dang ldan pas dbang bskur ba'i dgongs pa gtod cing phrin las    la 'jug par mos shig
/phun sum tshogs pa mnga' bas mtshon shis brjod ci rigs brjod la me tog 'thor /
rol mo bsgrag
/nam mkha'i dbang lha rnams las grub pa'i slob dpon chen po sangs rgyas gsang ba rig 'dzin tshom bu 'bum phrag du ma dang bcas te spros pa rnams kyis rin po che'i bum pa byang chub sems kyi bdud rtsis gang ba thogs /
mchod pa'i bkod pa sgyu 'phrul rdo rje'i rol mo mtha' yas pa dang ldan pas phyi'i dbang bskur bar mos shig
/bum pa spyi bor bzhag la /
oM:
byang chub bdud rtsi'i rgyun gyis dbang bskur bas :
phung khams gnas gyur rigs lnga'i ye shes brnyes :
yongs su 'dzin pa dge ba'i bshes gnyen che :
rgyal sras rdo rje 'dzin par mnga' gsol lo :
oM sarba ta thA ga ta a b+hi She ka ta sa ma ye shrI hU~M:
bum chu 'thor 'thung bya /
de ltar yongs su 'dzin pa dge ba'i bshes gnyen gyi dbang thob pa la thun mong theg pa dang tshul mthun pa'i chos gos rnam pa gsum sogs tshangs par spyod pa'i cha lugs rnams kyis mnga' gsol bar mos /
chos gos tsakli gtad la /
d+harma bsatra a lang+kA ra a b+hi Shiny+tsa mi :
nam mkha'i dbang lha rnams las rang byung sprul pa'i sku mchog dga' rab rdo rje rig 'dzin tshom bu 'bum phrag du ma dang bcas te spros pa rnams las yi dam lha'i sku dang snying po phyag rgya'i tshogs char babs pa ltar byung nas /
khyed rang gi sgo gsum la thim /
mchod pa'i bkod pa sgyu   'phrul rdo rje'i rol mo mtha' yas pa dang ldan pas nang gi dbang bskur bar mos shig
/rdor sems sku sogs gnas gsum du bzhag la /
hU~M:
rdo rje mi phyed gsum gyi dbang bskur bas :
sgo gsum gnas 'gyur lha sngags ye shes brnyes :
yi dam lha dang dbyer med gsang ba'i mdzod :
rig pa 'dzin pa chen por mnga' gsol lo :
oM sarba ta thA ga ta kA ya wA ka tsit+ta a b+hi She ka ta oM AHhU~M:
de ltar yi dam lha'i dbang bskur thob pa la thun mong ma yin pa dar dang rin chen rus rgyan sogs rig pa 'dzin pa'i 'khor los bsgyur ba'i chas rnams kyis mnga' gsol bar mos mdzod /
rgyan de rnams gtad la /
ma hA bid+ya d+hA ra bsatra a lang+kA ra a b+hi Shiny+tsa mi :
nam mkha'i dbang lha rnams las skal ldan chos kyi rgyal po lung bstan rdo rje rig 'dzin tshom bu 'bum phrag du ma dang bcas te spros pa rnams kyis rgyud lung man ngag yongs su rdzogs pa'i glegs bam thogs /
mchod pa'i bkod pa sgyu 'phrul rdo rje'i rol mo mtha' yas pa dang ldan pas sgrub pa'i dbang bskur bar mos shig
/glegs bam gnas gsum btugs shing lag tu gtad la /
ho :
rgyud lung man ngag glegs bam dbang bskur bas :
dam pa'i mdzod gsum 'chad nyan sgrub la dbang :
brtul zhugs spyod pas 'gro 'dul rig pa 'dzin :
kun tu 'od kyi sa ru mnga' gsol lo :
oM sarba ta thA ga ta sarba d+harma pustaka a b+hi She ka ta hrI:
de ltar pusti glegs bam gyi dbang bskur thob pa la dpal gyi chas bcu dang dur khrod kyi chas brgyad sogs he ru ka 'bar ba chen po'i chas rnams kyis mnga' gsol bar mos shig
/de dag gtad la /
shrI he ru ka a lang+kA ra a b+hi Shiny+tsa mi :
de ltar na phyi mtshan ma'i dkyil 'khor du phyi nang sgrub pa gsum gyis bsdus pa'i bum pa'i dbang bskur ba thob /
lus dang rtsa'i sgrib pa sbyangs /
snang stong zung 'jug bum dbang gi ye shes rgyud la smin /
lam phyi nang gi bskyed pa'i rim pas rgyud grol ba la dbang /
zhi ba'i las dang rnam smin rig 'dzin thob pa'i sa bon rgyud la bzhag
/'bras bu sprul pa'i sku 'thob pa'i rten 'brel bsgrigs pa yin no //
nam mkha'i dbang lha rnams las kun bzang he ru ka dpal shrI siM ha rig 'dzin tshom bu 'bum phrag du ma dang bcas te spros pa rnams rang 'od ye shes kyi rig ma dang snyoms par zhugs te byang sems bdud rtsi'i sprin chen po spros pa     bde skyong gi snod du bdud rtsir bskyil /
mchod pa'i bkod pa sgyu 'phrul rdo rje'i rol mo mtha' yas pa dang ldan pas gsang ba'i dbang bskur bar mos shig
/thod pa'i bdud rtsi sbyin la /
A:
ji ltar kun bzang rdo rje 'chang chen pos :
byang chub sras la bdud rtsi'i dbang bskur ltar :
dkar dmar lhag pa'i ye shes chen po yis :
ma chags pad+ma'i sa ru dbang bskur ro :
oM sarba ta thA ga ta gu h+ya bo d+hi tsit+ta a b+hi Shiny+tsa A:
de ltar rdzas gsang ba byang chub sems kyi dkyil 'khor du gsang ba'i dbang bskur ba thob /
ngag dang rlung gi sgrib pa sbyangs /
gsal stong zung 'jug gsang dbang gi ye shes rgyud la smin /
lam rtsa dang rlung gi rnal 'byor gyis bdag byin rlabs pa'i rim pa la dbang /
rgyas pa'i las dang tshe dbang rig 'dzin thob pa'i sa bon rgyud la bzhag
/'bras bu longs spyod rdzogs pa'i sku 'grub pa'i rten 'brel rgyud la bsgrigs pa yin no //
nam mkha'i dbang lha rnams las stong nyid shes rab phar phyin rnam bcas kyi gzugs su shar ba phyag rgya'i mtshan nyid rdzogs pa'i lang tsho ma spros te 'dod chags chen po'i sgyu rtsal gyis khyed rang la 'khril ba dang 'du shes gsum ldan gyis       snyoms par zhugs pas /
lugs 'byung lugs ldog gi dga' bzhi'i mthar thug lhan skyes bde ba chen po'i ye shes nyams su myong bar mos shig
/rig ma'i gzugs brnyan gtad la /
hU~M:
lhan skyes ye shes 'byung ba'i pad+ma can :
sangs rgyas kun gyi dam tshig bla na med :
rdo rje rig ma'i brtul zhugs la bsten nas :
'khor lo tshogs chen sa ru dbang bskur ro :
oM sarba ta thA ga ta pra dz+nyA dz+nyA na mu dra a b+hi Shiny+tsa hU~M:
de ltar lam gsang ba phyag rgya b+ha ga'i dkyil 'khor du shes rab ye shes kyi dbang bskur ba thob /
yid dang thig le'i sgrib pa sbyangs /
bde stong zung 'jug sher dbang gi ye shes rgyud la smin /
lam gzhan lus pho nya'i gsang lam gyis nye rgyu'i bgrod pa la dbang /
dbang gi las dang phyag chen rig 'dzin thob pa'i sa bon rgyud la bzhag
/'bras bu chos kyi sku 'grub pa'i rten 'brel rgyud la bsgrigs pa yin no //
dkyil 'khor gyi gtso bo dang slob dpon dbyer med pa'i thugs ka nas ye shes kyi sku tshon gang ba zhig 'phros /
khyed rang gi snying gar thim pas byin rlabs don gyi dbang bskur ba thob /
dpe phyag rgya las skyes pa'i bde ba'i ye shes kyis thabs byas te /
don dam rang byung 'od gsal rdzogs pa chen po'i gnas lugs kyi ngo bor mnyam par bzhag pas /
gshis stong pa chen po ka dag gi ngo bo /
gdangs rang gsal ye shes lhun grub kyi rang bzhin /
rtsal ma 'gag sna tshogs su 'char ba dbyer med thugs rje'i rang rtsal nyid du rdo rje sems dpa'i me long gi brdas mtshon par shes nas dgongs pa bskyang 'tshal /
bla ma'i sku 'bag dang shel rdo snying gar gtugs la /
hrI:
sems kyi chos nyid 'od gsal rdzogs pa che :
bde chen thabs kyis mtshon pa'i de kho na :
byin rlabs don gyi 'pho ba la brten nas :
ye shes bla ma'i sa la lhun rdzogs shog :
oM sarba ta thA ga ta ma hA su kha dz+nyA na d+hA tu a b+hi Shiny+tsa hrI:
de ltar rang bzhin gyis gsang ba 'od gsal lhan cig skyes pa'i dkyil 'khor du rig pa rtsal gyi dbang bskur ba thob /
sgo gsum cha snyom dang 'pho ba'i sgrib pa sbyangs /
rig stong zung 'jug bzhi pa'i ye shes  rgyud la smin /
lam khregs chod dang thod rgal gyis chos nyid zad sar skyel ba la dbang /
drag po'i las dang lhun grub rig 'dzin gyi sa bon rgyud la bzhag
/'bras bu bde ba chen po'i sku 'grub pa'i rten 'brel rgyud la bsgrigs pa yin no //
de ltar gsang ba'i dbang gsum thob pa la rgyud lung yongs rdzogs dkyil 'khor kun gyi mnga' bdag 'gro 'dul rig 'dzin slob dpon chen po'i sku'i chas yongs rdzogs phul nas mnga' gsol bar   mos shig
/gu ru'i sku chas kyi tsakli gtad la /
hU~M:
rgyal ba'i sras mchog pad+ma thod phreng rtsal :
sa lam yongs rdzogs dkyil 'khor kun gyi bdag :
dgongs pa thabs kyis 'gro ba 'dul ba'i phyir :
rig 'dzin slob dpon chen por mnga' gsol lo :
ma hA a tsar+Ya a lang+kA ra a b+hi Shiny+tsa mi :
de ltar phyi nang sgrub gsang bzhis bsdus pa'i dbang gi chu bo chen pos rgyud smin /
ye shes bla ma'i sa chen mthar phyin te lam mchog yongs su rdzogs pa'i rig 'dzin gyi 'khor los sgyur bar gyur pa la dbang gi lha dang slob dpon lhan cig pas shis pa brjod pas kyang mnga' gsol bar mos shig
/ces mtshams sbyar la zhal nas gsungs pas thog drangs shis brjod ci rigs pa bya zhing me tog 'thor ro //
nam mkhar bzhugs pa'i dbang gi lha rnams 'od du lhags te khyed rang rnams la thim par mos shig
/oM su pra tiSh+Tha badzrA ye swA hA/
zhes brtan par bya /
rjes 'brel du tshe dbang bskur na zur gsal nyid skabs 'dir sbyar ro //
gsum pa rjes ni /
de ltar na rim pa de dag rnams kyis rtsa gsum dgongs pa 'dus pa'i chos sde las rig 'dzin mchog sgrub kyi rtsa ba'i smin byed chu bo bzhi rdzogs kyi don dbang snying por bsdus pa tshul bzhin du bsgrubs zin pa lags pas sogs kyis mtshams sbyar la dam tshig khas blang /
gtang rag maN+Dal lus 'bul dge bsngo spyi ltar byas la slob ma gyes /
tshogs mchod /
bka' srung gtor 'bul sogs rjes kyi bya ba rnams kyang phrin las kyi gzhung bzhin mthar chags su btang bas grub bo /
khyad par mchog ldan dbang gi chu /
kha 'bab rnam bzhi'i klung rgyun bzhin //
srid mtha' thug bar skye dgu rnams //
rnam grol gsos su rtag 'babs shog
/ces pa 'di kun mkhyen bla ma mtsho skyes dgyes pa'i bka' lung gis rjes su gnang ba ltar 'chi med bstan gnyis gling pas me glang cho 'phrul zla ba'i dkar phyogs rgyal ba gsum pa byang chub 'grub pa'i sbyor ba dang ldan pa'i dus tshes bzang por rdzong gsar bkra shis lha rtse'i chos grwa chen por bris pa dge legs 'phel //

//
