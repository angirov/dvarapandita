@#//
phrin las phur pa'i gnad tig las /
rgyun gyi rnal 'byor snying po bzhugs //
na mo gu ru badzra ku mA ra ya /
slob dpon chen po pra b+ha hasti'i dgongs pa gu ru shAkya seng ges snyan brgyud du bstsal pa'i phrin las phur pa'i gnad tig las /
bskyed rim rgyun gyi rnal 'byor snying por dril te nyams su blang ba'i tshul la gsum /
sngon 'gro
/dngos gzhi /
rjes so //
dang po ni /
'byor na dam tshig gi rten du mtshan ma rdzas kyi phur pa mtshan nyid tshang bar 'du byas te /
mdun gyi nam mkhar bla ma dang gnyis su med pa'i dpal rdo rje gzhon nu rtsa gsum rgyal ba rab 'byams kyi sprin phung 'phro ba mngon sum bzhin du bzhugs par bsam la /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen rdo rje gzhon nu la :
rang ngo shes pas skyabs su mchi :
zhes lan gsum gyis skyabs 'gro dang /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
ces lan gsum gyis sems bskyed /
spro na /
ho :
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa'i mtha' bzhi dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
zhes tshogs gsag kyang bya /
gnyis pa dngos gzhi ni /
hU~M:
rdo rje de bzhin nyid kyi dbyings :
snying rje'i 'gal zla la khros pas :
nyon mongs zhe sdang gzung 'dzin gcod :
mtshon chen hU~M sngon 'od 'bar ba :
rang byung nam mkha'i dkyil du shar :
'khor 'das srog gi go ru bsgom :
cho 'phrul chen po'i ting 'dzin gyis :
snod bcud dngos 'dzin dbyings su sbyangs :
klong lnga'i dwangs ma 'byung rim steng :
ye shes lnga rdzogs gzhal med khang :
dur khrod drag po'i bkod pa can :
'jigs shing skyi g.ya'i nang khongs su :
gnam lcags tsakra rtsibs bcu'i dbus :
bdag nyid ma bcos rtsa ba'i lha :
rdo rje gzhon nu sku mdog mthing :
zhal gsum phyag drug zhabs bzhi bgrad /
g.yas dkar g.yon dmar rngam bzhad gshe :
phyag drug ye shes rol pa'i rtags :
g.yas gnyis rdo rje rtse dgu lnga :
g.yon gnyis me dpung kha T+wAM dang :
tha mas ri rab phur bu 'dril :
yum chen 'khor lo rgyas 'debs ma :
mthing skya ut+pal dung khrag bsnams :
dpal dang dur khrod rol pa'i chas :
pad nyi lha chen khyo shug steng :
khams gsum zil gnon chen por bzhengs :
hU~M hU~M hU~M:
rdo rje hU~M gi glus bskul bas :
yab yum bzod med bde ba 'bar :
rjes chags snyoms zhugs mkha' gsang nas :
a haM sngags kyi sgra chen pos :
sangs rgyas sras bcas spyan drangs te :
zhal zhugs byang sems thig ler zhu :
'od kyi gong bu mkha' nas spros :
rtsibs steng dpal chen khro rgyal bcu :
mthing nag phur 'dril yum dang 'khyud :
za gsod pho nya'i sprin phung 'phro :
sgo bzhir phrin las sgo ma bzhi :
mu ran 'jig rten skyong bas bskor :
gtso bo yab yum gnas lnga ru :
sangs rgyas pad+ma rdo rje dang :
rin chen las kyi kI la ya :
dkar dmar mthing ser ljang gu'i mdog :
lhan skyes yum dang bcas par gsal :
gnas gsum oM AHhU~M gis mtshan :
rdo rje gsum du byin gyis brlabs :
bde gshegs dbang bskur ye shes lnga :
khrag 'thung rigs lnga'i phyag rgyar rdzogs :
oM AHhU~M:
hU~M oM trAM hrIHA:
zhes bskyed rim srid pa phur bu lha sku phyag rgya'i rnal 'byor gsal gdab /
spros pa bsdu na dam ye dbyer med du mos pas dmigs pa'i gtso bo lha'i snang zhen la bslab cing nga rgyal brtan por gzung /
gzhi 'bras sbrel ba'i dag pa dran par bya /
spro na spyan 'dren sogs las kyi rim pa mdor bsdus pa ni /
hU~M:
srid pa'i phur bu sgrub pa dang :
dbang dang dngos grub blang ba'i phyir :
ye shes khro bo gshegs su gsol :
khro rgyal 'khor bcas gshegs nas kyang :
rtags dang mtshan ma bstan pa dang :
kI la ya yi dngos grub stsol :
oM badzra kI li kI la ya hU~M:
badzra sa ma ya dza dza :
hU~M:
rdo rje gzhon nu'i lha tshogs rnams :
srid pa rdo rjer grub mdzod cig :
srid pa rdo rje phur pa'i lha :
ye shes khro bor grub par mdzod :
dzaHhU~M baM ho :
sa ma ya tiSh+Tha lhan :
hU~M:
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs mdzad pa'i :
khrag 'thung chen por phyag 'tshal lo :
a ti pU ho :
pra tIts+tsha ho :
hU~M:
bla med mchog gi mchod pa ni :
ye shes lnga yi 'od zer 'phro :
yul dang dbang po gnyis med pa :
bde chen longs spyod chen por rol :
oM shrI badzra ku mA ra sa pa ri wA ra ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai bid+yA:
shab+da :
sarba pany+tsa a mr-ita rak+ta ba liM ta ma hA su kha pU dza ho :
hU~M:
sgeg pa dpa' ba mi sdug rdo rje'i sku :
rgod gshe drag shul sngags kyi sgra gdangs can :
snying rje rngams zhi ye shes srog ldan pa'i :
phrin las 'dus pa'i lha la phyag 'tshal bstod :
ces spyan 'dren mchod bstod bya zhing /
gang ltar yang gsal brtan dag gsum la bslab /
des skyo na gsung bzlas pa'i rnal 'byor ni /
thugs ka dpal gyi be 'u'i dbyings :
ye shes sems dpa' thig le'i dbus :
badzra satwa tshon gang ba'i :
snying dbus nyi zla kha sbyor sbubs :
hU~M las rdo rje'i sngags phreng 'phros :
yab yum zhal nas zhal du zhugs :
gsang ba'i lam nas 'khor ba'i mod :
sku dang sngags phreng me 'od mtshon :
nam mkha' gang ba'i spro bsdu yis :
phyogs dus rgyal ba mchod pas mnyes :
khams gsum nyon mongs dug chen sbyangs :
srid gsum dregs pa gzir zhing bsngangs :
bar chad bdud bgegs tshar thag bcad :
snod bcud ka dag gnyug ma'i babs :
rdo rje gzhon nu'i ngo bor rdzogs :
zhes dmigs pa'i srog tu bzung la /
oM badzra kI li kI la ya hU~M:
zhes rtsa ba'i bsnyen sngags gtso bor bzla zhing /
oM badzra kI li kI la ya sarba big+h+nAn baM hU~M phaT:
ces sgrub pa'i sngags kyang ci nus bzla /
spro na /
ma rak+mo yak+mo :
kA la rU pa snying rtsa la yaM yaM:
srog la yaM yaM:
snying la phril phril :
srog la chuM chuM:
tsit+ta srog la tung tung :
snying khrag srog la shad shad :
thum ri li li :
tseg tseg :
'ur 'ur :
shig shig :
gul gul :
myags myags :
sod sod :
d+hA ti ma ma karma shI g+h+raM ka ra ye :
mA ra se na pra mar+d+ha na ye hU~M phaT:
ces las sbyor spu gri'i sngags sham btags pa'ang cung zad bzla /
bsnyen sgrub byed na bsnyen sngags 'bum phrag bdun /
sgrub sngags bye ba /
las sbyor khri phrag gcig bzlas pas las rung du 'gyur ro //
de ltar lha sngags kyi rnal 'byor la goms pa cung zad brtan pas thun mthar rdzogs rim kun rdzob byang sems kyi phur bu dang /
rig pa ye shes kyi phur bu'i dgongs pa nyams su len par 'dod na gzhung rtsa ba'i man ngag brgyud ldan bla ma'i zhal shes dang 'brel bar nyams su blang ngo //
gsum pa rjes ni /
thun las ldang bar brtsam pa na /
dbyangs gsal /
rten snying /
yig brgya bzlas pas sngags kyi lhag chad kha bskang zhing nus pa brtan par byas rjes /
a a a :
lhar snang rig rtsal dbyings su thim :
dbyings rig 'du 'bral med pa'i ngang :

bde stong zung 'jug rtags kyi sku :
phyag rgya chen po'i rol par shar :
phaT phaT phaT:
ces lhar snang 'od gsal du bsdu zhing zung 'jug gi skur ldang /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan dpal chen po :
rdo rje gzhon nu myur 'grub shog :
ces bsngo smon dang /
oM:
dbyings kyi ngo bo chos sku rdo rje sems /
rig pa rang snang badzra ku mA ra :
dbyings rig zung 'jug rtsa brgyud bla ma yis :
mchog thun dge legs 'grub pa'i bkra shis shog :
ces shis pa brjod pas mtshams sbyar te spyod lam la 'jug go
/zhes pa'ang sgrub brgyud bstan pa'i gsal byed chen po rje dbon mchog sprul rin po che karma bstan 'dzin phrin las kyis thugs dam rgyun gyi nyams bzhes su bkas bskul pa ltar /
mtsho skyes bla ma dgyes pa'i 'bangs pad+ma 'od gsal mdo sngags gling pas yul gyi dge bcu g.yang du 'khyil ba'i sa'i thig le nges gsang bshad sgrub kyi 'byung gnas e waM chos kyi sgar chen du bris pa /
'gro kun bdud bzhi'i g.yul las rnam par rgyal te dpal rdo rje gzhon nu'i go 'phang tshe 'di nyid la mngon du byed pa'i rgyur gyur cig
/mang+ga laM///
/
