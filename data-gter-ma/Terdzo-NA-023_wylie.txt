@#//
bla ma drag po kI la ya'i man ngag gi dmigs rim go bde nyung ngur bkod pa zab mo'i bdud rtsi zhes bya ba bzhugs so //
bde chen sangs rgyas 'od dpag med pa'i ngo bo nyid /
pad+ma 'byung gnas bde gshegs 'dus pa'i sku la phyag bgyi'o //
gang sku dran pas 'khor ba'i 'jigs pa sel //
gang gsung bzlas pas grub pa kun ster zhing //
gang thugs 'od gsal sangs rgyas kun gyi gzhi //
gdod ma'i mgon por ye grol phyag gis mchod //
bla med bla ma'i gsang ba gsum //
sgrub thabs dmigs pa'i tshul nyung ngu //
'jug bde'i ngag gis bkod pa 'dir //
bla mas byin rlabs gnang ba stsol //
'dir dus gsum rgyal ba'i spyi gzugs ma hA gu ru pad+ma 'byung gnas kyis /
kun mkhyen ngag dbang nor bur dag snang du bstsal pa'i zab chos gsang ba bla na med pa'i bskyed rdzogs kyi bcud phyung ba bla ma drag po kI la ya'i sgrub thabs nyams su len pa la gzhung dngos kyi dmigs khrid bstan pa dang /
nyams len thun gyi khrigs bstan pa'o //
dang po ni /
rang nyid gnas pa'i sa phyogs 'di nyid tha mal pa ma yin pa dag pa'i zhing khams pad+ma 'od kyi gzhal yas khang chen por bsam bzhin pa'i mdun gyi nam mkhar ye shes kyi 'ja' tshon sprin phung 'khrigs dbus /
pad+ma nyi zla brtsegs pa'i gdan steng /
dkon mchog gsum 'dus pa'i spyi gzugs rtsa ba'i bla ma pad+ma thod phreng rtsal rgyan cha lugs mngon rtogs dang mthun par gsal ba la /
sku gsum bla brgyud /
sgrub pa bka' brgyad sogs yi dam mkha' 'gro bsam gyis mi khyab pas bskor bzhin bzhugs par bsam pa ring brgyud khrom tshogs /
rtsa ba'i bla ma'i dbu thogs nas yar brgyud pa'i bla ma rnams bzhugs par gsal ba nye brgyud tho brtsegs /
rtsa ba'i bla ma gcig nyid rtsa gsum gcig dril du bsam pa kun 'dus nor bu lugs te /
dmigs pa rgyas 'bring bsdus pa ji ltar bya rung don gyi mos bsgom 'di ltar bya ste /
de yang gsang sngags kyi theg pa bla na med pa'i skabs 'dir rtsa ba'i bla ma nyid dkon mchog gsum gyi rang bzhin yin te /
ji skad du /
rdo rje slob dpon lus 'di la //
rgyal ba'i sku ni rim bzhin gnas /
zhes dang /
dri med sems ni sangs rgyas 'gyur //
chos ni ngag tu yang dag gsung /
sku ni dge 'dun zhes bya ste //
zhes dang /
kun mkhyen pad dkar gsung las kyang gu ru la bstod par /
gang sku dge 'dun gsung nyid chos //
gang thugs sangs rgyas ngo bo ste //
zhes gsungs pa ltar mchog gsum 'dus pa'i spyi dpal bla ma yin pa'i nges shes bskyed de /
rnam pa tha dad par shar ba'i yi dam DA ki'i tshul ji snyed pa bla ma'i rol rtsal gang la gang 'dul du snang bar shes par byas te brgyud pa'i gsol 'debs rjes /
bdag dang mkha' mnyam 'gro ba thams cad dus 'di nas bzung byang chub chen po'i gnas ma thob bar skyabs su mchi'o snyam pas /
bdag ni mgon po gzhan spangs nas //
rig 'dzin chen po khyed la skyabs /
sogs brjod cing /
de ltar mgon po khyed la skyabs su gsol na thugs rje'i dbyings nas gzigs pa dang /
bdag gis kyang pad+ma drag po'i go 'phang tshe 'dir thob par byas te sangs rgyas kyi phrin las rgya mtshos sems can gyi don mdzad pa /
rgyal dbang pad+ma 'byung gnas khyed lta bur rjes su bslab par bgyi'o snyam pa ste /
de phyir thugs rje'i spyan ras kyis //
sogs nas /
de la bdag gis bslab par bgyi //
zhes pa'i bar smon 'jug sems bskyed de /
de ltar skyabs sems lan gsum brjod /
mthar sku gsum ngo bo bla mar yi dam mkha' 'gro thams cad 'dus te thim /
bla ma'i sku yang 'od phung gi rnam par rang nyid la thim pas dbyer med rang rig klong du mnyam par bzhag pa ni don dam gyi skyabs 'gro dang /
bla ma'i rnal 'byor dbang bzhi yang don gyis tshang /
mnyam gzhag de yi ngang du /
oM swa b+hA wa sogs brjod de sngags don /
rang bzhin gyis dag pa chos thams cad rang bzhin rnam par dag pa'i bdag nyid nga'o //
zhes pa ste /
'khor 'das kyi chos thams cad stong zhing bdag med pa gdod nas rang bzhin nam mkha' lta bu gzung 'dzin gyi blo las 'das pa yin la /
yin bzhin du mnyam par bzhag pa'i don /
ye dag ye rdzogs chen po'i klong zhes /
ye dag ni sems nyid gdod nas rnam par dag pa ste /
ye zhes pa gdod ma'am thog ma'i don gyis dang po nyid nas dag pa zhig yin pas de ltar du nges kyi /
sngar gshis rang la dri ma yod pa phyis med par btang ba lta bu ma yin pa'i tshig
/de ltar dri ma dang bral ba de nyid dag pa'i chos kyi bkod pa thams cad 'byung ba'i gzhir gyur pas ye rdzogs te /
gter gzhung 'ga' zhig tu /
snang srid gzhir bzhengs chen po /
zhes gsungs pa'i dgongs pa ltar gdod nas dkyil 'khor du grub pa'o //
ye dag ni spangs pa chen po /
ye rdzogs ni rtogs pa chen po de ltar ye dag ye rdzogs kyi ngo bo nyid rang rig pad+ma drag po'i skur lam gyis gsal gdab pa ste /
gsar rnying gi sgrub gzhung chen po rnams su ting 'dzin rnam gsum gsungs pa yang don gyis tshang ste /
rang rig ka dag gi klong du mnyam par bzhag pa chos sku de bzhin nyid dang /
de'i rang mdangs 'gag med sku dang ye shes dbyer med ye rdzogs lhun grub tu snang ba las snying rje sgyu ma lta bur shar ba longs sku kun snang /
de las chu las chu lbur brdol ba ltar gu ru drag po'i skur bskyed pa sprul sku rgyu yi ting nge 'dzin yin zhes bla ma gsung ngo //
de ltar snang ba rang bzhin ma grub pa'i bskyed rim wal gyis legs par gsal nas /
slar yang rim pa bzhin du gsal gdab tshul gyis tshig tu brjod pa dang bstun te bsgom pa ni mngon rtogs nang bzhin go bde yang /
dag pa dran pa rags pa dang sbyar bas 'di ltar bsgoms te /
chos kyi dbyings las ma g.yos pas 'gro la rjes chags snying rje'i gar du snang bas sku mdog dmar po bskal me'i mdangs 'dzin pa /
chos sku de bzhin nyid mtshon pas zhal gcig thugs rjes gdug pa 'dul ba'i phyir zhal gyi sgo gnam sa'i bar khyab tsam gdangs pa /
bdud bzhi 'joms pas mche ba bzhi gtsigs pa /
mid pa stong gsum gyi khyon ltar yangs pa'i nang du ya rkan la /
dmar cha rdul dag pa'i rang bzhin gyi nyi ma'i dkyil 'khor la shes rab kyi rang bzhin kA li so bzhi dmar po g.yon skor gyis mtshan pa /
ma rkan la dkar cha khu ba dag pa'i rang bzhin gyi zla ba'i dkyil 'khor la thabs kyi rang bzhin dbyangs yig bcu drug dkar po g.yas skor gyis mtshan pa /
de gnyis kyang me long nang gi gzugs brnyan ltar bkra ba /
ljags kyi rtse rta gdong gi me lce lta bur bskyod pa ste 'khyug pa de'i rtsa ba'i nang khongs su de bzhin gshegs pa'i ye shes lnga yi ngo bo /
hU~M dmar po'i mtha' la g.yas skor du oM AHhU~M artsig sogs sngags phreng me yi kha dog lta bu sa bon dang sngags gnyis ka lany+dza na'am dbu can gyi yi ge'i rnam pa can /
yig 'bru re re las drag sngags kyi rang sgra 'brug ltar sgrog pa ste /
bde stong gnyis su med pa gsung gi rdo rje'i bdag nyid dang /
dus gsum sgrib med kyis 'gro la gzigs pas spyan gsum /
bden pa gnyis kyi phyag zung /
don dam spros bral ye shes kyis 'khrul rtog dbyings su 'joms pa mtshon phyir phyag g.yas gser gyi rdo rje rtse dgu pa 'phyar ba /
sprul skus 'gro ba'i don mdzad phyir phyag g.yon pas lcags kyi sdig pa mgo dgu mig dgu rwa bco brgyad pa bsnams pas srid gsum zil gyis gnon pa /
dug lnga ye shes lngar dag pa mtshon phyir thod skam lngas dbur brgyan /
rgyu drug 'khor ba rtsad nas gcod phyir mgo rlon lnga bcu'i do shal /
dug gsum dag pas glang stag mi yi pags pa'i gos gsol ba /
zhe sdang ma spangs gnas su dag pas sbrul chun /
bla med theg pa'i don rdzogs mnga' phyir rak+ta'i thig le /
zhag gi sor ris /
phar phyin drug mtshon pa'i brdar spyi bor 'khor lo /
rna cha /
mgul rgyan /
gdu bu /
ska rags /
thal chen gyi tshom bu ste phyag rgya drug
/thabs shes zung 'jug tu ston pa'i phyir rdo rje'i gshog pa /
'dod yon ma spangs lam du khyer bas dpal dang dur khrod kyis legs par brgyan pa /
chos thams cad rnam par thar pa gsum gyi rang bzhin dang /
theg pa thams cad kyang nges don gcig tu gzhol ba dang /
theg mchog mthar thug pa'i zab gnad rdo rje'i lus la gnad du bsnun te sems nyid rtogs dgos pa'i brdar sku smad chu srin khros pa'i kha nas gnam lcags 'bar ba'i phur bu dbal gsum dgra bgegs kyi snying phug ste bzhugs pa /
'khor ba'i skyon gyis ma gos pas pad+ma'i gdan /
ye shes 'od snang gsal bas nyi ma'i gdan /
'khrul pa bsreg pa'i ye shes me phung 'bar ba /
dpral ba'i thad kyi nang khong du sku'i khro bo 'jam dpal /
mgrin pa'i khong du gsung gi khro bo rta mgrin /
brang dbus kyi thad nang du thugs kyi khro bo phyag rdor /
gsang gnas kyi thad du phrin las khro bo yak+sha me dbal /
lte bar rdo rje phag mo rnams rgyan cha lugs mngon rtogs bzhin /
dbu rgyan gyi thod skam lnga yang phyi thod pa'i rnam pa nang ye shes lnga'i rang bzhin gyi gzhal yas khang du gsal ba'i dbus mar pad nyi zla steng rnam par snang mdzad kyi rang bzhin bud+d+ha thod phreng rtsal /
yum ye shes mtsho rgyal dbyings phyug ma'i ngo bor sbyor ba /
g.yas kyi thod skam nang dbus su pad nyi zla steng mi bskyod pa'i ngo bo badzra thod phreng rtsal mthing gsal /
yum man+dA ra mA ma ki'i rang bzhin la sbyor ba /
de'i g.yas kyi thod pa'i nang dbus pad nyi zla steng rin chen 'byung gnas kyi rang bzhin rat+na thod phreng rtsal ser po /
yum sangs rgyas spyan shAkya de wI dang sbyor ba /
g.yon gyi thod skam nang dbus pad nyi zla gdan la snang ba mtha' yas ngo bo pad+ma thod phreng rtsal dmar po /
yum kA la sid+d+hi gos dkar mo'i rnam par 'khyud pas sbyor ba /
de'i g.yon gyi thod skam nang dbus pad nyi zla steng don grub rang bzhin karma thod phreng rtsal ljang gu
/yum bkra shis khye 'dren dam tshig sgrol mar rnam par 'khril zhing sbyor ba /
de so sor nyi dang 'od bzhin mkha' 'gro'i tshogs kyis bskor ba /
mtshog mar bya khyung /
spyi bo'i bug pa'i nang dbus gtsug tor 'khor los sgyur ba /
spyan g.yas pa'i spyan 'bras kyi nang du khro bo khams gsum rnam rgyal /
g.yon pa'i spyan 'bras kyi nang du gshin rje gshed /
shangs bug g.yas par rta mgrin /
g.yon par bgegs mthar byed /
snyan g.yas kyi nang khong du dbyug sngon can /
g.yon par mi g.yo ba /
ljags kyi rtsa ba'i 'og tsam du 'dod rgyal /
lte ba'i bug pa'i thad nang du stobs po che /
phur pa'i dbal gyi rtse mo'i nang khong du gnod mdzes /
de thams cad khro bo'i chas sku mdog mthing nag lcags kyu dang zhags pa 'dzin pa /
snying gar phyag rdor gsal ba'i rgyab tu rang gi snying mtshon byed rin po che dmar smug snying gzugs can gyi dbus su zla steng gser gyi rdo rje rtse dgu pa 'ja' tshon gyi 'od 'phro ba bsgom gsungs shing /
yang na pad+ma drag por gsal ba'i thugs kar ye shes sems dpa'i ngo bo phyag rdor de'i thugs kar tsit+ta rin chen zur brgyad pa'i gur khang dar mchin kha'i kha dog can phyi gsal nang gsal dwangs pa'i dbus su zla dkyil /
de dbus ting 'dzin sems dpa'i ngo bo gser gyi rdo rje rtse dgu pa gyen 'greng kha dog lnga'i 'od kyi klong du gnas par bsgom gsungs pa snga phyi gnyis ka bla ma'i man ngag yin pas gang yang mi 'gal mod gang bder sgom na rung bar sems /
de ltar gtso bo'i sku dang gnas so sor gsal ba'i sprul pa'i lha tshogs thams cad gcig la gcig gis mi sgrib pa /
dpe me long gi gzugs brnyan bzhin ma 'dres gsal rdzogs su bsgom pa'i gnas so so'i lha dang sngags sogs las 'od 'phros /
lho nub rnga yab gling phran pad+ma 'od kyi gzhal yas su gu ru rje dang phyogs bcu'i zhing kun khyab ste /
slob dpon chen po dkon mchog gsum 'dus pa'i ngo bo nyid gang la gang 'dul gyi sku yi dam mkha' 'gro zhi chags khro bo thams cad pa'i rol par 'char ba sku dge 'dun /
gsung gsang sngags rig sngags thams cad pa ste lung rtogs chos kyi rang bzhin /
thugs ting nge 'dzin phyag rgya thams cad du gsal ba ste phyogs bcu rgyal ba kun gyi ye shes kyi rang bzhin sangs rgyas te dkon mchog gsum du rnam par rol pa zhes /
phyogs bcu'i zhing kun nas gu ru rigs lnga /
khro bo drag po kI la ya'i rnam pa /
rgyan lha sogs kyi rnam pa mang ba'i zhi khro dam pa rigs brgya /
sgrub pa bka' brgyad /
bde dgyes dus gsang sogs lhag pa'i lha rab 'byams kyi rnam par spyan drangs te rang lha dang rgyan gyi lha sogs la bstim /
gsung ar tsig gi sngags gtsor gyur lha rab 'byams kyi snying po nye snying sogs rgya yig bod yig gi rnam pa me 'od 'khrug bzhin pa sngags sgra 'brug ltar sgrog pa dang bcas ljags rtsa'i sngags la bstim pa dang lhan cig lus kun la thim /
thugs bde stong gnyis su med pa'i ye shes don gyi phyag rgya ste /
mtshon byed brda'i phyag rgya rdo rje lcags sdig dbyug tho ral gri sogs phyag mtshan gyi rnam pa dpag med spyan drangs /
snying ga'i rdo rje gtso bor gyur pa'i lus kun la bstim bzhin du spyan 'dren gyi tshig brjod /
oM AHhU~M a rtsig sogs /
tsit+ta sid+d+hi hU~M gi dzapa? lan bdun nam nyer gcig tsam brjod /
dmigs pa brtan pos thod phreng rigs lnga la gsol ba btab ste /
kyai /
dus gsum sangs rgyas thams cad 'dus pa'i sku
/sogs nas /
byin gyis brlab tu gsol /
zhes gsol ba btab pas rtsa ba'i bla ma'i ngo bo thod phreng rigs lnga yab yum rnams dgyes bzhin du snyoms par zhugs pas bde ba rgyas te sbyor mtshams nas byin rlabs byang chub sems kyi rgyun babs /
bdag gi spyi bo nas mar bye ma la chu btab pa bzhin sib kyis thim /
spyi bo gang lus kyi dri ma dag
/bum dbang thob /
sku yi dngos grub 'grub /
mgrin pa gang /
ngag gi dri ma dag
/gsang dbang thob /
gsung gi dngos grub 'grub /
snying ga gang /
yid kyi dri ma dag
/shes rab ye shes kyi dbang thob /
thugs kyi dngos grub 'grub /
byang sems kyis lte ba gang /
sgo gsum tha dad du 'dzin pa'i dri ma bag chags dang bcas pa dag
/dbang bzhi pa thob /
phyag rgya chen po rdzogs pa'i byang chub mngon du byas /
chu rgyun gyen du 'khyil pa las rigs kyi bdag po 'od dpag med kyis dbur brgyan par gyur par bsam /
de nas bskyed rim rnam pa je gsal la ma skyo'i bar bsgoms nas /
bzlas pa la 'jug par bya te /
ru rak+sha'am /
pu tra dzI ba ste sgra zur chag pas bo d+hi tsi zhes pa'am mi thod phreng ba gang yang rung ba'i phreng ba bzung ste sngar nas byin rlabs byas zin pa yang yi dam sngags dang /
'gyur sngags /
oM ru tsi ra ma Ni pra war+d+ha nA ya swA hA dang ye d+harmA lan bdun gyis phu btab /
de nas oM AHhU~M ar tsig nir tsig na mo b+ha ga wa te badzra kI li kI la ya /
zhes sgra dag par shub bur bzla /
bzlas dmigs ni /
rang nyid che mchog pad+ma drag por gsal ba'i lus kyi cha shas su 'khod pa'i khro bo bcu sogs lha tshogs thams cad kyis drag sngags kyi sgra sgrog cing /
sku dang /
mgrin pa'i sngags phreng /
snying ga'i rdo rje rnams las 'od zer dpag med 'phros /
rang gi lus kyi nang khengs /
ba spu'i khung bu thams cad nas phyir 'thon /
mu mtha' med pa'i phyogs bcu'i zhing thams cad khyab /
rgyal ba sras bcas dpa' bo mkha' 'gro dang /
khyad par pad+ma 'od kyi gzhal yas nas pad+ma thod phreng yab yum gyi sku gsung thugs kyi byin rlabs thams cad lha sku
/yig 'bru /
phyag mtshan gyi rnam par spyan drangs te /
rang gi lus lhar gsal ba /
ngag sngags su gsal ba /
yid phyag rgyar gsal ba la bstim pa gong gi spyan 'dren skabs ltar dmigs pa bya ste /
bstim thengs re la lus gzi brjid /
ngag nus pa /
sems la ka dag spros bral rdzogs pa chen po'i ye shes kyi mkhyen rtogs je cher rgyas par bsam /
yang 'od 'phros snod bcud kyi khams la phog pas ma dag pa sbyangs /
snod kyi 'jig rten dag pa'i zhing khams chen por gyur /
bcud kyi sems can pad+ma drag po'i skur gyur te kun sngags kyi rang sgra sgrog par bsam /
yang 'od 'phros khams gsum thams cad rang dang tha mi dad pa pad+ma drag po'i skur gsal ba la 'od kyis bskul bas gsang gsum byin rlabs thams cad gnyis med ro mnyam du bdag la thim par bsam pa ste /
rim pa dang po bdag byin rlabs kyi dmigs pa /
gnyis pa gzhan don phrin las kyi dmigs pa /
gsum pa gnyis med zung 'jug gi dmigs pa zhes gsungs pa rnams yin la /
yang skabs su 'od zer drag tu 'phros /
lha ma srin sde brgyad la phog
/rdo khab len gyis lcags drangs pa ltar /
de dag gi srog gi snying po tshur 'ub kyis bsdus pas srog gta' ru tshud de dregs pa thams cad rang la bka' nyan par bsam /
yang 'od zer mtshon cha me bskal 'khrug pa 'phros /
bdag cag dpon slob byang chub sgrub pa'i bar chad dgra bgegs thams cad tshar bcad gtubs bsregs mi dmigs par gyur par bsam /
de ltar dmigs pa de dag res skor gyis byed cing dmigs pas sems dub na /
sku'i gsal snang brtan po la sems bzung /
res sngags kyi sgra gdangs la /
res thugs ka'i rdo rje la shes pa gtad cing ma yengs pa'i dran pa rgyun bskyang bzhin bzlas pas sku gsung thugs kyi bzla tshul du yang 'gyur ro //
gzhan dmigs pa rnam grangs mang yang gal che rags pa ni de dag go //
bzlas pa'i mthar dbyangs gsal rten snying yig brgya bcas bzla
/sngags ma dag pa'i nyes skyon byang zhing sngags nus brtan par bsam /
rjes lha sku dmigs med du bzhag cing yang lha skur ldang dge bsngo bya /
thun mtshams la 'jug go
!
/gnyis par khrigs dang khrigs kyi byed tshul nyung ngur bstan pa ni /
gnas byin chags par dben pa'i khar bur mtshams la 'jug pa'i tshe /
gza' skar dge ba'i nyin thog mar lha'i nga rgyal dang ldan pas gzhi bdag la gtor ma bsngo /
de rjes /
hU~M/
nga ni yak+sha me dbal te //
pad+ma dbang gi pho nya ba //
bar chad byed pa'i bgegs thams cad //
rgya mtsho'i mtha' la bskrad par bya //
su zhig nga yi tshig 'da' ba //
de yi lus sems rdul du rlog
/de 'dra'i nyen la ma bsdo bar //
'dod pa'i mchod sbyin 'di khyer la /
khor yug ri bo'i skyibs la bros //
oM badzra yak+sha hU~M phaT/
ces bgegs la gtor ma byin te bskrad /
srung 'khor bsgom tshig
/hU~M/
chos kun ye dag ye rdzogs la //
bdud dang log 'dren gdon bgegs ci //
glo bur rkyen gyis cir snang yang //
ka dag dbyings las g.yos pa med //
oM badzra rak+Sha hU~M/
zhes brjod cing /
rang gi tho phyi gnas yul thams cad rdo rje'i sa gzhi ra gur mtshon cha me phung gi rnam par 'khrigs par bsgom zhing /
don dam spros bral rang sems gdod ma'i klong du mnyam par gzhag pa'i srung 'khor bsgoms nas /
'di dus mtshams khongs su 'jug dgos kyi mi yod na dmigs 'og tu 'jug dgos /
sgo phyir tho dar dkar po gzug
/tho rgyal chen sde bzhi'am yak+sha me dbal du bskyed par mdzad pa las /
'dir me dbal bskyed na /
tho mdun mchod pa bsgrigs nas /
oM swa b+hA sogs ko\u0f85 haM/
tho mi dmigs pa'i stong pa nyid du gyur /
stong pa'i ngang las khro bo yak+sha me dbal g.yas tho ba 'phyar zhing g.yon thugs kar sdigs mdzub /
shin tu khro la dpal chos kyis brgyan te /
g.yon brkyang gis pad nyi la me phung 'bar ba'i dbus na bzhugs pa'i spyi bor oM/
mgrin par AH
thugs kar hU~M/
de las 'od 'phros bsgoms pa dang 'dra ba'i ye shes pa spyan drangs /
dzaHhU~M baM hoH
gnyis su med par gyur /
oM ar+g+haM sogs mchod /
khro bo'i dbang po mtha' yas pa'i //
mthu stobs nus pa yongs rdzogs pas //
gdon bgegs thal bar rlog mdzad pa //
rdo rje srin po khyod la bstod //
me dbal gyi thugs kar nyi ma la hU~M gi mthar sngags kyis bskor bar bsam /
oM AHhU~M yak+sha rak+Sha hU~MH
zhes bzla /
'od zer 'phros rgyal ba'i nus byin bsdus thim par bsams nas /
bdag gi bsnyen sgrub kyi bya ba mthar phyin pa de srid du rten 'dir brtan par bzhugs nas bgegs dang bar chad srung zhing zlog pa'i phrin las mdzad du gsol /
ye d+harmA bzlas pa'i me tog gtor /
de nas mchod rdzas sogs bshams te dgong thun nas brtsam ste brgyud 'debs skyabs sems nas bzung /
bzlas pa dge bsngo'i bar /
srod thun la yang dgong thun bzhin nyams su blang ba las dge bsngo'i gong der srung ma'i gtor bsngo bya /
nyal ba'i rnal 'byor dang ldan pas nyal nas /
thor thun gyi dus su gnyid sad 'phral lhar wal gyis gsal gdab /
dbyangs gsal yig brgya nyer gcig tsam brjod nas dngos gzhi'i nyams len bzlas pa'i bar gong bzhin bya /
nam seng nas nyin gung bar snga thun te thun bzhir bcad nas nyams su blang /
sngags kyi bzlas bsnyen grangs tshad ni rab 'bru 'bum ste 'bum tsho bcu dgu
/tha ma 'bum phrag bzhir bsnyen pa /
de yang thun bzhir yod pa'i thun re rer stong phrag phyed gsum re bzlas pas zla drug zhag bcu la 'bru 'bum dang /
zla gcig zhag bcu la 'bum tsho bzhi 'gro ba grangs bsnyen dang /
dus /
rtags kyi bsnyen pa rab bla ma yi dam gyi zhal dngos nyams su mthong /
chos gsung /
mkha' 'gro 'du ba /
rang gi rgyud la ting nge 'dzin gyi yon tan khyad par can skye bar gsungs /
'bring dang tha mas nyams rmi lam du /
rang gi bla ma dang yi dam hU~M bris 'bur sogs mjal ba /
dgyes tshul ston pa /
nyi zla shar ba /
bud med 'du ba /
chos bshad pa /
dar 'phyar dung 'bud sogs lan gcig ma yin par yang yang du rmis na mtshan rtags su bzung zhing /
gzhan gang zag rab 'bring dang bstun pa'i rtags 'char tshul mang bar gsungs shing /
mdor na gu ru nyid kyi gsung las /
pad+ma nga sgom mchod dang sus sgrub pa //
rgyal ba rgya mtshos byin rlabs bu bzhin skyong //
dam can mkha' 'gros dngos grub char ltar 'beb //
snang srid dregs pas ci bsgo'i las rnams bsgrub //
ces sogs gsungs so //
rtags gang byung yang re dogs dga' brod rlom sems mi bya bar rang bzhin sgyu ma'i lam khyer byas nas rnal 'byor thang lhod med par 'bad do //
mtshams grol khar zhag ci rigs nas /
dbang gtor thod pa bum pa rdo rje phur pa sogs mdun rten dngos bshams nas /
de mdun mchod pa bsgrig
/thun re re bzhin nam dgong thun srod thun gang rung gi bzlas pa'i mjug mdun bskyed sgrub tshul la 'jug ste /
mdun rten gyi sku rten gtor ma drag por gsal /
gsung rten thod pa'i nang nyi zla ga'u kha sbyor gyi dbus su sngags kyi phreng ba gsal /
thugs rten zla steng rdo rje rtse dgu gsal /
bum nang thod phreng rigs lnga bzhugs par bsgom /
phur pa yang rig 'dzin drag por gsal te mngon rtogs nas spyan 'dren /
mchod pa bstod pa'i bar song rjes /
bdag mdun gyi 'od zer spro bsdu bcas bzlas pa gang 'os nas /
tshogs yod tshe tshogs gtor phul /
de nas bsdu chog bya /
grol ba'i zhogs pa bdag mdun tshogs bcas songs nas gzhung ltar dbang blang bas dngos grub len chog go
/yang cung zad spros pa'i dbang du byas na /
mtshams dang por tshugs dus nas rang la zhal phyogs pa'i dam tshig bris sku bkram pa'i mdun stegs bu bang rim gnyis pa'i steng mar /
dbus su many+dzi'i khar drag po'i dbang gtor dpal gtor rgyan ldan sku tsag btsugs pa /
g.yas su gsung rten kA pa la bdud rtsis gang ba /
g.yon du thugs rten gser gyi rdo rje rtse dgu pa /
gsung rten gyi g.yas su bum pa dri'i chus gang ba kha rgyan la thod phreng rigs lnga'i tsaka li yod na btsug
/med kyang rung /
thugs rten gyi g.yon du phur pa dar mthing gi cod pan phur gdan dang bcas pa /
sde brgyad gtor ma sogs 'du bya /
stegs 'og mar mchod gtor sman rag nyer spyod lnga sogs mchod rdzas tshang bar bsgrig
/nyin re bzhin srod thun dus bdag mdun tshang bar sgrub pa yang phyag len du mdzad snang ngo //
gzhan yang mtshams kyi dus nang spyad phyir mi gtong /
phyi spyad nang du len pa spang dgos kyang /
dmigs bsal gtong len dgos pa byung tshe tshur len rgyu der bgegs bskrad gu gul gyi dud pas bdug
/dngos grub kyi rdzas su bsams nas len pa sogs bsnyen sgrub kyi yan lag spang blang rnams man ngag gi yi ge 'ga' zhig las shes par bya zhing /
gzhan gal che ba'i dmigs pa'i rim pa ni de tsam mo //
zhes rje btsun ma dad dang mkhyen pa'i dpal can bka' brgyud dpal 'dzin 'chi med bde chen dbang mo'i gsung gis bla ma drag po'i bsnyen pa'i dmigs rim bri dgos zhes dngul gyi me tog gi yon bcas bskul bar mdzad pa ltar rang gzhan 'jug pa bde phyir /
bla ma'i gsung man ngag gi don ltar snyom las pa chos kyi snang bas ra lung grub pa'i gnas su sbyar ba 'gro kun pad+ma drag po'i go 'phang myur du thob pa'i rgyur gyur cig
/sarba mang+ga laM///
/
