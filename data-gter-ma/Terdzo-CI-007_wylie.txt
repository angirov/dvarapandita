@#//
rta mgrin gsang ba 'dus pa'i cha lag ye shes mkha' 'gro'i sgrub thabs mtsho rgyal skor gsum du grags pa'i byin rlabs dbang bskur gyi yi ge dngos grub bum bzang zhes bya ba bzhugs so //
na mo gu ru dz+nyA na d+hA ki nI yai /
bde 'byung za ma tog tu rigs kun gyi //
rin chen dbyig tu bskyil ba'i yum mchog mas //
dbyings las rtsal du 'phos pa'i ye shes kyis //
sgo gsum dwangs ma grol gzhir smin par mdzod //
'dus pa rnam bzhi nor bu'i sgrom //
yang snying d+hA ki gsang ba'i lam //
grub pa myur ster bai DUr+Ya //
chos rgyal rat+nas phyung 'di 'o //
rta mgrin gsang ba 'dus pa'i thems med kyi chos sde yum bkar grags pa 'di la phyi nang gsang ba'i tshul du sgrub pa'i thabs gsum /
so so'i smin byed dang bcas pa'i rgyun ma nyams par bzhugs pa las /
thog mar phyi ltar rnal 'byor ma lA s+yai'i skur sgrub pa'i byin brlab bya ba la /
sbyor ba yar ngo'i tshes bdun nam bcu bzhi'i nyin dkyil 'khor ba'i 'o ma dang pad+ma rak+tas chag chag btab pa la pad+ma 'dab bzhi phyogs mdog
/de rgyab rin chen zur brgyad mu tig phreng bas spras pa /
de rgyab gru bzhi mdzes tshon byas pa'i dbus su many+dzi la /
b+han+d+ha dum bu gcig pa'i nang du phye gtsang spod kyis sbrus pa las /
gdan phor pa'i dbyibs lta bu'i steng pad+ma 'dab brgyad /
de steng gtor ma rin chen 'bar ba pad+ma 'dab brgyad ril bu dang bcas pas bskor ba la 'dzom na gzhung mthun dang ma 'dzom na bris sku spyi mthun btsug
/rgyan gyis spras shing dar gur phub /
mkha' 'gro'i rten sba lcag kyang yod na bzhag cing skabs 'dir med kyang rung /
gang ltar sman raka gtor gsum /
chu gnyis nyer spyod /
tshogs mchod /
las bum /
sngon gtor sogs tshogs par bya'o //
dngos gzhi la /
thog mar skyabs 'gro ni /
spyi gtsug pad sdong nyi zla'i steng :
rtsa ba gsum gyi lha tshogs dang :
skyabs gnas dkon mchog thams cad bsam :
pha mas gtso byas 'gro ba rnams :
sgo gsum gus pas 'di skad do :
na mo 
bla ma dkon mchog yi dam lha :
rgyal ba rgya mtsho'i tshogs bcas la :
bdag dang 'gro ba sems can rnams :
sgo gsum gus pas skyabs su mchi :
lan gsum :
yan lag bdun pa ni /
rang rig lha la phyag 'tshal lo :
ma 'gags rang gsal mchod pa 'bul :
mu bzhir ltung ba mthol lo bshags :
dus gsum mnyam nyid rjes yi rang :
'khor ba dong nas sprugs par bskul :
ka dag zang thal rjen par bzhugs :
kun kyang rang rig rtogs par bsngo :
sku gsum yongs rdzogs thob par shog :
sems bskyed ni /
kye ma 
bdag gis 'gro kun bsgral bya'i phyir :
ye shes mkha' 'gro'i dkyil 'khor du :
'khor ba dong nas sprugs pa'i phyir :
tshad med bzhi ru sems bskyed do :
lan gsum /
'di la sngon gtor mtshams gcod sogs ma gsungs kyang nang sgrub mu mthud du byed pa yin na /
de'i dbu nas 'byung ba ltar bgegs gtor btang /
mtshams gcod srung 'khor bsgom /
'byung gtor btang min gang ltar yang nang sgrub las 'byung ba'i mchod pa byin rlabs skabs 'dir bya /
lce la bdud rtsi bzhag
/dpral bar sin+d+hu ra'i thig le btab la /
bdag mdun skad cig gis ye shes mkha' 'gro mtsho rgyal sogs tshig ris gcig gis bdag dang gtor ma lhar gsal /
gnas gsum byin brlab /
spyan 'dren /
bzhugs phyag
/phyi nang gsang ba tshogs mchod dang bcas pa phul la /
bzlas dmigs dang ldan pas bsnyen pa ci 'grub bzla /
mthar gsol 'debs bskul bstod 'don la dmigs pa dang bcas /
hU~M:
rang bzhin dbyings kyi sogs kyis gtor ma'i dbang blang /
las bum du bdud rtsi 'khyil pa skad cig gis bskyed la /
badzra a mr-ita bzlas pas byin brlabs /
de nas slob ma la khrus bya /
nang sgrub ltar bgegs gtor btang zhing bgegs bskrad la srung 'khor bsgom /
sems bskyed gsal btab la /
de la rtsa ba gsum po ni gang 'dul gyi rnam par rol pa tha dad du bstan pa tsam las don gyi ngo bo dbye ba byar med cing /
de las kyang mkha' 'gro ma rnams ni chos thams cad 'byung ba'i gsang ba chen po'i dbyings kyi rang bzhin yin pa'i phyir thams cad las mchog tu'ang grub la /
khyad par ye shes d+hA ki mtsho rgyal ma ni chos sku'i dus na kun tu bzang mo shes rab phar phyin /
longs sku'i dus na rigs kyi yum mchog lnga /
sprul sku'i dus na dbyings phyug rdo rje rnal 'byor ma la sogs pa'i skur bstan cing /
gdul bya thun mong ba dag gi snang ngor thub pa'i spyan sngar sring mo gang+gA'i lha mo /
o rgyan chen po'i gsang ba'i gzungs ma 'phags yul du tshe lam gyi phyag rgya lha lcam man+dA ra ba /
bod du bka'i bsdu ba po mkhar chen ye shes mtsho rgyal /
srin yul rnga yab gling du ma gcig mthing 'od 'bar ma /
pad+ma 'od kyi gzhal yas khang chen por dbyings phyug bde chen rgyal mo sogs mchog dang phal pa'i sprul pa bsam gyis mi khyab pas 'gro ba'i don rgyun chad med par mdzad pa las /
skabs su bab pa 'di ni /
o rgyan chen po dang ma gcig ye shes mtsho rgyal gnyis :
dge bsnyen mkha' ris lho la yag tu gdan drangs pa'i dus :
mon mkhar steng du :
byang chub sems dpa' zla 'od gzhon nu'i sprul pa mon tsan+d+ra dang :
rin chen mkha' 'gro ma bkra shis khye 'dren gyis sbyin bdag mdzad de dbang chos kyi 'khor lo bskor zhing :
yun du bzhugs pa las :
de'i dus su shangs glang po tsha thog gi shel dkar bza' rdo rje mtsho dang :
mon mo bkra shis khye 'dren gyis shug pa yal ga stong ldan gyi shar du gser gyi maN+Dal la g.yu dmar seng mgo dang :
nyi ma g.yang 'khyil gnyis tshom bur bkod :
'bras chang dngul skyogs su bkang nas drangs te :
ma nyid kyi sgrub thabs khyad par can yang dang yang du zhus pa las :
ma gcig nyid kyis mkha' 'gro gsang ba rgya mtsho dang :
gtsug gi rgyan gcig ma la sogs pa bstan pa las :
khyad par du zab pa mkha' 'gro yid bzhin nor bu 'di gnang :
shel dkar bza' yang zab chos 'di nyid kyis rgyud grol te phyi rabs kyi don du lho brag gnam skas can du sbas pa /
gter chen 'gro 'dul rat+na gling pas 'dus pa skor bzhi'i bsdebs su spyan drangs pa'i mtsho rgyal skor gsum du grags pa las /
phyi rnal 'byor ma lA s+yai'i skur sgrub pa mkha' 'gro yid bzhin nor bu'i byin rlabs zab mo zhu ba'i don du maN+Dal phul /
thal mo me tog dang bcas te gsol ba 'debs pa 'di'i rjes zlos mdzod /
bla ma rdo rje 'dzin pa dang :
ye shes mkha' 'gro bde ba'i sku :
gnyis su med pa'i dkyil 'khor nas :
byin rlabs mchog gi dam pa stsol :
dbang bzhi rdzogs par bskur du gsol :
lan gsum /
rgyud dag par bya ba'i slad du bla ma dang mdun bskyed ye shes mkha' 'gro ma la rtsa gsum rgyal ba sras dang bcas pas bskor te bzhugs pa'i drung du bdag gzhan sems can thams cad byang chub snying po'i bar du skyabs su 'gro bar bgyi'o snyam pas 'di'i rjes zlos /
na mo 
bla ma dkon mchog sogs gsum /
gsag sbyong yan lag bdun pa don dam gyi dgongs pa gsal 'debs /
kun rdzob ting nge 'dzin blo dang 'tsham par sgom bzhin du 'di'i rjes zlos /
rang rig lha la sogs /
mkha' khyab sems can thams cad kyi don du ye shes mkha' 'gro'i go 'phang bdag gis bsgrubs nas 'gro kun gtan bde'i go 'phang la 'god par 'dod pa'i thugs bskyed rnam par dag pa dang ldan pas 'di'i rjes zlos /
kye ma 
bdag gis 'gro kun sogs lan gsum /
de nas byin rlabs kyi gzhi 'god pa ye shes pa dbab pa'i slad du dmigs pa 'di bzhin du mdzod /
bsang sbyang /
stong pa'i ngang las khyed rang mkha' 'gro ye shes mtsho rgyal sogs mngon rtogs ltar /
kha phye ba lta bus gang ba'i gnas gsum du oM AHhU~M gis mtshan pa las 'od zer 'phros pas rang bzhin sprul pa'i zhing rab 'byams dang /
rnga yab pad+ma 'od kyi pho brang nas ye shes pa char babs pa ltar byon te khyed rang rnams la sib sib thim par mos shig
/spos btul zhing thod rnga dril bu'i sgra dang bcas /
hU~M:
yul gyi ming ni sogs bskul bstod tshang bar brjod /
sngags mthar A be sha ya a AHbtags pa brjod la byin dbab /
dngos gzhi gtor ma la brten pa'i byin rlabs bya ba la gtor ma 'di nyid ye shes mkha' 'gro dngos su gsal ba'i dpral ba'i A+o~M las 'od zer dkar po 'phros /
khyed rang rnams kyi dpral bar thim pas sku'i dbang dang byin rlabs dngos grub ma lus pa thob par mos shig
/hU~M:
rang bzhin dbyings kyi dkyil 'khor nas :
ye shes mkha' 'gro byin rlabs can :
mtshan ma sku yi dkyil 'khor nas :
skal ldan lus la dbang skur cig :
'chi med tshe yi dngos grub stsol :
oM bud+d+ha sarba d+hA ki nI kA ya a b+hi Shiny+tsa oM:
yang gtor ma 'di nyid ye shes mkha' 'gro dngos su gsal ba'i mgrin pa'i AHlas 'od zer dmar po 'phros /
khyed rang rnams kyi mgrin par thim pas gsung gi dbang dang byin rlabs dngos grub ma lus pa thob par mos shig
/gtor ma mgrin par bzhag la /
hU~M:
rang bzhin dbyings kyi dkyil 'khor nas :
ye shes mkha' 'gro byin rlabs can :
'gag med gsung gi dkyil 'khor nas :
skal ldan ngag la dbang skur cig :
tshangs pa gsung gi dngos grub stsol :
rtsa sngags sham du /
wA ka a b+hi Shiny+tsa A:
yang gtor ma 'di nyid ye shes mkha' 'gro dngos su gsal ba'i thugs ka'i hU~M las 'od zer sngon po 'phros /
khyed rang rnams kyi snying gar thim pas thugs kyi byin rlabs dngos grub ma lus pa thob par mos shig
/gtor ma snying gar bzhag la /
hU~M:
rang bzhin dbyings kyi dkyil 'khor nas :
ye shes mkha' 'gro byin rlabs can :
stong gsal thugs kyi dkyil 'khor nas :
skal ldan yid la dbang skur cig :
nyams dang rtogs pa'i dngos grub stsol :
sngags mthar /
tsit+ta a b+hi Shiny+tsa hU~M:
yang gtor ma 'di nyid ye shes mkha' 'gro dngos su gsal ba'i lte ba'i hrIHlas 'od zer ser po 'phros /
khyed rang rnams kyi lte bar thim pas yon tan phrin las dang bcas pa'i dbang dang byin rlabs dngos grub ma lus pa thob par mos shig
/gtor ma lte bar bzhag la /
hU~M:
rang bzhin dbyings kyi dkyil 'khor nas :
ye shes mkha' 'gro byin rlabs can :
lhun grub chen po'i dkyil 'khor nas //
skal ldan bdag la dbang skur cig
/gnyis med mchog gi dngos grub stsol //
sngags mthar /
sarba a b+hi Shiny+tsa hrIH
de ltar byin rlabs zab mo legs par grub bas ye shes mkha' 'gro 'di nyid yi dam gyi lhar bzung nas 'di'i khyad par gyi dam tshig rnams dang mi 'bral ba dang /
lo re bzhin bsnyen sgrub /
zla re'i tshes bcu'i mchod pa ma chag par bgyis na dngos grub glog bas myur bar gsungs pas de dag bgyi ba'i dbang rtags su sin+d+hu ra'i thig les rgyas btab par mos shig
/ces byas la dpral bar thig le bya /
ji skad gsungs pa de dag tshul bzhin du bsgrub pa'i blos 'di'i rjes zlos /
gtso bos ji ltar sogs dang /
rjes mchod bstod mdor bsdus /
nongs bshags /
gshegs bsdu /
smon lam bkra shis rnams spyi ltar bya'o //
!
//gnyis pa nang ltar bcom ldan 'das 'phags ma sgrol mar sgrub pa'i dbang bskur bya ba la /
sbyor ba rje btsun ma'i rten bkram pa'i mdun du stegs gtsang mar rin po che'i maN+Dal la 'bru'i tshom bu bkod pa'i khar bum pa chas ldan nyer lnga dang dri bzang chus bkang ba /
kha rgyan gzungs rdor bcas pa'i mdun du 'bul gtor zlum po /
phyi mchod /
maN+Dal sogs bsham /
khrus chas las bum sngon gtor sogs kyang 'du bya'o //
dngos gzhi la /
skyabs sems snga ma ltar bya /
de dang mu mthud du bsgrub na 'byung gtor sngon du song bas mi dgos shing /
sngon du ma song ba'am song yang bar chod na /
byin brlabs la /
'di nyid kyi sgrub thabs ltar bka' bsgo mtshams bcad /
bdag nyid skad cig gis bcom ldan 'das 'phags ma sgrol ma'i skur gyur /
ces bdag bskyed gsal btab la /
mchod pa byin brlab /
rten bskyed tshig ris gcig gis dkyil 'khor dang bum pa gnyis su cha re re bsgom /
spyan 'dren gyi rjes su ye shes pa nam mkhar bzhugs par mos la ji snyed su dag lta bu longs khyab dang sbyar ba'i yan lag bdun pa rgyas bsdus gang rung 'bul la bzhugs su gsol /
dbang bskur rgyas gdab phyag 'tshal khrus gsol sku phyi gos 'bul chu gnyis rnams grub pa'i rjes su /
maN+Dal thogs la spyi ltar tshig lhug gis bkod /
tshigs gcad kyis 'bul ba lan gsum bya /
de nas phyi nang gsang mchod phul la /
gtor ma bsang sbyang /
stong pa'i ngang las yaM las rlung raM las me kaM las mi mgo'i sgyed pu gsum la bsten pa'i a yig las byung ba'i thod pa'i snod du bcud thams cad hU~M oM swA AM hAH
mUM lAM mAM pAM tAM las bdud rtsi lnga dang sgron ma lngar gyur pa so so'i sa bon gyis mtshan pa dang bcas pa'i 'og gi rlung g.yos me sbar rdzas thams cad zhu zhing 'dres pa'i /
steng gi nam mkha' la oM AHhU~M gi yi ge gsum gnas pa las 'phros pa'i 'od zer gyis de bzhin gshegs pa thams cad kyi thugs ka nas ye shes kyi bdud rtsi bkug
/yi ge gsum la thim ste rim par zhu ba las dam tshig gi rdzas dang ro gcig tu gyur par bsam la /
lag g.yon gdengs oM gyis sbyang /
g.yas gdengs AHsa spel /
snyim pa bkan te hU~M gis kha dog dri ro phun sum tshogs par byas /
mkha' lding gi rgyas hoHzhes zag med kyi bdud rtsir bltas la byin gyis brlab /
gzhung ltar gtor 'bul dang bstod pa /
phyag 'tshal nyer gcig tshar gnyis /
yig bcu dang 'bru bzhi brgya rtsa re /
yang phyag 'tshal tshar gsum /
bsnyen pa gnyis sngar bzhin /
yang phyag 'tshal tshar bdun 'don la /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces gzungs thag 'then la bzlas pa ci 'grub bya /
bshags pa dang yig brgya bzla /
smre sngags kyis gsol ba btab la bum dbang blang /
las bum bskyed bzlas gong ltar bya'o //
de nas slob ma rnams la khrus bya /
sngon ma'i rjes su byed na 'byung gtor mi dgos la /
gzhan du yin na 'byung gtor btang /
bka' bsgo zhing mtshams gcod /
sems bskyed gsal btab la /
de'ang gzhung las /
mkha' 'gro ye shes mtsho rgyal ni :
rje btsun sgrol ma dngos yin pas :
dus kyi tha mar gyur pa na /
kha ba can gyi rgyal khams 'dir :
lha yang thugs rje chen po dang :
rje btsun sgrol mas 'dul bar 'gyur :
'di ni byin rlabs glog ltar myur :
ces gdams par mdzad pa'i ye shes d+hA ki mtsho rgyal nang ltar rje btsun 'phags ma sgrol mar sgrub pa'i dbang bskur ba yin pas sku yon du maN+Dal phul mdzod /
ces maN+Dal 'bul la /
gsol gdab /
skyabs 'gro yan lag bdun pa sems bskyed kyi bar du phyi sgrub ltar sbyar ba las /
mdun bskyed ye shes mkha' 'gro ma zhes par /
rje btsun bcom ldan 'phags ma sgrol ma zhes bsgyur /
de nas dbang gi gzhi 'god pa ye shes pa dbab pa'i slad du dmigs pa 'di bzhin du mdzod /
bsang sbyang /
stong pa'i ngang las gnas khang 'ja' tshon sna lnga'i 'od dang sogs sgrub thabs ltar las /
khyed rang rnams rje btsun ma zhes bsgyur la /
thugs dam gyi rgyud bskul nas byon te khyed rang rnams la thim par mos shig
/spro na spyan 'dren brjod /
spos rol bcas yig bcu'i sham du A be sha ya a AH
btags pas byin dbab /
dngos gzhi bum pa la brten pa'i dbang bzhi byin rlabs kyi tshul du bskur ba la mos pa 'di bzhin du mdzod /
bum pa rin po che'i gzhal yas khang mtshan nyid thams cad yongs su rdzogs pa'i nang du rje btsun bcom ldan 'das 'phags ma sgrol ma 'khor dang bcas pa dngos su gsal ba'i spyi bo'i oM las 'od zer dkar po 'phros /
khyed rang rnams kyi dpral bar thim pas sku'i dbang dang byin rlabs dngos grub ma lus pa thob par mos shig
/bum pa spyi bor bzhag la /
hU~M:
rje btsun 'phags ma thugs rje can :
rnam dag sku yi sgo phyes la :
mi 'gyur rdo rje tshe yi dbang :
bdag cag skal ldan lus la bskur du gsol :
Ar+Ya tA ra kA ya a b+hi Shiny+tsa oM:
yang bum pa rin po che'i gzhal yas khang mtshan nyid thams cad yongs su rdzogs pa'i nang du bcom ldan 'das 'phags ma sgrol ma 'khor dang bcas pa dngos su gsal ba'i mgrin pa'i AHlas 'od zer dmar po 'phros /
khyed rang rnams kyi mgrin par thim pas gsung gi dbang dang byin rlabs dngos grub ma lus pa thob par mos shig
/mgrin par bzhag la /
hU~M:
rje btsun 'phags ma thugs rje can :
'gag med gsung gi sgo phyes la :
'gag med rnam grol gsung gi dbang :
skal ldan ngag la bskur du gsol :
Ar+Ya tA ra wA ka a b+hi Shiny+tsa A:
yang bum pa rin po che'i gzhal yas khang mtshan nyid thams cad yongs su rdzogs pa'i nang du bcom ldan 'das 'phags ma sgrol ma dngos su gsal ba'i thugs ka'i hU~M las 'od zer sngon po 'phros /
khyed rang rnams kyi snying gar thim pas thugs kyi dbang dang byin rlabs dngos grub ma lus pa thob par mos shig
/snying gar bzhag la /
hU~M:
rje btsun 'phags ma thugs rje can :
spros bral thugs kyi sgo phyes la :
spros med rdo rje thugs kyi dbang :
skal ldan sems la bskur du gsol :
Ar+Ya tA ra tsit+ta a b+hi Shiny+tsa hU~M:
yang bum pa rin po che'i gzhal yas khang mtshan nyid thams cad yongs su rdzogs pa'i nang du rje btsun bcom ldan 'das 'phags ma sgrol ma 'khor dang bcas pa dngos su gsal ba'i lte ba'i hrIHlas 'od zer ser po 'phros /
khyed rang rnams kyi lte bar thim pas sku gsung thugs yongs su rdzogs pa'i dbang dang byin rlabs dngos grub ma lus pa thob par mos shig
/lte bar bzhag la /
hU~M:
rje btsun 'phags ma thugs rje can :
sku gsum yongs rdzogs sgo phyes la :
phrin las rnam bzhis 'gro 'dul dbang :
skal ldan lus ngag yid la skur :
Ar+Ya tA ra sarba a b+hi Shiny+tsa hrI:
zhes dang bum chu sbyin /
sngags brjod la khrus bya /
thal mo me tog dang bcas te /
oM 'grub par gyur cig sogs smon lam lan gsum lhan cig tu gdab /
des nang sgrub 'phags ma sgrol ma'i dbang bskur legs par grub pa yin pas sogs mtshams sbyar la dam tshig bsgrag gzung sogs spyi ltar bya /
rjes kyi bya ba mchod bstod mdor bsdus bya /
dbyangs gsal yig brgyas lhag chad bskang zhing /
bdag ni rmongs pa'i sogs kyis bzod par gsol /
mdun bum gyi ye shes pa rten la gzhug
/dam tshig pa oM AHhU~M gis rang la bsdu zhing rang gi gnas gsum 'bru gsum gyis mtshan par mos /
bsngo smon lan gsum brjod cing shis brjod bya'o //
!
//gsum pa gsang ba rdo rje phag mo khros ma nag mo ltar sgrub pa'i dbang bskur ba la /
sbyor ba dkyil 'khor rgyas par grub na sgrub thabs su bshad par ltar sgo rdzogs su bri /
bsdu na maN+Dal la dbus su chos 'byung mthing nag
/zla gam gsum dmar /
de rgyab pad+ma 'dab bzhi phyogs mdog mtshams bzhir rin po ches spras pa bris pa'i steng du rkang gsum la bum pa so lnga'i bcud ldan mgul chings dang bcas pa'i khar thod pa dum bu gcig pa chang dang bdud rtsi chos sman gyis bkang ba'i khar /
me long la sin+d+hu ra brdal ba la chos 'byung dbus su ma /
chos 'byung mthar snying po kha nang du bstan pa bris pas bkab /
de'i steng khros nag gi sku brnyan bris 'bur gang rung bzhugs su gsol /
mtha' skor du sman raka gtor gsum /
phyi mchod rnams kyis bskor /
bskul pa'i dmar gtor /
las bum sogs kyang nye bar bsdog go
/dngos gzhi la /
skyabs sems phyi sgrub ltar la /
'byung gtor btang ba sogs kyang spro na bya /
dkyus la mi dgos /
mchod pa byin brlab /
dpral bar sin+d+hu ra'i thig le byas la rnal 'byor bskyed rdzogs la goms pas tshig ris gcig gis mdun bum thod dkyil sogs gsal 'debs chog kyang 'dir dbang po tha ma'i dbang du byas te /
thog mar shUn+ya tA'i sngags kyis sbyang ba nas bzlas pa grub kyi bar bdag bskyed tshang bar bya /
de nas bum thod bsang sbyang /
stong pa'i ngang las pad zla'i steng du b+h+rU~M las byung ba'i bum pa mtshan nyid thams cad yongs su rdzogs shing nang gzhal yas khang du gyur pa'i dbus su /
e gru gsum me dpung dmar nag tu 'bar ba'i dbus su pad+ma 'dab bzhi bam ro'i gdan gyi steng du /
skad cig dran rdzogs sogs nas /
phaT dang pheM gyi sgra sgrog pa'i thugs kar sangs rgyas mkha' 'gro ma mthing nag g.yas 'khor lo'i gri gug
/shar du rdo rje mkha' 'gro ma dkar mo g.yas rdo rje'i gri gug
/lhor rin chen mkha' 'gro ma ser mo g.yas rin chen gri gug
/nub tu pad+ma mkha' 'gro ma dmar mo g.yas pad+ma'i gri gug
/byang du las kyi mkha' 'gro ma ljang gu g.yas rgya gram gri gug
/g.yon thams cad thod khrag bsnams shing rgyan cha lugs gtso mo dang mtshungs pa'o //
thod pa rang byung gi pho brang dang me long sin+d+hu ra'i dkyil 'khor du pad+ma 'dab bzhi'i dbus su sangs rgyas mkha' 'gro ma mthing nag :
mdun du rdo rje mkha' 'gro sogs gzhung ltar bskyed cing ye shes pa bcug la /
ye shes lnga'i dbang bskur :bar gyur bar /
phyi sgrub ltar tshig cung zad kha bsgyur la mchod pa dang /
gsang sgrub rang gi bstod pa mgo mjug sho lo ka gnyis kyis bstod /
rang srog sngags kyi sogs 'phro 'du bcas gzungs thag 'jus la bzlas pa ci 'grub bya /
de nas gtor ma byin rlabs nang sgrub ltar byas la /
gzhung gi gtor 'bul bstod bskul rdzogs kyi bar byas /
oM AHhU~M gis mchod yon phul bas /
bum pa'i lha 'od du zhu nas rdo rje bdud rtsi'i chur gyur /
las bum bskyed bzlas dang rig pa'i me tog dor ro //
de nas slob ma rnams khrus bya /
snga ma gnyis dang zhag gis chod na 'byung gtor bka' bsgo mtshams gcod bya /
sems bskyed gsal btab la /
de'ang gzhung las /
ye shes mkha' 'gro gsang bar sgrub pa'i thabs :
gcig chog yang gsang snying gi yang zhun 'di :
mtsho rgyal bdag gis mi lo nyer lnga'i tshe :
ti sgro'i brag tu mkha' 'gro'i lung bstan byung :
rgyal ba kun gyi sprul sku o rgyan la :
mkha' 'gro'i sgrub thabs dpag tu med pa zhus :
ti sgro mchims phu ldang lha sbar rjes dang :
mkhar chu dang ni stag tshang la sogs su :
mkha' 'gro'i sgrub skor dpag tu med pa sbas :
'on kyang zab 'dril snying khrag lta bu 'di :
gnam skas brag la gces par btsas te sbas :
lan gcig phyi mar 'gyur ba'i dus kyi tshe :
skal ldan las can gcig dang 'phrad nas kyang :
'gro don mtha' rgyas dngos grub mchog thob 'gyur :
zhes gsungs pa ltar ye shes mkha' 'gro gsang ba ltar khros ma nag mo lha lngar sgrub pa'i dbang bskur zab mo zhu ba'i yon du maN+Dal phul /
gsol gdab nas sems bskyed bar phyi sgrub ltar bya /
de nas dbang gi gzhi 'god pa ye shes pa dbab pa'i slad du lus ngag yid gsum gyi gnad bcing ste dmigs pa 'di bzhin du mdzod /
stong pa'i ngang las sa phyogs dur khrod chen po sogs mngon rtogs ltar las /
hU~M las khyed rang rnams phag mo khros ma sogs nas /
pheM gyi sgra sgrog par gsal ba'i snying gar phag mo mthing nag nas 'bras tsam pa /
de las 'od 'phros pas 'og min mkha' spyod kyi zhing khams nas ye shes pa dpag tu med pa sngags sgra ti ri ri byon te khyed rang rnams la thim par mos shig
/sha chen bsreg
/DA dril 'khrol /
rtsa sngags sham du A be sha ya a AH
btags pa mang du bzlas la byin dbab bo //
slob dpon gyi thugs ka nas 'od zer 'phros /
dbang gi lha ye shes kyi dkyil 'khor nam mkha' gang bar spyan drangs pa rnams kyis bkra shis pa'i rnam pa du ma dang bcas te bum pa'i dbang bskur bar mos shig
/rnam bum thogs la /
hU~M:
bum pas dbang bskur rigs lnga ye shes lnga :
spyi bor bzhag pas dbang rdzogs mchog gyur te :
lus ngag yid gsum sgrib pa kun byang nas :
sku lnga yongs rdzogs dbang mchog thob par shog :
rtsa sngags sham bur /
oM bud+d+ha badzra rat+na pad+ma karma a b+hi Shiny+tsa oM:
zhes gnas bzhir gtugs /
slar yang rtsa sngags sham bur /
spyi bor oM:
mgrin par A:
thugs kar hU~M:
lte bar hrIHbtags la bzhag
/bum chu spyi bor blug
/de ltar dbang bskur zhing khrus byas pas lus ngag yid gsum gyi sgrib pa dag
/rigs lnga ye shes lnga'i dbang thob /
bum chu blud pas dbang rtags su mi bskyod pas dbu brgyan par mos shig
/thod pa'i dbang bskur te /
hU~M:
mtshan ldan thod pa ye shes ka pA lar :
bdud rtsi lnga ldan mkha' 'gro rigs lnga'i rdzas :
skal ldan rigs kyi bu la dbang bskur bas :
mkha' 'gro sku lnga dbang du sdud par shog :
pany+tsa dz+nyA na a b+hi Shiny+tsa A:
thod pa'i lha mkha' 'gro sku lnga lus la thim /
rtsa khams bdud rtsis gang /
bde ba'i nyams skyes par mos shig
/me long gnas bzhir bzhag ste /
hU~M:
dag cing gsal la dri ma med :
snang la rang bzhin med pa 'dis :
skal ldan bu la dbang bskur ro :
shes rab ye shes dbang thob shog :
pra dz+nyA dz+nyA na a b+hi Shiny+tsa hU~M:
sin+d+hu ra snying gar byug
/'di ltar snang ba'i chos thams cad snang la rang bzhin ma grub pa gsal stong rang rig pa'i ye shes su ngo shes par gyis shig
/sku brnyan mkha' 'gro khros ma nag mo dngos su gsal ba khyed rang rnams la thim pas chos nyid 'od gsal gyi rtogs pa rgyud la skyes te /
lha'i sku gsung thugs dang rang gi sgo gsum dbyer mi phyed par dbang bzhi rtsal rdzogs su thob byung snyam pa gyis shig
/sku spyi bor bzhag la rtsa sngags mang du bzla /
'di ltar rang sems ngo bo stong pa chos sku
/rang bzhin gsal ba longs sku
/rtsal snang 'gag med du 'char ba sprul pa'i sku ste /
de gsum dbyer mi phyed pa ngo bo nyid kyi klong du mnyam par 'jog 'tshal /
hU~M:
skal ldan rigs kyi bu khyod la :
lha dbang lus la bskur ba yis :
khros ma nag mo'i skur gyur nas :
rdo rje 'dzin pa'i sa thob shog :
gsang dbang ngag la bskur ba yis :
bsnyen sgrub las sbyor mthar phyin nas :
phrin las rnam bzhi mthar phyin shog :
thugs dbang sems la ngo sprad nas :
spros med rtogs pa mngon gyur te :
sku gsum mngon du gyur par shog :
skal ldan rigs kyi bu khyod la :
lha dbang ma lus yongs rdzogs nas :
sku gsum byin rlabs 'jug gyur nas :
dbang bzhi mngon gyur lhun grub shog :
ces dang shis brjod ci rigs bya /
de dag gis yang zab gsang ba'i byin rlabs legs par grub pa yin pas spyi dang khyad par gyis bsdus pa'i dam tshig bsrung snyam pas 'di'i rjes zlos sogs mtshams sbyar la /
dam tshig bzung ba dang gtang rag sogs spyi ltar bya /
rjes spro zhing nus na rta mgrin gsang 'dus las 'byung ba lta bu'i tshogs 'khor /
gter srung gtor 'bul sogs bya /
dkyus su bdag bskyed la dmigs pa'i mchod bstod nongs bshags bsdu ldang bsngo smon shis brjod spyi 'gre byas pas grub bo //
gdams ngag nyams 'og chud na nyung yang chog
/nyams su mi lon yig tshogs mang bas ci //
de phyir yang zab DA ki'i thugs bcud 'di //
btang snyoms bzhag phangs mi 'bral g.yar dam 'tshal //
bod khams bu ltar skyong ba'i ma //
ye shes mkha' 'gro drin mo che //
sgrub thabs snying po 'dir brten nas //
grub gnyis bde blag byed par shog
/ces pa'ang zab chos 'di'i zhabs tog tu 'dun pa'i lhag blos bla ma'i phyag rgyun dang rang gzhung gi dgongs pa ji lta bar zin tho'i tshul du pad+ma gar dbang bde ba'i rdo rjes dpal spungs yang khrod de bI ko Ti'i dga' tshal du bsdebs pa dge legs 'phel ///
/
