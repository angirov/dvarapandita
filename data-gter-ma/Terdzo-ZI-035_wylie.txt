@#//
rong zom pad+ma mkha' 'gro rig byed rtsal gyi sbyin sreg gi cho ga srid gsum dbang du byed pa'i lcags kyu zhes bya ba bzhugs so //
oM swasti /
rigs sngags khab len zhags pa'i 'phrul 'khor gyis //
rnam mang brtan g.yo'i phun tshogs lcags phye'i rdul //
rang dbang med 'gugs pad+ma'i rigs gyur yum //
rje btsun ma dpal khyod zhabs snying dbus bsti //
gang gi phrin las nus pa'i rtsal //
myur bder 'byin pa'i thabs mkhas phul //
byin za'i las kyi sbyor ba yi //
cho ga'i rim pa rab gsal bya //
'di la gsum /
sbyor ba /
dngos gzhi /
rjes so //
dang po ni /
rgyal dang ldan pa'i zla ba gang yang rung ba'i tshes brgyad dam bco lnga'am nyer dgu lta bu dbang gi las la shis pa'i dus tshes dge ba'i dgong mo'i char /
tshong 'dus kyi sa'am smad 'tshong ma'i mal 'og gi sa las thab stegs gru bzhi khod snyoms pa la bris thab kyi tshe myos byed kyis chag chag gdab cing /
brtsig thab kyi tshe de la rgyu byas pa'i thab khung zla gam gyi dbyibs can mkhyid gang ba dang /
dpangs su de'i phyed cha /
de rgyab sor bzhi pa'i kha khyer mu ran dang bcas pa bya /
gang ltar lte ba pad+ma dmar po 'dab ma bzhi pa lcags kyus mtshan pa dang /
kha khyer gyi nang du me ri dmar po g.yon 'khor du 'bar ba /
mu ran la lcags kyu dang me tog dmar po spel ma'i phreng bas bskor zhing zur gnyis la'ang lcags kyu re bcas bri /
kha khyer gyi nang du tsan+dan dmar po'am mdzo mo shing ngam 'ol mo se sogs kha dog dmar zhing ro skyur ba'i shing gis bud shing zla gam du brtsigs la me tshang bca'/
g.yas phyogs su til gyi mar khu'am ma 'byor na 'bru mar /
sngar gyi shing rnams gang rigs kyi sdong po'i cha las byung ba'i yam shing sor gsum pa mngar gsum dang mar khus nyugs pa grangs ji ltar 'os pa /
bsreg rdzas glang sna sogs lcags kyu'i dbyibs can dang me tog dmar po'i rigs /
mngar gsum /
tsan+dan dmar po /
myos byed kyi 'bras bu /
sha lnga bdud rtsi lnga /
rin po che sna tshogs /
'bru sna bza' bca' sogs kha zas bzang rgu /
dar gos dmar po'i rigs sogs dang /
khyad par dbang rdzas gzhung bzhin tshad ldan du sbyar ba'i ril bu grangs mang /
g.yon ngos su zangs gzhong du 'bru sna'i phye sman spod mngar gsum dang sbyar ba chang dang sbrang rtsis sbrus pa'i gtor ma mtheb kyu ril bus bskor ba bza' bca' sna tshogs kyis brgyan cing dar dmar gyi gur phub pa dang /
mngar gsum chang dang sbyar ba'i btung ba /
mchod rdzas me tog dmar po /
khyad par gyi sbyar spos /
til mar gyi sgron me /
tsan+dan gyi dri chab /
bza' bca'i zhal zas rnams bsham /
rang gi mdun du rdor dril dgang blug nang mchod sogs nye bar mkho ba'i yo byad rnams tshogs par bya'o //
gnyis pa dngos gzhi ni /
rang nyid gtso mo'i nga rgyal gyis chas gos dmar po bstar nas chags pa'i sems dang ldan pas pad+ma'i skyil krung gis kha nub tu phyogs pas 'khod de /
mchod gtor rnams la nang mchod 'thor zhing bsang sbyang byin rlabs gzhung bzhin bya /
bsreg rdzas rnams la nang mchod 'thor zhing /
oM AHhU~M mang du brjod pas /
bsreg rdzas rnams zag pa med pa bdud rtsi'i rang bzhin can dbang gi las sgrub pa la thogs pa med pa'i nus pa dang ldan par bsam /
smad 'tshong ma'i lag nas byung ba'i me g.yon du bskor te /
oM ag+ne dz+wa la raM/
zhes thab tu bcug
/hU~M hU~M hU~M zhes rlung g.yab kyis me sbar zhing blug gzar gyi mar khu'i thigs pas kyang gso /
thab rta sngags kyis bsang /
swa b+hA was sbyang /
stong pa'i ngang las mdun du raM las dbang gi thab khung pad+ma rA ga'i rang bzhin can zla gam dmar po mu ran kha khyer dang bcas pa'i dbus su pad+ma dmar po 'dab ma bzhi pa'i lte bar lcags kyu dang /
kha khyer dang zur rnams su me tog dmar po dang lcags kyus mtshan pa /
dwangs shing sgrib pa med pa'i 'od zer kun tu 'phro ba /
rgya dpangs sogs mtshan nyid thams cad yongs su rdzogs pa'i nang du dbang gi me dmar gsal du 'bar ba'i dbus su chos 'byung dmar po zur drug pa la gnas pa'i sogs bdag bskyed bzhin me lha dam tshig pa gsal gdab cing /
byin rlabs pa dang ye shes pa drang bstim dbang bskur rgyas gdab bcas kyi mthar /
mdun bskyed kyi skabs bzhin bzhugs gsol phyag mchod bstod pa bshags shing dngos grub bskul ba'i bar du song nas /
bsreg rdzas kyi thog mar dgang blug 'bul ba ni /
dkyil 'khor gyi lha rnams zhal 'dzum pa dang bcas pas cung zad gdangs pa'i ljags pad+ma dmar po'i rnam pa can dang /
gzar bu gnyis kyi kha la hrIHyig 'od zer gyi phung por 'bar bas mtshan pas sreg blug gi bdud rtsi'i rgyun drangs te gsol bar bsam la /
lag gnyis khu tshur srin mdzub rtse sprad pa pad+ma'i phyag rgyas dgang blug bzung nas /
oM pad+ma DA ki nI ku ru kul+le hrIHswA hA:
zhes bsnyen pa'i rtsa sngags bcas g.yas pa'i blug gzar bdun gyis g.yon pa'i dgang gzar bkang ba'i gzar bu kha sbyar pus mo'i nang las phyir mi 'da' bar g.yon du bskor zhing /
oM pad+ma DA ki nI ku ru kul+le ha ri ni sa sarba sid+d+hi lo ka wA shaM ku ru hrIHswA hA:
zhes sgrub sngags kyi mthar /
oM ag+na ye swA hA:
che ge mo wA shaM ma na ya ho :
bdag cag 'khor dang bcas pa rnams kyis dmigs bya che ge mo sogs khams gsum gyi 'gro ba thams cad dbang du 'dus nas dbang gi phrin las mthar phyin par mdzad du gsol /
zhes spel tshig sbrel bas phul /
tshul de lta bus lan gsum du 'bul zhing me pra brtags pas dge bar mthong na gzengs bstod /
bgegs dang bcas pa nyid na las sngags kyis me la bsang gtor dang srung ba bya /
de nas rdzas rnams khu ba'i rang bzhin can rnams zhal dang /
yam shing 'od kyis dkyil 'khor /
'bru sman sogs phyag gis mtshon par phul bar mos te /
lag gis gzung du btub pa rnams g.yas pa'i mtheb srin sbyar ba pad+ma'i mchog sbyin gyi tshul dang /
de las gzhan pa rnams blug gzar gyis 'bul zhing /
sngags ni sgrub sngags kyi sham bur /
oM ag+na ye swA hA:
che ge mo wA shaM ma na ya ho :
zhes pa kho nas rdzas so sor grangs brgya rtsa la sogs pa ji ltar 'os pa phul ba'i bar mtshams rnams su /
che ge mo sogs khams gsum gyi dregs pa can thams cad pA shaM ku ru hoH
zhes spel tshig sbyar /
de nas las 'gyangs pa'am dgos pa dmigs su bsal ba'i tshe mdun gyi rU pa la dmigs te /
rang gi thugs ka nas pho nya dmar po lcags kyu dang zhags pa thogs pa dpag tu med pa spros /
bsgrub bya'i snying nang na sems kyi ngo bo nr-i dmar po'i rnam par gnas pa rdo khab len gyis lcags phye bsdus pa ltar bkug nas gzugs la thim par bsam la /
lcags kyu'i phyag rgya dang bcas te /
na mo dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
dbang mdzad pad+ma mkha' 'gro rig byed rtsal gyi lha tshogs rnams kyi bden pa dang /
bden pa chen po'i byin rlabs kyis che ge mo la sogs te khams gsum gyi 'gro ba thams cad mtshan ma rdzas kyi rten 'di la mchis par gyur cig
/a nr-i tri A kar+ShA ya hU~M dzaH
dzaHhU~M baM hoH
zhes lan bdun nam nyer gcig sogs kyis yid ches par bkug cing bstims pas bsgrub bya dngos su gyur par bsam la /
sgrub sngags dang las sngags sbrel mar bzla bzhin rU pa me 'od du zhu la khad du bsro zhing /
chags skyed yid sgyur sogs khyad par gyi rdzas rnams phul bas /
dmigs bya de nyid rang gi mdun du lhags te bdag la shin tu chags shing gdung nas rang dbang brtan pa dang bral bas dbang du 'dus /
mthar thig le dmar po'i rnam par ltem gyis zhu ba rang gi snying gar thim pas rang sems dang dbyer med du gyur par mos la bde stong gi ngo bor mnyam par bzhag go
/gsum pa rjes ni /
slar yang gshegs skyems dgang blug sngar bzhin phul mthar /
oM badzra wasatra ya swA hAH
zhes gos zung dmar po 'bul /
bsnyen sngags mthar /
i daM ba liM ta pI pA thA gr-ih+Na pa ya sogs gtor 'bul mchod bstod 'dod don gsol ba bcas bdag bskyed skabs bzhin byas la /
ma rnyed yongs su ma tshang dang //
zhes sogs dang yi ge brgya pa bzlas pas nongs pa bshags /
dzaHhU~M baM hoHsa me lha ye shes pa rang la thim pas nus pa mchog tu bskyed /
dam tshig pa 'bar ba'i rnam par gyur par bsam la /
me rang zhir btang ba'am chang gis gzhil nas thal ba dmigs bya la gtor ba'am phyogs der 'bab pa'i chu'am rlung la bskur /
dge ba bsngo zhing shis brjod kyi me tog char du bsnyil bas bde legs su bya'o //
dbang gi phrin las 'od stong 'bar ba'i gzis //
gsang bstan pad+mo'i nags klung bzhad gyur te //
chos srid dpal gyi zil dngar rtag 'jo bas //
sa gsum bung ba'i dga' ston bsgrub gyur cig
/ces pa'ang lung rtogs yon tan rin po che'i mnga' thang gis yongs su mtho ba sprul pa'i sku 7'jigs med blo gros rab gsal zla ba bzang po'i   ( dil mkhyen rin po che /)bzhed pa skong ba'i slad du /
snang sems rang dbang du rig pa'i dzo ki 'jigs bral ye shes rdo rjes rgyal ba'i lo 'bras bu bcud du smin pa'i dus dge bar sbyar ba'i yi ge pa ni pad+ma klong grol gyis bgyis pa sarba lo ka pA shaM ku ru sid+d+hi rastu ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
