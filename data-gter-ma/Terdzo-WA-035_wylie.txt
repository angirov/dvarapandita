@#//
klong gsal mkha' 'gro snying thig gi cha lag tshe sgrub 'chi med rdo rje rgya mdud kyi bdag mdun bskyed bzlas bdag 'jug bcas kyi cho ga 'grigs chags su bkod pa bzhugs so //
mi shigs mi 'gyur rdo rje lta bu'i sku :
'chi med tshe yi lha la phyag 'tshal lo :
klong gsal mkha' 'gro snying thig cha lag las :
tshe sgrub 'chi med rdo rje rgya mdud kyi :
bdag bskyed bsnyen zhing mdun bskyed bum pa sgrub :
bdag 'jug blang ba'i chog 'grigs chu 'bab tu :
gsal bar bkod de dang po bdag bsnyen ni :
de yang thog mar rang nyid dben pa'i gnas :
yar tshes gza' skar bzang la mtshams bsdams te :
smra bcad bde ba'i stan la 'dug nas kyang :
dang po skyabs sems yan lag bdun pa ni :
na mo :
'chi med tshe yi lha la skyabs su mchi :
sems bskyed 'gro ba kun don tshe bsgrub bya :
'chi med lha tshogs 'dir gshegs spyi gtsug bzhugs :
gus pas phyag 'tshal phyi nang gsang mchod 'bul :
mi dge'i tshogs bshags dge la yi rang ngo :
bla med chos skor mya ngan mi 'da' bzhugs :
dge ba 'gro kun sangs rgyas thob phyir bsngo :
de nas dngos gzhi sgom bzlas rim pa ni :
chos rnams dmigs med stong nyid nam mkha'i ngang :
sems can kun la khyab pa'i snying rje bsgom :
de yi ngang las pad+ma nyi zla'i steng :
bdag nyid rta mgrin gsal ba'i spyi gtsug tu :
pad+ma dmar po nyi zla'i dkyil 'khor steng :
tshe dpag med mgon byi ru'i mdog 'chang zhing :
dar dang rin chen rgyan ldan skyil krung bzhugs :
'od zer bye ba dgu khri mnyam gzhag steng :
rin chen sna bdun bum pa bdud rtsis bkang :
dgos 'byung dpag bsam shing gi kha rgyan can :
pang du yum mchog gos dkar dmar mdangs can :
phyag g.yas pad phreng yab kyi mgul na 'khyud :
g.yon pas tshe bum yab kyi snyan thad 'dzin :
thabs dang shes rab gnyis med 'od phung 'bar :
ma yengs ka dag rang mdangs lham mer gsal :
de yi phyogs bzhir tshe yi lha mo bzhi :
g.yas su dkar mo g.yon du ser mo dang :
mdun du sngon mo rgyab tu ljang mo rnams :
phyag na tshe yi bum pa bsnams par bsgom :
gtso bo'i thugs kar zla ba'i dkyil 'khor steng :
hrIHdmar mtha' mar sngags phreng bskor bar bskyed :
hrIHlas 'od 'phros bde chen pho brang nas :
ye shes spyan drangs dam tshig gnyis med bstim :
hrI:
mi 'gyur 'chi med bde chen klong yangs nas :
mi shigs rdo rje lta bu'i tshe dpag med :
rigs bzhi mgyogs ma tshe yi dngos grub bdag :
gnas 'dir gshegs la bdag mdun dkyil 'khor bzhugs :
lus ngag yid gsum rnam dag gus phyag 'tshal :
phyi nang mchod yon gsang ba bla na med :
rang byung rtsa brgyad stong sbyar 'dud rtsi mchog :
nyon mongs dug lnga bsgral ba'i rak+ta dang :
ro drug bcud ldan gtor ma tshe yi 'brang :
'chi med gsang ba'i dkyil 'khor lha la 'bul :
rang byung 'od gsal lhun grub rgyal ba'i sku :
'gyur med rdo rje lta bu khyed la bstod :
'gag med rol pa chen po rgyal ba'i gsung :
tshangs dbyangs dri med don dam gsung la bstod :
sgrib med khyab brdal chen po ka dag ngang :
bde stong 'khrul med thugs la phyag 'tshal bstod :
oM gu ru A yur+dz+nyA na hU~M b+h+rU~M nr-iHdza sid+d+hi pha la hU~M:
a mA ra Ni dzI wan ti swA hA:
badzra ar+g+haM 
pA d+yaM 
puSh+pe 
d+hU pe 
A lo ke 
gan+d+he 
nai wid+ya 
shab+da pra tIts+tsha AHhU~M:
sarba pany+tsa a mr-ita rak+ta ba liM ta hU~M hrIHthA yA:
de nas tshe dzapa? bzla ba'i dmigs pa ni :
spyi gtsug tshe dpag thugs ka'i hrIHyig dang :
bum pa dang ni yab yum sbyor mtshams nas :
'od zer steng 'og phyogs bcur 'phros pa yis :
bla ma yi dam sangs rgyas byang chub sems :
lha dang drang srong rig 'dzin 'byung lnga yi :
dwangs ma'i bcud dang lha klu mi yi srog nr-iHa :
mdor na 'khor 'das tshe bsod dpal dang grags :
thams cad yang yang tshe dpag bum par bsdu :
yang ni lha mo rnams kyi bum pa nas :
'od 'phros phyi nang snod bcud 'byung ba'i bcud :
thams cad bsdus te rang rang bum pa bkang :
bum pa rnams nas gtso bo'i bum par byos :
tshe yi bdud rtsi chil chil khol ba dang :
thal mo snying khar sbyar la rtse gcig gsol ba btab :
hrI:
lhag pa'i lha mchog tshe dbang rdo rje'i sku :
phyi nang snod bcud 'khor 'das thams cad kyi :
'chi med snying po bdud rtsi'i bcud bsdus nas :
bdag la 'chi med tshe yi dngos grub stsol :
ces pas gsol ba btab pas skad cig gis :
'dod pa ltar du gnang bar gyur pa ste :
tshe yi bum nas 'chi med ye shes kyi :
bdud rtsi 'o ma ltar du ngang nar babs :
yab yum sbyor mtshams dwangs ma dkar dmar du :
babs par shes pa gtad de rang nyid kyi :
kha yi nang dang tshangs bug mar byung bsam :
dmigs pa gsal bas mchil ma mid par bya :
spyi bo gsang gnas bar du khengs par bsam :
de ltar thengs gsum bar du bdud rtsi'i zer :
ba spu'i bu ga dag nas phyogs bcur 'phros :
skye 'gro snod bcud dang bcas 'od zhu nas :
a dkar nr-iHljang bkrag mer mer gang nas :
'od zer 'ub 'ub ba spu'i bu gar 'dus :
snying ga'i hrIHla thim pas rang nyid ni :
bkrag mdangs 'chi med rdo rje'i skur gyur bsam :
gsang ba tshe yi yang snying zab pa'i gnad :
bsnyen sgrub las gsum gcig dril sngags 'di bzla :
oM gu ru A yur+dz+nyA na hU~M b+h+rU~M nr-iHdza sid+d+hi pha la hU~M:
a mA ra Ni dzI wan ti ye swA hA:
'bum tsho gsum gyis tshe dpag med mgon 'grub :
rjes la zhag rer brgya rtsa chag med bzla :
tshe yi dngos grub thob par gdon mi za :
dmigs pa 'phro 'du gsal ba gal che zhing :
skabs su gsol btab rig pa gsal ngar bskyed :
de ltar 'bad pa'i rtags kyi rim pa ni :
nyi zla shar dang phyag mtshan rdo rje rnyed :
mkhar brtsegs mchod rten sAts+tsha bzhengs pa mthong :
rol mo bsgrags dang bdud rtsi 'thung ba dang :
lo thog ston sdud 'bru la longs spyod byed :
go cha gyon sogs rtags mtshan dpag med 'byung :
dngos sam rmi lam dag tu zhal yang mjal :
gdams pa gsungs pa la sogs 'byung bar 'gyur :
de nas sngags bzlas thun mtshams thams cad du :
dbyangs gsal rten 'brel snying po dang bcas rjes :
mchod bstod rgyas bsdus ci rigs byas nas kyang :
rjes kyi don ni tshe yi lha mo bzhi :
tshe dpag la thim de yang rang nyid kyi :
spyi bo'i gtsug nas mar thim snying gar byon :
ngo bo tshe dpag med la rnam pa ni :
'chi med bdud rtsis bdag lus ltem gyis gang :
yang na rang lus gser gyi rdo rjer bsam :
spros med bde chen klong du cham gyis klod :
yig brgya ak+Shas lhag chad kha bskang ngo :
bsngo smon shis brjod gzhung bzhin dkyil 'khor bsdus :
dngos grub len chog la sogs tshul bzhin bya :
gnyis pa mdun bskyed dang bum pa dbyer med gcig dril du sgrub pa ni /
gnas dus gong dang mthun pa la /
maN+Dal dmar po mda' gang legs par bzhengs pa'i steng du tshom bu lnga bkod la /
de'i dbus su rkang gsum khar rin po che'i bum pa g.ya' med mtshan ldan gcig gu gul dud pas bdug
/yungs dkar kyi thun brab cing bgegs bskrad la de nas nang du chu gtsang bum rdzas nyer lnga bcas kyis sum gnyis bkang /
kha rgyan gzungs thag rdo rje dang bcas pa bsham /
de'i shar du rdo rje dang me long /
lho ru tshe ril /
nub tu tshe gtor tshe sha tshe chang /
byang du tshe mda' dmar po /
gzhan yang tsaka li mig dar sogs gang mkho bsham /
bdag 'jug rgyas pa'am /
gzhan la dbang bskur dang mi 'brel zhing dkyus kyi bdag 'jug kho na tsam dang /
spros pa chung na sgrub bum mdun du gtor ma'i ngo bo tshe ril dang /
de'i g.yas su bdud rtsi tshe chang /
g.yon rak+ta'i ngo bo chu gtsang ma rnams dang /
mda' dar tsam gyis chog la /
de ltar rgyas bsdus gang ltar yang /
mtha' skor du mchod pa'i bye brag gang 'byor bsham par bya'o //
de nas skyabs sems yan lag bdun pa bdag bskyed dzapa? bsnyen sngon du song nas /
oM badzra a mr-ita kuN+Da lI ha na ha na hU~M phaT/
oM swa b+hA wa shud+d+haHsarba d+harmA swa b+hA wa shud+d+ho\u0f85 haM/
stong pa nyid du gyur /
stong pa'i ngang las paM las pad+ma a las zla ba /
raM las nyi ma'i dkyil 'khor gyi dbus su rang nyid dbang chen rta mgrin du gsal ba'i thugs srog gi sa bon hrIHyig dmar po las yi ge b+h+rU~M gcig spros pas mdun gyi dkyil 'khor gyi dbus su bab /
de nyid 'od du zhu ba las byung ba'i rin po che las grub pa'i bum pa yangs shing rgya che ba /
zhabs zhum pa /
lto ba ldir ba /
mgrin pa phra ba /
kha g.yel ba /
mchu 'phyang ba /
lha'i gos pany+tsa li kas mgul pa bcings pa /
dpag bsam shing gis kha brgyan pa /
nang du lha rdzas kyi chu dang /
bcud nyi shu rtsa lngas yongs su gang ba /
phyi bum pa'i rnam pa la nang gzhal yas khang pa gru bzhi rgyan rta babs la sogs pa yongs su rdzogs par gsal ba'i dbus su /
pad+ma dmar por zla ba'i dkyil 'khor gyi steng du hrIHlas bcom ldan 'das mgon po tshe dang ye shes dpag tu med pa sku mdog bye ru'i mdog ltar dmar ba /
zhal gcig phyag gnyis /
zhabs gnyis skyil krung du bzhugs pa /
phyag gnyis mnyam gzhag gi steng na rin po che sna bdun las grub pa'i bum pa dpag bsam shing gis kha brgyan pa'i nang du 'chi med tshe yi bdud rtsis bkang ba 'dzin pa /
sku stod la dar dkar po'i stod g.yogs dang /
sku smad la dar sna tshogs kyi na bza' bklubs shing /
'dzam bu chu bo'i gser gyi dbu rgyan /
snyan rgyan /
mgul rgyan /
dpung rgyan /
phyag gdub /
zhabs gdub /
se mo do /
do shal /
sku reg tshangs skud sogs dar dang rin po che'i rgyan rnam pa sna tshogs kyis brgyan pa /
mtshan bzang po sum cu rtsa gnyis dang /
dpe byad bzang po brgyad cus spras pa /
'od dang 'od zer 'phro ba snang la rang bzhin ma grub pa 'ja' tshon ltar gsal ba'i pang du /
yum gos dkar mo sku mdog dmar gsal phyag g.yas pad+ma'i phreng ba yab kyi mgul nas 'khyud cing g.yon pas tshe bum yab kyi snyan thad du 'dzin pa /
yab yum gnyis med 'od phung 'bar ba'i /
shar du rdo rje tshe dpag med /
lho ru rat+na tshe dpag med /
nub tu bud+d+ha tshe dpag med /
byang du karma tshe dpag med /
kun kyang dar dang rin po che'i rgyan rnam pa sna tshogs kyis brgyan pa /
phyag mnyam gzhag gi steng na 'chi med tshe yi bdud rtsis bkang ba'i bum pa 'dzin cing rang rang gi yum dang 'khril ba /
tshe bdag rgyal ba rigs lnga de dag gi thugs kar zla ba'i dkyil 'khor gyi steng du hrIHyig dmar po'i mthar sngags phreng gis g.yas su bskor bar bsam /
de dag gi phyi rim du tshe yi lha mo mgyogs ma bzhi sgo ma bzhi sogs mdor na rig 'dzin drang srong tshe la dbang ba rnams dang /
gzhan yang mkha' 'gro chos skyong rgyal chen sde bzhi lo zla zhag dus kyi lha klu gza' skar dang bcas pas sgrub pa po la tshe yi dngos grub stsol ba'i tshul du bzhugs par gsal ba'i spyi bor oM/
mgrin par AH
thugs kar hU~M dang hrIHlas 'od zer 'phros pas rang bzhin gyi gnas dang bde ba can gyi zhing khams nas ye shes pa spyan drangs /
dzaHhU~M baM hoHsa dam tshig pa la gnyis su med par gyur /
slar yang thugs ka'i hrIHlas 'od zer 'phros pas /
dbang gi lha rigs lnga yab yum spyan drangs /
bdud rtsi'i bum pas dbang bskur /
sku gang dri ma dag chu'i lhag ma yar lud pa las snang ba mtha' yas gtso bor gyur pa'i rigs lngas dbu brgyan par gyur /
hU~M hrI:
mi 'gyur 'chi med bde chen klong yangs nas :
mi shigs rdo rje lta bu'i tshe dpag med :
rigs bzhi mgyogs ma tshe yi dngos grub bdag :
gnas 'dir gshegs la bdag mdun dkyil 'khor bzhugs :
lus ngag yid gsum rnam dag gus phyag 'tshal :
phyi nang mchod yon gsang ba bla na med :
rang byung rtsa brgyad stong sbyar bdud rtsi mchog :
nyon mongs dug lnga bsgral ba'i rak+ta dang :
ro drug bcud ldan gtor ma tshe yi 'brang :
'chi med gsang ba'i dkyil 'khor lha la 'bul :
rang byung 'od gsal lhun grub rgyal ba'i sku :
'gyur med rdo rje lta bu khyod la bstod :
'gag med rol pa chen po rgyal ba'i gsung :
tshangs dbyangs dri med don dam gsung la bstod :
sgrib med khyab brdal chen po ka dag ngang :
bde stong 'khrul med thugs la phyag 'tshal bstod :
oM gu ru A yur+dz+nyA na hU~M b+h+rU~M nr-iHdzaHsid+d+hi pha la hU~M:
a mA ra Ni dzI wan ti ye swA hA:
ar+g+haM 
pA d+yaM 
puSh+pe 
d+hU pe 
A lo ke 
gan+d+he 
nai wid+ya 
shab+da pra tIts+tsha AHhU~M:
sarba pany+tsa a mr-ita rak+ta ba liM ta hU~M hrIHthA yA:
bzlas pa ni /
bdag nyid rta mgrin gyi thugs ka'i sa bon las 'od zer gzungs thag la brgyud nas song bas mdun bskyed bum pa'i lha'i thugs ka'i sngags phreng la phog pas thugs dam gyi rgyud bskul /
lha'i thugs ka'i sngags phreng las 'od zer 'phros /
phyogs bcu'i sangs rgyas dang byang chub sems dpa' thams cad la mnyes pa'i mchod pa 'bul /
de dag gi sku gsung thugs yon tan phrin las kyi byin rlabs dang thugs rje dang nus mthu thams cad 'od zer kha dog lnga'i rang bzhin du spyan drangs /
bum nang gi lha tshogs rnams la thim pas yab yum gyi sbyor mtshams nas ye shes kyi bdud rtsi babs pas bum pa'i chu dang dbyer med du 'dres par gyur par bsam zhing bzla ba ni /
oM gu ru A yur+dz+nyA na hU~M b+h+rU~M nr-iHdzaHsid+d+hi pha la hU~M:
a mA ra Ni dzI wan ti ye swA hA:
zhes brgya stong khri 'bum sogs ci nus su bzlas rjes yig brgya ak+Sha lnga bcu rten 'brel snying po rnams brjod nas /
mchod bstod ci rigs pa bya'o //
de nas tshe bskul ni /
hU~M hrI:
bcom ldan mgon po tshe dpag med :
sku mdog dmar po longs spyod rdzogs :
phyag na tshe yi bum pa bsnams :
gsang ba thugs kyi gwa 'u nas :
snying po thugs kyi A yuHstsol /
bdag cag rdo rje'i tshe thob shog :
phyogs bzhi mtshams bzhi'i gzhal yas nas :
mgyogs ma tshe yi lha mo bzhi :
dkar ser dmar mthing ljang ba'i mdog :
phyag na tshe yi bum pa bsnams :
khug cig rdo rje'i tshe khug cig :
sgo srung lha mo phyag rgya bzhi :
lcags kyu zhags pa lcags sgrog dril :
mgyogs ma tshe bdag tshe khug cig :
mi 'gyur snying po rdo rje'i tshe :
rigs kyi bdag po'i tshe g.yang khug :
spros pas khams gsum bkrag mdangs ldan :
bsdus pas thugs srog nr-iHla thim :
mi 'gyur g.yung drung rdo rje 'bar :
bdag cag rnams la tshe dbang skur :
ces pas skabs su bskul zhing bskul tshar nas tshe bstim zhing sba ba ni /
hU~M hrI:
rigs lnga bde gshegs tshe dpag med :
nyon mongs gsal dag ye shes ngang :
tshe 'dir bstim mo bsod nams dpal skyed cig :
mi 'u rnams la bkra shis shog :
'byung ba lnga yi bdag nyid yum :
'byung bzhi'i khams nas tshe nyams na :
yum chen lnga yis dpal skyed cig :
skal ldan rnams kyi sgo gsum la :
tshe dpag med mgon rigs lnga yi :
sku gsung thugs kyi rgyas thob la :
bla tshe nyams pa sor chud cig :
pad+ma 'khor lo rin chen dang :
rdo rje rgya gram phyag rgya las :
mi 'gyur gsang ba'i rgyas thob cig :
'byung ba tshe srog dpal skyed la :
mi 'gyur rdo rje'i dbang bskur bas :
skye 'chi med pa'i don rtogs shog :
oM AHhU~M a mA ra Ni dzI wAn+ti badzra A yu She swA hA:
zhes bstim zhing dzapa? sngags 'di yang ci nus su bzlas pas 'jig rten khams kyi tshe bcud tshe lha zhi khro thams cad dang lha dang drang srong klu dbang 'gro ba mi yi srog nr-iHnam mkha' nyi zla 'byung ba'i bcud thams cad bdag dang bum pa la sib sib thim /
yang 'od du mer re 'dus /
ba spu'i bu ga la sib sib thim skye 'chi med pa rdo rje'i sku thob pa'i gding bskyed /
de ltar 'bad pas nges par thob kyang thob par 'gyur ro //
mthar thun bzhag pa'i skabs su /
bdud rtsi'i chu rgyun gyis bum pa gang ba'i dbus su lha tshogs rnams 'od kyi skur bzhug par bsam mo //
gsum pa bdag 'jug blang ba'i cho ga rgyas pa ni dbang chog dkyus su 'byung bzhin dang /
rgyun khyer nyams len snying po'i gnad bcud dril ba bstan pa ni 'di lta ste /
rang nyid skad cig gis dbang chen rta mgrin gyi skur gsal ba'i mdun du pad+ma nyi zla'i gdan la tshe bdag rigs lnga yab yum bcu /
sems dpa' sems ma yab yum bcu drug
/khro bo sgo ba yab yum brgyad /
sangs rgyas dang byang chub sems dpas bskor ba la /
rang gi lus dang longs spyod thams cad maN+Dal du 'bul /
sa gzhi spos chus byugs shing me tog bkram //
ri rab gling bzhi nyi zlas brgyan pa 'di //
sangs rgyas zhing du dmigs te 'bul ba yis //
'gro kun rnam dag zhing du spyod par shog
/gu ru rat+na maN+Dal pU dza me g+ha sa mu dra s+pha ra na sa ma ye AHhU~M/
de nas /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis bzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub mchog gi sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ma lus phyogs na bzhugs pa yi //
sangs rgyas byang chub sems dpa' dang //
bla ma yi dam mkha' 'gro'i tshogs //
bdag la gsan cing dgongs su gsol /
khyed kyi mkhyen brtse ye shes kyis //
bdag sogs mos pa'i bu rnams la //
dgongs pa myur du gtad nas kyang //
byin gyis brlab par mdzad du gsol //
rdo rje'i sku dang pad+ma'i gsung //
thams cad mkhyen pa'i yang dag thugs //
rdo rje gsum gyi rang bzhin te //
sgo gsum smin par mdzad du gsol //
zhes lan gsum brjod //
lha yab yum gyi phyag gi bum pas dbang bskur /
dbang skur mchog gi rang bzhin rdo rje che /
khams gsum ma lus kun tu phyag byas pa //
dus gsum sangs rgyas kun gyi gsang gsum gyi //
gnas las byung ba bdag la bstsal du gsol //
ji ltar bltams pa tsam gyis ni //
lha rnams kun gyis dbang bskur ltar //
lha yi chu ni dag pa yis //
de bzhin bdag la dbang bskur ro //
oM na maHsarba ta thA ga ta a b+hi She ka te sa ma ya shrI ye hU~M/
oM gu ru A yur+dz+nyA na hU~M b+h+rU~M nr-iHdzaHsid+d+hi pha la hU~M:
a mA ra Ni dzI wan ti ye swA hA:
a b+hi Shiny+tsa hU~M A:
zhes brjod la sgrub pa'i bum pa rang gi spyi bor blang /
rigs lnga yab yum gyis dbang bskur /
lha mo rnams kyis mchod pa 'bul /
oM badzra ar+g+haM 
pA d+yaM 
puSh+pe 
d+hU pe 
A lo ke 
gan+d+he 
nai wid+ya 
shab+da pra tIts+tsha AHhU~M/
sgo ma bzhis rdo rje'i glu blang /
oM badzra satwa su saM gra ha da :
oM badzra rat+na ma nut+ta ra :
oM badzra d+harma gA ya nI:
oM badzra karma ka r+N+bo be :
d+he wa shAn+ti kro ta rA dze :
khro bo rnams kyis bgegs bskrad /
sarba big+h+nAn+takr-ita hU~M phaT:
byang chub sems dpa' rnams kyis bkra shis brjod /
bkra shis gang zhig sems can snying la gnas //
sems can ma lus rang bzhin mchog gyur pa //
skyed byed kyis bskyed bde 'byung ji lta bu //
deng 'dir dbang bskur mchog gi bkra shis shog
/su pra tiSh+Tha badzrA ye swA hA/
bum pa'i bdud rtsi spyi bo nas zhugs par bsam la lce thog tu myang /
de lta bu'i tshul gyis dbang bskur pa'i bum pa bdud rtsi'i chu yi rgyun des /
smin mtshams yan chad gang /
lus kyi dri ma dag
/bum pa'i dbang thob /
rgyan dang cha lugs kyi dag pa dran par bya /
mgrin pa yan chad gang /
ngag gi dri ma dag
/gsang ba'i dbang thob /
'khor lo lnga yi dag pa dran par bya /
snying kha yan chad gang /
yid kyi dri ma dag
/shes rab ye shes kyi dbang thob /
skye mched drug gi dag pa dran par bya /
rkang mthil yan chad gang /
sgo gsum gyi dri ma dag
/dbang bzhi thob /
chu'i lhag ma yar lud pas 'od dpag med pas dbu brgyan par bsam /
de nas mdun gyi nam mkhar bzhugs pa'i tshe bdag rigs lnga yab yum /
sems dpa' sems ma /
khro bo khro mo rnams rang la gnyis su med par thim pas gzhom pa med pa don dam pa'i tshe rang rig zab gsal spros bral bde ba chen po'i ngang du ci gnas su mnyam par bzhag
/bdag 'jug bskyar ldab len na 'di yan ci nus gsag
/gang ltar grub mthar dam tshig bzung zhing /
maN+Dal dang lus 'bul ba bsngo ba smon lam bkra shis kyis mtha' legs par brgyan no //
tshul de la nar mar 'bad na sdig sgrib zhi /
sngags sdom dag
/bsod nams rgyas tshe ring rga bas mi gzir ting nge 'dzin khyad par can skye zhing /
mdor na 'gal rkyen mtha' dag zhi /
mthun rkyen mtha' dag 'phel /
tshe dbang rgya chen mchog gi rig 'dzin myur du thob pa sogs gnas skabs mthar thug gi phan yon bsam gyis mi khyab pas nan tan du bya'o //
gzhan la tshe dbang rim pa bgyid dgos kyang skabs 'dir gzhug ste cho ga dkyus bzhin nyid do //
gang ltar mthar bum par bskyed pa'i dkyil 'khor gyi lha dang gzhan yang mgron thabs su bla ma yi dam sangs rgyas byang sems nyan rang 'phags pa dpa' bo mkha' 'gro chos skyong srung ma sprin gyi phung po gtibs pa lta bu mdun gyi nam mkhar mos pas gsal btab ste mchod pa rnams kha gso /
oM AHhU~M dang nam mkha' mdzod kyi sngags rgyas byin gyis brlabs te gtang rag tshul du mchod cing bstod par bya ste /
de yang /
hU~M/
mchod yon brgyad dang rgyal srid rin chen bdun //
'dod yon lnga ldan phyi yi mchod pa 'bul //
lha mo lnga dang glu gar sman rag gtor //
sbyor sgrol dug lnga nang gi mchod pa 'bul //
rnam shes tshogs brgyad dga' bzhi bde stong gsal //
ye shes lnga ldan gsang ba'i mchod pa 'bul //
oM gu ru A yur+dz+nyA na hU~M b+h+rU~M nr-iHdzaHsid+d+hi pha la hU~M/
a mA ra Ni dzI wan+ti ye swA hA/
oM AHhU~M sarba pU dza rat+na gu Na karma sa ma ye hU~M/
sarba pany+tsa a mr-ita rak+ta ba liM ta hU~M hrIHthA yA/
rdo rje gsum dngos mi phyed sku
/ye shes lnga ldan bde ba che //
'chi med tshe yi dkyil 'khor lha //
rtsa ba gsum la phyag 'tshal bstod //
zhes so //
de nas nyes pa'i tshogs bzod par gsol ba ni /
ma 'byor pa dang nyams pa dang //
gang yang bdag rmongs blo yis ni //
bgyis pa dang ni bgyid bstsal pa //
de kun mgon pos bzod par gsol //
yig brgya tshar gsum brjod /
de nas gshegs su gsol ba ni /
bdag la dngos grub mchog stsol lags //
ting 'dzin kun gyi 'bras bu stsol //
sems can kun la ci 'dod pa //
dngos grub bla na med pa'ang stsol //
slar yang gshegs par mdzad pa'i phyir //
rang gi gnas gshegs badzra muMH
zhes so //
de yang ye shes pa gshegs shing /
dam tshig pa bsdu bar dam pa 'ga' yis bzhed kyang sngags bla med spyi dang bye brag gi skabs 'dir mgron thabs su 'khod pa rnams las /
rtsa ba'i dkyil 'khor dam ye dbyer med rang gi snying khar bsdu ba dran chog 'khor lo'i mgon po'i zhal lung bdud rtsi'i thigs pa lta bu shin tu gces pa'i gdams pa'o //
de mthar rdo rje dang bcas mda' dar g.yab cing /
oM/
sku yi sku ste sku la thim //
phung po lnga la rab tu thim //
AH
gsung gi gsung ste gsung la thim //
ljags kyi dbang po mchog la thim //
hU~M/
thugs kyi thugs te thugs la thim //
rang byung ye shes thugs la thim //
nyin mo bkra shis mtshan bkra shis //
nyin mtshan rtag tu bkra shis pa //
skal ldan rnams la bkra shis shog
/snying po nyi zla gsal gyur cig
/oM AHhU~M dz+nyA na hU~M ho /
zhes bdud rtsi myang /
dngos grub tshe yi rdzas gzhan rnams kyang rim pas longs spyod /
de nas thal sbyar me tog bzung zhing /
oM 'grub par gyur cig rdo rje'i sku ni skye 'chi bral //
tshangs pa'i gsung ni 'gag med rtag pa rdo rje'i gsung //
spros bral thugs ni dus gsum 'gyur ba med pa'i thugs //
'chi med sku gsung thugs dang yang dag ldan pa yi //
rnga sgra'i rgyal po rgyal ba 'dren pa 'od dpag med //
sku gsung thugs yon phrin las 'grub gyur te //
bdag cag tshe dang bsgrub pa mthar phyin nas //
rlabs chen 'gro ba'i don la spyod par shog
/ces smon lam rdo rje'i tshig ste lan gsum brjod /
gzhan rtag tu kha ton byas kyang byin rlabs shin tu che ba'o //
gzhan yang bsngo smon bkra shis rgyas par bya zhing /
dkyil 'khor rjes kyi bya ba rnams gsang ba spyi yi cho ga dang mthun par bya'o //
de ltar 'chi med rgyal ba'i dkyil 'khor mchog
/mngon du bgrod pa rdo rje'i gsung rang bzhin //
bsnyen pa bdag bskyed sgrub pa mdun bskyed dang //
las sbyor byin rlabs bdag 'jug rim pa mchog
/'khrul med o rgyan rgyal ba'i dgongs gsang bcud //
sangs rgyas kun 'dus rje btsun bla ma yi //
thugs kyi bum bzang las 'ong bdud rtsi'i rgyun //
skal ldan skyes bu'i 'dod 'jo 'di na rmad //
tshul 'dir bdag mos zhugs spyod dge tshogs kyang //
'od dpag med zhal dpal mgon bla ma yi //
thugs kyi dgongs pa bskang ba'i ched kho nar //
yongs su bsngo ba'i nus pa ji snyed des //
mkha' mnyam 'gro ba'i sdug bsngal kun bcom nas //
dga' chen mi 'gyur bde ba'i zhim mngar gang //
legs myong phun tshogs 'od dpag med ji bzhin //
ring min nyid thob des kyang mgon dgyes shog
/ces tshe dpag med 'chi med rdo rje rgya mdud kyi bdag mdun bskyed bzlas bdag 'jug dang bcas pa'i cho ga khrigs chags su /
dran chog mgon po rig 'dzin yongs kyi 'khor los sgyur ba chen po dpal pad+ma bde chen gling pa gang gi zhal snga nas bdag 'jug gi bkra shis brjod pa yan mdzad pa'i 'phro cung zad lhag mar gyur pa'i kha skong ni mgon de'i chos las skyes pa'i sras kyi thu bor dbang bskur zhing /
phyi nang gi rig pa'i gnas la blo gros kyi snang ba yangs por spyod pa ri kha ba can gyi phyogs kun tu kaHthog sprul skur brjod pa'i rnal 'byor pa tshe dbang nor bu rdo rje dpal 'bar gyis chu phag gi lo khrums kyi zla ba'i yar tshes dga' ba dang po la /
tshangs pa rgyas pa'i bu ro hi ta yi klung g.yas su 'khyil ba'i 'gram kong yul sa yi thig le bod kyi dur khrod pad+ma brtsegs par bkod pa'o //
dge'o //
dge'o //
dge'o //
badzra A yu She sarba mang+ga laM b+ha wan+tu swA hA//

//
