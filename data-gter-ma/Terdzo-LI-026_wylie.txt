\u0f01\u0fad\u0f83:
rdzogs chen snying po hU~M skor las :
rang byung nyams len khrid kyi sngon 'gro bzhugs so :
a la la :
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
bcom ldan 'das gab pa thams cad mngon du 'byin pa'i dpal la phyag 'tshal lo :
gsang ba'i man ngag yang nas yang du bsdus pa'i snying po 'di :
sangs rgyas 'dod pa'i skyes bu skal pa can gyi don :
gsang ba'i man ngag snying gi ti ka 'di ru dril :
rig pa goms pa'i gnad rnams sus kyang ma shes nas :
de'i don rnams gsal bar mngon par bstan pa'i phyir :
nyams su len pa rnams kyi don du bcud bsdus bstan :
snying gi bu gcig skal pa rab tu ldan pa la :
kun las khyad 'phags rdzogs chen hU~M gi chos skor 'di :
gsang ba'i yang zhun bdud rtsi 'dus pa'i yang zhun du :
bstan par bya'o skal ldan sems kyi bu rnams nyon :
rgyud las byung bzhin yon tan kun tshang ba :
'di ni skal ldan snying gi bu yin pas :
'di rnams tshang ba'i skal ldan gcig gnyis las :
gsum las mang na mkha' 'gro'i chad pa 'byung :
rnal 'byor skal ldan sems la brnag par bya'o :
'jig rten bskal pa 'jig pa'i dus byung yang :
'di nyid bab chol rang gar smra ba min :
rang gi sems la brnag pa'i rgyas thobs la :
skal ldan snying gi bu dang 'phrad pa'i tshe :
de la 'di byin snying la rgyas thobs shig :
de yi phyir na nyams su len pa rnams :
yi ge 'di la rtag tu 'dris par gyis :
'di la 'dris nas rin chen gter du sbos :
rigs med 'chol ba'i gang zag snod min la :
'di nyid byin na dmyal khams me yis sreg :
de bas ma thob nyes med mchog tu dga':
sa ma ya :
rgya rgya rgya :

gsang ba'i man ngag nyams su blang bar 'dod cing :
skal ba dang ldan pa'i bu rnams dang por gnas gal che ste :
bkra shis pa gnam la 'khor lo rtsibs brgyad yod pa :
sa la pad+ma 'dab brgyad dang ldan pa :
byin chags pa bag dro 'ur ba :
rin po che dang pad+ma 'dra ba :
yon tan gyi 'byung gnas dang :
sngar gyi grub thob gong mas zhabs kyis bcags pa :
gangs khrod lung stong ngam :
ri rtse dur khrod dam :
dben zhing dwangs pa mtho ba gcig dgos so :
rgyud las :
bkra shis byin chags yon tan sa :
grub thob gong mas zhabs kyis bcags :
gangs khrod lung stong ri rtse 'am :
dur khrod dben zhing dwangs mtho ru :
zhes gsungs so :
de la yon tan ni gnyis :
gnas skabs su yon tan thams cad 'byung ba :
rig pa dwangs pa :
nyams 'bar ba :
rtogs pa 'char ba :
mthar thug sangs rgya ba'i dgos pa yod do :
yo byad la :
nad byung gi dogs pas sngar nas nad la gang phan gyi sman :
'tsho ba sgyu lus gso ba'i zas :
tshogs kyi yo byad :
bla ma'i gsol zas dang :
phyag rten :
gtor ma'i yo byad :
rten mchog :
dbang rdzas :
mchod rdzas :
mi rgod la rgol ba'i mtshon dang go cha rnams btsal lo :
de yang rgyud las :
nad gso sman dang 'tsho ba'i zas :
dbang chas tshogs chas tshang bar gsag :
ces par yon tan gnyis :
gnas skabs su lus rgyas :
bar chod sel zhing mkha' 'gro chos skyong mnyes :
byin phebs :
tshogs rdzogs :
bla ma mnyes :
bar chad kyis mi tshugs :
mthar thug tu mchog la sbyor ba'i dgos pa yod do :
grogs kyang nyams myong can dang :
shes rab sdug sran can dang :
sems mthun pa btsal lo :
des gnas skabs su ri la chags :
sdod tshugs :
mthar thug mchog la sbyor ba'i dgos pa yod do :
rgyud las :
dgra zlog mtshon dang grogs mchog btsal :
zhes gsungs so :
de ltar ma 'dzom pa'i lo gsum gyi gong nas :
bla ma la gser g.yu'i maN+Dal phul te :
chos zhu :
zhes pas snyan gsan phab :
gnang ba byin nas lo gsum skyabs 'gro sems bskyed bslab :
bum pa'i dbang bskur la bla ma'i sgrub pa zla ba gcig byed du gzhug go :
bar skabs su sbyin sreg bya :
rmi ltas brtag go :
des sdig pa dang :
lus sgrib dag :
rgyu rkyen shoms pa'i dgos pa yod do :
dus ni tshes gcig la zhugs nas stong la gzhug gtad pa'o :
gnas skabs su gza' skar tshes grangs bzang ba gal che'o :
de yang rgyud las :
dus ni zla tshes yar ngo la :
zhes gsungs so :
des ni gnas skabs su bkra shis :
rten 'brel 'dzom pa :
rnam rtog zhi ba 'o :
sa ma ya :
rgya rgya rgya :

de nas yid ches pa'i phyir :
rdo rje rtsa 'bras ltar mdzad pa bcu gnyis sam :
yang thog ltar rig 'dzin brda brgyud dang :
rang gdams pa gang la babs pa'i che ba :
spyi chings ltar lo rgyus brgyud tshul bshad pa'i tshul gyis yid ches par bya'o :

de yang rgyud las :
lo rgyus dbye ba ma bshad na :
yid mi ches shing khungs mi btsun :
zhes gsungs pas :
yon tan ni :
gnas skabs su yid gnyis sel zhing :
mthar thug chos kyi khungs btsun spro ba skye :
brgyud pa'i bka' babs pa'i yon tan yod do :
sa ma ya :
rgya rgya rgya :
de nas gdams pa la 'jug pa ni :
sngon 'gro :
dngos gzhi :
rjes gsum mo :
sngon 'gro la yang gsum ste :
lus ngag yid gsum gyi sngon 'gro 'o :
dang po 
rang tha mal pa'i spyi gtsug tu :
bla ma nyid sangs rgyas kun 'dus su bzhugs par bsam la :
skyabs gnas dang re sa bla ma rang mkhyen no snyam pas :
bla ma sprul pa'i sku la gsol ba 'debs so :
sems smin cing grol bar byin gyis rlobs :
zhes pa zhag gsum du dbyangs dang bcas pas brjod :
gzhan yang phyi ltar sangs rgyas chos dang dge 'dun gsum :
nang ltar bla ma yi dam mkha' 'gro gsum :
gsang ba brgyud pa'i rim pa :
yang gsang chos sku longs sku sprul pa'i sku :
de kho na nyid rang sems rig pa skye med la skyabs su 'gro 'o :
dgos ched nang pa sangs rgyas pa'i sgor tshud :
mu stegs las khyad par che :
'jig rten lha mi'i theg pa las 'phags :
gnas skabs su bar chad rkyen gyis mi tshugs :
mthar thug bla na med pa'i rig pa skye 'gag gnyis med rtogs pas sangs rgya ba'i dgos pa yod do :
sa ma ya :
rgya rgya rgya :
sems bskyed pa ni :
bdag gis dus 'di nas gzung nas sangs ma rgyas bar du :
rang don khregs chod thod rgal bsgoms la phung po lhag med grub par byas te :
sems can rnams smin grol la dgod snyam pa zhe thag pa nas bsam zhing :
gzung 'dzin dag phyir khregs chod thod rgal don :
sgo gsum bya bral chen por nyams blangs nas :
khams gsum sku gsum rtsol med grol ba dang :
phung po lhag med 'grub par sems bskyed do :
zhes gdangs dang bcas pa zhag gsum bya :
dgos ched ni byang chub sems dpa'i theg chen du 'gyur :
dper na gzhan don byas pas rang don zhor la 'byung ba mnyan pa lta bur 'gyur zhing :
mthar thug gdul zhing gsum gyi sems can ma lus 'dren pa'i dgos pa yod do :
sa ma ya :
rgya rgya rgya :
de nas mi rtag pa bsam ste :
phyi nam zla'i 'gyur ldog :
nang phung po'i dar rgud :
gsang ba sems kyi 'pho 'gyur la bsam :
gzhan yang rang skyes nas dran gyi bar grogs sde :
sgos mdza' pha ma :
slob dpon :
mi chen :
yul mi shi ba mthong ba :
thos pa :
dran pa rnams rde'u la bshar la :
de rnams kyi zla la rang yang nam 'gro dgos sam mi dgos bltar gzhug :
dgos na gar skye bar 'dug :
sngar ma shi ba'am :
da mi 'chi ba e 'dug bltar gzhug ste zhag gsum bsgom :
de ltar yang rgyud las :
skyabs 'gro sems bskyed mi rtag bsgom :
zhes gsungs so :
des gnas skabs su 'jig rten la zhen pa ldog :
bya ba mi rtsom :
mthar thug tu mchog mthong ba'i dgos pa yod do :
sa ma ya :
rgya rgya rgya :
de nas tshogs rdzogs par bya ba'i phyir maN+Dal 'bul dgos te :
mdun gyi nam mkhar sku gsum rtsa brgyud kyi bla ma rnams dmigs te :
sku gsum gyi zhing khams bsam gyis mi khyab pa :
rang gi lus longs spyod sems 'gyu ba dang bcas pa phul bas :
rig pa gcer bu rtogs par byin gyis brlab tu gsol :
zhes gser g.yu'i maN+Dal tshom bu dang bcas pa'am :
rdza shing la sman 'bru gang 'byor spungs la :
tshig 'di dbyangs dang bcas pas 'bul lo :
e ma :
sprul sku'i zhing khams bye ba phrag brgya na :
phyi nang snod bcud lcags ri 'khor yug bkram :
nyi zla 'dod yon lus dang longs spyod spungs :
bla ma sprul sku la 'bul bzhes su gsol :
longs sku'i maN+Dal rigs lnga'i zhing khams su :
'ja' 'od thig le gzhal med khang gis spras :
ye shes lnga ldan ma 'dres tshom bur bkod :
bla ma longs sku la 'bul bzhes su gsol :
chos sku'i maN+Dal nam mkha'i mtha' klas par :
rang stong 'dzin med lug rgyud tshom bur bkod :
snang gsal 'gag med thugs rje'i longs spyod spungs :
bla ma chos sku la 'bul bzhes su gsol :
zhes pas zhag gsum du 'bul lo :
de ltar byas pa'i dgos pa gnas skabs su bsod nams kyi tshogs rdzogs :
mthar thug tu ye shes kyi tshogs rdzogs :
gnyis su med pa mchog la sbyor ba'i dgos pa yod do :
sa ma ya :
rgya rgya rgya :
de nas sdig pa bshags pa la :
sdig pa dran dgos pas :
dang po srid pa bar do bya ste :
bu rnams kyis nyi ma dgong ka gcig tu :
rgyus med kyi lung stong gcig tu :
rang re rgas pa 'khogs pa gos med pa :
ngo shes med pa :
chu'i 'gram na lam yod pa :
khres po gzar mi btub pa gcig khur ba :
shing rengs :
mi rgod dang gcan gzan gyi 'jigs pa yod pa :
brag dang chu 'thab pa :
lung pa'i phu na lam gtad nas 'gro dgos pa :
grong yul med pa :
'dir 'gro ngo shes med pa zhig bsam la :
dpe'u ris maN+Dal du bris la bsgom zhing :
ngag tu hU~M mi gsal ba rgyun ring po gcong skad dang bcas pa zhag gcig bzla 'o :
des bar do dran pa'i dgos pa yod do :
sa ma ya :
rgya rgya rgya :
de nas rang gis dran nas da lta'i bar du sdig pa gang byas dang :
dge ba gang byas rde'u 'am phreng ba la gshar du bcug la :
shel zhig mig la sbyar :
pha kir yol ba dmar po gcig byas la :
de'i nang du gcig gis rgyal po'i cha byad du 'dug pa'i mdun du :
mi dkar nag gnyis kyis rde'u dang cho lo 'grem pa'i tshul bstan pa la :
gshin rje chos rgyal gyis 'di ltar 'ong :
zhes ngo sprad do :
srang la 'degs pa'i tshul yang bya'o :
mi nag po thu ba brdzes pa 'bag can gnyis kyis 'jag ma'i gsob nyam thag pa gcig bcos la :
ske la thag pa nag po gnyis btags la 'drud pa dang :
rdeg pa dang :
'tshog pa la sogs byas la :
de shel gyi nang du gsal ba dang :
las sdig pa byas pas 'di ltar 'ong :
zhes byas la dmyal ba dang :
ngan song gi sdug bsngal bshad do :
yang mi dkar pos gdugs dang :
rol mo dang :
'dod yon gos kyis brgyan pa shel du 'char bar byas la :
dge ba byas pas mtho ris thob bo zhes byas la yid ches par bya'o :
dge ba byas pa rnams bsngo 'o :
sdig pa byas pa rnams bshags so :
rdo rje sems dpa' bla ma dang dbyer med pa spyi bor bzhugs pa zhu nas :
rang la thim pas sdig sgrib dag :
bla ma dang dbyer med rig pa hU~M du bsam :
A+o~M badzra satwa A+o~M:
AHbadzra satwa A:
hU~M badzra satwa hU~M:
thog med dus nas da la thug gi bar :
sgo gsum sdig pa'i bya ba ci bsags dang :
rtsa gsum dam tshig nyams dang gzung 'dzin 'thas :
rang ngo ma shes bla ma'i spyan sngar bshags :
zhes zhag gsum sbyang du gzhug go :
de yang rgyud las :
dge sdig re yis yid dbyung bskyed :
ri mo dpe chung bar dos bsdig :
ces gsungs so :
de la dgos pa gnyis yin te :
gnas skabs su 'khor ba la skyo ba skye :
dge sdig la yid ches :
dad pa gting nas skye ba dang :
mthar thug nyon mongs pa dang shes bya'i sgrib pa dag ste :
rdo rje sems dpa' dang dbyer med du sangs rgya 'o :
sa ma ya :
rgya rgya rgya :
de nas gsol ba gdab pa ni :
mdun gyi nam mkhar seng ge brgyad bsnol gyi steng du :
nyi zla dar zab rin po che lhab lhub kyi dkyil du :
rtsa ba'i bla ma la brgyud pa'i bla mas bskor te :
kun tu bzang po la thug par bsgom ste :
gdung dbyangs snyan pos gsol ba 'di gdab bo :
na mo :
mi dmigs klong yangs kun khyab gzhal yas su :
ngo bo rang stong kun bzang yab yum la :
'dzin med mos pa'i blo yis gsol ba 'debs :
lta ba khyab gdal chen pos byin gyis rlobs :
lhun grub nang gsal sku lnga'i gzhal yas su :
rang bzhin 'od gsal rdo rje 'chang chen la :
zhen med mos pa'i blo yis gsol ba 'debs :
sgom pa rang babs chen pos byin gyis rlobs :
gang shar skyes grol cog gzhag gzhal yas su :
tshogs drug lhug pa bzo med pad 'byung la :
'khrul med mos pa'i blo yis gsol ba 'debs :
spyod pa gang 'dul chen pos byin gyis rlobs :
zhes zhe thag pa nas snying khung rus pa'i dkyil nas gsol ba gdab bo :
de ltar byas pas yon tan gnyis yin te :
gnas skabs su dad pa skyes pas bla ma'i byin rlabs 'jug :
mthar thug sems nyid skye med kyi gnad shes pas bla ma dang dbyer med du sangs rgya ba'i dgos pa yod do :
de ltar yang rgyud las :
maN+Dal sdig bshags gsol ba gdab :
ces gsungs so :
sa ma ya :
rgya rgya rgya :
de nas tshad med pa bzhi sgom ste :
med pa la yod 'dzin gyis sdug bsngal ba'i sems can 'khor bar 'khyams pa snying rje snyam pa dang :
'di rnams thams cad pha ma ma yin pa med pas :
'khor ba'i rgya mtsho las bsgral snyam pa dang :
thams cad bde ba dang ldan na dga' snyam pa dang :
gcig dang gnyis ma yin pa thams cad la tshad med pa bzhi dbyer med du bsgom par bya'o :
tshig 'di dbyangs dang bcas pas zhag gcig brjod :
'khrul zhing gzung 'dzin bsdams pa snying re rje :
sdug bsngal rba rlabs bsgral ba'i byang sems bskyed :
'gro kun bde ba chen po thob na dga':
phyam gcig brdal ba'i sangs rgyas btang snyoms bsgom :
zhes pa la dgos pa gnyis yin :
gnas skabs su dag pa'i snang ba 'byongs :
mthar thug gdul bya smin pa'i dgos pa yod :
rgyud las kyang :
tshad med byams sems gnyis la bslab :
ces gsungs so :
de rnams ni spyi yi sngon 'gro yin :
drang don chos kyis rgyab skyor bar bya'o :
sa ma ya :
rgya rgya rgya :

de nas 
lus kyi sngon 'gro ni :
rigs drug tu skye ba'i sgo gcad pa'i phyir :
zhag gcig gi bar du sbyangs pas nyon mongs pa nga rgyal can rnams lha ru skye ba'i sgo chod :
spyi bor yi ge a dkar po gcig 'dug pa la :
mdun du'ang a dkar po gcig las me byung :
lus a dang bcas pa bsregs par bsam :
lus gnad ni rkang pa g.yas brkyang lag pa g.yas ma reg par brkyang :
rkang pa g.yon bskum :
lag pa g.yon snying khar ma reg par bskum :
rlung ro gsum phyir la 'bud :
'jam rlung lte ba'i thad du bzung la rnam rtog 'gyu ru mi 'jug par yun ring du gnan :
mi thub na a zhes pas rlung rnams btang la :
lus ngag bde 'bol le bzhag :
yang hU~M byas la rnam rtog bkag la sgom mo :
de ltar yang rgyud las :
nyon mongs nga rgyal can rnams kyis :
yi ge a spur lus gnad bca':
dgang dang gzhil dang skyil pa dang :
cha snyoms ma bcos klod la bzhag :
ces gsungs so :
sa ma ya :
rgya rgya rgya :
de nas lha ma yin du lus skye ba'i sgo gcad pa'i phyir :
lus gnad 'phongs sa la ma reg pa dang :
rkang pa gnyis sa la nar phar brkyang :
lag pa gnyis sa la btsug :
dmigs pa mgrin par tri ljang gu gcig bsam :
mdun du 'a ljang gu las me byung bas lus yi ge dang bcas pa bsregs la stong sang nge bar bsams nas rlung gzung gong dang mtshungs so :
de la zhag gcig sbyang :
rtags tshad la bskyal lo :
de ltar yang rgyud las :
nyon mongs phrag dog can rnams kyis :
yi ge tri spur lus gnad bca':
zhes gsungs so :
sa ma ya :
rgya rgya rgya :
de nas mi lus len pa'i skye sgo gcad pa'i phyir :
lus gnad 'phongs sa la ma reg par :
lag pa gnyis nang nas sgyid khung phyir btegs la :
rkang pa gnyis sa la tsog ge btsug :
lag pa gnyis phyir byas la :
dmigs pa snying khar nr-i dmar po gcig bsam :
mdun gyi nam mkha' la ha dmar po gcig las 'od zer me ru 'bar ba gong bzhin bsam zhing :
rlung gzung :
a zhes klod de :
de zhag gcig byas la tshad la bskyal lo :
de ltar yang rgyud las :
nyon mongs 'dod chags can rnams kyis :
yi ge nr-i spur lus gnad bca':
zhes gsungs so :
sa ma ya :
rgya rgya rgya :
de nas byol song du skye ba'i sgo gcad pa'i phyir :
kha sbub tu lag pa gnyis rkang pa'i dbrag la btang ste phyir bskyel :
rkang pa gnyis mdun du drangs la ru sbal ltar bya :
lte bar yi ge su ser po gcig bsam :
mdun du yi ge sha ser po las 'od byung mes bsregs par bsgom :
de la zhag gcig sbyang la tshad la bskyal :
de ltar yang rgyud las :
nyon mongs gti mug can rnams kyis :
yi ge su spur lus gnad bca':
zhes gsungs so :
sa ma ya :
rgya rgya rgya :
de nas yi dwags su skye ba'i sgo gcad pa'i phyir :
lus gnad rkang pa rgya gram du bsnol :
lag pa gnyis bsnol la rgyab mjing nas bkug :
mjing pa phar 'then la :
dmigs pa gsang gnas su pre ljang mthing gcig bsgom :
mdun du yi ge sa gcig las me 'bar bsregs par bsam la zhag gcig sbyang :
de ltar yang rgyud las :
nyon mongs ser sna can rnams kyis :
yi ge pre spur lus gnad bca':
zhes gsungs so :
sa ma ya :
rgya rgya rgya :
de nas dmyal ba'i skye sgo gcad pa'i phyir :
lus gnad rkang pa g.yas pa gnam la bstan :
lag pa g.yas pa sa la btsug :
rkang pa g.yon pa sa la skum :
lag pa g.yon pas nang nas phyir bton :
yar phyir mgo bkug la :
'phongs sa la ma reg par bya'o :
dmigs pa ni rkang mthil du du dud kha gcig bsam :
mdun du yi ge ma gcig las me 'bar bas :
rang lus bsregs shing sa bon yang med par bsam :
rlung gzung gzhil skyil sum cha snyoms :
a zhes pa dang :
rjes kyi shes pa rtsad bcad la klod cing sgom du gzhug go :
de ltar yang rgyud las :
nyon mongs zhe sdang can rnams kyis :
yi ge du spur lus gnad bca':
zhes gsungs :
sa ma ya :
rgya rgya rgya :
de nas rang lus ru shan dbye ba'i phyir :
rkang mthil gnyis sprad :
'phongs rting pa la sbyar :
brang sa la btsugs lus ljid bkal :
lag pa gnyis spyi bor thal mo sbyar :
dmigs pa snying khar rdo rje sngon po mkhyid gang ba gcig yod pa'i mgo la A+o~M:
lte ba la A:
mjug ma la hU~M las 'od 'phros :
rang lus spur bar bsams la :
yi ge 'bru gsum po 'bum tsho gcig bzlas shing rtags tshad dang sbyar la zhag gsum bsgom :
rlung gzung gong dang 'dra :
de ltar yang rgyud las :
de nas rang lus rdo rje yi :
skyil krung byas te cha bsgrims la :
snying khar rdo rje sngon po bsgom :
'bru gsum dag gis lus po spur :
yi ge gsum po 'bum tsho bzla :
zhes gsungs so :
de la dgos ched gnyis te :
gnas skabs su lus la zhen pa ldog :
'khor bar 'khyam pa'i rtsa ba lto gos gnyis yin :
de nyid lus kyi bdag 'dzin la thug pas :
bdag 'dzin zhig 'gro :
mchog tu rigs drug gi lus mi len te :
gzugs sku gnyis sam :
rdo rje'i skus sems can gyi don 'byung :
sprul pa 'byung nus pa'i dgos pa yod do :
de ltar yang rgyud las :
yon tan mchog dang thun mong ngo :
zhes gsungs :
chos sku'i rgyud las :
de thar 'dod na ru shan dbye :
zhes so :
yang :
lus kyi 'khor 'das ru shan phyes :
lus sbyangs sems la phan pa yin :
zhes gsungs so :
sa ma ya :
rgya rgya rgya :

de nas gnyis pa ngag gi ru shan dbye ba ni :
bar der gsang dbang bskur la ngag smin par byas te :
dang po a 'a ha sha sa ma :
zhes pa gdangs dang bcas pa zhag gcig bgrang :
'dren byed kyi 'phro la klod la klod kyin gzhag :
de ltar yang rgyud las :
a 'a ha sha sa ma dang :
zhes gsungs so :
des rigs drug tu mi ldog pa'i dgos pa yod do :
sa ma ya :
rgya rgya rgya :
de nas rang gi ngag 'di nam mkha'i mtha' nas phaT sgra dang bcas te nam mkha'i mtha' tshol zhing song bar bsams la :
ma ma ko ling sa man+ta :
zhes pa'i dzapa? dbyangs drag por zhag gcig bgrang ngo :
de'i rjes shes 'dren byed nam mkha'i mtha' tshol mkhan de gnas gang na 'dug blta'o :
de ltar yang rgyud las :
ma ma ko ling sa man ta :
zhes gsungs so :
de yis 'khor ba dong sprug cing sems rang yan du mi 'gro ba'i dgos pa yod do :
sa ma ya :
rgya rgya rgya :
de nas hU~M ring po'i sgras rang gi rig pa hU~M du bsams la :
gling bzhi gling phran rnams la ci byed blta ru btang la :
zhag gcig bgrang ngo :
de ltar byas pas sems las su rung ba'i dgos pa yod do :
de nas hU~M thung gis rang gi lus la phar thal tshur thal byas pas :
lus med pa lta bu zhig song nas :
rjes ma bcos par klod la bzhag go :
des ngag grags stong du shes pa'i dgos pa yod do :
de ltar yang rgyud las :
hU~M ring hU~M thung phyi nang bsre :
zhes gsungs so :
sa ma ya :
rgya rgya rgya :
yang skabs su khro bo'i gad rgyangs ha ha zhes pa re brjod :
yang skabs su rang gi rig pa a sran ma tsam gcig bsgoms la :
ri dang khang khyim rdo dang shing bu rnams la sbom phra rta rnga tsam re dkri bar bsam la :
a rgyun ring ba re brjod do :
des skye ba med par rtogs pa'i dgos pa yod do :
spyir yang lus sbyong gi dus su lus kyi bya ba spang :
ngag sbyong dus su ngag gi bya ba spang :
gtam smra ba gcad de :
de ltar yang rgyud las :
khro bo'i gad rgyangs chen po dang :
zhi ba'i a nyid bzlas par bya :
zhes gsungs so :
yon tan ni :
gnas skabs su ngag gi sgrib pa 'dag :
phyis ngag rigs drug tu mi ldog :
ngag gi bar chad zhi :
mthar thug chos sgo kun la mkhas :
ngag longs skur grol ba'i dgos pa yod do :
de ltar yang rgyud las :
yon tan gnas skabs mthar thug go :
zhes gsungs so :
sa ma ya :
rgya rgya rgya :
de nas sems kyi ru shan dbye bar byed pa la :
dang po mkha' 'gro chos skyong gtor tshogs kyis mnyes par byas la :
lus rnam snang gi chos bdun bcas te :
mdun du shing bu 'am rdi'u dmigs rten btsugs la :
rnam rtog bkag la zhag gcig bsgom zhing :
sems zhes bya ba'i mi dran dgu dran gcig 'dug pa 'di gang nas byung :
dus nam ldog :
kha dog dbyibs ming ci lta bu gcig 'dug :
phyi snod bcud las byung ngam :
nang lus las byung ngam :
pha ma'i 'du 'phrod las byung ngam :
gang las byung bltar bcug pas :
lta byed kyi shes pa ma grub :
ngo bo rang stong du lhang nge :
gang nas byung ma rnyed par lhod de ba :
yid la gsal yang khar brjod rgyu med pa zhig byung ngam :
de ma byung bar du dris la :
byung dus chos kyi sku rjen pa la ngo sprad do :
de ltar yang rgyud las :
de nas sems kyi byung sa btsal :
rang stong chos kyi sku dang sprad :
ces gsungs so :
sa ma ya :
rgya rgya rgya :
de nas sems zhes pa 'di gang la gnas :
phyi nang snod bcud gang la gnas sam :
lus mgo mjug la gnas sam :
lus kyi shas che ba gang la gnas :
legs par brtags pas 'dir gnas snyam pa gtad med du sal le :
hrig ge :
wal le ba :
brjod bya ma rnyed par gsal cha lam lam pa de ma byung gi bar du zhag gcig sgom du bcug la :
byung ba dang longs spyod rdzogs pa'i skur ngo sprad :
de ltar yang rgyud las :
de nas sems kyi gnas sa btsal :
rang gsal longs spyod sku dang sprad :
ces gsungs so :
sa ma ya :
rgya rgya rgya :
de nas sems zhes pa 'di tha ma gar 'gro legs par brtag :
'gro sa ma rnyed de :
'gro'am :
'ong ngam :
snyam pa de nyid kyang ma grub par chu la chu bur thim pa bzhin :
rang grol du shig ge :
gtad med du lhang nge :
rjes med du bun ne ba gcig ma byung gi bar du bsgom du bcug :
de byung nas 'gag med 'dzin med zhen pa med pa sprul pa'i sku dang sprad la bzhag go :
de ltar yang rgyud las :
de nas sems kyi 'gro sa btsal :
ma 'gag sprul pa'i skur ngo sprad :
ces gsungs so :
'di'i dus su byung gnas 'gro gsum rtsad bcad la sna skyil du gzhug go :
sa ma ya :
rgya rgya rgya :
de nas sems dang rig pa gang snga :
gcig gam tha dad :
gcig pa'i dpe ji lta bu :
mi gcig pa'i dpe ci 'dra dris la :
sems rig dbye ba ngo sprad do :
de la zhag gcig sgom mo :
de nas lus sems gnyis gal gang che blta :
de la zhag gcig :
snang ba sems yin min :
sems stong pa yin min :
stong nyid rig pa chos sku yin min rnams dris la :
des lhag mthong btsan sa zin te :
gang shar sgom gyi ngo bor 'dres pa zhig 'byung ngo :
sa ma ya :
rgya rgya rgya :
de nas shes rab ye shes kyi dbang bskur :
sems smin par
byas :
tshogs gtor gyis mkha' 'gro mnyes par mchod la :
de nas ngo sprad pa ni :
zhi gnas dang lhag mthong dbyer med du ngo sprad pa ni :
sems bzo med du lhod de bzhag pa'i dus na so ma sim me ba :
rgya mtsho rlung gis ma bskyod pa lta bu :
lhang nge ba de'i ngang nas rnam rtog cig thol le shar ba de'i ngo bo la ma yengs par cer re bltas pas :
skye med du lham me hri+ig ge :
mer re :
rjen ne :
thal le ba de'i skad cig ma de'i steng nas :
ngo bo stong pa chos kyi sku :
rang bzhin gsal ba lam me :
thugs rje 'gag med du hrig ge ba 'di rgyun du skyongs shig pa'o :
de ltar yang rgyud las :
zhi gnas lhag mthong dbyer med pas :
stong gsal 'gag pa med pa'i nyams :
bcos slad med par lhan ne ba :
g.yo 'gul med par lham me ba :
bo zag med par mer re ba :
gsal stong rtog med 'khyil le ba :
lhun ne khyab be mer re ba :
sal le sing nge hrig ge ba :
wal le khyug ge khrol le ba :
'bol le shigs se sal ler gnas :
rang byung rang shar rang grol nyid :
ngo sprod dus su theb par gdab :
ces gsungs so :
'di rnams la zla ba gcig tu zhib mor 'khrid par bya'o :
sa ma ya :
rgya rgya rgya :
e ma ho :
'di med gzhan la spyod pa'i sgom chen yi re chad :
o rgyan bdag gis snying po'i lde mig tu :
gnad kyi don rnams bsdebs nas 'dir bkod de :
phyi rabs skal ldan rnams kyi don du ni :
bla ma'i gdams ngag rang gi myong ba dang :
rgyud kyi gzhung la brten nas 'dir bkod pas :
nam zhig snyigs ma lnga bdo'i dus kyi tshe :
skal ldan snying gi bu dang 'phrad par shog :
phrad nas chos bdag nyid dang 'phrad par smon :
'di bzhin nyams su blangs pas sangs rgya ba la the tshom yod na :
bdag o rgyan pad+ma'i \u0f88\u0f88\u0f88\u0f88
sa ma ya :
rgya rgya rgya :
gter rgya :
sbas rgya :
zab rgya :
bka' rgya :
lung rgya :
gtad rgya'o :
