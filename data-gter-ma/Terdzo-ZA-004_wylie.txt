@#//
thugs rje chen po yang snying 'dus pa'i gnas lung thugs rje'i dpyang thag gis gshin po rjes su 'dzin pa'i cho ga bde chen lam sgron zhes bya ba bzhugs so //
na mo gu ru ma hA kA ru N-i kA ya /
rgyal ba sras bcas thugs rje gcig bsdus pa //
'khor ba dong nas sprugs pa'i phrin las can //
bla ma 'jig rten gsum gyi mgon po'i zhabs //
'gro kun spyi bor bkod la rjes 'dzin stsol //
las kyi shing rtas rigs drug kha bsgyur ba //
thar pa'i sa la bde blag dkri ba'i thabs //
rgyud dang grub pa'i lung las mdor bsdus te //
bde chen lam gyi sgron me gsal bar bya //
skye bzhi rgyud lnga'i lam du 'khrul pa'i 'khor los yang nas yang du dub pa rnams srid pa gzhan du nying mtshams sbyor ba'i tshe bar chad med pa'i lam du kha lo bde blag bsgyur ba'i gnas lung thugs rje'i dpyang thag gi cho ga bstan pa ste /
de'ang dbang dang dam tshig gis rgyud dag cing bskyed rdzogs la gding rnyed pa'i sngags pas gzhan rjes su 'dzin pa'i sgo gtso bor gyur pa ni gnyis te /
gson po la dbang bskur ba dang /
gshin po la gnas lung bya ba'o //
phyi ma la'ang mchog dman gnyis las /
gang zag mchog rnams zhi bar gzhol ba na de nyid dkyil 'khor gyi ngo bor bltas te sgrub mchod dbang len bya ba yin pas de'i tshul ni gzhan du shes par bya //
'dir tha mal pa'i gang zag rigs drug gi gnas nas 'dren pa'i bdun tshigs cho ga'i rim pa bya ba ni /
ye shes rig pa mchog gi gsang rgyud las /
de nas bdun tshigs rnal 'byor bshad //
tshe 'das ro 'am mtshan byang la //
yig bdun bkod nas bum par gzhug
/bdun bar bdun du yig bdun bzla //
mtshan byang bsregs te sAts+tsha gdab //
dur brgyags tshogs kyi 'khor lo bsham //
thugs rje chen po'i lha tshogs bskang //
tshe 'das rnam shes rang la bstim //
gnyis med mnyam sbyor chen por gnas //
gshin de bla med 'bras thob nges //
zhes lam gyi cha rkyen nyi shu rtsa gcig gi dgu par gsungs pa'i dgongs pa slob dpon chen pos bkral ba las /
phyi bdun bar gyi tshogs bsnyags te rigs drug gi gnas nas drang ba dang /
nang dur brgyags tshogs kyi 'khor lo la brten nas rig 'dzin gyi gral du 'god pa dang /
gsang ba rnam shes chos kyi dbyings su bstims pa gsum du dbye bar mdzad cing /
de dag dkyus gcig lag tu len pa'i cho ga'i ngag 'don dam pa snga ma rnams kyis gsang ba yongs rdzogs chen po'i bdun tshigs cho ga 'khor ba dong sprugs la gzhi blangs /
dbang sogs sgos chos bye brag pa rung mthun du sbyor bar snang bas /
'dir yang de ltar 'chad pa la gsum /
gang gis sbyong byed dkyil 'khor bsham pa /
gang sbyang gzhi'i rten bca' ba /
ji ltar drang ba'i thabs bstan pa'o //
dang po ni /
ras bris sam tshom bu'i dkyil 'khor gyi dbus su rnam rgyal bum pa kha rgyan mgul chings gzungs rdor dang bcas pa /
rgyab mdun du /
thod pa bdud rtsi'i bcud ldan /
mar me rnams dang /
sman raka gtor gsum /
mdun du chu gnyis nyer spyod phreng tshar du bsham /
gzhan yang gter srung gtor 'bul /
bgegs gtor dang tshogs mchod chad brtan /
me tog gul yungs spos rol /
slob dpon gyi mdun du las bum sogs nyer mkho'i yo byad rnams grabs su tshud par bya'o //
gnyis pa sbyang gzhi'i rten ni /
rgya shog la mtshan byang thal sbyar pus btsugs pad gdan la tsog pur 'dug pa'i steng du gdugs /
g.yas g.yon 'phan dang bcas pa'i rgyab tu yi ge bdun pa dang /
tshe 'das che ge mo dkon mchog gsum dang bla ma'i ngo bo thugs rje chen po spyan ras gzigs la skyabs su mchi'o //
a nr-i su tri pre du dzaHs+pha ra Na phaT/
ces bris te smyug rgod tshigs gsum pa la btags /
dri rten gos bzang pos g.yogs pa dkyil 'khor gyi lho ru dbang stegs pad+ma dkar po 'dab brgyad kyi steng du bzhag
/dkyil 'khor dang slob dpon gyi mdun gang bder rigs drug gi dal mu khyud rim pa drug bskor ba'i pad+ma 'dab drug la rigs drug gi sa bon yig mgo phyir bstan du bris pa'i lte bar khrus bum bcud ldan /
de'i kha rgyan du thugs rje chen po yab yum gyi sku tsag gzug
/bum pa'i mtha' skor du thub drug gam yig drug so sor bris pa'i tsaka li bsham /
mthar phyi mchod kyis g.yas su bskor /
lha bshos drug dang lan chags gtor ma drug rnams kyang phyogs phyogs su bkod /
gzhan yang zhi drag dang 'byung bzhi'i sbyong chas /
brab rdzas bye yungs sogs 'du bya'o //
gsum pa ji ltar drang ba'i thabs la gsum /
dkyil 'khor dang bum pa sgrub pa /
gnas lung gi cho ga dngos /
rjes kyi bya ba bshad pa'o //
dang po ni /
brgyud pa'i gsol 'debs dang sngon gtor nas brtsam bzlas pa rdzogs kyi bar las byang ltar grub nas /
rnam rgyal bum pa la dmigs te /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur par bsam la /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur gnyis med ro gcig gyur //
ces gzungs thag la 'jus te /
oM ma Ni pad+me hU~M hrIH
kA ya wA ka tsit+ta a b+hi Shiny+tsa hU~M/
zhes btags pa brgya stong gang 'grub bzlas la /
oM AHhU~M gis mchod yon phul bas /
lha rnams bde ba chen po'i ngo bor 'od du zhu nas bum pa'i chu dang ro gcig par gyur /
khrus bum bsang sbyang /
stong pa'i ngang las bum pa rgyu rin po che sna tshogs las grub pa'i gzhal yas khang gi dbus su pad nyi zla ba'i gdan lnga tshom gyi steng du ngo bo thugs rje chen po la rnam pa rgyal ba rigs lnga ni /
dbus su mi bskyod pa sngon po /
shar du rnam par snang mdzad dkar po /
lhor rin chen 'byung ldan ser po /
nub tu snang ba mtha' yas dmar po /
byang du don yod grub pa ljang gu
/thams cad kyang longs spyod rdzogs pa'i cha lugs can phyag g.yas pa rnams kyis rang rtags dang g.yon pa rnams kyis dril bu 'dzin cing zhabs rdo rje'i skyil mo krung du bzhugs pa'i phyi rol du /
bcom ldan 'das thub pa rigs drug 'gro 'dul sprul pa sku'i cha lugs can bzhengs te gnas pa /
thams cad kyi gnas gsum yi ge 'bru gsum gyis mtshan pa las 'od zer 'phros ye shes pa badzra sa mA dzaH
oM sarba ta thA ga ta a b+hi She ka te sa ma ya shrI ye hU~M/
pad+ma ka ma lA ya satwaM/
'dir rgyas par spro na /
ma lus sems mgon /
ji ltar bltams pa /
bdag dang 'gro la sogs tshigs bcad re re sngags dang sbrel /
na maHsarba ta thA ga ta badzra ar+g+haM nas /
shab+da pra tIts+tsha swA hAs mchod /
hrIH
chos sku skye med ngang las ma g.yos kyang //
gzugs sku ma 'gags rol pa sna tshogs ston //
gang la gang 'dul 'gro don dpag med mdzad //
bde gshegs rgyal ba rnams la phyag 'tshal bstod //
ces bstod /
lha thams cad kyi sku las 'od zer dpag tu med pa 'phros pas /
tshe 'das kyi lus ngag yid gsum gyi sdig sgrib bag chags thams cad sbyangs shing bdud rtsi'i chus bum pa gang bar bsam la yi ge bdun pa dang kaM ka ni ci rigs bzla /
mthar mchod bstod bsdus pa zhig bya /
las bum nang du pad nyi la //
rta mgrin dmar po khro gtum nyams //
g.yas g.yon be con zhags pa 'dzin //
dur khrod rgyan ldan brkyang bskum bzhugs //
zhes mos la /
hrIHha ya grI ba pad+mAn+ta kr-ita hU~M phaT/
ces brgya rtsa bzla /
chu'i rdul ji snyed pa khro bo'i rang bzhin du gyur pas bar chad srung ba'i nus pa dang ldan par mos /
de nas srung ma'i gtor 'bul dang tshogs mchod byin brlab nas bsgral bstab par byas la rig pa'i me tog dor te gsol ba gdab bo //
gnyis pa gnas lung dngos la sdom ni /
rten bskyed dgug cing gshed dang bral //
dug sbyong rigs drug gnas nas drang //
zas gtad dbang bskur 'brel thag bcad //
lam bstan rgyas gdab dge rtsa bsngo //
sreg sbyong sAts+tsha gdab pa 'o //
zhes pa rnams las /
dang po rten bskyed pa ni /
dmigs rten bsang sbyang /
stong pa'i ngang las pad+ma dang zla ba'i steng du ming byang nr-i las tshe 'das kyi gzugs kyi rnam pa ji lta bar gyur par bsam la /
gnyis pa rnam shes dgug pa ni /
lha thams cad kyi thugs ka nas 'od zer lcags kyu lta bu 'phros pas /
tshe 'das rnam shes a yig gi rnam par bkug par bsam /
hU~M hrIH
dkon mchog mthu dang bden pa'i byin rlabs kyis //
tshe 'das lus brjes ming rus smos pa khyod //
rigs drug skyes sam bar ma do na 'khyams //
gang na gnas kyang mtshan byang rten la 'dus //
'khor ba'i gnas 'gegs thar pa'i sgo 'byed pas //
'dir shog lha dang slob dpon dran par gyis //
zhes dang lcags kyu'i phyag rgya bcas la /
na mo rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
bcom ldan 'das thugs rje chen po'i dkyil 'khor gyi lha tshogs rnams kyi bden pa dang /
gsang sngags dang rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin rlabs kyis 'jig rten 'di nas pha rol du song ba che ge mo'i /
rnam par shes pa khams gsum rigs drug gi gnas gang na gnas kyang skad cig yud tsam la rten 'di nyid du mchis par gyur cig
/badzra aM gu sha ya dzaHdzaH
lan gsum dang /
nr-i A be sha ya a AH
dza hU~M baM hoH
gnyis su med par thim /
gsum pa bgegs sbyong ba ni /
gtor ma gsum po re re bzhin rten la bskor zhing /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+ne daM ba liM ta swA hA/
zhes gsum gyis zhi ba /
ting lo dang changs bu bskor zhing /
oM sum+b+ha sogs gsum gyis phyed ma /
rang nyid skad cig gis rta mchog he ru ka khro gtum bzod par dka' ba'i gzi brjid bskal pa'i me ltar 'bar bar gyur /
hU~M/
nga ni dbang chen rta mgrin rgyal //
bdag la ltos pa'i tshe 'das la //
gson bdud gshin bgegs byed pa yi //
srog gcod bla khyer gshed ma kun //
gshin la ma chags phyir dengs shig
/mi 'gro 'dug na rdul du rlog
/hrIHbadzra kro d+ha ha ya grI ba hu lu hu lu hU~M phaT/
hrIHhU~M ya ma rA tsa du tri phu tri hrIHhU~M mA ra ya phaT/
ces brjod la yungs thun gyis brab gu gul dud pas bdug
/rol mo'i sgra dang bcas gtor ma phyi rol du dor ba ni drag pos sbyong ba'o //
bzhi pa nyon mongs pa dang las dbang gi dug sbyong ba ni /
bum chus rten la byab cing /
'dod chags zhe sdang gti mug gsum //
'di dag 'jig rten dug gsum ste //
rdzogs pa'i sangs rgyas dug mi mnga'//
sangs rgyas bden pas dug bcom mo //
de bzhin du chos dang dge 'dun la sbyor ro //
de nas 'byung ba so sos byab cing /
sa ni dug gi pha yin te //
sa ni dug gi ma yang yin //
dug rnams byung yang sa las byung //
zhi yang sa yi ngang du zhi //
sa'i gnas su /
chu /
me /
rlung so sor sbyar ba'i mthar /
yig bdun dang /
kaM ka ni'i gsham du /
tshe las 'das pa'i nyon mongs pa dug gsum las gyur pa'i dug thams cad 'byung ba bzhi'i ngang du zhi bar gyur cig pa ram+pa rA Ni swA hA/
lnga pa rigs drug gi gnas nas drang ba la re re bzhin /
gnas sbyong gnas 'dren dug grib bkru
/lan chags 'jal dang chos bshad dang //
phyag rgya 'brel thag bcad pa 'o //
zhes don bdun res bstan pa las /
dang po dmyal ba'i gnas nas drang ba ni /
mtshan byang dmyal ba'i dal du gzung /
bdag nyid rgyal ba thams cad kyi ngo bo thugs rje chen po yin pa la rnam pa thub drug so sor mos la /
dang po gnas sbyong ba ni /
hU~M hrIH
nga ni bde gshegs yongs rdzogs spyan ras gzigs //
'gro kun ma lus thugs rjes gzung slad du //
dmyal ba'i thub pa chos kyi rgyal po yin //
mdog nag khro tshul zhe sdang rnam par dag
/bzod pa'i chos ston me chu khram shing bsnams //
tshe 'das lus bor tsha grang sdug bsngal sbyong //
oM ma Ni pad+me hU~M hrIH
zhes yi ge bdun pa dang /
kaM ka ni'i rjes su /
tshe 'das dmyal ba tsha grang gi sdug bsngal thams cad shAn+tiM ku ru ye swA hA/
zhes brgya rtsa brgyad dam ci 'grub bzla /
bdag dang dkyil 'khor pa'i thugs rje'i 'od zer gyis dmyal ba'i las sgrib sdug bsngal sbyangs par mos la bye mas brab /
gnyis pa gnas nas 'dren pa ni /
hU~M/
nyon cig tshe 'das lus brjes rigs kyi bu //
sngon tshe zhe sdang dbang gis srog bcad pas //
dmyal bar skyes sam tsha grang ya re nga //
'dir shog skyabs gsol mchog gi thugs rjes bzung //
oM ma Ni pad+me hU~M hrIH
duHA kar+Sha ya dza dzaH
gsum mam bdun brjod /
gsum pa sdig sgrib bkru ba ni /
me long dang las bum thogs la /
hU~M/
rang bzhin chos sku'i bum pa bzang po nas //
yan lag brgyad ldan dri med dge ba'i chus //
tshe 'das khrus gsol zhe sdang sgrib dag nas //
me long ye shes gsal ba'i don rtogs shog
/oM ma Ni pad+me hU~M hrIH
tshe 'das dmyal ba tsha grang gi sdug bsngal las sgrib thams cad shud+d+he shud+d+he bi shud+d+he shAn+tiM ku ru ye swA hA/
bzhi pa lan chags 'jal ba ni /
thog mar zhal zas /
oM AHhU~M gis byin brlabs la /
hU~M/
bcom ldan chos kyi rgyal po la //
dri med dag pa'i zhal zas dang //
longs spyod rgyan gyi mchod gtor 'bul //
tshe 'das tsha grang sdug bsngal sbyang du gsol //
oM nai bid+yA pU dza me g+ha sa mu dra s+pha ra Na hU~M/
zhes 'bul /
glud gtor 'bru gsum dang /
sam+b+ha ra'i sngags kyis spel zhing bsgyur la /
hU~M/
'dod yon lnga ldan glud gtor bzang po 'di //
dmyal ba'i lan chags bu lon sbyang phyir bsngo //
tshe 'das bsod nams tshogs rdzogs chos spyod cing //
rnam grol 'bras bu'i don la spyod par shog
/oM sarba b+hU ta ba liM ta khA hi /
lnga pa chos bshad pa ni /
hU~M/
tshe 'das khyod nyid gcig pu 'chi snyam ste //
kun kyang mi rtag 'chi ba'i chos can yin //
bar dor 'khyams pa'i shes pa phyad phyod khyod //
lha dang slob dpon dran gyis myur du shog
/dge sdig chos la spang len shes par gyis //
bdag tu 'dzin pa'i rtog par rang sar grol //
sarba d+harma kA ya aH
drug pa phyag 'tshal du gzhug pa ni /
nye drung gis byang bu thogs la phyag 'tshal te /
hU~M/
nyon cig tshe 'das lus brjes rigs kyi bu //
bkra shis khang bzang pho brang 'dir shog la //
smyug ma 'di ni khyod kyi bla gnas yin //
gdugs ni bzhugs gnas 'phan phran lus kyi tshad //
mtshan byang gzugs la rnam shes rten chos la //
dkyil 'khor lha la phyag 'tshal skyabs su song //
na maHsarba ta thA ga ta pU ru shA ya hoH
zhes phyag byas la ming byang yi dwags dal du bzhag
/bdun pa 'brel thag bcad pa ni /
hU~M/
sa 'di bcad pa man chad dmyal ba'i gnas //
tsha grang sdug bsngal tshan che dar re drags //
skye 'chi ya nga las dbang kha re drags //
ma chags ma zhen dmyal gnas 'khor ba spongs //
oM da ha da ha sarba na ra ka ga te he tuM hU~M phaT/
zhes sngags lan gsum bzlas te dmyal ba'i dal phyags la skye sgo bcad /
dkon mchog bden pa'i byin rlabs dang //
lha dang sngags kyi thugs rje dang //
rten 'brel zab mo'i nus mthu yis //
tshe 'das dmyal ba'i gnas las thar //
bla med sku gsum myur thob shog
/ces bden stobs brjod cing smon lam gdab bo //
sa bcad dmigs rim lag len rnams des 'gres te /
gnyis pa yi dwags kyi gnas nas drang ba ni /
hU~M hrIH
nga ni bde gshegs yongs rdzogs spyan ras gzigs //
'gro kun ma lus thugs rjes bzung slad du //
yi dwags thub pa nam mkha' mdzod chen yin //
dmar ljang drang srong ser sna rnam par dag
/sbyin pa'i chos ston rin chen sgrom bu 'dzin //
tshe 'das yi dwags bkres skom sdug bsngal sbyong //
oM ma Ni pad+me hU~M hrIH
kaM ka ni'i rjes su /
tshe 'das yi dwags bkres skom gyi sdug bsngal thams cad shAn+tiM ku ru ye swA hA/
zhes bzlas shing /
bdag dang dkyil 'khor pa'i thugs rje'i 'od zer gyis yi dwags kyi las sgrib sdug bsngal sbyangs par mos la bye mas brab /
hU~M/
nyon cig tshe 'das lus brjes rigs kyi bu //
sngon tshe ser sna'i dbang gis sbyin bsdams pas //
yi dwags bkres skom sdug bsngal ya re nga //
'dir shog skyabs gsol mchog gi thugs rjes bzung //
oM ma Ni pad+me hU~M hrIH
pre A kar+Sha ya dza dzaH
las bum thogs la /
hU~M/
rang bzhin chos sku'i bum pa bzang po nas //
yan lag brgyad ldan dri med dge ba'i chus //
tshe 'das khrus gsol ser sna'i sgrib dag nas //
rang rig ye shes gsal ba'i don rtogs shog
/oM ma Ni pad+me hU~M hrIH
tshe 'das yi dwags bkres skom gyi sdug bsngal las sgrib thams cad shud+d+he shud+d+he bi shud+d+he shAn+tiM ku ru ye swA hA/
'bru gsum dang /
hU~M/
bcom ldan kha 'bar rgyal po la //
dri med dag pa'i zhal zas dang //
longs spyod rgyan gyi mchod gtor 'bul //
tshe 'das bkres skom sbyang du gsol //
oM nai bid+yA pU dza me g+ha sa mu dra s+pha ra Na hU~M/
zhes 'bul /
glud gtor 'bru gsum dang /
sam+b+ha ra'i sngags kyis spel zhing bsgyur la /
hU~M/
'dod yon lnga ldan glud gtor bzang po 'di //
yi dwags lan chags bu lon sbyong phyir bsngo //
tshe 'das bsod nams tshogs rdzogs chos spyod cing //
rnam grol 'bras bu'i don la spyod par shog
/oM sarba b+hU ta ba liM ta khA hi /
hU~M/
tshe 'das khyod nyid gcig pu 'chi snyam ste //
kun kyang mi rtag 'chi ba'i chos can yin //
bar dor 'khyams pa'i shes pa phyad phyod khyod //
lha dang slob dpon dran gyis myur du shog
/dge sdig chos la spang len shes par gyis //
bdag tu 'dzin pa'i rtog pa rang sar grol //
sarba d+harma kA ya aH
phyag 'tshal du gzhug la /
hU~M/
nyon cig tshe 'das lus brjes rigs kyi bu //
bkra shis khang bzang pho brang 'dir shog la //
smyug ma 'di ni khyod kyi bla gnas shing //
gdugs ni bzhugs gnas 'phan phran lus kyi tshad //
mtshan byang gzugs la rnam shes rten chos la //
dkyil 'khor lha la phyag 'tshal skyabs su song //
na maHsarba ta thA ga ta pU ru shA ya hoH
ming byang byol song gi dal du bzhag
/hU~M/
sa 'di bcad pa man chad yi dwags gnas //
bkres skom sdug bsngal tshan che dar re drags //
skye 'chi ya nga las dbang kha re drags //
ma chags ma zhen yi dwags 'khor ba spongs //
oM pa tsa pa tsa sarba pre ta ka ga te he tuM hU~M phaT/
ces yi dwags kyi dal phyags /
dkon mchog bden pa'i byin rlabs dang //
lha dang sngags kyi thugs rje dang //
rten 'brel zab mo'i nus mthu yis //
tshe 'das yi dwags gnas las thar //
bla med sku gsum myur thob shog
/ces bden stobs dang smon lam bya'o //
gsum pa byol song gi gnas nas drang ba ni /
hU~M hrIH
nga ni bde gshegs yongs rdzogs spyan ras gzigs //
'gro kun ma lus thugs rjes bzung slad du //
byol song thub pa seng ge rab brtan yin //
smug nag gzugs mdzes gti mug rnam par dag
/shes rab chos ston phyag na pusti bsnams /
tshe 'das byol song glen lkugs sdug bsngal sbyong //
oM ma Ni pad+me hU~M hrIH
kaM ka ni'i rjes su /
tshe 'das byol song glen lkugs kyi sdug bsngal thams cad shAn+tiM ku ru ye swA hA/
zhes bzlas shing /
bdag dang dkyil 'khor pa'i thugs rje'i 'od zer gyis byol song glen lkugs kyi las sgrib sdug bsngal sbyangs par mos la bye mas brab /
hU~M/
nyon cig tshe 'das lus brjes rigs kyi bu //
sngon tshe gti mug rmongs pas don ma rig
/byol song glen lkugs sdug bsngal ya re nga //
'dir shog skyabs gsol mchog gi thugs rjes bzung //
oM ma Ni pad+me hU~M hrIH
nr-i A kar+Sha ya dzaHdzaH
las bum thogs la /
hU~M/
rang bzhin chos sku'i bum pa bzang po nas //
yan lag brgyad ldan dri med dge ba'i chus //
tshe 'das khrus gsol gti mug sgrib dag nas //
chos dbyings ye shes gsal ba'i don rtogs shog
/oM ma Ni pad+me hU~M hrIH
tshe 'das byol song glen lkugs kyi sdug bsngal las sgrib thams cad shud+d+he shud+d+he bi shud+d+he shAn+tiM ku ru ye swA hA/
'bru gsum dang /
hU~M/
bcom ldan seng ge rab brtan la //
dri med dag pa'i zhal zas dang //
longs spyod rgyan gyi mchod gtor 'bul //
tshe 'das glen lkugs sdug bsngal sbyang du gsol //
oM nai bid+yA pU dza me g+ha sa mu dra s+pha ra Na hU~M/
zhes 'bul /
glud gtor 'bru gsum dang /
sam+b+ha ra'i sngags kyis spel zhing bsgyur la /
hU~M/
'dod yon lnga ldan glud gtor bzang po 'di //
byol song lan chags bu lon sbyang phyir bsngo //
tshe 'das bsod nams tshogs rdzogs chos spyod cing //
rnam grol 'bras bu'i don la spyod par shog
/oM sarba b+hU ta ba liM ta khA hi /
hU~M/
tshe 'das khyod nyid gcig pu 'chi snyam ste //
kun kyang mi rtag 'chi ba'i chos can yin //
bar dor 'khyams pa'i shes pa phyad phyod khyod //
lha dang slob dpon dran gyis myur du shog
/dge sdig chos la spang len shes par gyis //
bdag tu 'dzin pa'i rtog pa rang sar grol //
sarba d+harma kA ya aH
phyag 'tshal du gzhug la /
hU~M/
nyon cig tshe 'das lus brjes rigs kyi bu //
bkra shis khang bzang pho brang 'dir shog la //
smyug ma 'di ni khyod kyi bla gnas shing //
gdugs ni gzhugs gnas 'phan phran lus kyi tshad //
mtshan byang gzugs la rnam shes rten chos la //
dkyil 'khor lha la phyag 'tshal skyabs su song //
na maHsarba ta thA ga ta pU ru shA ya hoH
ming byang mi'i dal du bzhag
/hU~M/
sa 'di bcad pa man chad byol song gnas //
glen lkugs sdug bsngal tshan che dar re drags //
skye 'chi sdug bsngal las dbang kha re drags //
ma chags ma zhen byol song 'khor ba spongs //
oM ma tha ma tha tir+Ya ka ga te he tuM hU~M phaT/
ces byol song gi dal phyags /
dkon mchog bden pa'i byin rlabs dang //
lha dang sngags kyi thugs rje dang //
rten 'brel zab mo'i nus mthu yis //
tshe 'das dud 'gro'i gnas las thar //
bla med sku gsum myur thob shog
/ces bden stobs dang smon lam bya'o //
bzhi pa mi'i gnas nas drang ba ni /
hU~M hrIH
nga ni bde gshegs yongs rdzogs spyan ras gzigs //
'gro kun ma lus thugs rjes bzung slad du //
mi yi thub pa shAkya seng ge yin //
gser mdog khrims ldan 'dod chags rnam par dag
/brtson 'grub chos ston gseg shang par bu bsnams //
tshe 'das mi ru gyur pa'i sdug bsngal sbyong //
oM ma Ni pad+me hU~M hrIH
kaM ka ni'i rjes su /
tshe 'das mi brel phongs kyi sdug bsngal thams cad shAn+tiM ku ru ye swA hA/
zhes bzlas shing /
bdag dang dkyil 'khor pa'i thugs rje'i 'od zer gyis mi brel phongs kyi las sgrib sdug bsngal sbyangs par mos la bye mas brab /
hU~M/
nyon cig tshe 'das lus brjes rigs kyi bu //
sngon tshe 'dod chags le los rab tu g.yeng //
mi ru skyes nas brel phongs ya re nga //
'dir shog skyabs gsol mchog gi thugs rjes bzung //
oM ma Ni pad+me hU~M hrIH
nr-i A kar+Sha ya dza dzaH
las bum thogs la /
hU~M/
rang bzhin chos sku'i bum pa bzang po nas //
yan lag brgyad ldan dri med dge ba'i chus //
tshe 'das khrus gsol 'dod chags sgrib dag nas //
kun rtog ye shes gsal ba'i don rtogs shog
/oM ma Ni pad+me hU~M hrIH
tshe 'das mi brel phongs kyi sdug bsngal thams cad shud+d+he shud+d+he bi shud+d+he shAn+tiM ku ru ye swA hA/
'bru gsum dang /
hU~M/
bcom ldan shAkya thub pa la //
dri med dag pa'i zhal zas dang //
longs spyod rgyan gyi mchod gtor 'bul //
tshe 'das brel phongs sdug bsngal sbyang du gsol //
oM nai bid+yA pU dza me g+ha sa mu dra s+pha ra Na hU~M/
zhes 'bul /
glud gtor 'bru gsum dang /
sam+b+ha ra'i sngags kyis spel zhing bsgyur la /
hU~M/
'dod yon lnga ldan glud gtor bzang po 'di //
mi yi lan chags bu lon sbyang phyir bsngo //
tshe 'das bsod nams tshogs rdzogs chos spyod cing //
rnam grol 'bras bu'i don la spyod par shog
/oM sarba b+hU ta ba liM ta khA hi /
hU~M/
tshe 'das khyod nyid gcig pu 'chi snyam ste //
kun kyang mi rtag 'chi ba'i chos can yin //
bar dor 'khyams pa'i shes pa phyad phyod khyod //
lha dang slob dpon dran gyis myur du shog
/dge sdig chos la spang len shes par gyis //
bdag tu 'dzin pa'i rtog pa rang sar grol //
sarba d+harma kA ya aH
phyag 'tshal du gzhug
/hU~M/
nyon cig tshe 'das lus brjes rigs kyi bu //
bkra shis khang bzang pho brang 'dir shog la //
smyug ma 'di ni khyod kyi bla gnas shing //
gdugs ni bzhugs gnas 'phan phran lus kyi tshad //
mtshan byang gzugs la rnam shes rten chos la //
dkyil 'khor lha la phyag 'tshal skyabs su song //
na maHsarba ta thA ga ta pU ru shA ya hoH
ming byang lha min gyi dal du bzhag
/hU~M/
sa 'di bcad pa man chad mi yi gling //
sdug bsngal sna tshogs tshan che dar re drags //
skye 'chi ya nga las dbang kha re drags //
ma chags ma zhen mi yi 'khor ba spongs //
oM sarba duHkha sarba kle sha hU~M phaT/
ces mi'i dal phyags /
dkon mchog bden pa'i byin rlabs dang //
lha dang sngags kyi thugs rje dang //
rten 'brel zab mo'i nus mthu yis //
tshe 'das mi yi gnas las thar //
bla med sku gsum myur thob shog
/ces bden stobs dang smon lam bya'o //
lnga pa lha min gyi gnas nas drang ba ni /
hU~M hrIH
nga ni bde gshegs yongs rdzogs spyan ras gzigs //
'gro kun ma lus thugs rjes bzung slad du //
lha min thub pa thags bzang ris mchog yin //
mdog sngo dpa' brjid phrag dog rnam par dag
/tshul khrims chos ston phyag na go mtshon bsnams //
tshe 'das lus brjes 'thab rtsod sdug bsngal sbyong //
oM ma Ni pad+me hU~M hrIH
kaM ka ni'i rjes su /
tshe 'das lha min 'thab rtsod kyi sdug bsngal thams cad shAn+tiM ku ru ye swA hA/
zhes bzlas shing /
bdag dang dkyil 'khor pa'i thugs rje'i 'od zer gyis lha min 'thab rtsod kyi las sgrib sdug bsngal sbyangs par mos la bye mas brab /
hU~M/
nyon cig tshe 'das lus brjes rigs kyi bu //
sngon tshe phrag dog dbang gis 'thab rtsod byas //
lha min skyes sam 'thab rtsod ya re nga //
'dir shog skyabs gsol mchog gi thugs rjes bzung //
oM ma Ni pad+me hU~M hrIH
su A kar+Sha ya dzaHdzaH
las bum thogs la /
hU~M/
rang bzhin chos sku'i bum pa bzang po nas //
yan lag brgyad ldan dri med dge ba'i chus //
tshe 'das khrus gsol phrag dog sgrib dag nas //
nan tan ye shes gsal ba'i don rtogs shog
/oM ma Ni pad+me hU~M hrIH
tshe 'das lha min 'thab rtsod kyi sdug bsngal thams cad shud+d+he shud+d+he bi shud+d+he shAn+tiM ku ru ye swA hA/
'bru gsum dang /
hU~M/
bcom ldan thags bzang ris mchog la //
dri med dag pa'i zhal zas dang //
longs spyod rgyan gyi mchod gtor 'bul //
tshe 'das 'thab rtsod sdug bsngal sbyang du gsol //
oM nai bid+yA pU dza me g+ha sa mu dra s+pha ra Na hU~M/
zhes 'bul /
glud gtor 'bru gsum dang /
sam+b+ha ra'i sngags kyis spel zhing bsgyur la /
hU~M/
'dod yon lnga ldan glud gtor bzang po 'di //
lha min lan chags bu lon sbyang phyir bsngo //
tshe 'das bsod nams tshogs rdzogs chos spyod cing //
rnam grol 'bras bu'i don la spyod par shog
/oM sarba b+hU ta ba liM ta khA hi /
hU~M/
tshe 'das khyod nyid gcig pu 'chi snyam ste //
kun kyang mi rtag 'chi ba'i chos can yin //
bar dor 'khyams pa'i shes pa phyad phyod khyod //
lha dang slob dpon dran gyis myur du shog
/dge sdig chos la spang len shes par gyis //
bdag tu 'dzin pa'i rtog pa rang sar grol //
sarba d+harma kA ya aH
phyag 'tshal du gzhug la /
hU~M/
nyon cig tshe 'das lus brjes rigs kyi bu //
bkra shis khang bzang pho brang 'dir shog la //
smyug ma 'di ni khyod kyi bla gnas shing //
gdugs ni bzhugs gnas 'phan phran lus kyi tshad //
mtshan byang gzugs la rnam shes rten chos la //
dkyil 'khor lha la phyag 'tshal skyabs su song //
na maHsarba ta thA ga ta pU ru shA ya hoH
ming byang lha'i dal du bzhag
/hU~M/
sa 'di bcad pa man chad lha min gnas //
'thab rtsod sdug bsngal tshan che dar re drags //
skye 'chi ya nga las dbang kha re drags //
ma chags ma zhen lha min 'khor ba spongs //
oM spa ra bid+yAn khaD+ga tshin+d+ha su hU~M phaT/
ces lha min gyi dal phyags /
dkon mchog bden pa'i byin rlabs dang //
lha dang sngags kyi thugs rje dang //
rten 'brel zab mo'i nus mthu yis //
tshe 'das lha min gnas las thar //
bla med sku gsum myur thob shog
/ces bden stobs dang smon lam bya'o //
drug pa lha'i gnas nas drang ba ni /
hU~M hrIH
nga ni bde gshegs yongs rdzogs spyan ras gzigs //
'gro kun ma lus thugs rjes bzung slad du //
lha yi thub pa dbang po brgya byin yin //
mdog dkar rab mdzes nga rgyal rnam par dag
/bsam gtan chos ston phyag na pi waM bsnams //
tshe 'das lus brjes ltung ba'i sdug bsngal sbyong //
oM ma Ni pad+me hU~M hrIH
kaM ka ni'i rjes su /
tshe 'das lha 'pho ltung gi sdug bsngal thams cad shAn+tiM ku ru ye swA hA/
zhes bzlas shing /
bdag dang dkyil 'khor pa'i thugs rje'i 'od zer gyis lha 'pho ltung gi las sgrib sdug bsngal sbyangs par mos la bye mas brab /
hU~M/
nyon cig tshe 'das lus brjes rigs kyi bu //
sngon tshe nga rgyal dbang gi g.yeng bas g.yengs //
lha gnas skyes sam 'pho ltung ya re nga //
'dir shog skyabs gsol mchog gi thugs rjes bzung //
oM ma Ni pad+me hU~M hrIH
a A kar+Sha ya dzaHdzaH
las bum thogs la /
hU~M/
rang bzhin chos sku'i bum pa bzang po nas //
yan lag brgyad ldan dri med dge ba'i chus //
tshe 'das khrus gsol nga rgyal sgrib dag nas //
mnyam nyid ye shes gsal ba'i don rtogs shog
/oM ma Ni pad+me hU~M hrIH
tshe 'das lha 'pho ltung gi sdug bsngal thams cad shud+d+he shud+d+he bi shud+d+he shAn+tiM ku ru ye swA hA/
'bru gsum dang /
hU~M/
bcom ldan lha dbang brgya byin la //
dri med dag pa'i zhal zas dang //
longs spyod rgyan gyi mchod gtor 'bul //
tshe 'das 'pho ltung sdug bsngal sbyang du gsol //
oM nai bid+yA pU dza me g+ha sa mu dra s+pha ra Na hU~M/
zhes 'bul /
glud gtor 'bru gsum dang /
sam+b+ha ra'i sngags kyis spel zhing bsgyur la /
hU~M/
'dod yon lnga ldan glud gtor bzang po 'di //
lha yi lan chags bu lon sbyang phyir bsngo //
tshe 'das bsod nams tshogs rdzogs chos spyod cing //
rnam grol 'bras bu'i don la spyod par shog
/oM sarba b+hU ta ba liM ta khA hi /
hU~M/
tshe 'das khyod nyid gcig pu 'chi snyam ste //
kun kyang mi rtag 'chi ba'i chos can yin //
bar dor 'khyams pa'i shes pa phyad phyod khyod //
lha dang slob dpon dran gyis myur du shog
/dge sdig chos la spang len shes par gyis //
bdag tu 'dzin pa'i rtog pa rang sar grol //
sarba d+harma kA ya aH
phyag 'tshal du gzhug la /
hU~M/
nyon cig tshe 'das lus brjes rigs kyi bu //
bkra shis khang bzang pho brang 'dir shog la //
smyug ma 'di ni khyod kyi bla gnas shing //
gdugs ni bzhugs gnas 'phan phran lus kyi tshad //
mtshan byang gzugs la rnam shes rten chos la //
dkyil 'khor lha la phyag 'tshal skyabs su song //
na maHsarba ta thA ga ta pU ru shA ya hoH
ming byang dbang steg gi khar bzhag go
/hU~M/
sa 'di bcad pa man chad lha yi gnas //
'pho ltung sdug bsngal tshan che dar re drags //
skye 'chi ya nga las dbang kha re drags //
ma chags ma zhen lha yi 'khor ba spongs //
oM s+pha ra bid+yAn khad+ga tshin+d+ha a hU~M phaT/
ces lha'i dal phyags /
dkon mchog bden pa'i byin rlabs dang //
lha dang sngags kyi thugs rje dang //
rten 'brel zab mo'i nus mthu yis //
tshe 'das lha yi gnas las thar //
bla med sku gsum myur thob shog
/ces bden stobs dang smon lam bya'o //
de ltar bdun tshigs kyi cho ga de'ang zhag bdun re la sna re bsgrubs te bdun drug rdzogs pa'am /
zhag re re la sna re byas te zhag bdun la dbang bskur bcas rdzogs pa'am /
yang na zhag re la cho ga rdzogs par bya ba yang gsungs mod da lta'i phyag len ni phyi ma nyid la mdzad do //
drug pa zas gtad pa la gsum /
tshe 'das la 'dod yon bsngo ba /
de dag gi phud dkyil 'khor gyi lha la tshogs su 'bul ba /
lhag ma dri za la gsur gtang ba'o //
dang po ni /
bza' btung gtso bor gyur pa'i 'dod yon gyi longs spyod dngos sam ris su bris pa rten gyi mdun du bsham /
ma 'byor na dmigs pas khyab par byas la /
raM yaM khaM gis bsang sbyang /
stong pa'i ngang las lha rdzas dang ting nge 'dzin gyi stobs las byung ba'i 'dod yon gyi longs spyod /
bar do'i 'khrul snang gi 'dod sred 'jigs skrag zhi zhing zag pa med pa'i bde ba skyed nus pa mi 'dzad nam mkha' mdzod kyi gter chen por gyur /
na maHsarba sogs nam mkha' mdzod kyi sngags rgya lan gsum gyis spel /
kye ma tshe 'das rigs kyi bu khyod nyon /
khyod kyi pha ma spun zla bu sring dang //
zhang po tsha bo mthun por 'grogs rnams kyis //
longs spyod bda' dgu rgyan du sbyar ba yi //
bza' ba'i zas dang skom pa'i btung ba sogs //
gon pa'i gos dang spyad pa'i nor dang ni //
rta dang glang po rkang 'gro'i tshogs bcas dang //
gser dngul zangs lcags 'bru sna sna tshogs dang //
'bab stegs bzhon pa rin chen khri mal dang //
sa ris yul mkhar zhing ljongs yo byad dang //
gsal ba'i mar me nyon mongs 'dul ba'i mtshon //
mthun pa'i grogs dang 'jigs pa'i skyabs dang ni //
gzugs sgra dri ro reg bya chos la sogs //
rkyen dang 'tsham par tshe 'das nyid la bsngo //
nam zhig gtan gyi longs spyod nyid du bsngo //
'dod pa'i yon tan longs spyod dpag med rnams //
chos dang mthun par ji ltar bsam bzhin shog
/ces pa tsam mam /
spro na /
hU~M/
nyon cig tshe 'das lus bor rigs kyi bu //
gal te las kyis bar dor myang gyur cing //
sna tshogs dug gsum nad kyis nyen pa na //
mi bzad bdud rtsi sman gyi mchog tu bsngo //
sna tshogs dgra dang bgegs kyis gtses pa na //
go mtshon dpa' rtsal mthu stobs rdzogs su bsngo //
yi dwags rgyu mthun bkres shing skom pa na //
bza' btung longs spyod bsam gyis mi khyab pa //
bkres skom gdung sel longs spyod dpag med bsngo //
grang ba'i dus na dro zhing 'jam pa dang //
tsha ba'i dus na bsil zhing yang gyur pa //
mdzes shing yid 'ong reg 'jam bde ba yi //
gos bzang sna tshogs yid la bsam bzhin bsngo //
mi shes mun pa'i tshogs kyis zin gyur na //
sgron me gsal byed mar me nyi zlar bsngo //
srid lam dag tu ngal zhing dub pa na //
bsil grib 'bab chu zhon pa rnams su bsngo //
de ltar bsngo zhing zag med bde ldan pas //
srid pa'i lam rgyud 'gro ba'i lus len na //
dal 'byor yon tan bdun ldan rab thob nas //
bshes gnyen dam pa rnams dang mjal ba dang //
bla ma dkon mchog gsum po mchod pa dang //
kun dga' ra ba gzhal med khang chen po //
'dod 'jo'i ba dang longs spyod tshogs chen dang //
'khor g.yog bzang zhing skye bo mthun pa yis //
chos dang mthun par skye dgu skyong bar shog
/ces bsngo //
gnyis pa phud kyis lha la tshogs su 'bul ba ni /
des kyang bdag gir bzung nas rang gi lus longs spyod dge rtsa dang bcas pa 'dod yon lnga'i lha mo nam mkha' gang bar sprul nas dkyil 'khor gyi lha tshogs rnams la 'bul bar gyur par mos la /
las rdor gyis 'dod yon lnga rim bzhin dkyil 'khor du 'bul ba'i tshul byas la /
mkha' mnyam zhing na gzugs mdzes ci mchis rnams //
blo yis blangs nas dkyil 'khor lha la 'bul //
tshe 'das gzugs kyi log rtog rnam dag nas //
bcom ldan rnam snang go 'phang myur thob shog
/oM na maHsarba ta thA ga ta rU pa pU tsa hoH
mkha' mnyam zhing na sgra snyan ci mchis rnams //
blo yis blangs nas dkyil 'khor lha la 'bul //
tshe 'das sgra yi log rtog rnam dag nas //
bcom ldan mi bskyod go 'phang myur thob shog
/oM na maHsarba ta thA ga ta shab+da pU tsa hoH
mkha' mnyam zhing na dri zhim ci mchis rnams //
blo yis blangs nas dkyil 'khor lha la 'bul //
tshe 'das dri yi log rtog rnam dag nas //
bcom ldan rin 'byung go 'phang myur thob shog
/oM na maHsarba ta thA ga ta gan+d+he pU tsa hoH
mkha' mnyam zhing na ro mchog ci mchis rnams //
blo yis blangs nas dkyil 'khor lha la 'bul //
tshe 'das ro yi log rtog rnam dag nas //
bcom ldan snang mtha'i go 'phang myur thob shog
/oM na maHsarba ta thA ga ta ra sa pU tsa hoH
mkha' mnyam zhing na reg bya ci mchis rnams //
blo yis blangs nas dkyil 'khor lha la 'bul //
tshe 'das reg bya'i log rtog rnam dag nas //
bcom ldan don grub go 'phang myur thob shog
/oM na maHsarba ta thA ga ta spar+she pU tsa hoH
tshe las 'das pa che ge mo'i tshogs gnyis rdzogs sgrib gnyis byang nas thugs rje chen po'i dkyil 'khor du sangs rgya bar gyur cig
/de ltar ma gyur gyi bar du zag med kyi gzugs sgra dri ro reg bya phun sum tshogs pa la longs spyod pa'i skal pa dam pa dang ldan par gyur cig
/ces phud 'bul /
'grub tu rung na de la dngos su tshogs mchod bya /
ma grub na phud de dag phyi nang gsang ba'i tshogs mchod bla na med pa'i sprin chen por gyur pas lha tshogs rnams mchod cing mnyes par mos /
gsum pa lhag mas dri zar gsur bya ba ni /
bza' btung lhag ma me gsur byas la bsang chus bran /
raM yaM khaM/
oM AHhU~M/
gsum dang /
de bzhin gshegs pa bzhi'i mtshan brjod pas byin brlabs la /
hrIH
nyon cig tshe 'das lus brjes rigs kyi bu //
zhen 'dzin dngos med lus las byung /
khyod lus 'byung ba rang sar zhig
/'gro drug sdug bsngal sems las byung //
sems ni sdug bsngal mtha' dang bral //
de phyir sems ni mnyam zhog la //
rdo rje slob dpon bka' la nyon //
'jig rten longs spyod sgyu ma 'dra //
sgyu mas byis pa bslu ba bzhin //
'dod yon lnga la ma chags shig
/chags na de yis bslu bar 'gyur //
zag med byang chub sems nyid las //
byung ba'i longs spyod dang du longs //
hrIH
nor gyi nor mchog sbyin pa'i nor //
ser sna'i pha rol phyin par byed //
mi zad nor la 'bad med spyod //
tshe 'das la sogs sems can rnams //
sbyin pa'i nor la longs spyod shog
/hrIH
rgyan gyi rgyan mchog tshul khrims rgyan //
'chal ba'i rang bzhin sel bar byed //
yid 'ong rgyan gyis bkur bar 'os //
tshe 'das la sogs sems can rnams //
tshul khrims rgyan la longs spyod shog
/hrIH
gos kyi gos mchog bzod pa'i gos /
khong khro'i zug rngu sbyong bar byed //
kun gyi yid 'ong rang sems bde //
tshe 'das la sogs sems can rnams //
bzod pa'i gos la longs spyod shog
/hrIH
zhon pa'i mchog ni brtson 'grus rta //
le lo'i thang chen myur du gcod //
zag med bde chen sa ru sleb //
tshe 'das la sogs sems can rnams //
brtson 'grus rta la longs spyod shog
/hrIH
zas kyi zas mchog bsam gtan zas //
rnam g.yeng bkres skom dub pa gso //
zag med bde ba'i ro myong 'gyur /
tshe 'das la sogs sems can rnams //
ting 'dzin zas la longs spyod shog
/hrIH
grogs kyi grogs mchog shes rab grogs //
rnam gnyis mkhyen brtse'i 'gros tshul ston //
mi shes mun sel dbyer med grogs //
tshe 'das la sogs sems can rnams //
shes rab grogs la longs spyod shog
/'dir bsdu na zas sna'i gsur btang ba tsam las sa bcad gsum pa ma brjod kyang rung ngo //
bdun pa dbang bskur ba ni /
slob ma gzhug pa ji lta ba bzhin du phyi nang gi 'jug pa dngos gzhi mtha' rten bcas yongs su rdzogs pa bskur ba yin yang /
mdor bsdu bar 'dod na /
ji ltar bltams pa sogs kyis khrus /
maN+Dal /
rdo rje slob dpon dgongs su gsol //
sangs rgyas kun gyi gsang ba'i lam //
yang snying kun 'dus dkyil 'khor du //
bdag rgyud smin par mdzad du gsol //
lan gsum gyis gsol ba gdab /
na mo /
bla ma sangs rgyas 'khor dang bcas //
kun nas bdag la dgongs su gsol //
bla ma dkon mchog rnam gsum po //
byang chub ma thob bar du ni //
skyabs kyi mchog tu bzung bar bgyi //
sngon nas bsags pa'i sdig sgrib bshags //
'gro don sangs rgyas thob bya snyam //
smon pa'i byang chub sems bskyed do //
sems can yongs su smin bya'i phyir //
'jug pa'i byang chub sems bskyed de //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
zhes rgyud sbyang /
oM ma hA shUn+ya tA dz+nyA na badzra swa b+hA ba At+ma ko\u0f85 haM/
stong pa'i ngang las pad nyi zla ba'i gdan gyi steng du khyod rang thugs rje chen po yum gsang ba ye shes dang mnyam par sbyor ba'i yab kyi snying gar hrIHyig dmar po mar me ltar 'bar ba'i 'od kyis bskul bas /
dkyil 'khor pa rnams kyi thugs ka nas sku gsung thugs kyi byin rlabs thams cad sku dang snying po phyag rgya 'od zer gyi tshogs dpag tu med pa 'phros te byung /
khyed rang la thim pas zag med kyi bde bas rgyud gang ba'i mos pa mdzod /
oM AHhU~M oM ma Ni pad+me hU~M hrIH
A be sha ya a A/
zhes ye shes pa dbab /
tiSh+Tha badzras brtan par bya /
slob dpon gyi snying ga'i sa bon gyi 'od kyis bskul bas mdun gyi nam mkha'i gnas su dbang gi lha phyogs bcu dus bzhi'i sangs rgyas sras dang bcas pa thams cad sprin phung gtibs pa bzhin du sad nas bzhugs par gyur /
oM sarba ta thA ga ta sa pa ri bA ra puSh+pe pra tIts+tsha swA hA nas /
shab+da'i bar dang /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas nam mkhar bzhugs pa'i de bzhin gshegs pa rnams kyis bkra shis pa'i rnam pa du ma dang ldan pas /
rin po che'i bum pa bdud rtsi'i chus bkang ba thogs nas dbang bskur ba'i mos pa mdzod /
rnam bum gyis dbang bskur la /
hrI:
bum pa spros bral chos sku zlum :
bcud ni longs spyod yi dam lha :
sprul sku'i khrus kyis ma rig 'khru :
lha dbang lus la rdzogs gyur cig :
oM ma Ni pad+me hU~M hrI:
a b+hi Shiny+tsa oM:
de ltar bum pa'i chus dbang bskur pas sku gang dri ma dag
/chu'i lhag ma spyi bor 'khyil ba las rigs kyi bdag po snang ba mtha' yas kyis dbu brgyan par gyur /
'di ltar snang ba'i 'khor 'das kyi chos thams cad snang stong sgyu 'phrul drwa ba lha'i 'khor lor dag pa yin no //
bla ma thugs rje chen po yab yum snyoms par zhugs pa'i byang chub sems kyi thig le lce thog tu bzhag pa'i mos pa mdzod /
thod pa bdud rtsi bcas mgrin par bzhag pa'i tshul dang thigs pa gtor la /
A:
thugs rje chen po yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM ma Ni pad+me hU~M hrI:
wA ka a b+hi Shiny+tsa A be sha ya A:
'di ltar 'khor 'das kyi sgra skad thams cad grags stong gzhom med gsung gi 'khor lor dag pa yin no //
mar me bstan la /
hrI:
sems nyid ka dag kun bzang klong :
snang stong zung 'jug sgyu ma'i sku :
gnyis med 'dzin bral sprul pa'i sku :
yang dag nges don rtogs par shog :
oM ma Ni pad+me hU~M hrI:
dz+nyA na pany+tsa d+harmA kA ya nirma kA ya sam+b+ho kA ya a b+hi Shiny+tsa a a :
'di ltar 'khor 'das kyi rtog tshogs thams cad rig stong spros bral bde ba chen po thugs kyi 'khor lor dag pa yin no //
gtso bos ji ltar sogs /
deng nas brtsam ste sogs /
gtang rag maN+Dal phul /
de ltar dbang bskur pa thob nas dmigs yul de nyid thugs rje chen po dngos su gsal bar gyur /
brgyad pa 'khor ba dang 'brel thag bcad pa ni /
hU~M/
nyon cig tshe 'das rigs kyi bu //
sa 'di bcad pa man chad 'khor ba'i gnas //
ma rig mun khams ya re nga //
'gro drug skye 'chi bzod blag med //
bor ro spang ngo rigs kyi bu //
ma chags ma zhen 'khor ba spongs //
zhes brjod /
dbang stegs sogs bsdus la las rdor gyis mtshan byang thogs te dkyil 'khor la phyag 'tshal zhing /
hrIH
thugs rje chen po ye shes sku yi lha //
mtha' yas gsung la rta mgrin thugs kyi mchog
/gsang ba ye shes shes rab dbyings kyi yum //
nor 'dzin gsang 'dzin thabs shes sras kyi tshul //
dkyil 'khor gtso mchog rnams la phyag 'tshal lo //
rgyal ba rigs lnga ye shes dbyings las shar //
sprul sku thub drug rigs drug skye sgo gcod //
sangs rgyas stong rtsa bskal bzang 'gro ba 'dul //
rigs bzhi'i khro rgyal bdud bzhi zil gyis gnon //
rgyal ba rgya mtsho rnams la phyag 'tshal lo //
brgyud pa drug ldan rtsa brgyud bla ma dang //
theg pa rim dgu'i dkyil 'khor lha yi tshogs //
mkha' 'gro chos skyong dam can srung ma la //
dmigs yul rtse gcig gus pas phyag 'tshal lo //
thar pa chen po'i grong du 'dren du gsol //
zhes phyag gsum bya /
badzra pra be sha shag phaT/
ces gzhal yas kyi sgo phyes nas dkyil 'khor gyi lha rnams bkra lam gyis mthong bar mos /
dgu pa byang chub tu lam bstan pa ni /
dkyil 'khor dang sbrel ba'i snam ras dkar po'i sne la mtshan byang thogs te /
hU~M/
nyon cig tshe 'das rigs kyi bu //
sa 'di bcad pa yan chad rgyal ba'i zhing //
thugs rje chen po'i pho brang yin //
skye 'chi 'khor ba'i ming yang med //
phun sum kun tshogs lha yi gnas //
'di las lhag pa'i gnas gzhan med //
sems dpa' sems ma khyod kyi grogs //
rgyal ba rgya mtsho khyod kyi mgon //
bsam gtan ting 'dzin zas la spyod //
ye shes bdud rtsi'i btung ba ldan //
skyid pa'i longs spyod ban ma bun //
lha rdzas rol mo dar ma dir //
kun bzang mchod sprin bsam mi khyab /
dpag bsam shing chen bde 'bras rgyas //
yan lag brgyad ldan chu rgyun 'bab //
rnam grol 'bras bu spungs se spung //
tshul khrims dri bsung ngad dang ldan //
tshangs pa'i gsung snyan chos sgra sgrog
/rtag par chos kyi 'khor lo bskor //
byang chub lam der khyod zhugs la //
pho brang gzhal yas 'di zungs shig
/ces brjod la rol mo'i sgra dang bcas te mtshan byang dkyil 'khor gyi shar sgo'i nang du gzug go
/bcu pa lta bas rgyas gdab ste chos kyi dbyings su lam bstan pa ni /
tshe 'das kyi rlung sems rnam par shes pa'i ngo bo snying gar yi ge a yig dkar po 'od 'bar ba tshangs bug nas tal gyis thon /
yum gsang ba ye shes kyi mkhar bab /
yab yum bde ba chen po'i sbyor bas gzhal yas khang 'khor dang bcas pa 'od du zhu nas gtso bo la 'dus /
gtso bo yab yum byang chub kyi sems su zhu nas thig le dkar po dri ma med pa zhig tu gyur /
de'ang rim par yal te chos dbyings skye ba med pa'i dbyings su thim par gyur /
hrIH
sems nyid ye stong ngo bo la //
'gyu dran 'dzin chags rang sar grol //
skye 'chi 'khor ba'i ming yang med //
rang sems rnam dag spyod yul la //
a ni stong dang mi stong gi
/dbu ma dmigs su yod ma yin //
dmigs med chos kyi dbyings su thim hoH
zhes brjod la ka dag spros bral gyi lta ba'i ngang la mnyam par bzhag go
/bcu gcig pa dge ba'i rtsa ba bsngo ba ni /
hoH
lha dang slob dpon thugs rje yis //
ngan song 'khor ba'i gnas nas khyod drangs te //
mtho ris gnas kyang mya ngan 'das //
rgyu rkyen rten 'brel phun tshogs pas //
tshe 'das don phyir dge spyod gang //
'gro rnams don phyir tshe 'das nyid //
bla med snying po'i sa gnon shog
/dkon mchog bden pa'i byin rlabs kyis //
tshe 'das ngan song sgo bkag nas //
mtho ris byang chub lam zhugs nas //
bla med sa la myur bgrod de //
rnam mkhyen sku gsum lhun grub shog
/ces sogs bsngo smon rnam par dag pa ci ltar 'os pa bya'o //
bcu gnyis pa mtshan byang bsreg pa ni /
dkyil 'khor gyi shar lho'am slob dpon gyi mdun du rnam rgyal bum pa'i khar me long dang mar me bzhag
/stong pa'i ngang las mar me thugs rje chen po'i dkyil 'khor gyi lha tshogs su gsal ba'i zhal du /
tshe 'das kyi ma dag pa'i phung khams skye mched thams cad ye shes kyi bdud rtsir sbyangs te phul bas sku gsum ye shes lnga lhun gyis grub par gyur /
yig bdun dzapa? dbyangs lan gsum dang /
hU~M/
dug gsum rnam dag hom khung du //
sku gsum ye shes me spar te //
tshe 'das bag chags phung po sbyang //
lha la lha thim ye shes che //
rang byung ye shes mngon gyur shog
/oM ma Ni pad+me hU~M hrIH
oM AHhU~M ag+na ye dz+wa la raM swA hA/
dz+nyA na dz+wa la raM tshe las 'das pa'i sdig sgrib nyes ltung bag chags shAn+tiM ku ru ye swA hA/
zhes brjod la bdag gzhan mnyam nyid kyi lta ba'i ngang nas ming byang bsregs la me pra'ang brtag go
/bcu gsum pa sAts+tsha gdab pa ni /
byang thal gyi steng du a dkar po 'od zer 'phro ba de las ye shes kyi bdud rtsi babs pas sdig sgrib thams cad sbyangs par bsam la yig bdun bzla zhing dri'i chus sbyang /
bsgrubs pa'i bum chus 'jim pa sbrus la bsang sbyang /
stong pa'i ngang las pad zla'i steng du b+h+rU~M las rin po che'i phung por gyur /
rnam snang gi thugs ka nas ye shes pa 'od zer gyi rnam par bkug
/'jim par thim pas sangs rgyas thams cad kyi rang bzhin du gyur /
oM dzi na dzika? swA hA/
lan nyer gcig brjod /
oM badzra A yu She swA hA/
'jim pa bcad /
oM badzrod b+ha wA ya swA hAs 'bi 'bi bya /
oM a ra dze bi ra dze swA hA/
snum bku
/oM d+harma d+hA tu gar+b+he swA hA/
brkos phor du bcug
/oM badzra mung+ga te A ko Ta ya hU~M gis brdung /
oM sarba bid+yA swA hA/
gzungs sam me tog gzhug
/oM d+harmA ra te swA hA/
phyir 'don /
oM su pra tiSh+Tha badzrA ya swA hAs bzhugs su gsol /
de nyid rnam snang du bskyed la ye shes pa dgug bstim /
mchod cing bstod de rang gzugs su bsgyur nas me tog 'thor zhing brtan bzhugs bya'o //
cho ga de ltar grub na phan yon tshad med cing /
cho ga mi 'grub par sAts+tsha 'debs pa la'ang gdab pa'i skabs su yig bdun sogs gzungs sngags bzla ba dang /
btab zin nas rtogs pa dang ldan pa'i rnal 'byor pas rten snying gi me tog 'thor ba'i rab tu gnas pa tsam ni nges par dgos so //
rtsa ba'i gsum pa rjes kyi bya ba ni tshogs la rol zhing lhag gtor dang srung ma'i gtor ma gtang /
chad brtan /
rta bro /
mchod bstod nongs bshags ras bris brtan bzhugs bsdu ldang dge bsngo bkra shis bcas las byang gi dkyus bzhin tshang bar bya'o //
yang gsang rdzogs pa chen po'i rgyud kyi dgongs pa o rgyan chen pos bka' srol mang du bkral pa las /
'dir gsang ba yongs rdzogs chen po'i rgyud dang rgya gzhung gi rjes su 'brangs nas gter sras pad+ma dbang chen zhabs sogs kyis thugs rje chen po yang 'dus kyi gnas lung gsal bar mdzad pa nyid dam pa snga ma rnams kyis tshad thub tu bzhed pas rtsa bar bzung /
'byung khungs dngos dang rang gzhung gi man ngag lto sbyar te lag len bde ba'i bsnon 'brid kyi legs chas spras pa yin zhing /
khams phyogs dpe rgyun la lar yang 'dus rang gzhung bdun tshigs 'don cha la stag bla pad+ma ma ti'i kha skong dang bcas pa'i yi ge snang yang zab chos 'di 'dzin pa'i skyes mchog rnams la ma grags shing tshig gi babs kyang som nyi'i gnas su snang bas 'dir ma spros so //
ci bya brtol bral yar mar sa mtshams kyi //
las kyi mun par snang ba'i 'od po che //
thabs mchog thugs rje'i sgron 'di gzhan phan la //
brtson ldan rnams kyis rtag tu spar bar rigs //
de slad 'jig rten gsum mgon bla ma'i bkas //
bskul te gus pas bris pa'i dge ba yis //
'brel ba thogs tshad 'jig rten mgon nyid kyis //
bde chen zhing du dbugs dbyung bstsal gyur cig
/ces pa'ang chos kyi dbang phyug dpal ldan bla ma'i bka' lung gus pa chen pos bsti stang du bya ba dang /
gzhan la'ang cung zad phan par 'gyur ba la sha chags pa'i bsam pas dge sbyong gi rtags tsam 'dzin pa pad+ma gar dbang blo gros mtha' yas pa'i sdes de bI ko Ti'i snying po tsa 'dra rin chen brag gi sgrub gnas su sbyar ba dge legs 'phel //

//
