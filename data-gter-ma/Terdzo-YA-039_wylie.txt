@#//
thugs rje chen po sa'i snying po yid bzhin nor bu'i slob ma rjes 'dzin gyi lag len gud du bkol ba yid bzhin 'od kyi drwa ba zhes bya ba bzhugs so //
na mo gu ru k+Shi ti gar+b+hA ya /
byams pa'i go mnabs 'khor ba'i g.yul ngor zhugs //
snying stobs zlog med dpa' bo gcig pu pa //
btso ma gser mdog 'od kyi drwa ba can //
gangs can mgon du sna tshogs 'phrul la 'dud //
srong btsan thugs kyi thig le ste //
pad+ma'i gdams zab bdud rtsi'i bcud //
gang spyod skal pa sbom pa'i phyir //
'jug sgo lag tu blang bder bkod //
thugs rje chen po sa'i snying po yid bzhin nor bu'i dbang bskur sgrub chen dang 'brel ba'i lugs ni dkyil chog chen mor gsal ba ltar la /
'dir dbang bskur dkyus ma tsam lag tu len pa'i tshul bshad pa la gsum /
sngon 'gro sta gon /
dngos gzhi sgrub mchod dbang bskur /
rjes kyi bya ba'i rim pa'o //
dang po ni /
gzhung las /
sa dang dkyil 'khor slob ma gsum :
zhes pa ltar dang po sa sta gon ni /
gang du bya ba'i gnas su dkar gtor dang nyer spyod lnga bshams la /
rang nyid skad cig gis khro bo'i rgyal po rta mgrin dmar gsal g.yas pad+mas mtshan pa'i dbyug pa nam mkhar phyar zhing /
g.yon sdigs mdzub thugs kar sgreng ba /
khro bo'i chas thams cad dang ldan pa nyi ma 'bum gyi gzi brjid ltar 'bar zhing bskal pa'i me dpung 'bar ba'i klong na bzhugs par gyur zhes mos /
gtor ma a mr-itas bsang /
swa b+hA bas sbyang /
stong pa'i ngang las rin po che'i snod du gtor mchod phun sum tshogs pa 'dod pa'i dngos por gyur par bsam /
oM AHhU~M/
rang gi mdun du sa lha ser mo rin po che'i rgyan phreng dang dar gyi na bza' gsol ba phyag gnyis bum pa dang dpang por phye ba'i phyag rgya can /
sa gseb nas lte ba yan chad 'thon pa 'khor sa lha dpag tu med pa byon par gyur par bsam /
badzra sa ma ya dzaH
s+d+yA na pa ti k+She tra pA lany+tsa na maHsarba ta thA ga te b+h+yo sogs lan gsum dang /
oM badzra puSh+pe nas shab+da AHhU~M gi bar gyis mchod /
rin chen rgyan phreng 'dzin pa yi //
lha mo 'khor bcas bdag la dgongs //
dkyil 'khor don du sa phyogs 'di //
bdag zhu khyed kyis bstsal du gsol //
lan gsum brjod pas ci bder byin par mos la gtor mchod gshegs /
sgrub gnas rnying par 'di tsam gyis chog
/gzhi ma dul ba sogs la sbyong ba ni /
chos nyid stong pa nyid kyi don dran par byas la /
oM b+hU khaM zhes brjod pas /
sa gzhi nam mkha'i rang bzhin du gyur par mos /
bzung ba ni /
seng ldeng sogs kyi phur pa sor bzhi pa hrIHyig dang me tog gis mtshan pa dris byug pa dkyil 'khor gyi gzhi'i dbus su /
oM hrIHbadzra kro d+ha ha ya grI ba hu lu hu lu hU~M phaTaH
bzlas pa btab /
srung ba ni /
bdag nyid rta mchog tu gsal ba'i thugs ka nas spros pa'i rdo rje'i sa gzhi rwa gur phyi rol ye shes kyi me kha dog lnga dang bcas pa'i srung ba'i 'khor los phyogs kun bar mtshams med par bcings par gyur /
ces bsam mo //
gnyis pa la dkyil 'khor dang zhar byung bum pa sta gon gnyis te dkyil 'khor gyi gzhir maN+Dal dri'i thig le dbus su gru bzhi /
de rgyab drug
/de rgyab phyogs bzhir bzhi rnams zlum po byas pa'i steng du 'bru dkar gyi tshom bu gtso 'khor phyed pa bkod /
g.yas su rnam bum mgul chings ser po /
g.yon du las bum ljang gu can gnyis kar ba dkar mo'i 'o ma dang rgyun 'bab kyi chu /
rdzas so lngas sum gnyis bkang zhing kha rgyan gzungs rdor dang ldan pa bkod /
sman rag gtor mchod spyi ltar bshams la phrin las kyi gzhung tshang bar gtang ba'am /
mdor bsdu na /
mchod pa byin rlabs nas dngos gzhi ting 'dzin rnam gsum la 'jug kyang rung /
gang ltar bstod pa yan grub nas bzlas pa ci rigs bya /
de nas sta gon gyi lha la gnang ba zhu ba ni /
thugs rje mchog gi dkyil 'khor rnams //
kun nas mchod cing gsol 'debs na //
bdag dang slob mar phan pa'i ched //
bkram pa'i dkyil 'khor sgrub 'tshal na //
ci bde bar ni spyod la dgongs //
lan gsum brjod cing ci bder gyis shig pa'i gnang ba thob par mos /
badzra ut+tiSh+Tha :
lha tshogs nam mkhar btegs /
bum pa a mr-itas bsang /
swa b+hA bas sbyang /
stong pa'i ngang las pad zla'i steng du b+h+rU~M yig zhu ba las rin po che las grub pa'i tshad dang mtshan nyid yongs su rdzogs pa'i rnam rgyal bum pa'i nang du pad dkar 'dab ma drug pa'i lte ba la zla ba'i dkyil 'khor gyi dbus su 'phags mchog thugs rje'i bdag po /
'dab ma drug la 'gro 'dul gyi thub pa drug
/de'i phyi rol gyi phyogs bzhir pad+ma dang nyi ma la khro bo chen po bzhi dang bcas pa sku mdog phyag mtshan rgyan cha lugs thams cad yongs su rdzogs pa /
las bum gyi nang du rnam par 'joms pa ljang sngon g.yas rdo rje rgya gram g.yon sdigs mdzub can khro bo'i chas thams cad dang ldan pa'o //
lha tshogs thams cad kyi spyi bor oM/
mgrin par AH
thugs kar hU~M/
de las 'od zer 'phros pas ye shes kyi lha tshogs mdun gyi nam mkhar spyan drangs /
oM badzra sa mA dzaH
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
dzaHhU~M baM hoH
dam ye gnyis med du mos /
hrIH
me tog bdug spos mar me dri //
bshos dang rol mo 'dod yon lnga //
rgyal srid bdun dang bkra shis rdzas //
phyi yi mchod pa sna tshogs 'bul //
ar+g+haM nas /
shab+da'i bar gyis mchod /
hrIH
sangs rgyas kun gyis rab tu bsngags //
yon tan mchog gi gter gyur pa //
spyan ras gzigs zhes mtshan gsol ba //
rtag par brtse la phyag 'tshal bstod //
ces dang /
las bum la /
dus gsum sangs rgyas thams cad kyi //
mthu stobs gcig tu bsdus pa ni //
rdo rje khro bo'i skur bstan pa //
rnam par 'joms la phyag 'tshal bstod //
gzungs thag drangs la /
bdag gi thugs las sngags kyi phreng ba ni //
bar ma chad par gzungs thag brgyud de song //
bum lha'i thugs kar phog pas thugs srog dang //
sku yi cha las bdud rtsi'i rgyun babs pas //
bum pa'i chu dang gnyis med ro gcig gyur //
zhes pa'i dmigs pa dang rnam rgyal la yig bcu dang /
las bum la /
na maHtsaN+Da badzra kro d+hA ya hu lu hu lu tiSh+Tha tiSh+Tha b+han+d+ha b+han+d+ha ha na ha na a mr-ite hU~M phaT dam /
yang na rnam 'joms dang 'khyil pa gnyis ming gi rnam grangs yin pas /
oM badzra a mr-ita kuN+Da lI ha na ha na hU~M phaT/
bzlas kyang rung ngo //
mthar dung zhal gyi mchod yon /
oM AHhU~M gis bum par phul /
rnam rgyal bum pa'i lha rnams chags pa chen pos 'od du zhu ba bum chu dang ro gcig tu gyur /
las bum gyi lhas ji srid dkyil 'khor gyi bya ba ma rdzogs bar du bar chad bsrung ba'i phrin las mdzad du gsol /
zhes brjod cing bsam mo //
gsum pa slob ma sta gon ni /
dkyil 'khor la yol bas bsgrib /
rdzas bzhi 'du byas la /
zung du ma gyur pa'i slob ma rnams las bum gyis khrus bya /
phyag dang me tog bcas 'khod pa la slob dpon gyis /
de'ang zhal gdams rin chen gser phreng las /
spyir na bde 'gror skye ba ches nyung la :
de bas mi lus rin chen mchog tu dkon :
mi lus thob kyang chos thob srid pa tsam :
dal 'byor stong zad ma gtang gsung gi sras :
brgya la srid pa'i dal 'byor thob na yang :
nam 'chi nges med glog gi rtse dga' bzhin :
nges med zhag dang za mas tshe 'dzad na :
chos la phyi bshol mi nyan gsung gi sras :
tshe 'di'i 'dun ma gang ltar byas kyang sla :
de bas 'jig rten phyi ma bshul thag ring :
gtan du bde ba'i 'dun shom da lta ran :
phyi ma'i 'dun grab tshud cig gsung gi sras :
tshe 'di'i ltar snang dgra 'dul gnyen skyong dang :
'khor g.yog nor rdzas sa mkhar skyong bran sogs :
'jig rten 'khor ba'i bya bas don mi 'grub :
don ldan chos la soms shig gsung gi sras :
'khor ba spel ba'i mnga' thang mtho gyur kyang :
rang gzhan gnyis phung gtan gyi sdug la sbyor :
dug 'dres 'bras chan longs su spyod dang mtshungs :
srid 'byor zhen pa spongs shig gsung gi sras :
zhes gsungs pa ltar dal 'byor gyi mi lus rin po che rmi lam na nor bu rnyed pa lta bu yud tsam pa 'di thob pa'i dus su /
zin med sdug bsngal gyi rang bzhin 'khor ba la zhen pa log pa'i skyo shas dang nges 'byung drag pos snying nas thar pa'i lam la 'jug cing brtson pas bsgrub pa kho na gal che /
'jug sgo theg pa'i rnam grangs la'ang khyad par che ba yin te /
lus can thar pa gnyer ba kun :
'jug yul gcig kyang 'jug pa'i lam :
myur dang bul ba'i khyad par che :
'ga' zhig rgyu yi theg la spyod :
de yang grangs med gsum gyis so :
kha cig rgyu lam 'og mar spyod :
nyon mongs che spong ye shes sgrub :
spang gnyen so sor gnyis su 'dzin :
skye ba bcu drug tsam nas so :
tshe gcig sangs rgyas ston pa po :
nyon mongs mi spong lam khyer ba :
spang gnyen gnyis med dbu ma pa :
mchog gi theg pa 'di nyid do :
zhes tshe gcig tu 'tshang rgya bar nges pa'i theg par 'jug pa la spro ba rgya chen po skyed la thal mo me tog dang ldan pas gsol ba 'debs pa 'di'i rjes zlos mdzod /
thugs rje chen po'i lha tshogs dang :
bla ma rdo rje slob dpon bcas :
bdag la byin gyis brlab tu gsol :
dga' chen khyod bdag ston pa ste :
slob dpon khyod ni dgongs su gsol :
byang chub chen po'i tshul bstan pa :
mgon po chen po bdag 'tshal lo :
de yi dam tshig rim pa dang :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong khyer du :
thugs rje chen po'i sa thob phyir :
mgon pos gzhug cing gnang du gsol :
zhes lan gsum zhu /
slob dpon gyis /
kye hoHkhyed cag las 'phro can :
thugs rje chen po'i dkyil 'khor 'dir :
dus gsum byon pa'i sangs rgyas kyi :
rgyal ba ma lus thams cad kyang :
cho ga zab mo 'di mkhyen pas :
byang chub spyod pa mnyam med thob :
bdud sde shin tu mi bzad pa'i :
dpung chen dag kyang 'di yis bcom :
khyed cag bla med mchog thob phyir :
'di yi rjes su kun zhugs mdzod :
ces gnang ba sbyin /
mdun gyi nam mkhar 'phags mchog thugs rje chen po yid bzhin drwa ba'i dkyil 'khor la phyogs bcu'i rgyal ba sras dang bcas pas bskor te bzhugs pa'i spyan sngar /
bdag sogs nam mkha' dang mnyam pa'i sems can thams cad 'di nas byang chub snying po la mchis kyi bar du skyabs su 'gro zhing sdig pa bshags pa dang /
dge ba la yi rangs shing byang chub tu sems bskyed snyam pas 'di'i rjes zlos /
dkon mchog gsum la bdag skyabs mchi :
sdig pa thams cad so sor bshags :
'gro ba'i dge la rjes yi rang :
sangs rgyas byang chub yid kyis bzung :
sangs rgyas chos dang tshogs mchog la :
byang chub snying por skyabs su mchi :
rang gzhan don gnyis rab bsgrub phyir :
byang chub sems ni bskyed par bgyi :
'gro la phan phyir sangs rgyas 'grub par shog :
lan gsum /
phyi so so thar pa'i sdom pa /
nang byang chub sems kyi bslab pa /
gsang ba rdo rje theg pa'i dam tshig rnams tshul bzhin blangs nas bsrung snyam pas 'di rnams kyi rjes zlos /
bla ma dkyil 'khor spyan snga ru :
lus ngag yid kyis 'gro ba la :
gnod pa spang zhing dge tshogs bsgrub :
dge tshul dge slong byang chub sems :
so so thar pa'i sdom pa la :
bdag gis rgyun du gnas shing bsrung :
'di bzung bla med byang chub bar :
'gro drug sems can thams cad la :
pha ma bu yi 'du shes kyis :
ma bsgral bsgral dang ma grol dgrol :
dbugs ma phyin rnams dbugs dbyung phyir :
smon pa'i byang chub sems bskyed do :
ji ltar sngon gyi bde gshegs rnams :
sdom pa la ni gnas pa ltar :
'di bzung 'khor ba ma stongs bar :
bla med 'jug pa'i byang chub sems :
dam pa bdag gis bskyed par bgyi :
dkon mchog gsum ni mi gtong bsgrub :
rdo rje rigs kyi dam tshig tu :
rdo rje dril bu'i phyag rgya yang :
yang dag nyid du bzung bar bya :
slob dpon yang ni bzung bar bya :
byang chub sems ni spang mi bya :
rin chen rigs kyi dam tshig tu :
nyin dang mtshan mo rnam drug tu :
sbyin pa rnam bzhi rtag tu sbyin :
pad+ma rigs kyi dam tshig tu :
theg pa gsum dang chos rnams bshad :
las kyi rigs kyi dam tshig tu :
'gro ba'i don la brtson par bya :
de ni rigs lnga'i dam tshig ste :
de rnams bdag gis brtan por bzung :
lan gsum /
dam tshig sbyin pa 'di la snyan gtod 'tshal /
dkon mchog gsum la gus shing 'gro la brtse :
rtsa ba yan lag rnams kyi dam tshig srungs :
lus dang srog la babs par gyur na yang :
cung zad tsam yang dam las 'da' mi bya :
spro na dam tshig rnam gzhag bshad /
khyed rang rnams skad cig gis 'phags mchog thugs rje chen por gsal ba'i dpral bar oM dkar po /
mgrin par AHdmar po /
snying gar hU~M sngon po sangs rgyas thams cad kyi rdo rje gsum 'dus pa'i rang bzhin du gsal bar gyur /
dri'i thig le gnas gsum du bkod la 'bru gsum brjod /
nyer spyod lnga btegs la /
oM badzra puSh+pe pra tIts+tsha AHhU~M sogs kyis mchod /
maN+Dal pad+ma 'dab brgyad khar dri'i thig le dang tshom bu bkod la /
dngos grub kyi ltas brtag pa'i phyir du byang chub kyi shing sor bcu gnyis pa dris byugs shing rtse mor me tog dmar pos brgyan pa lag tu bzung la /
thugs rje chen po'i lha tshogs kyis bdag la bzang ngan gyi pra brtag pa bstan du gsol bsam pa'i blos 'di'i rjes zlos bcas te 'dor bar zhu /
badzra hA sa ha :
zhes so shing 'dor du gzhug
/dbus su babs na mchog gi dngos grub thob /
shar du zhi ba /
lho ru rgyas pa /
nub tu dbang /
byang du drag po /
mtshams su las phran tshegs 'grub par gsungs so //
las bum gyi chu sbyin la /
khyor chu lan gsum 'thungs pas sgo gsum gyi dri ma dag par mos shig
/yig brgya brjod /
phyir mi ldog pa'i slad du zab mo'i chos bshad pa 'di la gsan 'tshal /
kye ma skal ldan rigs kyi bu :
rtsa gsum dkyil 'khor 'jug pa ni :
u dum+ba ra'i me tog bzhin :
brgya lam na ni res 'ga' tsam :
'byung 'gyur yang ni mi 'byung ngo :
bskal pa bye ba bsam yas su :
sngon du sdig pa byas pa gang :
dkyil 'khor bzang po mthong ma thag :
de rnams 'dzad par 'gyur yin na :
tshul 'dir zhugs na smos ci dgos :
gang gis spyod pa mchog 'di la :
blo gros mi g.yo rab gnas na :
go 'phang bla na med par 'grub :
de phyir khyed rnams skal bzang can :
rtsa ba gsum gyi rigs mchog ste :
ma nor tshul bzhin 'jug par gyis :
zhes spro ba bskyed /
srung skud dmar po mdud pa gsum ldan las sngags kyis btab pa skyes pa'i dpung pa g.yas dang bud med kyi g.yon du bcings te /
rdo rje'i mdud pas khams 'pho ba sogs sgo gsum la bar chad thams cad srung bar mos shig
/las sngags mthar /
rak+Sha rak+Sha ku ru hU~M:
zhes brjod la mdud pa'i steng du las chu dang rdo rje'i rgyas gdab la /
oM badzra rak+Sha hU~M:
ku sha'i chun po che chung lag g.yas g.yon du gtad la /
d+hIHdang hU~M las skyes shing 'bru gsum gyis byin gyis brlabs pa'i ku sha'i phon po che ba stan dang chung ba sngas kyi don du zungs shig
/d+hIHhU~M dang 'bru gsum brjod /
do nub ku sha'i stan la bla ma dang dkyil 'khor pa la mgo phyogs te dad pa'i sems kyis nyal bas las 'phro dang mthun pa'i rmi lam gyi ltas mthong bar 'gyur ro //
des sta gon gyi rim pa grub pas dge ba rdzogs byang du bsngo bar zhu /
zhes bsngo smon brjod la grol lo //
gnyis pa dngos gzhi la gnyis /
dkyil 'khor sgrub pa dang /
dbang bskur ba'o //
dang po ni /
ras bris kyi dkyil 'khor yod na bkram /
med na tshom bu gong smos kyi steng khri'u la sta gon byas pa'i rnam bum bzhag pa'i khar thod pa mtshan ldan chang dang a mr-ita sbyar bas bkang ba'i khar me long la cu gang dang sin+d+hu ras byugs pa'i dbus su 'khor lo rtsibs bzhi'i lte bar hrIHma rtsibs bzhir ra tsa hri ya /
de rgyab pad+ma 'dab bzhi la ha ri ni sa rnams mdun nas brtsam g.yas skor du bkod /
de rgyab chos 'byung bsnol ma dga' 'khyil spyi ltar bris pas bkab la dar dkar dmar gyi gur phub /
dkyil 'khor gyi shar du me tog phreng ba dang lha tsaka
lhor dbu rgyan /
nub tu rdor dril dang me long rma bya'i mdongs /
byang du gtor dbang zhing bkod ma /
bar mtshams su dbang phreng sngags byang /
slob dpon du mnga' gsol ba'i chas sogs bzhag
/gtor ma zhing bkod ma ni /
chos sman dang mngar gsum sbyar ba'i zan la ri rab bang rim bzhi pa'i steng stegs bu gru bzhi /
de steng pho brang gru bzhi sgo bzhi kha bad tog gis spras pa la sku dang sa bon phyag mtshan gang rigs /
g.yas g.yon du nyi zla /
'ja' skor lnga ldan la dar mthing sngon gyi gdugs phub pa'o //
de'i mtha' skor gyi shar du sman raka gtor gsum /
nub tu gter srung gi gtor ma /
mtha' skor du mtshams 'dzin nyer spyod lnga sogs kyis bskor zhing tshogs kyi mchod pa /
sngon 'gro chad brtan gyi gtor ma sogs kyang 'du bya'o //
de nas phrin las kyi gzhung gi bgegs gtor btang zhing bka' bsgo ba nas mthar chags su btang ste /
bdag mdun dbyer med kyi dkyil 'khor dag pa rab 'byams su gsal btab la spyan 'dren skabs sngar btegs pa'i sta gon gyi lha yang bkug ste bstim /
dzapa? kyi skabs dzapa? khang phyes la bzlas pa ci 'grub dang /
spro na bum dkyil skad cig gis gsal btab cing spro bsdu bcas bum bzlas dang 'od zhu bya /
thod pa'i bdud rtsi dang me long gi dkyil 'khor thugs rje chen po rigs lnga yab yum bde sbyor mdzad pa'i sbyor mtshams nas byang sems kyi rgyun babs pa thod pa'i bdud rtsir gyur par mos la /
oM AHhU~M hrIH
oM ma Ni pad+me hU~M hrIHra tsa hri ya hrIHma ha ri ni sa g+ha na gu ya bo d+hi tsit+ta a mr-ita hU~M hrIHTha /
zhes bdud rtsi sgrub pa'i sngags ci rigs bzlas la mthar stong tshigs mchod bstod kyang bya /
de nas tshogs mchod 'bul /
thugs dam bskul /
gter srung gtor 'bul /
chad brtan gyi bar du btang la spro na bdag 'jug rgyas par blang /
bsdu na las byang gi sngon 'gro'i skabs ltar ting nge 'dzin gyi dbang len cing dbang dus su skyes pa'i ye shes kyi rang ngo la mnyam par 'jog go
/gnyis pa dbang bskur ba ni /
sngar sta gon byas pa'i slob ma rnams phyi rol du las chus khrus bya /
las byang ltar bgegs gtor gtang zhing bka' bsgo brjod la drag sngags gul yungs rol mo'i tsham rngam gyis bgegs bskrad /
srung 'khor bsgom /
maN+Dal bkye bsdu dang sems bskyed gsal btab la /
mtshams sbyor khyad par /
de'ang slob dpon sangs rgyas gnyis pa'i zhal nas /
dus gsum sangs rgyas thugs rje gcig bsdus pa :
'phags pa spyan ras gzigs kyi dbang po ste :
phyogs dus rgyal ba gzhan las thugs rje myur :
lhag par bod yul 'gro ba'i lha skal yin :
de phyir bdag 'dra pad+ma thod phreng gis :
rgya bod kun tu lha mchog 'di nyid kyi :
sgrub thabs ma bu cha lag tshang ba ni :
rgyas bsdus mang zhig snga phyir bstan cing sbas :
kun gyi bcud thig yid bzhin 'od mchog 'di :
lha sras rje 'bangs rnams la brtse bas bshad :
ces gsungs pa ltar gangs can mgon po spyan ras gzigs kyi smin grol gsar rnying bka' gter gyi ring lugs mtha' yas pa dus gsum du byon cing 'byon la 'byon par 'gyur ba rnams kyi nang nas yang snying bcud kyi thigs par gyur pa /
thugs rje chen po sa'i snying po yid bzhin nor bu 'di nyid /
o rgyan rin po che lho nub srin po 'dul du gshegs khar bod yul sa'i lte ba ra sa 'phrul snang gi gtsang khang byang ma rang byung thugs rje chen po'i mdun du /
'phags pa yid bzhin drwa ba'i dkyil 'khor chen po zhal phyes te rgyal sras lha rje /
bai ro tsa na /
nam mkha'i snying po /
sangs rgyas ye shes /
a tsar sa le /
jo mo mtsho rgyal sogs la smin grol gdams pa ma bu cha lag dang bcas pa gnang zhing rgyal sras mchog grub rgyal po la bka' gtad /
ma 'ongs drag spyod tha ma'i don byed par lung bstan pa ltar mkha' 'gro chen mos srin shog la brda'i yi ger btab ste phyi nang gi sgrub skor yan lag tshang ba /
dam rdzas myang grol /
skye bdun dung rna can gyi gdung rin po che'i rigs /
mkha' 'gro'i bla rdo rnams kong bu chu lha khang /
gsang sgrub tshe chu ril bur bcas pa sbas yul pad+ma 'bum gling gi bde mchog rA ga rak+Sha'i phug pa /
bka' srung tshogs bdag sgrub thabs bla rdo srog 'khor bcas pa tshangs pa rlung gnon gyi lha khang du sbas shing phyi nang gsang ba'i bka' srung rnams la gnyer du gtad pa /
sum cu kha ral gyi dus rtags mngon du gyur pa'i tshe rgyal sras lha rje'i sku sprul /
gu ru rin po che'i gsung las sprul pa'i gter chen o rgyan chos rje gling pa bde ba'i rdo rje ye shes rol pa rtsal gyis /
kong po mchims yul bu chu gter gyi lha khang gi rang byung thugs rje chen po'i sku drung sogs gnas so so nas spyan drangs te 'gro don dar rgyas su mdzad pa'i thugs rje chen po sa'i snying po'i dkyil 'khor du dbang bskur ba bsgrub pa la sogs kyis mtshams sbyar nas 'jug pa'i chos rnams zhu ba'i yon du maN+Dal 'bul gzhug
/mtshams sbyor spyi ltar byas la /
oM AHhU~M gis spyan dar bcing /
A khaM wI ra hU~M gis me tog phreng ba sbyin /
phyag snyim pa me tog gis bkang ba'i thal mo sbyor la gsol ba 'debs pa 'di'i rjes zlos /
kye ho :
thugs rje rol pa mchog gi dkyil 'khor du :
'jug par spro la dngos grub rnam gnyis 'tshal :
de phyir brtse bas dgongs te dkyil 'khor cher :
gzhug cing dbang dang dngos grub bstsal du gsol :
lan gsum /
gnang ba sbyin pa ni /
kri ya u b+ha yo ga dang :
ma hA a nu a ti yi :
sa ma ya la bslab par bya :
dbang gi srog dam tshig la gnas dgos pas spyi dang khyad par lhag pas bsdus pa'i rdo rje theg pa'i 'dul ba la legs par slob snyam pas 'di'i rjes zlos /
thugs rje mchog gi dkyil 'khor du :
so so thar pa'i sdom pa dang :
byang chub sems gsum bslab bya dang :
rig sngags 'chang ba'i sdom pa rnams :
ma lus bdag gis brtan por bzung :
lan gsum /
dpang po'i tshul du dam tshig rdo rje'i chu nan byin par mos shig
/nang mchod sbyin la /
badzra a mr-ita u da ka Tha :
rdo rje mgor bzhag la /
slob dpon brnyas par mi bya ste :
'di ni sangs rgyas kun dang mnyam :
zhes brjod la dril bu dkrol /
las kyi rdo rjes khrid de yol ba'i nang du zhugs par mos /
dzaHhU~M baM ho :
zhes yol ba bsal /
b+h+rU~M dz+nyA na pra be sha ya phaT:
gzhal yas khang gi sgo bzhi phye bar gyur par mos la shar gyi sgo nang du 'khod de dkyil 'khor gyi lha rnams kyi zhabs la sgo gsum gus pa chen po'i tshul dang ldan pas phyag bya ba 'di'i rjes zlos /
oM na ma ste hU~M/
oM na mA mi hU~M/
oM na mo na maHhU~M gis phyag bya /
phyag mtshan nam tshom bu'i dkyil 'khor bkod la /
sngar byin pa'i me tog gi phreng ba las ma nyams pa'i me tog gcig bton pa rin po che'i phreng bar mos pas dkyil 'khor gyi gtso bo la 'bul ba'i blos 'di'i rjes zlos dang bcas te 'dor bar zhu /
hU~M:
rin chen byang chub sems kyi me tog 'di :
thugs rje mchog gi dkyil 'khor chen por 'bul :
sngon nas las 'phro gang yod lha de la :
babs te rjes su brtse bas bdag zungs shig :
puSh+pe pra tIts+tsha pU dza ho :
zhes me tog dor gzhug
/dkyil 'khor gyi gtso bos bzhes te slar yang dbang rtags cod pan gyi tshul du spyi bor bcings par mos shig
/me tog mgor bzhag la /
sems dpa' stobs chen khyod kyis ni :
'di ni rab tu bzung bar mdzod :
ces brjod /
slob dpon gyi thugs ka nas ye shes kyi 'od zer gser gyi thur ma lta bu 'phros /
khyed rang gi ma rig pa'i sgrib g.yogs bsal bar mos shig
/gser thur gyis mig phye la /
tsak+ShuHpra be sha ya phaT:
mig dar bsal /
'phags pa thugs rje chen po'i dkyil 'khor gyi 'khor lo rten dang brten par bcas pa mngon sum du mjal bar mos la dad pa dang spro ba skyed mdzod /
dbang gi gzhi 'god cing ye shes pa dbab pa la sgo gsum gyi gnad gcun te ma yengs par dmigs pa 'di bzhin du mdzod /
dkyil 'khor gyi shar sgor seng ges bteg pa'i pad zla'i gdan la khyed rang dkyil 'khor gyi gtso bo 'phags pa thugs rje chen po ji lta ba'i skur gsal bar gyur pa'i spyi bor oM/
mgrin par AH
thugs kar hU~M/
de'i cha smad du zla ba la sa bon hrIHla yig bcu'i sngags kyis 'khor ba las 'od zer 'phros /
dkyil 'khor gtso bo'i thugs ka nas ye shes pa rang 'dra ba dpag tu med pa byon te /
thugs srog yi ge'i 'khor lo la sib sib thim par gyur pa'i mos 'dun mdzod cig
/bdud rtsi lnga /
zla mtshan byi la'i brun sogs 'beb byed kyi rdzas kyis bdug cing /
yig bcu'i sham bur dz+nyA na A be sha ya a A:
btags pa bzla zhing /
DA dril sogs rol mo'i sgra sbyar bas lus ngag yid la sku gsung thugs phebs pa'i rtags 'byung ngo //
de ltar phebs pa'i ye shes pa byang chub ma thob kyi bar du brtan par byas par mos shig
/rdo rje me tog dang bcas pa spyi bor reg cing /
su pra tiSh+Thas brtan par bya /
de dag gis phyi mtshan ma dang nang ye shes kyi dkyil 'khor du 'jug pa'i chos rnams grub pa lags /
dngos gzhi dbang rnams rim par bskur ba'i thog ma bum dbang 'khor dang bcas pa zhu ba'i yon du dmigs te maN+Dal phul /
de nas dmigs 'dun 'di bzhin du mdzod /
dkyil 'khor gyi gtso bo dang bla ma gnyis su med pa gdan gsum tshang ba'i dbang gi lhas mi bskyod thugs rje chen po'i rang bzhin bum pa'i chus spyi bo nas mngon par dbang bskur bar gyur /
rnam bum spyi bor bzhag la /
hU~M:
bkra shis bum pa rin chen rgyan ldan pa :
thugs rje rol pa mchog gi pho brang che :
byang chub sems kyi bdud rtsi'i chus dbang bskur :
las dang nyon mongs dri ma rang dag ste :
sku gsung thugs kyi dbang mchog thob par shog :
oM AHhU~M hrI:
oM ma Ni pad+me hU~M:
ka lA sha a b+hi Shiny+tsa hU~M:
rdo rje dang bcas pa'i yal 'dab kyis bum chu blangs la spyi bor blugs /
lus thams cad bdud rtsis gang /
dri ma dag
/bde ba chen po myong /
de bzhin gshegs pa rigs lngas dbu brgyan par gyur /
dbang gi lha tshogs rnams kyis rin 'byung thugs rje chen po'i rang bzhin cod pan gyis mngon par dbang bskur bar gyur /
dbu rgyan mgor bcings la /
sangs rgyas kun gyi cod pan dbang :
de ring khyod la bskur bar bya :
sangs rgyas rnams ni rab bsgrub phyir :
cod pan dbang ni khyod kyis longs :
oM rat+na mu kuT a b+hi Shiny+tsa hU~M:
oM hU~M trAM hrIHA:
dar dpyang rna ltag g.yas g.yon du bcings la /
oM badzra tuSh+ya ho :
dbang gi lha tshogs rnams kyis snang mtha' thugs rje chen po'i rang bzhin rdo rjes mngon par dbang bskur bar gyur /
rdo rje lag g.yas su gtad cing gsor du gzhug la /
sangs rgyas kun gyi rdo rje'i dbang :
de ring khyod la bskur bar bya :
sangs rgyas rnams ni rab bsgrub phyir :
rdo rje'i dbang 'di khyod kyis longs :
oM ma hA badzra hU~M:
dbang gi lha tshogs rnams kyis don grub thugs rje chen po'i rang bzhin dril bus mngon par dbang bskur bar gyur /
dril bu lag g.yon du gtad cing lan dgur dkrol gzhug la /
sangs rgyas kun gyi dril bu'i dbang :
de ring khyod la bskur bar bya :
sangs rgyas rnams ni rab bsgrub phyir :
dril bu'i dbang 'di khyod kyis longs :
oM ma hA g+hAN+De ho :
dbang gi lha tshogs rnams kyis rnam snang thugs rje chen po'i rang bzhin ming gis mngon par dbang bskur bar gyur /
sangs rgyas kun gyi ming gi dbang :
de ring khyod la bskur bar bya :
sangs rgyas rnams ni rab bsgrub phyir :
ming gi dbang ni khyod kyis longs :
kye dpal thugs rje ye shes rol pa rtsal zhes pa'i ming btags shing rdor dril lhan cig spyi bor 'khrol /
de rnams kyis ma rig pa nyon mongs pa lnga ye shes lngar rig par byed cing /
sangs rgyas lnga'i phrin las sgrub pa la dbang ba'i skal pa can du byas so /
khyod rang rdor sems thugs rje chen po yum dang bcas pa'i skur gyur /
rdo rje dril bu sbyin la /
thabs kyi rdo rje shes rab dril :
'dzin dang bcas pas snyems mar sbyor :
bde stong gnyis su med par ni :
brtul zhugs rdo rje slob dpon dbang :
slar yang dbang gi lha tshogs rnams kyis rin po che'i bum pa bdud rtsis gang bas spyi bo nas mngon par dbang bskur bar gyur /
ji ltar bltams pa tsam gyis ni :
lha rnams kun gyis khrus gsol ltar :
lha yi chu ni dag pa yis :
de bzhin bdag gis dbang bskur ro :
oM sarba ta thA ga ta a b+hi She ka ta sa ma ya shrI hU~M:
rnam rgyal spyi bor bzhag cing bum chu sbyin /
bdud rtsis lus gang /
dri ma dag
/dbang rtags su dpal rdo rje sems dpas dbu brgyan par gyur /
nam mkha'i dbang lha rnams kyang de nyid la thim par gyur /
su pra tiSh+Thas brtan par bya /
de nas mtha' rten rdo rje slob dpon chos kyi bdag po'i go 'phang du mnga' gsol ba la 'dun pa 'di ltar mdzod /
khyed rang rnams rin po che'i khri la dkyil 'khor gyi gtso bo 'jig rten dbang phyug gi rnam pas 'khod pa'i dbu la gdugs phub /
g.yas g.yon du rgyal mtshan dang ba dan bsgrengs /
phyag tu glegs bam rdor dril dbang bum sogs gtad /
chos kyi 'khor lo dang dung dkar /
mchod pa'i bye brag sna tshogs pa dang bcas te mnga' gsol ba la /
rgyal ba sras dang bcas pas rjes su gnang zhing shis pa brjod par mos shig
/slob ma thun min la khri sogs dngos su bya zhing dbang zhu dbang gos gsol /
dkyus tsam du pus ti rdor dril dang rjes gnang tsaka li tsam gtad la /
ji srid nam mkha' de srid du :
skal ldan gdul bya rnam mang por :
chos ston chos kyi rgyal mtshan zungs :
theg mchog lam du dbugs dbyungs shig :
ces pa'i rjes gnang sbyin /
me tog 'thor la rten snying dang shis pa brjod /
des ni lus kyi zhen pa zlog :
snang stong dkyil 'khor chen por rtogs :
bskyed rim snang srid gzhir bzhengs bsgom :
tha mal 'khrul snang gcod la dbang :
sna tshogs sprul skus don nus so :
zhes rtogs pa bskyed /
de'i rjes 'brel du lha sngags rig pa'i dbang bskur rnams sbyin pa la dmigs pa 'di ltar du mdzod /
dkyil 'khor gyi lha tshogs rnams las sku lha sku phyag rgya'i tshogs gnyis pa zhig spros te khyed rang rnams kyi phung khams la thim par gyur /
zhes mos la tsaka li rnams rim par mgor bzhag la /
hU~M:
dkyil 'khor dbus kyi bcom ldan spyan ras gzigs :
sku lnga ye shes lnga rdzogs rgyal kun dang :
'gro don thugs rje'i dbang gis skur bzhengs la :
skal ldan bu yi lus dang gnyis med mdzod :
oM AHhU~M hrI:
oM ma Ni pad+me hU~M:
kA ya badzra a b+hi Shiny+tsa oM:
hrI:
sbyin pa'i pha rol phyin rdzogs bcom ldan 'das :
dkyil 'khor shar phyogs 'dab ma'i steng nas byon :
skal ldan bu yi lus dang gnyis med mdzod :
'pho ltung lha ru skye ba'i sgo chod cig :
oM AHhU~M hrI:
oM kA ya badzra a b+hi Shiny+tsa oM:
hrI:
bzod pa'i pha rol phyin rdzogs bcom ldan 'das :
dkyil 'khor shar lho'i 'dab ma'i steng nas byon :
skal ldan bu yi lus dang gnyis med mdzod :
'thab rtsod lha min skye ba'i sgo chod cig :
oM AHhU~M hrI:
ma kA ya badzra a b+hi Shiny+tsa oM:
hrI:
tshul khrims pha rol phyin rdzogs bcom ldan 'das :
dkyil 'khor lho nub 'dab ma'i steng nas byon :
skal ldan bu yi lus dang gnyis med mdzod :
'dod khams mi ru skye ba'i sgo chod cig :
oM AHhU~M hrI:
Ni kA ya badzra a b+hi Shiny+tsa oM:
hrI:
bsam gtan pha rol phyin rdzogs bcom ldan 'das :
dkyil 'khor nub kyi 'dab ma'i steng nas byon :
skal ldan bu yi lus dang gnyis med mdzod :
gti mug byol song skye ba'i sgo chod cig :
oM AHhU~M hrI:
pad kA ya badzra a b+hi Shiny+tsa oM:
hrI:
brtson 'grus pha rol phyin rdzogs bcom ldan 'das :
dkyil 'khor nub byang 'dab ma'i steng nas byon :
skal ldan bu yi lus dang gnyis med mdzod :
bkres skom yi dwags skye ba'i sgo chod cig :
oM AHhU~M hrI:
me kA ya badzra a b+hi Shiny+tsa oM:
hrI:
ting 'dzin pha rol phyin rdzogs bcom ldan 'das :
dkyil 'khor byang shar 'dab ma'i steng nas byon :
skal ldan bu yi lus dang gnyis med mdzod :
tsha grang dmyal bar skye ba'i sgo chod cig :
oM AHhU~M hrI:
hU~M kA ya badzra a b+hi Shiny+tsa oM:
hrI:
byams pa tshad med khro rgyal mi g.yo mgon :
shar phyogs sgo khyud zhi ba'i gnas nas bzhengs :
skal ldan bu yi lus dang dbyer med mdzod :
skye gnas bzhi ru skye ba'i sgo chod cig :
dzaHkA ya badzra a b+hi Shiny+tsa oM:
hrI:
snying rje tshad med khro rgyal gshin rje gshed :
lho phyogs sgo khyud rgyas pa'i gnas nas bzhengs :
skal ldan bu yi lus dang dbyer med mdzod :
skye gnas bzhi ru skye ba'i sgo chod cig :
hU~M kA ya badzra a b+hi Shiny+tsa oM:
hrI:
dga' ba mthar son pad+ma dbang chen rgyal :
nub phyogs sgo khyud dbang gi gnas nas bzhengs :
skal ldan bu yi lus dang dbyer med mdzod :
skye gnas bzhi ru skye ba'i sgo chod cig :
baM kA ya badzra a b+hi Shiny+tsa oM:
hrI:
dmigs med btang snyoms mnyam nyid rnam par 'joms :
byang phyogs sgo khyud las rab rdzogs nas bzhengs :
skal ldan bu yi lus dang dbyer med mdzod :
skye gnas bzhi ru skye ba'i sgo chod cig :
hoHkA ya badzra a b+hi Shiny+tsa hU~M:
dkyil 'khor lha tshogs rnams kyi gsung sngags yi ge'i 'khor lo khyed rang rnams kyi mgrin par thim par gyur /
rin po ches bris pa'i sngags byang dang /
phreng ba mgrin par bzhag la /
oM AHhU~M hrI:
oM ma Ni pad+me hU~M:
yi ge 'bru bcu sku lnga ye shes lnga :
yi ge drug pa pha rol phyin pa drug :
yi ge bzhi pa tshad med sku bzhi ste :
skye med chos sku'i bcud phur yi ge hrI:
sku gsung thugs oM AHhU~M srog thig hrI:
'dab drug la oM ma Ni pad+me hU~M:
rang gdangs rdo rje lu gu rgyud kyi sgra :
grags stong dbyer med chu bo'i gzhung bzhin zlos :
rig sngags chen mo'i dbang mchog thob par shog :
yig bcu brjod /
khyed rang thugs rje chen por gsal ba thugs srog hrIHyig la thim zhing /
hrIHde yang nam mkha' la khug rna yal ba'am /
chu la chu bur thim pa ltar dmigs med du gyur /
ces blo bral gyi ngang du bzhag
/de dag gis lus lha /
ngag sngags /
sems chos nyid kyi 'khor lor rtogs par byas pa yin no //
de nas mchog dbang gsum po zhu ba'i yon du maN+Dal phul /
gsol ba 'debs pa 'di'i rjes zlos /
bde chen byang chub sems kyi dkyil 'khor du :
rang byung bde stong zung 'jug bdag sgrub na :
gar gyi dbang phyug thugs rje'i lha tshogs rnams :
rjes su brtse bas bzung ste smin grol mdzod :
lan gsum /
de la thog mar gsang dbang gi slad du dmigs pa 'di bzhin du mdzod /
khyed rang thugs rje chen po'i sku stong ra rtsa gsum 'khor lo bzhi dang bcas pa snang la rang bzhin med par gsal bar gyur /
bla ma 'phags mchog thugs rje chen po dang yum gsang ba ye shes yab yum mnyam par sbyor ba'i bde stong byang chub sems kyi rgyun khyed rang gi lce thog tu myong bas rtsa gsum 'khor lo bzhi po ngo bo byang chub kyi sems /
rnam pa thabs shes yi ge'i sprin gyis khyab pas ba spu'i bu ga tshun chad mer mer yam yam shig shig tu gyur te bde ba chen por gnas par mos /
thod pa'i bdud rtsi sbyin la /
hrI:
rang byung thabs kyi ga pur dang :
shes rab pad+ma'i sih+la :
dung chen nang du bdud rtsi chen por bskyil :
skal ldan rigs kyi bu la dbang bskur ro :
rtsa khams mdud grol dwangs ma chen pos khyab :
ngag gi dgra bcom gsung gi dngos grub thob :
gu h+ya bde ba chen po'i dbang thob shog :
yig bcu dang dbyangs gsal brjod /
a ho ma hA su khas bdud rtsi myang du gzhug
/des ni ngag gi zhen pa log :
grags stong rdo rje'i sngags su rtogs :
rtsa dang thig le las su rung :
rdzogs rim gtum mo rlung sbyor bsgom :
lnga ldan longs skur sangs rgyas thob :
ces rtogs pa bskyed /
gnyis pa shes rab ye shes kyi dbang gi slad du mtshan nyid dang ldan pa'i rig ma lag tu gtad par mos shig
/rig tsaka sbyin la /
lha mo dga' sbyin gnas sbyin ma :
sna tshogs sgyu rtsal yid du 'ong :
khyer la rtag tu pad+mar rol :
bde chen mchog gi dngos grub thob :
b+hany+dza mok+Sha ho :
khyed rang thugs rje chen por gsal ba la gzungs ma gsang ba ye shes kyi ngo bo dang bde stong gnyis su med par mnyam par sbyar bas /
haM las byang sems kyi rgyun babs spyi mgrin snying ga lte bar dga' ba mchog dga' dga' bral nor bu'i rtse mor zag med lhan skyes kyi bde ba nyams su myong zhing /
slar lus kyi gnad dang rlung bcings pas byang sems mas nas yar spyan drangs lugs bzlog gi dga' ba bzhi nyams su myong bar gyur pa'i mos pa mdzod /
des ni yid kyi zhen pa zlog :
tshor ba bde stong ngo bor rtogs :
dwangs ma zag med bde bar rdzogs :
las kyi phyag rgyar sbyor la dbang :
snyigs ma lus dag 'od skur grol :
zag bcas mi snang chos sku thob :
ces rtogs pa bskyed /
gsum pa tshig dbang rin po che bskur ba la khregs chod ka dag gi ngo sprod 'di la gsan te ngo bo spros bral gyi rang ngo la mnyam par 'jog par zhu /
de yang gsum pa'i skabs skyes pa'i :
nam mkha' gang ba'i bde chen po :
de yi rang ngor bltas pa na :
bde ba'i ngo bo 'di zhes pa :
sgra dang rtog pa'i yul 'das pa :
lkug pas bu ram zos 'dra ba :
dpe tsam brjod na me long ni :
kun gsal g.ya' dag gzugs brnyan gyi :
ri mo med pa gsal le ba :
'di ka gdod ma'i ye shes te :
bde stong zung 'jug kun tu bzang :
chos nyid mngon sum dgongs pa 'o :
'di yis 'khor 'das chos kun mtshon :
gzhi la yod kyang rang ma shes :
ci yang dran med thom me ba :
sna tshogs 'char ba 'khrul pa 'o :
rang ngo shes tshe 'khor ba yi :
'khrul pa ka nas dag pa'i phyir :
khregs chod rig pa dbyer med du :
ngo shes nyams len snying por gyis :
me long bstan la /
de'i don ni dbang gsum pa'i skabs su skyes pa'i nam mkha' gang ba'i bde ba chen po de'i rang ngor bltas pas /
'di zhes mtshon med sgra dang rtog pa'i yul las 'das pa'i gsal stong bde ba chen po ni /
gdod ma'i ye shes dpal kun tu bzang po chos nyid mngon sum gyi dgongs pa'o //
de'ang dpe ji lta na me long g.ya' dang bral ba gzugs brnyan med pa'i mthing gsal le ba /
rnam 'gyur ma dmigs kyang rnam pa mtshon du yod pa ni /
stong la ngos bzung med pa ka dag khregs chod kyi dgongs par shes par mdzod cig
/de nas thod rgal lhun grub kyi ngo sprod pa'ang 'di la gsan te lam snang 'od gsal mngon sum lam byed kyi gnad la gzir mdzod /
de yang ka dag stong pa'i mdangs :
rig rtsal 'char sgo cir snang ba :
rig stong lam du khyer ba ste :
dbyings rig me long dag pa la :
rig rtsal thig le thig phran dang :
rdo rje lug rgyud sku dang zhing :
sna tshogs snang ba rma bya'i mdongs :
me long mdongs 'od med bzhin gsal :
gsal stong ngo bo der ma dmigs :
dmigs med ngang nas sku dang zhing :
lhun grub gong 'phel snang ba kun :
gzhi thog rig stong phebs par dgos :
me long nang du rma bya'i mdongs 'char ba bstan la /
zhes pa'i don ni /
ka dag gi rang bzhin lhun gyis grub pa'i ye shes su rang shar ba rig pa rdo rje lu gu rgyud gong 'phel gyi snang ba sku dang zhing khams su 'char ba nyid de /
ji ltar na /
dbyings ye zang thal me long dri bral de la rig pa sku lnga ye shes lnga'i mdangs rtsal thig le thig phran lug rgyud sku dang zhing khams mtshon pa'i rma bya'i mdongs 'char ba dper byas pa ste /
me long nang du mdangs 'od med kyang snang ba de la bltas pas blta bya lta byed yod kyang lta yul ma grub pa ni lhun grub thod rgal gyi dgongs par shes par mdzod cig
/des ni sgo gsum mngon zhen zlog :
thams cad rang rig chos skur rtogs :
bsam brjod blo dang chos kun zad :
rang snang ris med dgongs pa shar :
rdzogs pa chen po bsgom la dbang :
ngo bo nyid sku kun bzang 'grub :
ces rtogs pa bskyed /
byin rlabs yongs rdzogs gtor ma'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
rtsa gsum yongs 'dus pad+ma gar gyi dbang :
mos ldan bu la byin rlobs brtse bas dgongs :
sku gsung thugs yon phrin las mi zad pa'i :
rang byung dbang dang mchog thun dngos grub stsol :
lan gsum /
gtor ma rin po che'i gzhal yas khang rgyan dang bkod pa yongs su rdzogs pa'i nang du 'phags mchog thugs rje chen po yid bzhin nor bu thub drug sgo ba bzhi dang bcas pa mngon sum bzhin du bzhugs pa spyi bor spyan drangs pa la /
khyed rang rnams kyis mos gus bskyed pas ye shes pa'i rang gzugs gnyis pa 'phros nas thim pas sgo gsum dkyil 'khor gsum du byin gyis brlabs /
yon tan phrin las dang dbyer med pa'i nus mthu rdzogs par thob par mos shig
/spos dang rol mos sna drangs gtor ma spyi bor thogs la /
hrIHhU~M A:
phyi ni rin chen gzhal yas gsal la brjid :
'bru bcud dri sman rin chen dam rdzas tshogs :
nang du thugs rje rol pa'i lha tshogs bzhugs :
dbyings rig dbyer med 'od lnga 'ja' zer 'khyil :
rgyal ba zhi khro snod bcud yongs 'dus dbang :
deng 'dir skal ldan bu la dbang bskur ro :
sku yi byin rlabs lus la bstsal du gsol :
zag bcas gnas 'gyur lha skur bskyed du gsol :
gsung gi byin rlabs ngag la bstim du gsol :
tha mal sgra tshig sngags su sbyang du gsol :
thugs kyi byin rlabs sems la bskrun du gsol :
rang rig ye shes nang nas sbar du gsol :
yon tan phrin las rab 'byams yongs rdzogs byin :
bdag gi lus ngag yid gsum brlabs nas kyang :
'gro don phrin las rdzogs pa'i dbang thob shog :
oM AHhU~M hrI:
oM ma Ni pad+me hU~M:
kA ya wA ka tsit+ta gu Na karma sarba sid+d+hi pha la ma hA ba liM ta b+h+rU~M tsakra ma d+ha la b+h+rU~M:
gtor ma gnas bzhir bzhag la /
gtor ma'i cha shas dang bdud rtsi bsres pa sbyin /
me tog 'thor zhing bkra shis brjod /
gtor dbang 'di nyid dbang bskur yongs rdzogs yin pas zur du sbyin yang chog la /
thog mar bskur na byin rlabs kyi sgo 'byed dang /
'dir yongs rdzogs mtha' rten tu 'gyur ba yin no //
de ltar na de dag rnams kyis rig 'dzin chen po chos rje gling pa'i zab gter las byon pa'i thugs rje chen po sa'i snying po'i dkyil 'khor du /
dbang bzhi mtha' rten dang bcas rdzogs par grub pa yin pas dbang dus su khas blangs pa'i dam tshig sdom pa'i gnas rnams tshul bzhin du bsrung snyam pas 'di'i rjes zlos /
gtso bos ji ltar bka' bstsal pa //
de dag thams cad bdag gis bgyid //
bdag gi sgo gsum longs spyod bcas //
deng nas 'dren pa khyed la 'bul //
nyes ltung dri mas gos gyur na //
cha yis spyad cing bskyab tu gsol //
zhes gtang rag gi yon dang /
maN+Dal 'bul /
dge bsngo byas la slob ma gyes /
slob dpon gyis dkyil 'khor pa la mchod bstod mdor bsdus dang /
nongs bshags bzod gsol /
mdun bskyed bskyed bstim gang 'os dang /
bsngo ba shis brjod /
bdag bskyed bsdu ldang bcas las byang ltar bya'o //
thugs rje'i 'od snang srid pa'i mthar bkye bas //
mi 'dzad 'khor ba'i 'dam rdzab skem pa dang //
dri med sku dang ye shes 'bras bzang smin //
thams cad mnyam nyid bde ldan zhing gyur cig
/ces zab gter rin po che'i mdzod du 'os pa'i dbyig gi khyad par rnams byi dor bya ba'i zhar byung du rang gzhan phongs pa sel ba'i cha rkyen du pad+ma gar dbang blo gros mtha' yas pa'i sdes gter chen nyid kyi gsung dang gter gzhung gi dgongs pa gung bsdebs te tsa 'dra rin chen brag gi sgrub gnas kun bzang bde chen 'od gsal gling du bgyis pa dge legs 'phel //

//
