@#//
tshe g.yang 'gugs pa'i phrin las tshe bsod 'dod rgu'i dpal ster gyi smin byed dngos grub dpal ster bzhugs so //
rje mkhyen brtse'i dbang po'i zhal rgyun ltar bkod pa'o //
na mo gu ru bA su de bA ya /
bla ma yid bzhin nor bu'i tshe dbang mdor bsdus bya ba'i tshul la gsum /
sngon 'gro /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gnas khang yid mthun gtsang mar stegs bu khebs ldan rim pa gnyis pa'i dang por bdag bskyed mchod gtor tshang ma dang /
rim pa 'og mar las gzhung tshe bsod 'dod rgu'i dpal ster las ji skad gsungs pa ltar bcas bsham gyi bye brag 'du bya /
rang gi mdun du las bum /
mda' dar /
rol mo'i bye brag
/nang mchod /
gul yungs /
nas bzed sogs yo byad thams cad 'du bya /
gnyis pa cho ga'i sbyor ba ni /
bdag bskyed gu ru zhi ba lta bu'i brgyud 'debs nas gzung phrin las gzhung bsrang dzapa? bzlas stong tshigs mchod bstod yan song nas /
mdun bskyed rat+na thod phreng rtsal nor lha'i las gzhung bsrangs nas bzlas brjod ci rigs dang mchod bstod /
las bum du bdud rtsi 'khyil pa bskyed bzlas 'od zhu rnams bya /
tshe g.yang 'gugs bskul bcas rang nyid kyis dbang blang ba grub rjes slob ma 'jug par gsol ba gdab bo //
gnyis pa dngos gzhi ni /
slob ma rnams 'dus nas khrus dang /
bgegs gtor gtong ba dang /
srung 'khor bsgom pa rnams bya'o //
de nas sems bskyed gsal 'debs dang mtshams sbyor gyi khyad par /
ma nam mkha' dang mnyam pa'i sems can thams cad sku bzhi ye shes lnga yi bdag nyid khyab bdag gdod ma'i mgon po kun bzang pad+ma 'byung gnas kyi go 'phang dus myur ba nyid du thob pa zhig ci nas kyang bya /
de'i ched du rdo rje theg pa'i smin byed kyi rim pa dbang bskur zab mo gsan nas /
grol byed kyi gdams ngag tshul bzhin nyams su blang bar bgyi'o snyam pa'i byang chub tu thugs bskyed pa gsal btab nas gsan 'tshal /
de la gang gsan par bya ba'i chos ni gsang sngags snga 'gyur rdo rje theg pa la bka' gter dag snang gi babs so chen po gsum du bzhugs pa'i nang tshan zab mo dag snang gi phyogs su gtogs pa yin /
de la'ang bka' srol mi 'dra ba du ma zhig yod pa las /
paN grub lnga brgya'i gtsug rgyan bi ma la mi tra'i rnam par 'phrul pa phyi ma'i dus 'dir 'gran zla dang bral ba'i grub thob chen po lha btsun nam mkha' 'jigs med kyi bsam yas dag snang gi chos sde nyid /
slar yang gter 'byin grub thob yongs kyi 'khor los sgyur ba chen po /
'jigs bral phyogs thams cad las rnam par rgyal ba'i slob dpon 7pad+ma 'od gsal mdo sngags gling pa la dag snang nye brgyud khyad par can gyi bka' babs mnga' bas /
bstan 'gro'i bde legs kyi sgo 'phar rgya cher 'byed pa'i btsas su gnang ba bla ma nor lha yid bzhin nor bu'i sgo nas tshe g.yang 'gugs pa'i phrin las tshe bsod 'dod rgu'i dpal ster dang rjes su 'brel bar byin rlabs snying po don gyi tshe dbang bskur ba la slob dpon gyis bya bar 'os pa rnams grub nas /
khyed rang rnams kyi ngo skal du gyur pa thog mar maN+Dal 'bul 'tshal /
de nas gsol ba 'debs pa 'di'i rjes zlos lan gsum mdzod //
bla ma nor lha'i lha tshogs dang //
dbyer med rdo rje slob dpon gyis //
bdag la brtse bas nyer dgongs te //
dbang bskur dam pa bstsal du gsol //
rgyud dag par bya ba'i slad du //
mdun gyi nam mkhar bla ma nor lha rtsa gsum rgyal ba rab 'byams dang bcas te mkha' khyab tu bzhugs pa'i spyan sngar /
phyag 'tshal zhing skyabs su 'gro ba sogs yan lag brgyad kyi sgo nas tshogs gsag pa 'di'i rjes zlos lan gsum mdzod /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs dbang phyug sems can la //
dgos pa gsum phyir lus 'bul lo //
tshe rabs bgrangs pa'i las rnams kun //
bsdus te byang chub chen por bsngo /

/rgyud sdom pa gsum dang ldan par bya ba'i slad du /
tshogs zhing gsal btab pa rnams dang slob dpon dpang por byas te /
'bras bu la dmigs par bya ba'i yul slob dang mi slob zung 'jug gi go 'phang sgrub byed so byang sngags gsum gyis bsdus pa'i sdom pa dang dam tshig la gnas pas /
rdo rje 'chang gi go 'phang rin po cher rang gzhan 'gro kun phyam gcig bgrod par bya'o snyam pa'i blos dam bca' rnam gsum gzung ba 'di'i rjes zlos lan gsum mdzod /
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya 'di //
srog gi phyir yang mi gtong na //
rdo rje rgyal pos byin rlobs mdzod //
dus ngan tha ma'i 'jig rten 'dir //
sangs rgyas mdzad dka' bdag gis bsgrub //
byang chub spyod dka' bdag gis spyad //
rdo rje rnal 'byor dkyil 'khor 'dir //
bdag cag bsam pa 'grub gyur cig

/dbang gi gzhi dgod pa ye shes pa dbab pa'i slad du skyed dmigs 'di bzhin du mdzod /
oM a mr-ite hU~M phaT/
oM swa b+hA wa sogs /
khyed rang rnams kyi phung khams skye mched kyis mtshon pa'i gzung 'dzin gyi snang ba thams cad mi dmigs pa stong pa nyid du gyur /
stong pa'i ngang las gnas rnam par dag pa 'og min pad+ma drwa ba yon tan rin po che 'byung ba'i zhing khams /
gnas khang thar pa chen po'i gzhal med khang chen po nor bu rin po che du ma las grub pa dbyibs dang rgyan dang bkod pa tshad med pas mngon par 'phags pa'i dbus su /
khyed rang rnams gang du gnas pa'i go sar rin po che dang sna tshogs pad+ma nyi zla brtsegs pa'i khri steng du /
sems nyid rnam par mi rtog pa'i ye shes kyi ngo bo yi ge hrIHser po gsal 'tsher 'od lnga 'bar ba /
de las 'od zer 'phros 'dus yongs su gyur pa las /
khyed rang rnams re re nas skad cig gis o rgyan tshe dpag med gu ru rat+na thod phreng rtsal gser mdog brjid chags sgeg 'dzum khro bo'i nyams can dar dang rin chen dang rus pa'i rgyan gyis mdzes pa /
zhal gcig phyag gnyis kyi g.yas pas mda' dar bsnams pas srid zhi'i tshe bcud 'gugs pa /
g.yon pa mnyam gzhag gi steng na 'chi med tshe'i bum pa bdud rtsi'i bcud kyis gang ba'i kha rgyan nor bu 'bar bas mtshan pa bsnams pas 'khor 'das kyi tshe bsod dpal 'byor 'dzad pa med pa la rang dbang sgyur ba /
rang 'od lhan skyes bde ster rin chen mkha' 'gro ma ser mo mda' dar dang bum pa 'dzin pas yab la gnyis med du 'khril ba /
bde stong zag pa med pa'i rang bzhin zhabs rdo rje'i skyil mo krung gis snang srid kun khyab 'ja' zer thig le 'od lnga 'bar ba'i klongs na bzhugs pa /
spyi bor rigs bdag tshe mtha' yas pa yab yum /
phyogs dang phyogs mtshams rnams su dgongs brda snyan nas brgyud pa'i bla ma rnams dang /
rgyud sde bzhi drug theg rim dgu'i yi dam zhi khro rab 'byams dpa' bo rnal 'byor ma tshe la dbang ba'i drang srong rig 'dzin rgya mtsho grangs med nyi zer gyi rdul ltar 'khrigs pa /
'dabs 'khor na gnod sbyin gyi sde dpon chen po rnam thos sras /
Ar+Ya dzaM b+ha la ser po /
lha mo nor rgyun ma gtso bor gyur pa'i gnod sbyin nor lha gter bdag rdo rje'i chos srung bsam gyis mi khyab pas bskor ba sprin phung gtibs pa ltar bzhugs pa'i /
gtso 'khor thams cad kyi dpral bar oM dkar po /
mgrin par AHdmar po /
thugs ka'i stod du hU~M sngon po rnams gsal btab nas /
rgyud rnam par dag pa ye shes lha yi gzi byin dbab pa'i slad du /
slob dpon la o rgyan gu ru rat+na thod phreng rtsal dngos yin snyam pa'i gus 'dud drag po dung pa zhig byas pa la brten nas /
slob dpon gyi thugs ka nas 'od zer lcags kyu lta bu 'phros pas rtsa gsum rgyal ba rab 'byams kyi thugs rgyud rang dbang med par bskul te /
de rnams kyi gnas gsum nas sku gsung thugs kyi byin rlabs dang dngos grub thams cad sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin du byon te /
khyed rang rnams la sib sib thim pas rgyud byin gyis brlabs pa'i mos pa mdzod /
ces byas la DA dril 'khrol zhing dbyangs dang bcas te /
hU~M hrIH
bstan pa 'di la ngo mtshar rmad byung ba //
'jig rten mnga' sgyur pad+ma rgyal po ni //
rigs ni o rgyan rgyal po'i sras su 'khrungs //
za hor yul du sgro 'dogs ma lus bcad //
bsil ba tshal du dngos grub rnam gnyis brnyes /
kha ba can 'dir bstan pa rgyas par mdzad //
lho nub rnga yab srin po'i kha gnon mdzad //
mya ngan mi 'da' 'gro ba'i gnyen gcig pu //
sku gsum dbyer med che mchog he ru ka
/mnyam med bla ma mchog khyod dus 'dir dran //
rgyal ba'i zhing khams dag pa chen po nas //
bde gshegs rtsa gsum chos srung rgya mtsho dang //
gnod sbyin nor lha gter bdag tshogs dang bcas //
thogs med thugs rje'i dbang gis 'dir gshegs la //
skal ldan slob ma'i rgyud la byin chen phob //
tshe dang longs spyod 'dod rgu'i dngos grub stsol //
oM AHhU~M badzra gu ru rat+na thod phreng rtsal badzra sa ma ya dzaHsid+d+hi pha la hU~M AH
badzra dz+nyA na A be sha ya a AH
zhes byin dbab /
hU~M hU~M hU~M zhes byin bsdu zhing /
dzaHhU~M baM hoHsa dbyer med du bstim /
ye shes pa rnams brtan par byas pa'i mos pa mdzod /
tiSh+Tha badzra zhes brjod cing spyi bor rdo rje rgya gram du bzhag
/de ltar ye shes pa dbab cing brtan par bya ba sngon du song nas /
dngos gzhi'i dbang bskur ba la thog mar tshe 'gugs shing bcud bsdu ba'i slad du /
slob dpon gu ru rat+na thod phreng rtsal yab yum du gsal ba'i gnas lnga nas 'od zer kha dog lnga ldan dang lha mo mgyogs ma'i tshogs nyi zer gyi rdul ltar spros pas /
khyed rang rnams kyi bla tshe chad nyams yar pa dang /
'byung lnga'i dwangs ma /
'khor 'das kyi bcud dang dge mtshan thams cad 'chi med tshe'i bdud rtsi 'od zer kha dog sna tshogs pa'i rnam par spyan drangs /
khyed rang rnams kyi spyi bo nas zhugs /
lus kyi nang thams cad gang bas 'chi med tshe dang ye shes kyi dngos grub thob /
mdun gyi tshe rdzas rnams la'ang thim pas rdo rje tshe 'i bcud len du gyur pa'i mos pa mdzod /
ces brjod la mda' dar g.yab cing /
hU~M hrI:
snang srid gdod nas chos sku skye med gshis :
sogs nas /
sid+d+hi pha la hU~M:
zhes tshe 'gugs bskul /
tshe'i 'brang rgyas thogs la /
de ltar tshe 'gugs shing bcud bsdus nas 'chi med sku rdo rje bum dbang bskur ba'i slad du /
tshe'i 'brang rgyas 'di nyid gu ru rat+na thod phreng rtsal dkon mchog rtsa gsum rgya mtsho'i sprin phung 'phro bar gsal ba khyed rang rnams kyi spyi bor spyan drangs shing byin gyis brlabs pas thugs ka nas 'od zer 'phros /
'khor 'das lam gsum gyi bcud dang dwangs ma dge mtshan ma lus pa 'chi med bdud rtsi'i rnam par spyan drangs /
spyi bo nas zhugs /
lus kyi nang thams cad gang /
dus ma yin par 'chi ba'i 'jigs pa rgyu bag chags dang bcas pa sbyangs /
'gyur med sku rdo rje 'chi med tshe'i byin rlabs dang dngos grub ma lus pa thob pa'i mos pa mdzod /
spyi bor bzhag la /
a :
skye 'chi med pa rdo rje'i tshe :
'od snang dpag med snang srid khams :
A yur tshe yi dkyil 'khor du :
bdud rtsi bum pas dbang bskur ro :
'chi med lus mchog deng 'dir stsol :
oM AHhU~M badzra gu ru rat+na thod phreng rtsal sarba sid+d+hi pha la hU~M/
zhes dang tshe gzungs mthar /
kA ya sid+d+hi a b+hi Shiny+tsa oM:
tshe yi bdud rtsi thogs la /
'gag med gsung rdo rje gsang dbang bskur ba'i slad du /
brtan g.yo 'khor 'das kyi dwangs bcud ma lus pa thams cad thabs shes byang chub sems kyi bdud rtsir bskyil ba 'di nyid mgrin par bzhag cing myangs pa la brten nas /
las rlung gi 'ching ba dbu ma'i dbyings su thim ste /
mi shigs gsung rdo rje gzhom med nA da'i srog tu gyur pa'i mos pa mdzod /
a :
stong pa'i dbyings las lhun grub pa'i :
snang ba lhun grub 'ja' skur 'bar :
zag med bdud rtsi grag stong rdzas :
'gag med nus pas dbang bskur bas :
snying po gsang dbang thob par shog :
rtsa sngags dang tshe gzungs mthar /
wA ka sid+d+hi a b+hi Shiny+tsa A:
zhes brjod cing mgrin par bzhag la bdud rtsi sbyin /
rjes 'brel bzlas lung gi slad du /
slob dpon gyi thugs ka nas 'od zer 'phros /
mdun bskyed lha tshogs rnams kyi thugs rgyud bskul /
thugs ka'i sa bon las rang rang gi sngags kyi phreng ba byung /
zhal nas thon /
khyed rang rnams lhar gsal ba'i zhal du zhugs /
thugs srog sa bon gyi mthar 'khod pa bzlas pa'i rkyen gyis ngag grags stong gzhom med sngags kyi sgra dbyangs su dag pas /
mchog dang thun mong gi las rab 'byams la rang dbang byas pa'i mos pa dang bcas te sngags 'di rnams kyi rjes zlos lan gsum re gnang bar zhu /
zhes brda sprad la rat+na thod phreng rtsal gyi rtsa sngags /
tshe gzungs /
rnam sras /
dzam+b+ha la /
nor rgyun ma /
nor lha spyi'i gzungs ring rnams las gzhung nas 'byung ba ltar lan gsum re rjes zlos byed du gzhug
/tshe ril thogs te /
'khrul med thugs rdo rje sher dbang bskur ba'i slad du /
srid dang zhi ba'i tshe bcud ril bu'i gzugs su shar ba snying gar bzhag cing myangs pa la brten nas /
snying dbus mi shigs pa'i thig ler ro gcig tu 'dres /
gzung 'dzin gnyis snang gi bag chags bcom nas lus kyi zungs dang sems kyi rten du gyur te /
mchog tu mi 'gyur bde ba chen po'i ye shes brjod bral thugs rdo rje'i srog la dbang thob pa'i mos pa mdzod /
a :
mi shigs thugs kyi thig le ni :
bde stong dbyer med byang sems bcud :
phyag rgya chen por lhun grub pa'i :
zag med skye 'chi spangs pa'i sku :
shes rab ye shes dbang thob shog :
rtsa sngags dang tshe gzungs mthar /
tsit+ta sid+d+hi a b+hi Shiny+tsa hU~M:
zhes brjod cing snying gar bzhag la ril bu sbyin /
gtor ma thogs la /
rang byung ye shes rdo rje don gyi dbang bskur ba'i slad du /
gtor ma 'di nyid rtsa gsum rgya mtsho'i khyab bdag rat+na thod phreng rtsal 'ja' zer thig le 'od lnga 'bar ba'i klong na bzhugs par gsal ba gnas gsum du bzhag pa la brten nas /
bag la nyal gyi shes sgrib ches phra ba gzhi med du yal te /
ka dag khyab brdal gzhon nu bum sku'i nang dbyings su lhun grub sku dang ye shes rgya mtsho'i dpal 'byor la spyod nas kun mkhyen ye shes rdo rje'i srog la dbang thob par gyur pa'i mos pa mdzod /
a :
bde chen rnam kun mchog ldan pa'i :
thog ma'i sangs rgyas kun tu bzang :
'ja' zer 'od mi 'gyur ba'i sku :
ka dag lhun grub dbyer med pa'i :
rdo rje'i tshig dbang thob par shog :
rtsa sngags dang tshe gzungs mthar /
dz+nyA na sarba sid+d+hi a b+hi Shiny+tsa hrI:
zhes brjod cing /
gtor ma gnas gsum du bzhag
/rgyas gdab par bya ba'i slad du tshe mda' rin chen 'bar ba spyi bor rgya gram du bkod pas lus la rdo rje'i go khrab bzhu lugs su gyur te tshe srog rdo rje'i brag ltar brtan par byas pa'i mos pa mdzod /
hU~M hrI:
chos sku mi 'gyur ye shes 'od kyi klong :
srid zhi'i nyes dag skye 'chi bral ba'i sku :
gzhon nu bum sku thig le nyag gcig che :
gting gsal ye shes 'khor lor tshe sba'o :
zhes dang /
oM ye d+harmA sogs brjod pas brtan par bya /
'chi med tshe yi dpal la longs spyod cing //
rig pa'i blo dang rnam dpyod shes rab dang //
srid dang zhi ba'i dpal 'byor gang lags pa //
de kun lhun gyis grub pa'i bkra shis shog
/ces shis pa brjod cing me tog 'thor /
slar yang bdag mdun rnams kyi thugs ka nas 'od zer nyi ma bye ba'i gzi brjid can 'phros /
phyogs bcu'i zhing khams rab 'byams rnams su khyab /
'khor 'das lam gsum gyi tshe bsod dpal 'byor phywa g.yang longs spyod thams cad bkra shis rdzas rtags 'ja' zer thig le la sogs pa'i rnam par spyan drangs /
khyed rang rnams dang rten rdzas la thim pas 'dod rgu'i dngos grub yid bzhin du 'grub par gyur pa'i mos pa mdzod /
hrI:
chos dbyings khyab brdal yangs pa rgyal ba'i zhing :
sogs g.yang 'gugs bskul /
gter bum mam gtor ma thogs la /
hU~M/
bde mchog bde spyod nam mkha'i dkyil yangs nas //
sogs nas /
sid+d+hi hU~M hU~M hU~M/
zhes dngos grub bskul gsol brjod cing gnas gsum du bzhag
/phye mar dang g.yang chang cung zad re sbyin /
bsod nams ri bo bzhin du sogs dang /
'bad dang rtsol bas ma gos sogs shis brjod ci rigs bya /
spro na mtha' rten bkra shis rtags rdzas rgyal srid sna bdun bcas sbyin /
de ltar zab mo dag snang gi bka' srol o rgyan tshe dpag med bla ma nor lha'i dkyil 'khor du dbang bskur zab mo legs par thob pa yin pas /
gnas skabs de dag dang 'brel ba'i rtsa ba dang yan lag gi dam tshig rnams rim par blo nus dang sbyar te tshul bzhin du bsrung bar bgyi'o snyam pas 'di'i rjes zlos lan gsum mdzod /
gtso bos ji ltar bka' bstsal pa //
de dag thams cad bdag gis bgyi //
gtang rag gi slad du maN+Dal phul /
de tsam du ma zad lus dang longs spyod lhag med du 'bul na cha shas nas longs spyad du gsol snyam pas 'di'i rjes zlos mdzod /
deng nas brtsam ste bdag bran du /
khyed la bdag ni 'bul lags kyis /
khyed kyis slob mar gzung ba dang //
cha yis kyang ni spyad du gsol //
de ltar smin byed zab mo legs par thob pas dkyil 'khor 'di dang rjes su 'brel ba'i phrin las kyi sgo nas rang gzhan gyi don gnyis rgya chen po mthar phyin mdzad pa dang /
skabs 'dir yang dge ba'i rtsa ba bla na med pa'i byang chub chen por yongs su bsngo ba dang smon lam lhan cig gnang bar zhu /
bsod nams 'di yis sogs bsngo+o smon rnam par dag pa la 'bad par bya'o //
gsum pa rjes ni /
tshogs la rol zhing lhag ma gtong ba nas bkra shis kyi bar las gzhung gang yin ltar mthar chags su bgyis pas don grub pa yin no //
zhes pa'ang mkhyen ldan bla ma dam pa'i gsung gis ched du bskul ngor /
rje bla ma'i gsung sgros kyi rjes su gus pas 'jug pa lhur blangs te /
gsang sngags 'chang ba rdo rje mchog rab rtsal gyis shar mar bris pa'i dge bas rang gzhan 'gro kun o rgyan bla ma'i go 'phang rin po cher myur du bgrod pa'i rgyur gyur cig
/sarba dA ka l+yA NaM b+hA ba tu ///
/
!
mtha' rten bkra shis rtags rdzas rgyal srid sna bdun gyi dbang bskur ba'i rtsa tshig ni /
bcom ldan shAkya seng ges byin brlabs pa'i :
'phags lam yan lag brgyad ldan bkra shis rdzas :
reg pas mi mthun phyogs kun zhi ba dang :
dge legs yon tan rtag tu 'phel gyur cig :
oM mang+ga laM ku ru a b+hi Shiny+tsa mi :
!
bsod nams yongs rdzogs sangs rgyas rnams kyi mtshan :
rnam thar brgyad ldan bkra shis rtags brgyad kyis :
byang chub sems ma'i tshogs bcas mnga' gsol bas :
'jig rten kun na rtag tu bde legs shog :
oM aSh+Ta mang+ga laM a b+hi Shiny+tsa mi :
!
'phags pa'i sar gnas 'khor los sgyur rnams kyi :
byang chub yan lag bdun ldan rin chen gyis :
deng 'dir nyon mongs dgra las rnam rgyal zhing :
srid zhi'i dpal gyis 'byor pa'i dbang bskur ro :
oM ma hA rat+na a b+hi Shiny+tsa mi :
zhes pa'ang zhal shes su 'dug go
/sarba mang+ga laM///
/
