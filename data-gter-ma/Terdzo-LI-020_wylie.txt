@#//
rdzogs pa chen po rang byung rang shar gyi snying po bcud bsdus rig pa'i dbang blta bder bkod pa ye shes rang shar zhes bya ba bzhugs so //
na mo gu ru sa man+ta b+ha dra ya /
gdal khyab yangs pa kun bzang don gyi dbyings //
rang byung rang shar rang grol 'od gsal ba //
bla ma gdod ma'i mgon po la btud de //
bcud bsdus rig pa'i dbang mchog mthong gsal bya //
bcud dang ldan pa'i bla mas snod dang ldan pa'i slob ma la snying po don gyi dbang bskur bas rgyud smin par byed pa'i tshul la gsum /
sbyor dngos rjes so //
dang po sbyor ba la gshom dang sgrub mchog gnyis las dang po ni /
dben pa'i gnas su stegs bu khebs ldan rim pa gnyis pa'i dang po la dpal bshos rgyan ldan gyi g.yas g.yon du sman raka
/gnyis pa la bka' srung dbang gi ma mo gsum la snod gcig tu zur gsum dmar po pad+mas bskor ba gsum /
gter srung brtan ma bcu gnyis la snod gcig tu zlum gtor pad+ma spungs pa gcig gam 'grub na bcu gnyis bsham /
slob dpon gyis phyag gis sleb pa'i mdun /
stegs ha cang mi mtho ba slob mas dkyil 'khor mthong nges pa la maN+Dal khru gang du longs pa 'byor na rab /
ma 'byor na'ang che legs zhig la rdul tshon gyis dbus su zlum skor mthing nag 'od lnga'i ra bas bskor ba /
de rgyab mu khyud rim pa bcu gcig bskor ba'i dang po la mthing dmar gnyis rim /
gnyis par dkar ser dmar ljang mthing ga lnga rim /
gsum pa la dkar dmar gnyis rim /
bzhi par yang dkar dmar gnyis spel /
lnga par dkar ser mthing ga gsum rim /
drug par dkar po gnyis rim /
bdun par ser po gcig rim /
brgyad par le'u tshe bcu gnyis cha bsgos la tshon lnga btang ba /
dgu par ser po gnyis rim /
bcu par dkar nag gnyis rim /
bcu gcig pa nang nas rim bzhin dkar po dang ser po dang ljang gu dang dmar nag dang ser nag dang nag po bcas rim pa drug spel ba bri /
de'i steng du khri'u la bum pa so lnga'i bcud ldan kha rgyan mgul chings dang ldan pa bkod /
gzhan yang mchod gtor tshogs rdzas sogs dgos pa'i yo byad tshogs par bya'o //
gnyis pa la /
'di nyid kyi rang lugs slob dpon rtogs dgongs dang ldan pa gzhir bzhag
/spros bcas kyi dbang bskur gzhan ltar spros pa mang po mi dgos pas /
thog mar don gyi sems bskyed ni /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
lan gsum /
mtshams gcad pa ni /
bdag nyid rang byung gnyug ma'i he ru kar gsal bas /
A+o~M badzra tsakra rak+Sha rak+Sha kro ta dz+wa la ha na ha na hU~M phaT:
A+o~M badzra tsakra rak+Sha rak+Sha mU la tsa le rak+Sha rak+Sha hU~M hU~M hU~M:
bdag dang dad ldan slob bu rnams :
rdo rje 'khor lo mtshon cha'i gur :
bar gcod bgegs kyis mi tshugs bsam :
bdag bskyed ni /
rang nyid skad cig gis pad+ma nyi zla'i gdan gyi steng du gzhi'i kun tu bzang po /
sku mdog mthing sngon nam mkha' dwangs pa'i mdog lta bu /
rgyan med gcer bu phyag mnyam gzhag dang zhabs skyil krung gis bzhugs pa /
lnga ldan 'od zer gyi phung po mkha' khyab tu 'khrigs par dmigs la /
A+o~M badzra sarba ta thA ga ta kA ya wa ka tsit+ta bo d+hi tsit+ta ma hA su kha hU~M A:
zhes ci rigs brjod la nga rgyal gzung /
bum pa rang byung ye shes 'od kyi gzhal yas khang du dpal chen khrag 'thung rigs lnga yab yum bcu /
dbu gtsug tu kun bzang yab yum dang bcas pa skad cig gsal zhing rdzogs par gyur /
zhi khro spyi bsdus sngags sam /
rigs lnga'i sa bon dang /
a a /
ci nus bzlas pas byin brlab /
mchod rdzas rnams /
A+o~M AHhU~M:
lan gsum gyis /
ye shes kyi bdud rtsi'i rgya mtsho 'dod yon mchod pa'i sprin phung chos kyi dbyings dang mnyam par gyur /
ces byin brlabs la /
na mo gu ru d+he ba d+hA ki nI ye sa pa ri bA ra i daM ba liM ta kha kha khA hi khA hi /
gsum /
zhi khro spyi sngags la gtor sngags btags pa gsum /
sarba d+harma pA la ni d+hi pa ti b+hU mi pa ti sa pa ri bA sogs lan gsum /
bde gshegs rnams la mchod par 'bul :
bka' srung gter bdag tshim par bsngo :
bstan pa bsrung ba'i phrin las mdzod :
ces gtor ma 'bul zhing phrin las bcol /
las dang po pa'i slob dpon de tsam gyis go mi chod na gong ma kha cig gis phyag bzhes ltar /
spyi rgyug byang gter thugs sgrub bam /
khyad par 'di dang 'brel mtshungs kun bzang dgongs pa zang thal gyi phrin las gtang /
bzlas pa dang /
bka' srung bsdus mchod tsam mam /
dbang gi lha mo dang brtan ma'i sger mchod sogs kyang sbyar /
chos nyid mnyam pa'i ngang du zhugs /
las bum las sngags gang yang rung bas byin brlab /
de dag gi skabs su'ang bum sgrub sngar smros ltar dang /
dbang bskur ba na gzhi'i kun bzang gi nga rgyal la gnas par bya dgos so //
gnyis pa dngos gzhi dbang la /
slob ma rnams phyi rol du khrus bya /
sgo gdong du drag sngags dang spos thun sogs kyis bgegs bskrad /
phyag bcas nang du 'khod pa na gong smros srung sngags dang srung 'khor sgoms la /
mtshams gcad /
bla mas 'di ltar bsgo ste /
kye ma rigs kyi bu khyod nyon :
bdag la dad cing gus pa yis :
gnas mchog 'dir ni 'ongs pa legs :
kun gzhi yangs pa'i klong dkyil na :
ma rig bag chags rim gyis 'thas :
'gro ba drug gi sdug bsngal la :
rim par 'khor zhing las la spyod :
da lta bu khyod dag pa'i sems :
'bras bu thob 'dod skyes pa de :
bskal pa dpag tu med pa nas :
bsod nams tshogs gnyis bsags pa yin :
yid la ci 'dod gsol ba thobs :
khyod kyis dad pa'i gdung shugs skyed :
ci 'dod las rnams sbyin par bya :
zhes legs par gdams pa la gus shing gdung ba'i sems kyis gsol ba 'debs pa 'di'i rjes zlos mdzod /
kye ma kyi hud bdag 'dra ba :
sngon chad rigs drug gnas su 'khyams :
rang sems 'khrul pa'i sdug bsngal la :
rgyun chad med par spyod spyod nas :
skyi g.ya' 'jigs skrag yi mug pas :
drin can khyed kyi thugs rje yis :
bdag gi lus ngag yid gsum po :
rang dbang med par mos gus skyes :
da ni 'khor ba'i sdug bsngal spang :
'jig rten 'khri ba rtsad nas gcad :
rtse gcig dad pas chos la 'jug :
theg pa che chung bsam yas pa'i :
'og ma rnams la rim gyis bgrod :
re dogs mtha' la ma zhen pa'i :
yang dag don dam snying po'i mchog :
rig pa rang shar dbang bskur zhu :
lan gsum /
'o na nam mkha'i mtha' dang mnyam pa'i sems can thams cad srid pa'i rgya mtsho las myur du bsgral te khyab bdag gdod ma'i mgon po'i go 'phang la dgod par bya /
de'i ched du rang byung rdzogs pa chen po'i don gyi dbang bskur ba gsan nas 'od gsal rdzogs pa chen po'i lam bsgom par bgyi'o snyam pa'i thugs bskyed gsal thobs shig
/de'ang theg pa rim dgu'i yang rtse bla med 'bras bu'i theg pa man ngag rdzogs pa chen po shin tu rnal 'byor yang gsang rtsol bral sangs rgyas thams cad kyi bgrod pa gcig pa'i skyel so 'di la /
bsam gyis mi khyab pa'i chos sgo rab 'byams rang byung rdo rje'i sgra dbyangs su rang shar ba rnams kyang /
nges pa'i bka' srol 'bum phrag drug cu rtsa bzhi'i rgyud du bsdus shing bcom ldan 'das rdo rje sems dpas sprul pa'i sku dga' rab rdo rje la gnang /
de rnams kyi snying po'i yang zhun bcud du dril ba'i gdams ngag thun mong ma yin pa du ma zhig rang byung he badzras ye shes kyi sku can shrI+i siM ha la bshad /
de las 'chi med 'ja' lus rdo rje'i sku brnyes pa slob dpon chen po pad+mAka ras tshig dang don gyi brgyud pa mtha' dag bum pa gang byo'i tshul du gsan /
gu ru rin po ches bod yul skal ldan rje 'bangs thun mong ma yin pa rnams la a ti yo ga pha ma gnyis med kyi rgyud dang 'brel ba'i gdams pa zab cing rgya che ba ji snyed cig bstsal pa las /
skabs su babs pa 'di ni /
kun bzang pad+ma 'byung gnas kyis jo mo ye shes mtsho rgyal la nyams len gnad kyi bcud phur dgongs pa nyams kyi ngo sprod du bstsal pa rdzogs pa chen po rang byung rang shar zhes bya ba'i zab mo'i gdams skor /

rgyud gnyis dang man ngag brgyad bcas zang zang lha brag gi rked pa brag ri dug sbrul spungs pa 'dra bar bse sgrom smug por mdzod chen lnga'i bcud du mi shigs gter gyi rgyas btab pa /
phyis dus la babs pa'i tshe sna nam rdo rje bdud 'joms kyi yang srid rig 'dzin chen po dngos grub rgyal mtshan gyis spyan drangs pa'i shar dung mdzod dkar po'i chos sde las byon pa /

kun bzang dgongs pa zang thal dang 'brel zhing ka dag gtso bor ston pa'i rdzogs pa chen po rang byung rang shar gyi smin byed snying po'i bcud bsdus rig pa'i dbang bskur bsgrub pa la /
thog mar zhu ba'i yon du dmigs te maN+Dal 'bul 'tshal /
ces maN+Dal 'bul du gzhug
/de nas bla mas rdo rje thogs la /
hU~M:
dang po ma bcos yum gyi dkyil 'khor nas :
lung ma bstan gyi shes pa rkyen gyis bsgyur :
stong pa snang bar bzung bas bag chags 'thas :
rigs drug 'khor ba'i sdug bsngal sna tshogs byung :
de phyir legs par 'khor ba'i thog mtha' gcad :
rang byung ngo bo chos skur shes pa'i tshe :
rang byung ye shes dbang mchog thob pa yin :
a a a :
ma hA a b+hi Shiny+tsa hU~M:
zhes snying khar rdo rje gtad do :
hU~M:
nyon mongs zhe sdang hrags pas dmyal bar skyes :
gsod gcod btso bsreg tsha grang sdug bsngal spyod :
ser sna 'jur gegs byas pas yi dwags skyes :
bkres skom rid cing gdung ba'i sdug bsngal spyod :
gti mug mun pa 'thibs pas byol song skyes :
glen lkug gcig gis gcig za sdug bsngal spyod :
'dod chags 'dzin pa hrags pas mi ru skyes :
'dod pas gdung nas tshims med sdug bsngal spyod :
phrag dog zug rngu hrags pas lha min skyes :
'thab rtsod rgol ba drag po'i sdug bsngal spyod :
nga rgyal khengs pas lha yi gnas su skyes :
bde la chags dang ltung ba'i sdug bsngal spyod :
de ltar rigs drug sdug bsngal thog mtha' gcad :
rang byung ngo bo chos skur shes pa'i tshe :
'gro drug sdug bsngal rang grol dbang thob 'gyur :
hU~M hU~M hU~M:
hU~M hU~M hU~M:
a b+hi Shiny+tsa hU~M:
slob dpon gyi mdzub mo'am sdud mo chung ngus /
'gro drug gi yul mtshon pa'i mu khyud kha dog drug bsdus te :
bu'i snying gar rdo rje gtad do :
hU~M:
lam las gol ba'i mu stegs rtag chad pa :
log pa lam du khyer nas bden par 'dzin :
bskal pa 'bum du mtha' 'khob kla klo dang :
ngan song gsum du skyes nas sdug bsngal spyod :
bu khyod theg pa chen po'i blo rtsal gyis :
rtag chad gnyis su 'dzin pa'i bdud las grol :
a ti mnyam nyid phyogs zhen med pa yi :
rang grol don la ltos shig rigs kyi bu :
gu h+ya sisatwaM pa ri a b+hi Shiny+tsa hU~M:
rtag chad gnyis kyi yul mtshon pa'i :
mu khyud dkar nag gnyis bsdus te :
bu'i snying gar rdo rje gtad do :
hU~M:
nyan thos byis pa'i chos de spyod lam gtso :
khrus dang gtsang sbra lhag bcas dge ba sgrub :
bskal pa grangs med 'das nas sangs rgyas re :
bu khyod theg pa chen po'i blo rtsal gyis :
brel med phyogs su 'dzin pa'i bdud las grol :
a ti yod med mnyam pa'i chos nyid la :
rang shar rang grol don la chod cig rigs kyi bu :
gu h+ya sisatwaM pa ri a b+hi Shiny+tsa hU~M:
nyan thos phyogs su 'dzin pa'i yul mtshon pa'i :
mu khyud ser po bsdus nas su :
bu'i snying gar rdo rje gtad do :
hU~M:
rang rgyal rten 'brel bcu gnyis sgor zhugs nas :
tshogs gnyis rang don byas nas dge ba sgrub :
bskal pa brgya nas dge ba'i 'bras bu re :
bu khyod theg pa chen po'i blo rtsal gyis :
yod par 'dod pa 'dzin pa'i bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
tshon bcu gnyis pa'i mu khyud bsdu :
hU~M:
sems tsam rang rtogs bde bar lta ba yi :
'bras bu shel gong dag pa lta bur 'dod :
bskal pa drug cu 'das nas dge bar re :
bu khyod theg pa chen po'i blo rtsal gyis :
bdag med gnyis su 'dzin pa'i bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
mu khyud ser po bsdu :
hU~M:
dbu ma kun rdzob dgag bya rig pas dpyad :
don dam spros bral ngang la 'jal byed cing :
bden pa gnyis kyi don la yid ches blta :
bskal pa grangs med gsum nas dge bar re :
bu khyod theg pa chen po'i blo rtsal gyis :
phyogs med phyogs su 'dzin pa'i bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
mu khyud dkar po gnyis spel bsdu :
hU~M:
kri ya dag pa gsum gyi sgor zhugs nas :
lha dang bdag gnyis rje khol tshul du blta :
mi tshe bdun nas 'bras bu thob par re :
bu khyod theg pa chen po'i blo rtsal gyis :
bzang ngan gnyis su 'dzin pa'i bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
mu khyud dkar ser mthing ga gsum spel bsdu :
hU~M:
u pa ya yi lta ba kri yog gnyis :
thun mong spyod cing phyag rgya bzhi po bsgom :
mi tshe bdun nas sangs rgyas thob par re :
bu khyod theg pa chen po'i blo rtsal gyis :
gnyis 'dzin kha lta 'dzin pa'i bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
dkar nag gnyis kyi mu khyud bsdu :
hU~M:
yo ga mngon par byang ba'i chos lnga spyod :
mtshan ma yod med lha yi ting 'dzin bsgom :
'bras bu stug po bkod pa'i zhing khams te :
skye ba lnga'am bdun nas thob par re :
bu khyod theg pa chen po'i blo rtsal gyis :
lha dang lha mor 'dzin pa'i bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
dkar dmar rim pa'i mu khyud bsdu :
hU~M:
ma hA yo ga bsnyen sgrub bzhi la sgrub :
rang rgyud gsal stong lha yi dkyil 'khor blta :
zla ba bcu drug bsgrubs nas 'bras bu thob :
bu khyod theg pa chen po'i blo rtsal gyis :
dbyer med spyod yul bral ba'i bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
tshon lnga spel ba'i rim pa bsdu :
hU~M:
a nu yo ga thabs ni yab kyi ngang :
shes rab kun tu bzang mo yum gyi klong :
gnyis med bde ba chen po'i dal du blta :
zla ba drug gis 'bras bu thob par byed :
bu khyod theg pa chen po'i blo rtsal gyis :
gnyis med sgom pa phyogs 'dzin bdud las grol :
a ti yod med mnyam pa'i chos nyid la :
rang shar rang grol chod cig rigs kyi bu :
gu h+ya sisatwaM pa ri a b+hi Shiny+tsa hU~M:
snang stong mtshon pa'i mu khyud mthing dmar spel ba'i rim pa bsdu :
rigs kyi bu khyod la a ti yo ga bya bral rtsol med kyi dbang thob par 'dod na :
nor bu rin po che la gsol ba btab na dgos 'dod 'byung ba bzhin du :
theg pa chen po'i dngos grub thams cad bla ma la bsten nas 'byung ba yin pas :
sgo gsum gus pas gsol ba dung pa zhig thobs shig :
dang po bde bar gshegs pa thams cad kyi yab :
dpal kun tu bzang po zhal gcig phyag gnyis pa'i rnam par bzhengs nas :
sku gsung thugs kyi 'dul byed phyogs bcur bkye bas :
las dag pa'i 'gro ba rnams kyis :
sku mtshon du med par gsal ba :
mkha' la nyi ma shar ba lta bu :
gsung a ti bya bral klong nas ngo sprod pa :
thugs ma bcos rang grol du rtogs so :
gdul bya bar ma'i 'gro ba rnams kyis :
sku 'ja' tshon lta bur rigs lnga'i sangs rgyas :
gsung dug lnga ye shes lnga ru grub pa :
thugs snang srid lha'i zhing du ngo sprad pas rtogs so :
gdul bya ma dag pa rnams kyis :
sku rang rang gi snang ngo dang mthun par mdzes pa :
gsung rang gi gnyen po dang grogs su 'gyur ba :
thugs byams pa'i snying rjes gzigs par go ba sogs :
mdor na mdzad spyod thams cad dpal kun tu bzang po rang byung gi rol pa yin pas :
bu khyod shes pa rang lugs su ma bcos pa'i ngang nas gsol ba thobs shig :
ces byas la gsol 'debs dbyangs bcas dpon slob lhan cig gtang na legs :
dpe sogs kyis mi 'grub na rjes zlos byar gzhug la /
A+o~M AHhU~M badzra gu ru bud+d+ha sid+d+hi hU~M:
'og min chos dbyings pho brang du :
bde bar gshegs pa kun gyi yab :
ma bcos rang byung lhun grub sku :
chos sku kun tu bzang po la :
rtse gcig gus pas gsol ba 'debs :
bar mtshams thams cad sngags brjod pa 'gre /
yon tan bkod pa'i zhing khams su :
'ja' 'od lta bu'i snang ba ston :
ye shes lnga yi bdag nyid can :
longs sku rgyal ba rigs lnga la :
rtse gcig gus pas gsol ba 'debs :
thugs rjes brtse ba'i zhing khams su :
gang la gang 'dul thabs kyis 'dul :
'gro drug snying rjes 'dren pa'i thugs :
sprul sku thub pa drug rnams la :
rtse gcig gus pas gsol\u0f8e
d+ha na ko sha'i mtsho gling du :
rdo rje sems dpa'i thugs kyi sras :
'dzam bu'i gling du rang grol bstan :
sprul sku dga' rab rdo rje la :
rtse gcig gus pas gsol\u0f8e
bsil ba tshal gyi dur khrod du :
brtul zhugs gsang ba'i spyod pa mdzad :
lhun gyis grub pa'i chos bstan pa :
gu ru shrI siM ha la :
rtse gcig gus pas gsol\u0f8e
o rgyan mkha' 'gro'i mtsho gling du :
snang ba mtha' yas thugs kyi sras :
'gro drug sems can thugs rjes 'dren :
rgyal sras pad+ma 'byung gnas la :
rtse gcig gus pas gsol\u0f8e
bsam yas mchims phu'i brag phug tu :
'gro la sman pa'i don la dgongs :
lha mo lA s+ye'i sprul pa ste :
mkha' 'gro ye shes mtsho rgyal la :
rtse gcig gus pas gsol\u0f8e
ri bo bkra bzang shar 'dabs su :
ma bcos o rgyan thugs kyi sras :
bod kyi sems can thugs rjes 'dren :
sprul sku rig 'dzin chen po la :
rtse gcig gus pas gsol\u0f8e
lung bstan thob pa'i sgrub khang du //
gdul bya drag po'i bstan pa skyong //
bod kyi sems can skyob mdzad pa //
rig 'dzin rnam rgyal mgon po la //
rtse gcig gus pas gsol\u0f8e
bka' babs lung gi pho brang du //
o rgyan chen pos byin brlabs pa'i //
rig 'dzin brnyes pa'i snang ba thob //
sngags 'chang rdo rje mgon po la //
rtse gcig gus pas gsol\u0f8e
gar bzhugs chos kyi pho brang du //
sprul sku 'gro ba'i don mdzad pa //
gsang sngags dgongs pa lhug par ston //
mtshan ldan ngag dbang grags pa la //
rtse gcig gus pas gsol\u0f8e
spyi gtsug nyi zla'i gdan steng du //
sangs rgyas thams cad 'dus pa'i sku //
o rgyan chen po'i rgyal tshab mdzad //
drin chen sangs rgyas dpal bzang la //
rtse gcig gus pas gsol\u0f8e
'bral med snying kha 'dab brgyad dbus //
kun bzang thugs rje'i 'od zer las //
'gro drug 'dren pa'i dpal du byon //
sprul sku thugs sras chos rje la //
rtse gcig gus pas gsol\u0f8e
'gro drug 'khrul pa'i bag chags 'di :
ma bcos rang grol chos skur ston :
bdag la brtse ba'i thugs rjes gzigs :
yang dag don ston brgyud pa la :
rtse gcig gdung bas gsol ba 'debs :
bar mtshams su :
A+o~M AHhU~M badzra gu ru bud+d+ha sid+d+hi hU~M:
sngags bcas gsol ba dung dung 'debs su gzhug
/de nas bla mas rol mo bsgrag :
phyag mdzub bu'i snying khar gtad la :
rigs kyi bu khyod kyis sngar bsgoms pa'i nyams dang rtogs pa :
rang la yid ches pa'i gding gang yod pa de :
go yul tha snyad tshig gi rjes su ma 'brang bar shugs 'byung du shod cig :
ces brjod /
slob mas bsam mno mi gtang bar rang gis sems don gang shes bshad /
de dang mthun pa'i ngo sprod bstan nas dbang bskur bar gsungs kyang /
dkyus ma tsam gyi skabs de ltar mi 'grub na /
de ltar dris pa'i skabs rang gi sems cir yang mi rtog pa had de phyad de gsal la mi rtog par gnas pa de nyid rang byung rang shar kun bzang don gyi dgongs pa rang rig rang gsal du ye gdod ma nas gnas par shes par gyis shig
/de rnams kyis ma rtogs log rtog phyogs rtogs bya rtsol rim bgrod lam gyi g.yang sa las bsgral nas /
a ti chos nyid mnyam pa chen po'i dkyil 'khor du gnas lugs don gyi dbang chen thob pa'i byin rlabs dbab cing rang rig gnas lugs kyi ngo sprod pa sngon du song nas /
dbang bskur ba dngos la gsum las /
dang po rgyal thabs spyi blugs chen po'i dbang bskur byin par mos shig
/bum pa spyi bor bzhag la /
hU~M hU~M hU~M:
dper na bram ze gtsang mas khrus gsol nas :
stong gsum 'jig rten khams la dbang sgyur bzhin :
bu khyod mtshan ma'i rtog pa kun bsal nas :
ma bcos lhun grub chen por mnga' gsol lo :
ma hA d+harma rA dza a b+hi Shiny+tsa hU~M:
bum chu sbyin cing 'thor /
spyi bor blugs te bkru ba'i tshul bya /
e ma nyon cig skal ldan rigs kyi bu :
kun rigs sems kyi rgyal po'i dbang thob nas :
mtshan ma'i rtog pa zil gyis gnan par bya :
lus ngag yid gsum bde ba'i mnyam gzhag bya :
tshad dang ldan pa'i sems nyid drag tu gtad :
dper na gyi ling rta rgod 'dul ba bzhin :
rang sems ma yengs drag zhan rtsol ba brten :
khams dang sbyar te tshod zin mkhas pa yis :
mtshan ma'i rnam rtog med par 'jur la btab :
rtags ni lus sems gnyis la 'byung bar 'gyur :
lus rtags 'dar zhing mchi ma 'dzag pa dang :
sems ni bde zhing rtog pa med par gnas :
de yi rtags dang ma ldan bar du sgoms :

e ma ho :
dper na bya ba btang ba'i skyes bu bzhin :
gang la mi chags ma bcos ngang la zhog :
ma yengs ngang la gsal zhing lhug par gnas :
dper na mkha' la sprin byung ji bzhin du :
nam mkha'i ngo bo de la 'pho 'gyur med :
de bzhin sems kyi ngo bo tshad zin na :
sna tshogs rtog pas mi sgrib bcos mi dgos :
mtshan ma'i yul la mi rtog bde bar gnas :
zhen rtog skyes kyang ba mor nyi shar 'dra :
rjes su mi 'brang rtog med lhan gyis 'gro :
de yi dus na mtshan ma'i 'khrul snang rnams :
snang yang dngos med 'khrul snang rang log yin :
snang ba shar ba rang grol rang gi nyams :
de nyid bsgom pas rnal 'byor lam du bde :

sems dpa' rdo rje khyod nyon cig :
nga yi spyod pa'i chos nyid 'di :
sangs rgyas kun gyi lam yin te :
chos rnams kun gyi rtsa ba'ang yin :
rgyu 'bras thams cad snang stong yin :
'du shes rtogs pa'i thabs bstan pa :
ci shar dus mnyam yul na snang :
nyi zla gzas zin ji bzhin du :
phyi nang gsang ba gsum la yang :
thabs kyi lam du bstan pa yin :
zhes gsungs pa yin no ///
/gnyis pa rig pa rtsal gyi dbang bskur ni /
man shel bstan la /
rang byung rdo rje sems dpa'i me long gi 'od la khyed rang rnams kyi mig gi dbang po rtse gcig tu gtod cig
/hU~M hU~M hU~M:
dper na nor bu rin chen 'tshol ba de :
chu yi mdangs la brtags nas 'tshol ba ltar :
byang chub sems kyi rig pa'i don 'dod na :
snga ma 'phro ba bag chags rjes 'brang yin :
phyi ma skye ba nyon mongs rnam rtog yin :
da lta'i rtog pa gang shar sgo lnga'i rkyen :
de gsum dbang du ma shor sems nyid de :
gnyug ma dmigs 'dzin med pa ngang gis gsal :
ye shes zang thal chen po de yin te :
rang rig ngo bo chos nyid bde ba'i sku :
shes pa rtsis med drang por rang lugs zhog :
dz+nyA na d+hA tu a b+hi Shiny+tsa hU~M:
dpe shel gyi 'od dwangs pas mtshon te don dam rang byung rig pa'i ye shes zang thal chen po rang byung sgrib med du 'char ba'i rang ngo shes par gyis shig
/e ma nyon cig skal ldan rigs kyi bu :
rang rig rtsal gyi dbang mchog thob pa dang :
bsgom du med kyis ma yengs ngang la zhog :
de la goms pas bde ba chen po thob :
dper na nya ni chu las mi 'da' bzhin :
yang dag dran pa'i rtsis las 'da' mi bya :
rgyal pos dbang byas btsun mo ji bzhin du :
snga phyi rtog pa'i rjes gcod mi bya 'o :
rkun po tshor ma thag tu dengs pa ltar :
rnam rtog 'phro na dran pas zin par gyis :
phyug po nor la rtsol ba med pa ltar :
lus sems rtsol ba med par mnyam par zhog :
de ltar rtogs pa'i rnal 'byor sgom pa'i nyams :
lus 'di shing bal lta bur 'jam zhing mnyen :
phyi nang 'byung 'jug dbugs ni bde zhing snyoms :
sems nyid bde chen chos nyid rtogs par ldan :

sems dpa' chen po legs par 'di nyon cig :
nga yi chos nyid mkha' la nyi shar bzhin :
ma bcos don la ma yengs sgom pa yin :
gang yang ma bkag chos nyid spyod yul yin :
de las mi 'da' dam tshig chen po yin :
nyon mongs bag chags rtog pa snga phyi'i bdud :
glo bur mkha' la sprin 'thibs bzhin du sgrib :
mkha' la sprin sangs bzhin du don 'dod na :
nga yi ye shes bcos med ngang la zhog :

sems dpa' chen po khyod nyon cig :
'jig rten 'khor ba'i kha brgyud nas :
ma rig mun pas bsgribs pa yin :
gzhi rtsa med pa'i skad cig ma :
de nyid rig na don chen 'grub :
kun la dbang sgyur thob pa yin :
zhes gsungs pa yin no ///
/gsum pa ye shes spyi blugs kyi dbang bskur ba yin pas /
khyed rang rnams kyi mig gi dbang po dang shes pa nam mkha'i dbyings su gtod la phyi nang gi dbyings gnyis med du bsre bar gyis shig
/bla mas nam mkhar sdigs mdzub kyis mtshon la /
hU~M hU~M hU~M:
rang rig ye shes chen po'i mthun dpe ni :
mtha' dang dbus med nam mkha' lta bu la :
mi g.yo mi skyod rgya mtsho'i klong bzhin no :
rnam par mi rtog cir yang sa le ba :
de yi ngang la rnam rtog 'khrul pa med :
ye nas rang byung ye shes chen po yin :
dz+nyA na tsak+ShuHa b+hi Shiny+tsa hU~M:
nam mkha' dwangs pa'i dpes mtshon te don rang byung rig pa'i ye shes mtha' dang dbus med cing rang bzhin gyis 'od gsal ba'i gnas lugs ngos zin par gyis la rang bab ngang bzhag gi bsam gtan dang rtag tu ma bral bar gyis shig
/e ma nyon dang skal ldan rigs kyi bu :
dper na nor bu rin chen yon tan gyis :
dgos 'dod thams cad shugs kyis 'byung ba ltar :
rang byung ye shes yon tan kun gyi gzhi :
ngos zin dus na bying rgod rang sar grol :
dug la sngags btab nad 'joms sman du 'gyur :
nyon mongs chags sdang dug btab lta bu la :
ye shes gsal btab lta ba'i grogs su 'gyur :
bzang ngan rtog pa rgyud la ci skyes kyang :
dga' brod blang dor sems kyi zhen pa dor :
snang ba mi dgag rang byung ngo bo nyid :

sems dpa' chen po gus pas da nyon cig :
gsal la mi rtog rang byung chen po'i don :
rgyu 'bras dbyer med lhun grub ngang gis gsal :
rtsol sgrub gzung 'dzin 'das pa'i ye shes gsal :
gsal ba'i dus na dmigs pa'i yul 'dzin med :
mtshon du med pas mi mthun rkyen dang bral :
thams cad ma lus sems nyid ngang las byung :

'di shes mkhas pa kun gyi mchog :
gsang ba chen po sbas pa'i gter :
nyid kyis ma mthong gzhan gyis min :
blta bya med par rang lugs zhog :
sangs rgyas kun dang mnyam par sbyor :
ces gsungs pa yin no //
de nas me tog 'thor la shis brjod bya /
des rdzogs pa chen po ka dag rang byung rang shar gyi dbang bskur grub pa lags pas 'di nyid ston pa'i slob dpon dang /
bstan bya'i gsang ba zab mo dang rtag tu mi 'bral bar don tshul bzhin nyams su blang bar bgyi'o snyam pas 'di'i rjes zlos mdzod /
yang dag don ston bla ma mchog :
bdag la zab mo'i brda bstan pa :
bka' drin chen por rgyun du bsam :
mi 'bral rtse gcig thugs rjes zungs :
bka' drin gtang rag gi yon du maN+Dal 'bul 'tshal /
zhes maN+Dal dang yon phul /
dbugs dbyung ba ni /
e ma ho skal ldan rigs kyi bu :
ma yengs dran pas zin par gyis :
snga phyi'i rtog pa'i sgrib shing dor :
ma bcos sa le ngang la zhog :
yang dag snying po longs nas kyang :
khyod nyid bde ba chen por gnas :
zhes brjod /
lus longs spyod 'bul ba spyi ltar spros kyang chog la dge ba bsngo /
gsum pa rjes kyi bya ba /
tshogs kyi mchod pa ni /
thugs sgrub dang zhi khro'i phrin las btang na de dang de'i tshogs mchod nas rjes chog shis brjod kyi bar rgyas par bya /
de dag dang mi 'brel na spyi rgyug bka' brgyad rang shar gyi skong bshags lta bu tshogs mchod kyang gang gis byas rung khyad par med pas yid la gang nges pa zhig gi cho ga gtang zhing mchod bstod nas shis brjod kyi bar yang spyi mthun byas pas chog go
/rang byung rig pa rang gsal rtsol med rtogs //
ye shes spyi blugs dbang chen ji bzhin thob //
kun bzang dgongs pa don gyi btsan sa zin //
srid pa thams cad gzhi la rdzogs gyur cig
/ces rin po che gter gyi mdzod chen po'i yang bcud gces pa'i snying tig gi dbyig tu bzhugs su gsol ba'i ched du 'chi med bstan gnyis g.yung drung gling pas bltas chog gi zhabs tog spel ba dge legs 'phel ///
/
