@#//
dbang bskur spyi la 'jug pa'i lag len rnam 'byed mdor bsdus pa rab gsal zla ba'i me long zhes bya ba bzhugs so //
na mo gu ru de ba DA ki nI yai /
dgongs pa'i stobs dang tshul ldan cho ga'i mthus //
thog med 'khrul pa'i 'ching ba skad cig la //
bral nas mngon sum ye shes sad mdzad pa //
dkyil 'khor dbang phyug dpal ldan bla mar 'dud //
rdo rje theg pa'i rtsa ba smin byed kyi //
tshul 'di zab rgyas nyid phyir rtogs dka' yang //
dang po'i las can phyogs tsam nges rnyed phyir //
go bde'i ngag gis mdor bsdus brjod par bya //
de'ang rdo rje theg pa'i lam gyi gnad thams cad tshang zhing khyad par gsang sngags kyi rgyud lung man ngag rnams la thos bsam sgom pa gang byed kyang nges par sngon du ma song thabs med pa ni dbang bskur ba dang /
de las thob pa'i dam tshig mi nyams par srung ba kho na yin zhing /
dbang ma nos par gsang sngags la zhugs na dngos grub mi 'grub par ma zad 'di dang gtan tu nyams pa chen por 'gyur bas /
thog mar rgyud smin nges su byed pa nyid don du gnyer dgos /
de'ang gsang sngags gsar rnying gnyis la rnam gzhag dang phyag len gyi khyad par mang yang don gyi gnad mtshungs shing /
a nu dang a ti gnyis ni don dang tha snyad gnyis ka'i cha nas snga 'gyur la lhag pa'o //
de la 'dir skabs su babs pa gsang sngags rnying ma'i lugs ltar cung zad 'chad par bya ste /
de la lnga /
ngo bo /
nges tshig
/dbye ba /
spyir dgos pa /
lag len bye brag bshad pa'o //
dang po ni /
rgyu gnyis dang rkyen bzhi tshogs pa la brten nas go 'phang gi chos rgyud la 'jog pa'i las kyis thar pa'i myu gu mngon du bskyed pa'am skye nges kyi nus rung du smin par byed pa zhig yin zhing /
de la mtshungs ldan gyi rgyu ni de bzhin gshegs pa'i snying po'i rang bzhin gdod nas sems can gyi rgyud la rang chas su bzhugs pa'i chos nyid yin te de med na dbang bskur yang thob pa med de dbang bskur rgyal po las /
dbang mchog rang la med gyur na //
bskur bas thob par ga la 'gyur //
bra sran 'bras su dbang bskur kyang //
de la 'bras kyi dngos snang med //
ces so //
des na slob ma'i rgyud kyi mtshungs ldan gyi rgyu de nyid thabs la brten nas 'bras bu 'byin par byed pa me tog 'bras bur smin pa lta bur sgrub pa'i phyir /
rdo rje slob dpon mtshan nyid dang ldan pas ting nge 'dzin gyi nus pas byin gyis brlabs pa'i dbang gi rdzas la sogs pa'i rten 'brel gyis slob ma'i snod dag par byed pa ni lhan cig byed pa'i rgyu ste he ru ka 'dus pa las /
gang gis gang la dbang bskur ba //
rgyud dag nus pa thob phyir dbang //
zhes so //
gang la bskur ba'i slob ma dad pa dang ldan zhing dam tshig las mi 'da' bas snod du rung ba rgyu'i rkyen dang /
gang gis bskur ba'i slob dpon yang bdag dang /
lha dang /
gsang sngags dang /
bzlas brjod dang /
'phro 'du'i de kho na nyid de sngags kyi yan lag lnga'i sbyor ba la rang byan tshud pa bdag po'i rkyen /
mkhas shing dngos grub kyis brgyan pa'i bla ma rnams kyi dbang gi bya ba dang cho ga man ngag gi gnad ma nor ba mkhyen pa dmigs pa'i rkyen /
bum dbang la sogs pa dbang snga ma snga mas go phye nas phyi ma phyi ma 'byung bas byin gyis brlabs par rtogs pa dang /
shes rab kyis mngon sum par rtogs pas slob ma la dbang so so'i go brda 'phrod par byed pa ni de ma thag pa'i rkyen no //
gnyis pa nges tshig ni /
a b+hi Shiny+tsa'i sgra las /
dri ma bkru ba'am gtor bas na dbang ste sgo gsum cha mnyam dang bcas pa'i dri ma dang bag chags thams cad 'khrud par byed pa'i phyir /
snod dag par bkrus pas bcud blug tu rung ba bzhin no //
a b+hi She ka'i sgra las skal pa 'jog pas na dbang ste lam bsgom rung dang 'bras bu thob rung gi nus pa'am skal pa khyad par can 'jog pa ste phas bu la phog gtod pa bzhin no //
yang smin par byed pas na dbang ste /
sgo gsum thig le dang bcas pa rdo rje gsum dang bde ba chen por smin par byed pa'o //
gsum pa dbye ba ni /
rgyud sde 'og ma bya rgyud la spang ba dang rtogs pa'i rten 'brel sgrig pa'i phyir chu'i dbang dang /
rigs gang yin gyi dam tshig phyag rgya cod pan gyi dbang dang /
yan lag tu bzlas lung /
byab bkru srung gsum /
bkra shis rdzas brgyad sbyin pa rnams kyis grub la /
spyod rgyud la chu dang cod pan gyi steng du rdo rje dril bu ming gi dbang gsum bsnan pa dang me long thur ma chos 'chad kyi rjes gnang sogs yan lag mang nyung rgyud dang slob dpon so so'i gzhung gi khyad par mi 'dra ba yod do //
rnal 'byor rgyud la rig pa'i dbang lnga slob ma'i dbang /
slob dpon gyi dbang drug ni phyir mi ldog pa dam tshig gsum gzung ba /
gsang dkyil du gsang ba'i 'jug pas zhugs shing mthong ba dang /
lha dang dkyil 'khor gyi de kho na nyid dang slob dpon gyi las rim rnams shes par bya ba /
thun mong ma yin pa'i chos 'chad /
rjes gnang dang lung bstan /
dbugs dbyung gzengs bstod de bcu gcig go
/'di man chad la rig pa'i dbang lnga ming dang rnam pa tsam 'dra'ang don gyi ngo bor bla med dang khyad par shin tu che ba yin no //
rnal 'byor bla med kyi dbang thams cad ni /
phyi mtshan ma sogs rgyu rten gyi dkyil 'khor bzhir bcug nas 'bras bu sku bzhi'i rten 'brel bsgrigs pa'i phyir dbang bzhi bskur ba la 'du zhing /
de'ang bum dbang la rig pa'i dbang lnga dang drug pa rdo rje 'chang gi dbang ste slob ma'i dbang drug gi steng rdo rje slob dpon gyi dbang dang bcas pas bum dbang dngos gzhi la bdun dang /
de'i yan lag rjes gnang lung bstan dbugs dbyung gzengs bstod dang bcu gcig dbang gong ma gsum dang bcu bzhi'o //
'di la'ang gsang 'dus /
mnyam sbyor /
dus kyi 'khor lo sogs su dbye bsdu'i khyad par mang ngo /
khyad par snga 'gyur la rgyud lung man ngag gi lugs srol gsum du 'byung ste /
rgyud sde sgyu 'phrul drwa ba ltar na /
gsang snying las /
dad brtson brtul zhugs ldan rtogs nas //
phan pa'i dbang phyir nus pa'i dbang //
rim pa bzhin du sbyin par bya //
zhes pas slob bu dad pa can la dbu rgyan cod pan sogs phyi phan pa'i dbang bcu /
brtson 'grus can la gsum gyi /
bdag don nus pa'i brtson 'grus can la nyan pa dang sgom pa'i /
gzhan don nus pa la 'chad pa dang phrin las kyi /
gnyis ka'i don nus pa la rdo rje rgyal po bka' rab 'byams kyi dbang ste lnga'o //
spyod rig mnyam pa'i brtul zhugs can la gsang ba zab mo'i dbang gsum bskur ba'o //
lung a nu yo ga la kun 'dus rig pa'i mdo las /
phyi'i dbang bcu /
nang gi dbang bcu gcig
/sgrub pa'i dbang bcu gsum /
gsang ba'i dbang gnyis kyis rdzogs par gsungs pa'i don rgyud dang man ngag gi lugs ltar bskur tshul gnyis te /
rang bzhin gyis snod du gyur pa'i zab mo'i don la mos pa'i slob ma khyad par can la mdo rtsa ba'i dkyil 'khor du rgyud kyi dngos bstan ltar chu bo bzhi rdzogs kyi dbang sum cu rtsa drug bskur ba dang /
sbyangs pas snod du gyur pa rgya che ba la mos pa'i slob ma thun mong ba la bde bar gshegs pas legs par gsungs pa'i bstan pa thams cad rig pa 'dzin pa'i sde snod kyi gzhung lam gcig tu yongs su rdzogs pa'i rim pa ston pa /
mdo yongs rdzogs yan lag gi dkyil 'khor so sor phye nas man ngag gi dgongs pa ltar dbang rtsa ba so drug las yan lag rags par brgyad brgya so gcig tu phye nas bskur ba'i tshul gnyis las /
deng sang rgyud dang man ngag gi dgongs pa gnyis ka brgyud nas mi nub par bya ba'i phyir gcig tu dril nas bskur bar mdzad pa ste /
gnyis kas yo ga bzhi rdzogs dang theg dgu'i dbang rdzogs pa la khyad par med do //
man ngag a ti yo ga'i dbang ni dbang gsum pa'i ye shes dpe dang rjes dpag gis mtshon bya mtshon byed la ltos mi dgos par /
thog ma nyid nas don dam byang chub sems kyi dkyil 'khor du 'jug tu rung ba'i skal ldan dbang rnon la rdzogs pa chen po rig pa'i rtsal dbang bskur ba yin zhing /
khyad par man ngag sde pa ltar na spros bcas spros med shin tu spros med rab tu spros med bzhir gsungs /
de'i dang pos lus ngag yid gsum dang shes bya la rmongs pa'i sgrib pa sbyong /
gnyis pas sku gsung thugs dang rang byung 'od gsal gyi nus pa 'jug
/gsum pas sems nyid gzhi med rtsa bral du ngo sprad cing bsgoms pas ka dag gi ye shes rtogs pa dang /
bzhi pas mngon sum lhun grub kyi don nyams su len pa la dbang ba yin no //
'di ni dbang bzhi'i grangs bla med kyi thun mong dang 'dra rung byung yang don gyis 'dra ba ma yin te dbang bzhi pa nyid la ltos nas bzhir bzhag pa yin no //
sgrub sde spyi bka' bde gshegs 'dus pa ltar na /
mdo byang gis bstan don phyi nang gsang ba de kho na nyid kyi dbang dang bzhi las /
gdul bya zhe sdang can sgrol ba lam du khyer ba'i phyir phyi dbang bum pa sogs phyi nang gi rdzas brgya rtsa brgyad la brten nas bskur ba /
nga rgyal can lha lam du khyer ba'i phyir nang dbang lus la brten nas bskur ba /
'dod chags can sbyor ba lam du khyer ba'i phyir gsang dbang yum la bsten nas bskur ba /
gti mug can rnam rtog lam du khyer ba'i phyir de kho na nyid kyi dbang sems la bsten nas bskur ba dang bzhi yin no /

/gzhan yang gsang sngags gsar rnying spyir dbang /
byin rlabs /
rjes gnang /
rig gtad bzlas lung rnams su grags pa las /
bla med kyi rgyud smin byed dngos ni sgyu 'phrul dang bka' brgyad lta bu'i dkyil 'khor chen po'i rgyu dbang tshad ldan zhig thob dgos la /
de sngon du ma song bar gzhan rnams byar mi rung zhing /
rgyud kyi lha gtso rkyang lta bu'i sgom bzlas nyi tshe don du gnyer ba la ni nges pa med /
de las dbang bzhi'i don tshang yang bya ba'i rim pa zor yang zhing dbang gong ma brda tsam la brten te bskur ba'i rigs rnams ni byin rlabs yin /
gsol gdab rgyud sbyong tsam song nas lha bsgom sngags bzlas ting nge 'dzin sgom pa la dbang bar byed pa ni rjes gnang yin la /
sngags la rig pa dang lha sku la phyag rgya zhes rgyud sde 'og ma la grags che bas rig gtad ces pa gzungs dang sngags sbyin pa'i don yin pas bzlas lung dang ngo bo gcig yin zhing /
sgom lung zhes 'byung ba'ang lha sgom pa'i lung phog pa ste /
de byas phyin bzlas lung zhar la 'byung bas don du rig pa dang phyag rgya gtad pa yin pas sgom bzlas tsam nyams su len rung bar byas pa'o //
bzhi pa dbang skur spyir nges par bya ba la gsum /
dang po skur ba po slob dpon mtshan nyid dang ldan pa shin tu gal che ste dngos grub thob mi thob de la rag las pa'o //
de'ang grags pa ngo dga' phyogs zhen zas nor sogs kyi rjes su 'brangs te gang rung bla mar bzung bas mthar log lta skyes nas dam nyams su 'gyur ba'am /
'ga' zhig dang po nas the tshom gyi blo dang bcas te dbang zhus pas snod bcud kyi rten 'brel log pa dang /
mi dge ba'i bshes gnyen gyi dbang du shor na de'i spyod pa bya dgos pa dang /
so thar gyi sdom pa tsam yin na mkhan po la rang gis mthong thos dogs gsum gyi rtog ngan med cing brda 'phrod pa kho nas chog kyang /
gsang sngags kyi smin grol 'bogs pa po'i bla ma la bcud med na slob ma dad mos yod pa kho nas rgyud la yon tan skye mi nus pas /
rgyud dang man ngag las mtshan nyid mang du gsungs kyang da lta'i dus dang bstun pa'i bsten par 'os pa ni /
brgyud pa'i khungs dang ldan cing dam sel gyi phreng bar ma gyur pa /
dbang bskur tshul bzhin nos te dam tshig dang sdom pa'i rtsa ba ma nyams pa /
de nyid bcu shes pa rab /

tha na bskur bya'i dbang gi lag len ma nor ba shes pa /
bskyed rdzogs kyi ting nge 'dzin ci rigs pa dang ldan cing rtsa gsum so so'am rtsa ba'i yi dam tshad ldan gcig gi bsnyen sgrub mthar phyin pa /
dmag 'khrugs tshong khe so nams sogs 'jig rten pa'i bya bzhag la mi ltos pa zhig ni nges par dgos la /
de dag las ldog pa'i skyon can ni thog ma nas bsten par mi bya /
zol med kyi ye shes brnyes nges pa yin na de dgos 'byung gi nor bu lta bur gzung dgos te go sa dang rten la mi ltos so //
gnyis pa bskur yul slob ma'i mtshan nyid kyang /
dad pa dang brtson 'grus che ba /
nga rgyal khro gtum sogs nyon mongs chung ba /
sgom sgrub dang dam tshig la gtsor 'dzin pa zhig ni med thabs med la /
shes rab che ba kun gyi mchog yin yang gsang ba'i man ngag gi snod du nges par rung ba la /
theg pa 'og ma'i lta spyod la mngon par zhen cing rtog ge'i rig pa la dga' ba'i log pa'i shes rab can ma yin pa /
the tshom med pa'i dad mos dang ngo tsha khrel yod ldan pa kho na mchog tu 'gyur bas gtsor bzung /
mtshan nyid dang mi ldan na rigs gzugs 'byor pa sogs la ltos nas slob ma bsdu ba nam yang mi bya ste slob dpon rang nyid nyams pa'i rgyur 'gyur ro //
dpon slob kyi 'brel brtag pa ni deng dus lag len byed pa med kyang /
dbang gsum pa'i gdams ngag dang /
ngo sprod mdzub tshugs sogs ches gsang ba'i zab don mthar thug rnams ni /
rim par dam tshig srung shing dad mos las mi ldog par yid ches pa dang nyams su len ngo shes par ma byung bar khrom bsgrag nam yang mi bya ste rang gi dngos grub nyams shing gsang ba snod min la bstan pa'i nyes pa 'byung bas so //
gsum pa dbang bskur ba'i dus ni /
kun rdzob la ltos te dus tshod gza' skar bzang ngan gyis dge mi dge byed pas gsang ba spyi rgyud sogs las gsungs pa ltar blang dor byed pa ni yongs su grags la /
bye brag tu /
rgyal bas byin gyis brlabs pa'i dus chen ni nam yang dge bar 'gyur la /
gu ru rin po che'i dus chen yar ngo'i tshes bcur bla ma'i dbang dang sgrub mchod /
mar ngo'i tshes bcur rnal 'byor ma'i rigs kyi byin rlabs dang sgrub mchod /
chos skyong rnams la nyer dgus mtshon so so rgyu ba'i dus su lhag par shis la /
khyad par yo byad tshogs pa dang /
mos gus che ba dang /
las la brtson pa sogs slob ma'i bya bas bla ma mnyes pa'i tshe yang bya bar gsungs te /
bla ma mnyes pa'i tshe byin pa'i sngags ni myur du 'grub par legs grub las kyang gsungs pas /
bla ma'i thugs rje dang slob ma'i dad pa snod bcud kyi rten 'brel 'grigs pa nyid na mtha' bkag pa med pas dkyil 'khor dang dbang gi bya ba la 'jug go
/lnga pa bye brag lag len mdor bsdus bshad pa la gsum /
ma hA yo ga dang /
a nu dang a ti'i khyad par /
byin rlabs sogs kyi 'phros don no //
dang po la /
sgrub chen dang 'brel ba byung na mchog yin yang da lta de ltar byed mkhan dkon cing /
de'i phyag len zhib pa so so'i sgrub khog dang dbang gzhung sbrel nas rtogs par bya dgos /
'dir dbang rkyang gi lugs su bshad pa la'ang brgyad /
bsnyen pa /
sa chog
/sta gon /
dkyil 'khor gyi bya ba /
sgrub mchod /
bdag 'jug
/dbang bskur /
rjes kyi bya ba'o //
dang po ni /
rtsa ba'i bsnyen sgrub sngon du song ba gzhir byas /
skabs 'dir gnang ba zhu zhing bgegs srung ba sogs kyi don du bsnyen pa kha gsor grags pa ste /
so skye'i rgyud ldan gyi slob dpon rnams kyis cho ga'i yan lag cung zad nyams pas kyang byin rlabs dang dngos grub kyi gnas la sgrib par byed na /
cho ga'i rtsa ba zhud na byin rlabs dang dngos grub mi 'byung bas thog mar dbang bskur ba po rang nyid rgyud dag par byed pa gal che ba'i phyir /
slob mas glo bur du ma yin par ring mo nas dbang gnang bar gsol ba gdab /
slob dpon gyis zhal bzhes zin nas zhag bdun phrag gis mtha' rten par bsnyen pa bya ste /
de'ang dkyil 'khor rgyas pa 'don sgom mi nus na 'dus mdo'i zhi thung khro thung bka' brgyad kyi phyag rgya rkyang sgrub lta bu spros med mdor bsdus la brten chog cing /
gter chos lugs gcig gi dbang lung yongs rdzogs dus gcig tu byed pa la'ang de ka'i nang nas rang gi bsnyen sgrub song ba zhig gam /
ma song yang gang rtsa bar gyur pa zhig gi bsnyen pa grub na mchog tu 'gyur la /
dbang dang byin rlabs phran tshegs 'phral du dgos pa'i rigs la ni sus kyang byed pa med pas smros ma dgos so //
gnyis pa sa chog la sa brtag slong sbyong gzung srung ba lngar bshad kyang /
rdo rje mkha' 'gro dang spyi rgyud las dbang bskur ba'i gnas lha khang brag phug khang steng sogs dang gang na yid du 'thad pa la brtag mi dgos par gsungs /
sngar bdag tu bzung ba la slong ba'ang mi dgos kyang da lta'i phyag len du /
rdul tshon gyi dkyil 'khor bzhengs na /
mi snang ba las slong ba dbang phur dang rdzas sngags phyag rgya ting nge 'dzin bzhis sbyong /
gzhi der slob dpon gyis dkyil 'khor rdzogs par bsgoms nas rgyal ba rnams la mchod cing bstod de /
slob mas yum bzhir mos la phyogs bzhi nas gsol ba btab pas nam mkha'i lha la gnang ba zhus te rang la bstim /
khro bo'i nga rgyal dang rdo rje'i lta ba /
stangs stabs bzhi dang brgyad /
spro na rdo rje'i gar gyi cho gas sa gzung ba /
phyogs bcu'i bgegs bkug pa la khro bcu'i phur pa btab pas srung ba ste bzhi ka bya ba yin la /
ras bris kyi skabs su /
slong ba dang sbyong ba mi dgos kyang gnas bdag la dkar gtor 'bul ba tsam gter ma rnams kyi dkyus su'ang 'byung bas dor mi dgos /
khro bo'i nga rgyal dang rdo rje'i lta bas drag sngags brjod cing bskor ba tsam byas la bzung ba dang /
phur gdab dngos sam phur bu gcig kho na bcur dmigs pa'am de'ang med na ting nge 'dzin tsam gyis phur gdab byas nas srung ba ste /
de gnyis mdzad pa'i phyag srol snang /
dkyil 'khor chen po mang du sbrel na thog ma'i dkyil 'khor de la 'di rnams bya /
phyin chad la sa chog gi skor gang yang mi dgos shing phur pa rnams yongs rdzogs grub pa'i rjes kho nar bsdu /
yang dbang mchog phur bu kho nas sbyong gzung dus gcig tu grub pa dang /
bgegs bskrad cing srung 'khor sgom pas srung ba'i don grub pa'ang yod pas rgyas bsdus skabs phyed par bya chog
/sgrub chen gyi tshe phyi nang gsang ba'i mtshams gcod rnams skabs 'dir sbrel ba yin no //
sa chog skabs su bzheng bya'i stegs bu dbus mtho zhing shar dang byang yid tsam dma' bar bya dgos par bshad pa ltar shing stegs sogs la'ang de lta'i nyams yod na legs so //
gsum pa sta gon la /
yo byad /
lha /
bum pa /
slob ma sta gon bzhi yod pa las /
dang po ni /
dbang gi rdzas bum pa /
tsaka li /
gtor ma sogs dang /
DA ma ru /
rdor dril /
bdud rtsi sogs dgos pa'i yo byad thams cad tshogs par byas la ye shes kyi rol par shes pas byin gyis brlab /
gnyis pa lha sta gon ni /
ras bris la mi dgos par 'chad pa'ang yod mod /
lha la brnyas pa spang ba dang /
dkyil 'khor bri bar gnang ba zhu ba'i ched yin pas grub na legs par bshad pa ltar lag len du byed la /
rdul tshon thig chog yod pa'i skabs ye thig sngon du 'gro ba las thig gi rtsa thig tsam btab nas lha gnas mi 'chol bar bya ba grags che yang /
ras bris kyi skabs su dkyil 'khor gyi gzhir maN+Dal byi dor byas par gtso bo'i gnas su dri bzang dang bdud rtsi lnga'i thig le gru bzhi dang /
'khor rnams la zlum por byas pa'i steng du slob dpon gyis gtso bo'am so so'i snying po brjod bzhin du me tog gam /
'bru'i tshom bu bkod pa gdan du mos /
mchod gtor dang 'ga' zhig tu tshogs mchod 'bul ba'ang bshad pas gzhung mthun bshams la /
bdag gi rnal 'byor dang ldan pas maN+Dal rang byung ye shes chen po'i gzhal med khang du dam tshig gi 'khor lo bskyed cing ye shes pa bstim /
mchod bstod 'bul /
sta gon la gnas pa'i snyan gsan phab pas dgyes bzhin gnang ba bstsal bar mos /
rgyas par na dkyil 'khor bar snang du sngags rgyas btegs te slar yang mchod bstod phul la 'od kyi drwa bas bcing /
de'ang skabs 'dir bya ba dang slob ma sta gon gyi rjes su byed pa gnyis yod pa so sor bshad bzhin las nges pa med /
bsdus pa'i phyogs su rang la bsdu ba'am dkyil 'khor gyi gzhi la thim par mos /
lha ma btegs na tshom bu bzhag
/gzhan la bsdu'o //
gsum pa bum pa sta gon ni /
bum pa mtshan nyid dang ldan pa lha grangs su bshad kyang /
bka' brgyad dbang chen la gtso dgu'i grangs /
zhi khro la lnga lta bu gtso bsdus tsam dang /
phal cher la gcig gis chog pas rnam rgyal dang /
las bum gnyis ni nges par dgos la /
bum pa la gos gsar pas dkri ba dang mgul chings kyis klub pa gnyis su bshad pa'i snga ma phyag len bde bas byed pa mang yang /
gtso bo'i sku mdog dang mtshungs pa'i dar gyis bcings pa'ang rnam pa gsal bas legs la /
nang bcud dri bzang gi chu gzhir byas pa la bla med thams cad nyer lnga'i rdzas kyi steng du sha lnga bdud rtsi lnga bsnan pa'i so lnga gtso che ba dang /
tshe sgrub phal mo cher nyer lnga dmigs su bshad pa dang /
a ti snying thig gi skor du dag pa sbyor ba'i gnad kyis nyer lngar gsungs pa sogs so so'i lugs ltar bya /
kha rgyan gseb tu gtso bo'i sku tsaka tsam bkod pa 'di'ang snga 'gyur rig 'dzin gong ma'i phyag bzhes su snang bas 'byor na dgod /
dung zhal lam thod snod kyi bdud rtsi bum pa'i khar bzhag par bshad pa ltar byed pa yin yang smin lugs phyag bzhes su mtshams 'dzin gyi ting phor la bkod pa nyid /
dngos gzhir bum thod me long brtsegs dgos pa sogs la bya stabs bde zhing mchod yon gyi don yin pas de ka legs /
sngar sta gon gyi maN+Dal ma bsdus na de'i g.yas g.yon sogs /
bsdus zin na lha gnas so so'am rnam rgyal dbus dang las bum byang shar du dgod la mchod gtor bsham /
de'i byin rlabs sngon du 'gro bas bum pa gzhal yas khang ji ltar bskyed pa dang /
rang byung gi gzhal med khang du mos pa'i nang gdan la lha bskyed pa ste rgyas bsdus so so'i lugs dang bstun te ye shes pa gzhug cing mchod bstod 'bul /
shin tu bsdus par /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar mos te bzlas pa la 'jug pas kyang rung mod /
snga ma sta gon rgyas pa'i phyogs dang /
phyi ma dngos gzhi'i bum sgrub zur du byed pa la sbyor na skabs dang 'tsham par 'gyur /
gang ltar gzungs thag blangs nas dmigs pa'i 'phro 'du bcas bzlas pa grub pa'i mthar /
'bru gsum gyis byin gyis brlabs pa'i bdud rtsi'i rgyun phul bar mos la dung chu blugs pas dam ye gnyis med bdud rtsi byang chub sems kyi ngo bor zhu ste bum chu dang ro gcig par bsam /
mdo dang sgyu 'phrul sogs la yan lag rab gnas kyi cho ga zur du sbyor dgos pa sogs 'dis mtshon khyad par gyi chos mang yang dkyus su mi mkho zhing da lta lag len shes pa mang bas 'dir smros ma dgos so //
las bum du spyi khyab bdud rtsi 'khyil pa'am /
pad+ma'i rigs la rta mgrin gyis mtshon rang rigs las kyi khro bo cho ga gsum bskyed yan lag rdzogs pa'i rgyas pa'am /
skad cig dran rdzogs su gsal btab la bzlas pas thugs rgyud bskul /
mthar 'od du mi bzhu bar phrin las bcol ba'am /
'od du zhu nas bum chu khro chung ngam rdo rje'i rdul phra rab tu gyur par mos /
las byang gi thog mar bsang chu sgrub pa yod pa'i rigs la de nyid kyis bsang gtor dang khrus bya zhing las bum zur du bsgrub mi dgos /
bris sku sogs dam tshig gi rten dang bum pas mtshon pa'i dam rdzas rnams dkyil 'khor der ma zhugs pas mthong du mi rung ba'i phyir yol bas bsgrib bo //
bzhi pa slob ma sta gon ni /
slob ma'i grangs spyir dkyil 'khor mthong ba tsam gyis thog med nas bsags pa'i sdig sgrib zad par 'gyur bas byang chub kyi sems dang ldan pa'i slob dpon gyis 'jug pa'i cho ga tsam la grangs nges med par gzung bar gsungs la /
nges pa can gsang ba spyi rgyud las nyer lnga phyin zung du ma gyur pa dang /
rnam snang mngon byang las bcu la sogs pa skal pa dang ldan na zung du gyur pa'ang rung bar gsungs pa ltar gsar ma'i phyogs su phyag len mdzad pa mang zhing /
snga 'gyur gyi phyogs su grangs nges mi mdzad la /
sgo'i slob dpon dang las kyi rdo rje ni rang gis dbang bskur pa zhig las gsar pa gang rung la byed bcol na dam las 'gal bar bshad pa dang /
khrus kyang sgo'i phyi rol du bya ba las slob dpon gyis chab btang ba dang dkyil 'khor gyi khang par byed pa ni mi 'os pa'i las su 'gyur bas mi bya bar /
dbang thob pa'i las rdor gyis sgo'i drung du las bum khyer nas chab gtang /
mdo sgyu sogs la bgegs gtor gtang ba med kyang bgegs dang sdig pa dral ba'i sngags rgyas don 'grub pa yin zhing /
gter ma'i phyogs phal cher la dngos sta gnyis kar dngos shugs kyis bstan pa ltar /
bgegs la gtor ma sbyin te drag sngags rol mo yungs thun gu gul dud pas bskrad la slob ma rnams nang du gzhug cing srung 'khor bsgoms la mtshams gcad /
de'ang slob dpon sangs rgyas gsang bas /
dag pa khrus nas ma bton par //
gsang sngags dbang gi sgo mi dbye //
byur dang mi gtsang ma bsal bar //
gsang sngags dbang gi gral mi bkod //
srung ba'i 'khor lo ma bsgoms par //
gsang sngags dbang gi chos mi 'chad //
ces gsungs pa ltar ro //
de nas thog mar blo legs pa'i lam du bcos pa dang /
rdo rje 'dzin pa'i chos kyi rgyal srid la dbang bskur ba'i don du rang gi rigs su bskrun pa'i bya ba yod pa la de ltar bya /
spyi la sems bskyed gsal btab ste blo ldog rnam bzhi dang 'brel ba'i chos bshad ji ltar rigs pa dang /
mdo las khyad par du 'phags pa'i gsang sngags theg pa snga 'gyur bka' gter dag snang gi babs so chen po gsum las /
dmigs su phye ba'i 'chad bya'i byung khungs che ba sogs lo rgyus kyis mtshams sbyar te sta gon gyi chos rnams zhu ba'i yon du maN+Dal 'bul ba dang /
thal mo stong par ma song bar gsol 'debs byar gzhug
/de nas skyabs su ma song ba la sdom pa mi skye /
sdom pa med pa la dbang bskur du mi rung bas thog mar sdom pa kun gyi gzhi rten skyabs 'gro yul dus bsam pa theg dman ltar ma yin par theg pa chen po'i lugs ltar byar gzhug
/cho ga rgyas pa rnams la sdom gsum rim gyis gzung ba'i dang po so thar sdom pa gzung ba'ang theg chen so thar yin pas de'i 'dun pas gzung /
sngags dang phar phyin gnyis ka'i thun mong ba'i sdom pa smon pa byang chub kyi sems bskyed la 'jug pa'i bslab bya slob par dam bca' ba rnams ni rdo rje slob ma'i dbang bskur ba tsam gyi don yin la /
slob dpon gyi dbang bskur ba la de'i steng du rnal 'byor dang bla med gnyis kyi khyad par du gyur pa rigs lnga'i sdom pa gzung du gzhug
/'di'ang rgyas pa 'ga' zhig tu thog mar slob dpon gyis tshig rgyas par brjod la sdom pa bsgrag
/slar slob mas mdo rgyas gang rung gis gzung bar khas len pa 'byung ba ni de ltar bya /
de'ang sdom pa la dmigs phug pa'i len 'dod dang /
dbang tshig rnams la 'di ni gzung ngo //
'di ni mi gzung ngo snyam pa'i phyogs ris su mi gcod par mtha' dag gzung ngo snyam pa'i 'dod pa bskyed pa ni sdom pa skye ba la med ka med kyi yan lag yin par gsungs so //
cho ga las skye ba'i sdom pa thams cad thob pa dang /
gtong ba dang slar skyor ba gsum ga 'dun pa'i rjes su 'brang ba yin pas dngos gzhi'i cho ga rnam par dag pa ni sdom pa la rags las shing /
spyir sngags sdom thams cad kyang tshul khrims gsum du 'du ste /
tha mal ma dag pa'i snang zhen las ldog pa'i nyes spyod sdom pa /
rim pa gnyis kyi myur lam zab mo la bslab gzhi 'dzin pa'i dge ba chos sdud /
mtha' gcig tu sems can gzhan la phan 'dogs pa'i las bzhi'i phrin las la dbang sgyur ba sems can don byed gsum du 'du bas /
de ka'i tshig gis kyang thun mong dang khyad par gyi sdom pa mtha' dag bsdus pa shes par bya'o //
de ltar rgyud sdom pa dang ldan pa'i sgo gsum rdo rje gsum du byin gyis brlab pa'i phyir gzhi lus yi dam gyi lha so so'am spyi khyab tu rdo rje sems dpar bskyed pa'i gnas gsum du phyag mtshan yig 'bru dang bcas pa'am bsdu na 'bru gsum bsgoms nas dri'i thig les rtags gdab nas /
gdod nas rang byung du gnas pa'i rdo rje gsum sad par byas pa la /
deng phyin chad 'dod yon rang ga ma'i zhen rtog spangs te sgyu ma lta bu'i mchod pas tshogs gsog par gdams pa'i phyir nyer spyod lngas mchod /
'di sogs slob ma mchod pa'i rigs rnams cog stegs lta bur bkod nas slob dpon dang slob ma gang rung gis 'bul ba'i tshul byas pas chog
/de nas gtso bor sgo gsum cha snyoms dang bcas pa'i sgrib pa sbyong zhing dbang bzhi'i snod rung du bya ba dang /
zhar byung dngos grub 'thob mi 'thob kyi ltas brtag pa'i don du rdzas bzhi sbyin te /
'di rnams go rim mang nyung 'chad tshul 'dra min 'ga' zhig 'byung yang gnad mtshungs pas /
spyi 'gro ltar na /
dang po lus sgrib sbyong zhing bum dbang gi snod du rung ba dang phyi'i ltas brtag pa'i slad du /
so shing dor ba'i ra ba ni gru bzhi pa'i dkyil 'khor ba'i lci ba la sogs pas byugs pa'am /
yang na pad+ma 'dab brgyad bris pa la me tog gi tshom bu bkod pa bzhag
/so shing gi rgyu a shwadatha la sogs pa bod du mi rnyed pas 'o ma can gyi shing drang zhing phra sbom 'tsham par srog chags med cing ma gas pa rtse mjug mnyam pa sor bcu gnyis pa'i tshad mar sne zur gsum byas pa /
dri bzang gi chus bkrus /
bdug pas bdug cing /
rtse mor me tog gi phreng ba dang skud pa dmar po bcings pa sngags kyi byin gyis brlabs la /
slob dpon byang du phyogs pas slob ma'i lag par me tog rang la bstan nas sbyin zhing /
slob ma shar ram byang du phyogs pas so shing mkha' dbyings kyi rgyas bzung ba'i rtsa bas so rtsa drud pa dang mnyam du sha zos pa sogs lus kyi sgrib pa rnams skyugs pa'i tshul du don pa dang /
dngos grub kyi ltas brtag pa'i 'dun pa drags pos /
sngags kyi rjes zlos bcas mig steng du blta zhing ltos pa med par mdun gyi ra ba'i nang du dor bas /
ltas brtag pa ni rtse mo shar byang nub lho steng 'og tu phyogs par lhung na rim pa bzhin zhi rgyas dbang drag rig 'dzin sa 'og gi dngos grub rnams 'grub cing /
phyi rol du lhung na dngos grub mi 'thob par gsungs so //
gnyis pa ngag sgrib sbyong zhing gsang dbang gi snod rung dang nang gi ltas brtag pa'i sngon 'gro rmi lam gsal ba'i don du byin gyis brlabs pa'i dung zhal gyi chu khyor bar lan gsum sbyin la 'thung du bcug pa'i lhag ma dpung pa g.yon phyogs nas rgyab tu dor bas ngag gi dri ma dag par bsam /
gsum pa yid sgrib sbyong zhing sher dbang gi snod rung dang rmi lam la bar chad mi 'byung ba'i phyir skud pa sna lnga ye shes lnga mtshon pa'am las lha'i kha dog lus tshad sgo gsum mtshon pa'i sum bltab tu bsgril ba la /
rdo rje gsum gyi mdud pa btab nas bsang zhing sngags kyis byin gyis brlabs pa khams dkar dmar gyi bar chad bsrung phyir skyes pa'i dpung pa g.yon dang bud med kyi dpung pa g.yas su /
nyin mtshan nam phyi nang gi bar chad bsrung phyir rim pa gnyis su bcing zhing rdo rjes rgya gram gyi tshul du reg pas lus rdo rje'i go chas zhu lugs su g.yogs par bsam mo //
bzhi pa cha snyoms kyi sgrib pa sbyong zhing bzhi pa'i snod rung dang rmi lam mi 'khrug pa'i phyir bkra shis pa'i rdzas ku sha'i chun po stan dang rkyang pa sngas kyi don du sngags kyis thal mo'am lag g.yas g.yon du sbyin /
des ni bgegs bsrung zhing dge mi dge rmi lam la gsal bar byed pas /
slob ma rnams kyis kyang do nub de ltar byas la seng ge'i nyal stabs kyis lha dang bla ma'i phyogs su mgo bstan te nyal bas dge bar mthong na legs pas slar yang bla ma lha la yid ches kyi mos gus bskyed /
ngan par mthong na khu 'phrig mi bya bar tshogs gtor yig brgya las sngags bzla ba sogs kyis zhi bar bya zhing khyad par bdag med pa'i don bsgom pas bzlog
/rdzas bzhi grub nas phyir mi ldog pa'i phyir zab mo'i chos bshad pas spro ba bskyed /
dge ba bsngos la slob ma rnams rang gnas su gtang /
slob dpon gyis sta gon gyi lha sngar de kar 'jog na 'dir btegs shing mchod pa sogs dang bdag bskyed kyi rjes bsdu'i rigs bya'o //
bum pa dang slob ma sta gon ni ras bris la brten kyang bya ba nyid legs pa yin te sta gon sngon du ma song ba'i slob ma la dbang bskur na rtsa ltung du 'gyur bar gsungs pa'i phyir ro //
bzhi pa dkyil 'khor gyi las la gnyis kyi /
dang po sgrub pa'i rten 'du bya ba la dkyil 'khor ni /
dbang rab la ltos te tshom bu /
'bring ras bris /
dbang brtul la rdul tshon du grags shing /
da lta dbang rnon gyi dpon slob tshogs pa dkon kyang lag len gang sla zhig gis rang gzhan mgo bskor nas rgyud smin pa lta zhog
/bka' 'das kyi rtsa ltung sgrub pa'i mig ltos ngan pa phal cher la 'jug par snang ba'i rjes rgyug kho na mi bya bar dpon slob gnyis kyi rgyud tshod dang bstun dgos kyang /
spyi tsam du lha dang dkyil 'khor cho ga'i yan lag mi nyams shing phan yon che la nyes dmigs chung ba las dang po pas bsgrub bya gang yin pa de ka lag tu blang dgos pas /
dkyil 'khor chen po dang spros 'byor lag len rgyas pa'i phyogs la rdul tshon gyi dkyil 'khor thig tshon bya ba sogs so so'i gzhung ltar bzhengs /
de mi 'grub pa rnams dang dbang bskur dkyus tsam du ras bris kyi dkyil 'khor tshad ldan snga nas tshags su tshud par byas la stegs bu'i steng du dgram /
cis kyang ma 'byor na tshom bu'ang snga 'gyur gyi phyogs 'dir bkag pa med pas byung rgyal mi bya bar /
'bru dkar gtsang ma dri bzang gis brlan pa'am drag po'i phrin las gtsor bton pa'i rigs la 'bru nag khrag chang gis gsher ba'i tshom bu gtso 'khor gyi rnam pa phyed par dgod /
de'i dbus su khri'u'i khar spyi tsam du rnam rgyal bum pa sku tsaka yongs rdzogs /
phyogs bzhir rig pa'i dbang chas dbu rgyan sogs dgod /
bdag 'jug gi chas kyang slob ma re re bzhin nam gtso bo gcig la sbyin rgyu yod na stegs zur par bzhag
/gzhan sngags byang dbang phreng gsang thod rig tsaka gis mtshon pa'i dbang rdzas gang dgos skabs phyed par dgod cing /
rjes gnang chas gzhung pod glegs bam gdugs dung 'khor lo sogs dang /
srung zlog gsad pa /
mnan sreg 'phang ba'i chas dgos pa rnams stegs zur par bsham chog
/'di rigs bka' dgongs lta bu'i rdzas dbang shin tu mang ba rnams la tsakli mi mdzad ka med du song zhing slob mas dmigs pa'i go brda 'phrod phyin de kas 'thus la /
gzhan dag gi'ang chos bshad rjes gnang lta bur rigs mtshungs pas stabs bde'ang /
bsgral sreg sogs lag len dang dmigs pa rgyas pa dgos pa'i rigs la chas rnams dngos su ma bsham na bya thabs bral bas /
sla thabs kho na'i lag len gcig dpe kun 'gebs mi bya bar so so'i gzhung mthun dang phyag len gyi rgyun ma nyams pa nyid shin tu gal che'o //
gnyis pa rgyan dang mchod pa'i yo byad dgod pa ni /
dkyil 'khor gyi steng du bla bre'am gdugs phub /
bar du dar dang rin po che'i drwa ba drwa phyed bre /
mthar sgab skor gyis dkris pa'i nang du /
dkyil 'khor gyi mdun du chu gnyis nyer spyod lnga po lha grangs /
de'ang shin tu mang nas ma shong na brgyad dam lnga las mi nyung ba /
rgyud lung rigs la bzhi bsnol grangs de mtshungs /
yang bka' dgongs lta bur shar du chu gnyis nyer spyod /
lhor 'dod yon lnga /
nub tu sgeg sogs brgyad dam rig ma lnga'i gzugs sam phyag mtshan gyi gzugs brnyan /
byang du drag mchod bsham pa'ang yod cing /
dbang rkyang lta bur byang shar du mtshams 'dzin me tog
/shar du mchod yon nas brtsam phyogs mtshams bdun du re re /
mdun rgyab gang 'os su sman raka gtor gsum sogs mchod pa'i yo byad spyi dang /
bka' brgyad la zla gam /
dza gad /
tshe 'brang dgos pas mtshon rang gzhung las dmigs su bsal ba rnams la de ltar bsham /
phyi rol zur bzhir rgyal mtshan /
mda' dar me long bcas pa /
log bzhir ral gri dang phur bu 'phan rnams lag len ltar bkod pa dang tshon skud kyi drwa ba sbrel /
dbang rkyang tsam la'ang rgyal mtshan 'phan sogs phyogs mtshams su bsgreng ba byung na legs /
spos dang mar me'i phreng ba rgyun mi 'chad pa sbar ba sogs bag dro lhun brjid du bya /
'di rnams tshogs kyi sgrub pa dang 'brel na dzapa? dbyangs dang bcas rdo rje slob dpon gyis sna drangs te bum pa sogs g.yas skor gyis dkyil 'khor du dgod /
rol mo'i sgra snyan cing brjid chags par bya /
rdo rje rgyal po sogs mnga' gsol zhing rang rang gi gral la 'god cing bdag gnas yo byad la byin dbab /
'dir sngar sta gon gyi lha nam mkhar btegs na de nyid dang /
snying gar bsdus na de las phyungs te dkyil 'khor la bstim /
gzhi der bstims nas dkyil 'khor dang dbyer med du gyur par mos /
gter gzhung 'ga' zhig la byin 'beb kyi gong du stim pa'i tshig zur pa'ang yod /
byin 'beb med pa'i phyogs la dkyil 'khor dbang rdzas bshams zin ma thag mchod pa byin brlab /
rol mo'i sgra byas la lha bstim mo //
lnga pa sgrub cing mchod pas thugs dam skul zhing dbang gi las la sbyor ba la'ang gnyis kyi /
dang po bdag mdun tha dad du sgrub pa ni /
spros pa la dga' ba'am las dang po pa'i slob dpon lta dgongs dman pa la gces pa ste /
so so'i sgrub thabs bzhin bdag gi rnal 'byor bzlas pa'i mthar thug bar byas nas /
de nyid rdzogs pa'i rim pa nyer bsdu'i nA da shin tu phra ba'i de kho na nyid la mnyam par bzhag pas stong pa nyid dang /
mdun bskyed la ltos pa'i de bzhin nyid kyi ting nge 'dzin skye 'gag gnas gsum rang bzhin gyis dben pa'i chos nyid gnyis mtshams sbyar nas /
rten dang brten pa'i 'khor lo sgom tshul skye ba rnam bzhi'i bag chags sbyong ba dang bstun pa'i bskyed rim gyi chings kyis bsdams pa so so'i sgrub thabs nas 'byung ba ltar bsgoms la ye shes pa gzhug
/rang nyid gtso bo las sprul pa'i lus logs su bye bas phyag sogs byed par mos la /
phyag mchod bstod pa rgyas par bya zhing 'phro 'du'i ting 'dzin gsal bas dzapa? bzlas ci 'grub dang /
bum lha skad cig gis gsal ba la 'od zer gyis rgyud bskul bcas bzlas pa brgya rtsa tsam dang 'od zhu bya'o //
gnyis pa bdag mdun dbyer med du sgrub pa ni /
spros pa la mi dga' ba'am rtogs goms tshul bzhin ldan pa'i rnal 'byor pas bsgrub gzhi bdag dang gzugs brnyan gyi dkyil 'khor gnyis sgrub chos ting nge 'dzin gsum nas cho ga'i yan lag ji srid ma rdzogs kyi bar thams cad kyang /
gdod nas rang bzhin yongs grub kyi dkyil 'khor chen por snod bcud dag pa rab 'byams rgyal ba'i zhing khams su gnas pa nyid gsal 'debs pa tsam yin pas /
de ltar sgom pa'i dus nyid na rig pa rang snang ba'i ngo bor gcig dang tha dad bdag dang gzhan du rdzas su grub pa med pa'i phyir rang bzhin dbyer med kyi dkyil 'khor bsam yas lhun gyis grub pa ste /
gsang snying las /
dkyil 'khor bsam yas lhun grub ni //
rdzogs chen rtogs pa'i rnal 'byor pas //
kun 'byung dkyil 'khor chen por spyod //
ces gsungs pa ltar ro //
des na las byang tshar gcig gis sgrub rten gyis mtshon pa'i snang srid thams cad dkyil 'khor gcig gi rten brten pa'i rang bzhin du gsal btab nas /
bzlas pa'i skabs dbang don du dbye gzhi'i dkyil 'khor gsal btab ste mdun rten gyi go sar ye shes dkyil 'khor mar me gcig las gnyis mched kyi tshul du phyes nas dzapa? kyi 'phro 'du bcas bzlas pa ci 'grub dang /
bum pa'i bskyed bzlas kyang gong smros ltar bya /
dam pa 'ga' zhig gi gsung rgyun ltar chags med zhabs kyis las byang tshar gcig gis bdag mdun gnyis ka gsal 'debs pa rnying ma'i lugs kyi bdag mdun dbyer med yin gsungs pa yod kyang /
bdag mdun tha dad du 'dzin pa'i blos gnyis su bsgom phyin dbyer med kyi don mi gnas mod /
deng sang rtogs dgongs mtho dman ji ltar yang phrin las tshar gcig las gtang srol med pa la ni snang srid gzhir bzhengs kyi dkyil 'khor la myong rtogs med phyin /
go ba tsam la gding 'cha' ba dang bskyed rdzogs gang gi gnad kyang med par kha khral tsam zlos shes pas chog rloms kyis gsang sngags bon du gyer ba rnams ni nyes pa rin gyis nyo ba tsam du zad pas /
gong du bshad pa bzhin rang dang 'tsham pa'i 'don sgom tshad ldan byas na dbang sogs slob dpon gyi bya ba la go chod nges su 'gyur bas shin tu legs so //
tshogs sgrub kyi skabs su nyin mtshan thun gzung ba'i dzapa? rgyun dang /
thun mtshams su nyu le skrod cing byin 'beb /
tshogs dus bzhir 'bul ba sogs byas te dbang sgrub kyi skabs 'dir zhag lnga bdun nas gsum gyis mtha' rten par grub pa'i tho rangs dngos grub blang ba'i cho ga zin nas dbang gi las la 'jug go
/drug pa slob dpon bdag nyid nus ldan du bya ba'i phyir dkyil 'khor du 'jug pa la'ang /
rtogs dgongs dman pa'i slob dpon rnams ni thog mar rang gis dbang len rgyas par bya dgos pa rgyud lung rnams las nan du gdams pas /
rang gi rig pa bde gshegs snying po'i ngo bo nyid bla ma dang tha mi dad pa'i dkyil 'khor gyi gtso bo'i rnam par bzhugs pa la rnam smin bag chags kyi rten kun gzhi tshogs brgyad pa'i rnam shes cha dang bcas pa slob bu'i rnam par phye ba'am /
yang na bla mas las kyi slob dpon mdzad par bsam yang rung ste khrus dang bgegs bskrad nas brtsam /
rjes gtang rag lus 'bul gyi bar slob ma la ji tsam bskur ba'i dbang yongs su rdzogs pa blang ba ni shin tu gal che ste /
byis pa las dang po pa'i slob dpon ni rnam pa kun tu nyams chag rtog sgrib dang bcas pa'i phyir slob dpon gyi rgyud la rtsa ltung yod na slob ma la rig 'dzin gyi sdom pa mi skye ba'i phyir /
thabs des rtsa ltung rnams dag par byed cing slob ma la'ang don du 'gyur ba chen po thob pa'i phyir ro //
bka' brgyad la smin lugs rnal 'byor rgyun dbang gi bdag 'jug mdzad pa bzhin du dbang chog rgyas pa'i rigs la cha tshang mi lcogs na 'jug pa mdo tshang tsam la dbang bzhi'i snying po rdzas dang bcas te blang /
de las cung zad rtogs goms che zhing rgyas bsdus gnyis ka rig pa'i rtsal du thag chod pas 'od zer spro bsdu'i ting nge 'dzin gyi dbang blangs pas kyang go chod la /
dgongs pa gding du gyur pa'i rdo rje slob dpon rnams kyis gdod nas lha dang bdag nyid dbye ba med par rtogs pas /
rgyud las gsungs pa'i /
oM badzra sa ma ya oM/
sogs sngags tshan lnga brjod pas rang bzhin ye shes kyi dkyil 'khor pa rnams kyi 'bras chos sku gsung thugs yon tan phrin las lnga po dang bdag gi sgo gsum gnyis su med par gsal gdab /
oM/
ye shes rgyal po sku gsung thugs /
sogs kyis rig pa'i me tog dor bas dkyil 'khor lha rnams dngos grub stsol bar phyogs nas /
oM badzra sa ma ya hU~M gis dam ye bsre /
oM badzra sa ma ya satwam gyis brtan par bya /
oM badzra sa ma ya hoHsa dbang du bsgyur zhing dgyes pa bskyed de dkyil 'khor pa dang tha mi dad du gyur par bsam /
spyir 'jug pa'i mtshan nyid lha dang gnyis su med par bya ba yin pas ye shes kyi dkyil 'khor dang bdag gnyis su med par rig pas de'i don grub pa'i phyir ro //
rgyas bsdus gang gi mthar yang thal mo sbyar te /
oM/
rdo rje ye shes 'thob byed pa'i /
sogs kyis slob ma gzhug par gnang ba zhu /
cho ga rgyas pa la bden pa'i stobs brjod pa'ang 'byung ba ltar bya /
de ltar rgyas 'bring bsdus pa'i 'jug pa dang gnang zhu gang yang mi byed par dbang dang gnas 'dren sogs la 'jug pa'i gzu lum ras chod ni nam yang mi bya'o //
'jug pa'i cho gas dkyil 'khor du ma gzhug bar du blta bar mi dbang ba'i don gyis yol bas legs par bsgrib bo //
bdun pa dbang bskur ba la /
cho ga rgyas bsdus stabs kyis dbye bsdu ci rigs pa dang go rim cung zad mi 'dra ba mang yang /
dkyil 'khor du 'jug pa'i chos dang /
zhugs nas mngon par dbang bskur ba gnyis su 'du zhing /
dang po la skal pa che chung dang yol ba phyi nang du 'jug pa'i rim pas phyi 'jug nang 'jug gnyis yod pa las /
dang po phyi mtshan ma'i dkyil 'khor du 'jug pa'i sngon 'gro'i rim pa ni /
sta gon la gnas pa'i slob ma rnams dkyil 'khor khang pa'i sgo drung du 'khod /
sgo'i slob dpon nam las kyi rdo rjes sgo'i phyir phyin la sgo srung khro bo chen por nang du gtang ba'i gsol 'debs dris lan bcas byar gzhug
/las bum gyi chus khrus bya /
sgo phyes te nang du 'jug pa na slob dpon gyis bgegs bskrad /
gral du 'khod nas srung ba'i 'khor lo bsgom /
lhan skyes ma rig pa'i sgrib pas ye shes kyi mig ldongs par mtshon byed dar ras dmar pos gdong dgab /
dkyil 'khor gyi lha dang mjal ba'i phyag rten dang rigs dang skal pa brtag pa'i ched du /
mtha' yas don grub rnam snang rin 'byung mi bskyod pa'i sa bon /
A khaM bI ra hU~M las skyes pa'i me tog gi phreng ba kha dog lnga pa so so'i sa bon gyis mtshan pa re thogs par mos la cod pan nam me tog sbyin /
de nas 'jug chog dngos la /
lo rgyus kyis nges shes bskyed pa dang /
dbang gi ngo bo nges tshig dbye ba ma thob pa'i nyes dmigs thob pa'i phan yon ci rigs brjod la maN+Dal 'bul du gzhug
/gang gis gsol ba ma btab par //
de yi rigs su skye ba med //
ces pas gsol ba lan gsum gdab cing gnang ba sbyin /
rigs dang mos pa 'dri zhing lan ldon pa'i tshul 'byung ba rnams la de ltar bya /
skyabs sems yan lag bdun pas rgyud sbyong ba'ang sta gon skabs ltar bya /
spyir thun mong gi sdom pa gnyis /
khyad par sngags kyi dam tshig gnyan po rnams ngo bo gnas 'gyur ba'i tshul gyis bzung /
yon tan yar ldan du bsrung /
dus skabs dgos pa gang gtso'i thad kar spyad pa'i 'dun pas sdom gzung lan gsum bya /
sku gsung thugs rdo rje'i dam tshig la gnas shing mi 'bral brtan pa'i don du slob ma lhar gsal ba'i gnas gsum 'bru gsum gyi 'od zer spro bsdu'ang 'byung /
bsgoms pa tsam gyis rdzogs pa'i byang chub las phyir mi ldog cing rdzogs pa'i sangs rgyas dang mi 'bral bar bdud thams cad zil gyis gnon par byed pa zla ba rdo rje'i sems bskyed ni /
snying gar kun rdzob byang chub sems kyi ngo bo zla ba nya gang ba'i steng du don dam byang chub sems kyi ngo bo rdo rje rtse lnga pa lhag pa'i bden pa dbyer med du gsal btab nas /
thams cad rnal 'byor du sems bskyed pa'i sngags brjod cing brtan par bya /
dam tshig blangs nas 'das pa'i dam nyams dang /
nyan thos sngags la mi dad pa'i ma 'dres pa dang /
bstan pa'i sgor ma zhugs pa'i skye bo phal pa dam med rnams la zur tsam yang mi smra bar gsang bar gdams /
las rdor gyi phyag gi rdo rje la 'jus nas yol ba'i nang du khrid cing dkyil 'khor la bskor ba byas par mos la yol ba bsal /
sngags rgyas gzhal med khang ye shes kyi sgo bzhir phyes pa'i phyogs bzhir tshad med bzhi'i 'jug pas zhugs te phyogs kyi rigs so so la sku gsung thugs ye shes bzhi'i phyag 'tshal ba'am /
bsdus par shar sgo nas sgo gsum gus pa chen pos phyag byas par dmigs la thal mo gnas gsum du sbyar bas sngags kyi rjes zlos lan gsum bya ba rnams so //
gnyis pa nang ye shes kyi dkyil 'khor du 'jug pa'i sbyor ba dam la bzhag pa la'ang /
gsang ba'i dam tshig bsrungs na dngos grub bde blag tu 'thob pa'i phan yon bstan pa'i sgo nas dang /
ma bsrung na 'di phyir sdug bsngal skyed pa'i nyes dmigs bshad pa'i sgo nas dang /
rdo rje'i tha tshig gi chu nan sbyin pa snying dbus su hU~M 'bar ba'i rnam pa dpang por gnas pas dam tshig thub na rdo rje sems dpar gyur nas tshe 'dir mchog la sbyor cing /
ma thub na lcags sdig mgo dgu par gyur nas srog rtsa gcod cing mnar med par ltung bar 'gyur ba'i mna' bsgags nas khe nyen gnyis ka'i sgo nas dam la bzhag pa ste gsum mam /
de steng rdo rje slob dpon gyi bka' shin tu gnyan par bstan pa ste dam bzhag bzhir grags pa rnams rim par bya zhing /
me tog 'bul ster sogs skabs 'dir bya ba'ang yod rung gter ma'i phyogs phal mo cher 'og tu 'byung ngo //
nang 'jug gi dngos gzhi don dam gsang ba'i 'jug pa ye shes pa dbab pa ni /
slob dpon ye shes brnyes pa dang slob ma skal pa can 'tshogs na ma rig pa'i sbubs dral ba'i brdar sngags rgyas khog pa kha phyes par rigs dang mthun pa'i lha bstim zhing sngags dang rol mos bskul bas /
ye shes phebs nas rig pa la mtshan nyid gang yang ma grub cing gtad so ci yang ma mthong bas chos nyid kyi rig pa la ngar thogs nas phyi rol tu lus ngag gi rnam 'gyur ma nges pa sna tshogs su ston pa byung rgyal du skyong du gzhug
/de ni dbang thams cad kyi ngo bo byin rlabs 'pho ba'i dbang ngam ye shes phebs pas don dam par lha dang skal pa mnyam par byas pa yin no //
der ma zad bum dbang gi thog mar sgrib pa dral nas ye shes pa'i byin rlabs bcug pa nyid chu dbang sogs kyis brtan par byed pa kho na'ang yod mod /
deng skabs so skye'i slob dpon rnams kyis de ltar mi nus pas dmigs pa rdzas sngags sogs kyi sgo nas nan tan tu 'beb pa shin tu gal che ste /
skabs 'dir byin rlabs stobs kyis skyes pa'i ye shes nyid dbang gi rtsa ba'am sa bon lta bu yin la /
dngos gzhi'i dbang bskur rnams kyis de nyid brtan cing nus pa gong du spel bar byed pa'i phyir dbang gi gzhi dgod pa zhes grags te /
'di skabs ye shes kyi gzhi ma 'khod na brtan spel sogs don med par 'gyur bas so //
des na slob mas lus gnad bsrang /
rlung kha sbyor du bzung /
sems gang la'ang ma yengs par so so'i gzhung nas 'byung ba'i dmigs pa byar gzhug
/slob dpon nyid kyang ting nge 'dzin rtse gcig pas ye shes 'beb pa'i rdzas sbyor sngon nas bsdu sgrub byas pa'am /
med na gu gul sogs dri bzang pos bdug cing rol mo'i sgra dang sngags brjod pas /
dmigs pa gsal zhing mos gus ldan pa'i slob ma la rang gis tshor ba'i lus sems kyi nyams nges par skye bas de tsa na rig pa 'dzin med kyi ngang bskyang ba gnad du che'o //
ma pheb na spogs chog gi rim pa bya ba'ang yod mod ting 'dzin nus pa'i mthu dman na sa bcad tsam du zad do //
gang ltar ye shes phab pa'i byin rlabs kyi rgyun brtan par byas te /
mthong ba dri ba yod pa la de ltar lung bstan te 'di'ang ye shes 'beb pa'i bya ba yin pas 'di rigs ma byas pa la chad skyon med do //
skabs 'dir dbang shes yul la 'jug pa bkag nas dmigs pa la sems rtse gcig tu gnas dgos shing /
de'ang ro reg gnyis kyi yul dang 'phrad pa'i dgag bya skabs der chung bas /
gtso bor gzugs sgra dri'i yul la 'phro ba dgag pa'i phyir mig dar 'ching ba /
rol mo sgrog pa /
sbyar spos bdug pa rnams 'byung zhing /
de dag gis dbang shes nang du bsdus pa las ye shes pa'i byin rlabs btsan thabs su 'dren pa'i nyer len khyad par can du gyur pa'o //
de nas dngos grub myur du 'grub pa'i las 'brel lha'i rigs gang la nye ba brtag cing lha dang skal pa mnyam par sgrub pa'i phyir du /
bden tshig dang sngags brjod pas sngar byin pa'i me tog dkyil 'khor dngos sam der mos pa'i phyag rgya'am tshom bu bkod pa la 'dor du gzhug nas rigs brtag
/gang la phog pa de nyid kyis bzhes nas slar dbang rtags kyi tshul du spyi bor bcings par bsam pa'am /
lhag pa'i lha de nyid spyi bor thim pas rgyud dbyer med du byin gyis brlabs par dmigs la cod pan spyi bor bzhag pa ni dbang la snga ba me tog phreng ba'i dbang ngo //
mig dbye bar gsol ba btab pas slob dpon gyi thugs ka nas ye shes kyi 'od zer gser thur gyi dbyibs can 'phros te mig dar dang lhan cig ma rig pa'i sgrib g.yogs sangs kyis bsal bas /
gzugs can la thogs pa med pa'i rdo rje'i mig dang ye shes kyi dkyil 'khor mngon sum mthong ba'i sangs rgyas kyi spyan thob par mos la gdong g.yogs bsal /
dkyil 'khor la lta bar bskul nas phyag shing ngam rdo rjes mtshon par rten brten pa'i dkyil 'khor ngo sprod cing dag pa brjod pas /
slob mas kyang gzugs brnyan gyis mtshon te ye shes dkyil 'khor don rtags bcas ji bzhin mthong ba'i mos pas dad spro bskyed cing ched du brjod pa'i tshig yod pa la de ltar brjod pa rnams kyis grub bo //
de tsam gyis kyang sngon 'og min du mthar lam pa zhugs pa dang skal pa mnyam par gsungs so //
gnyis pa zhugs nas mngon par dbang bskur ba dngos la /
spyir sbyang gzhi gdod nas sems can thams cad kyi chos nyid du rang chas su bzhugs pa de la /
sbyang bya glo bur 'khrul pa'i dri ma lus rtsa ngag rlung yid thig le cha mnyam sems kyi dri ma bzhi /
phyi dus bzhi /
nang dug gsum dang cha snyoms /
khyad par 'dod chags bzhi /
gsang ba skye 'gag 'gro 'ong /
yod med rtag chad de mu bzhi la sogs par gnas pa rnams /
sbyong byed dbang bzhi'i rim pa bskur bas dag bya'i dri ma bzhi dag
/lus lha ngag sngags thig le bde chen sems chos skur smin /
lam bskyed rim rang lus gzhan lus rdzogs pa chen po rnams bsgom pa la dbang bar byas pa de dag bsgoms pa la brten /
tshogs sbyor mthong sgom gyi lam bzhi bgrod /
rig 'dzin bzhi thob /
phrin las bzhi 'grub /
sbyangs 'bras sprul longs chos dang ngo bo nyid sku 'thob par 'gyur ba'i phyir /
gzhi lam 'bras bu'i chos rnams bzhi 'gros su mtshungs par ldan pa'i gnad kyis bla med kyi dbang thams cad rnam grangs bzhir nges pa ste /
'dir ma hA yo ga la bum pa /
gsang ba /
sher ye /
tshig dbang ste rnam pa bzhir 'byung /
de rnams kyang phyi phan pa /
nang nus pa /
gsang ba zab mo'i dbang gsum gyis sdud pa ste /
rang don nyams len /
gzhan don phrin las /
spyod rig mnyam pa'i brtul zhugs can gyi don du dgongs pas so //
de la dang po phyi rdul tshon sogs mtshan ma'i dkyil 'khor du bum pa'i dbang bskur ba la sngon 'gro
/dngos gzhi gnyis las dang po ni /
maN+Dal phul te gsol ba gdab /
slob ma dkyil 'khor shar sgor khrus stegs la bkod par bshad pa deng sang dngos su mi 'grub pas de ltar 'khod par mos la /
cho ga rgyas pa kha cig tu byur bsal ba dang sdig sbyong bya ba yod kyang dmigs su ma bshad pa la sngar don gyis song bas 'thus /
rdo rje 'bar ba las /
dbang bskur ba yi rim pa dang //
sbyin sreg las rnams byed don du //
dkyil 'khor gyi ni yo byad rnams //
slob dpon gyis ni khyer bar bya //
slob mas khyer na dam tshig nyams //
zhes gsungs pa ltar /
dbang rdzas rnams slob dpon rang nyid las gzhan gyis reg tu mi rung ba'i phyir 'jug pa bde khyad kyis ched du bskos pa'i las kyi rdo rje kho na dang des kyang dar zab la sogs pa'i lcibs kyis blangs te phul dgos pa'ang shes par byas la /
dkyil 'khor ba'i 'khor rnams ni nyi ma dang 'od ltar gtso bo'i ye shes kyi rang mdangs las gzhan du med cing gdul bya'i don du gtso 'khor gyi rnam par bstan pa dang /
gtso bo'ang rdo rje slob dpon nyid kyi ye shes rol pa kho na las tha dad du grub pa med par shes nas thag chod pa ni dbang zhu ba'i yul yin la /
bla med kyi dbang bskur zhus phyin de nas brtsam ste lha dang bla ma dus rtag tu dbyer med par blta ba las mchog dman du bzung na rtsa ba srog gi dam tshig dang mi ldan par 'gyur bas 'di go ba'ang gal che'o //
gnyis pa dngos gzhi la rdo rje slob ma'am rdo rje slob dpon gyi dbang ngam /
phan nus kyi dbang gnyis las /
dang po la'ang rig pa'i dbang lnga 'byung ste /
'di thams cad la bum pa'i gtor blugs kyi rjes su 'gro bas bum dbang gi sgras bsdus pa ste /
'di skabs bla ma sangs rgyas thams cad kyi sku rdo rje sprul pa'i sku'i ngo bor bzhugs par mos pas /
cho ga rgyas pa'i rigs la nang dbang bskur te slob ma rigs kyi lha'am rigs lnga so sor bskyed la phyir bton nas rang gral du 'khod pa la /
slob dpon gyi thugs ka'i 'od zer gyis rgyal ba sras bcas gdan gsum tshang ba'i 'khor lo'i rnam par nam mkha' gang bar spyan drangs pa'i gshegs pa rnams kyis dbang gi dgongs pa mdzad /
gshegs ma rnams kyis dbang rdzas thogs te dbang bskur /
sems dpa' sems ma so sos shis pa brjod pa dang mchod rdzas thogs /
khro bo khro mos bgegs bskrad par mos la dbang bskur rdzogs pa'i mjug tu de rnams kyang slob ma la bstim /
yang slob dpon dkyil 'khor pa'i thugs ka nas dbang rdzas rigs lnga so so'i ngo bo can spros te /
slob ma me tog phog pa'i lha'am gtso bo kho nar bskyed pa la dbang bskur ba sogs rnam pa 'dra min byung yang dgos don gcig la /
gang ltar bum pas gtor blugs bya /
dbu rgyan dar dpyang mgo bor bcings /
rdo rje lag g.yas su gsor ba dang /
dril bu g.yon pas dkrol du gzhug
/ming dbang la rdor dril lhan cig spyi bor dkrol la sngar me tog phog pa'i rigs dang mthun pa'i gsang mtshan dpal dang rdo rje'i sgra sbyar ba slob ma rang gi rna bar thos tsam bsgrag pa ste /
de lngas nyon mongs dug lnga dag
/phung po lnga sku lngar gnas sgyur /
ye shes lnga mngon du byed pa'i skal pa can du byas pas rig pa'i dbang lnga zhes grags so //
'ga' zhig tu 'dir rdo rje'i brtul zhugs sbyin pa ni rigs drug pa dkyil 'khor bdag po'i skal pa 'jog pa dang tha mal gyi spyod pa brtul nas rdo rje sems dpa'i spyod tshul la zhugs par byed pa ste /
de dag nus dbang gis 'grub bo //
gnyis pa nang nus pa'i dbang la /
rang don sgom sgrub /
gzhan don 'chad nyan /
gnyis don phrin las kyi bya bar bsdus te gnas so sor lha bskyed bstim bya ba ni rgyud lugs gtsor bton pa ste /
de dang don gyi gnad mtshungs kyang bya ba tha dad pa gter ma'i phyogs shas che ba ltar na /
lha so so'i sku las ye shes kyi phyag rgya gnyis pa spros te gnas so so'am snying gar bstims pas snang ba lha'i 'khor lor byin gyis brlabs te snang stong lha sku bsgom pa la dbang /
bzlas pa'i lung byin te sngags phreng brtan byed du mgrin par bzhag pas grags pa sngags kyi 'khor lor byin gyis brlabs te grags stong sngags bzla ba la dbang /
me long la sogs pa'i brdas mtshon te rang byung 'od gsal gyi dgongs pa ngo sprad pas dran rtog ye shes kyi 'khor lor byin gyis brlabs te rig stong chos nyid kyi ngang du mnyam par gzhag pa la dbang /
yon tan zhi ba dang khro bo'i chas rgyan so sor byin te mnga' gsol bas bya rtsol thams cad zag med yon tan gyi rgyan du byin gyis brlabs te mchog gi dngos grub bsgrub pa la dbang /
phrin las sna tshogs rdo rje sogs dbang rdzas skabs dang 'brel ba byin pas byed spyod thams cad 'gro 'dul phrin las kyi rol par byin gyis brlabs te thun mong gi las rab 'byams bsgrub pa la dbang bar byas pa yin no //
de rnams kyi rjes 'brel du sgom sgrub dang chos bshad sogs kyi rjes gnang mang nyung gang rung 'byung bas /
chos bshad rjes gnang skabs slob ma brgyud 'dzin gyi gtso bo dang cho ga shin tu rgyas pa'i skabs lta bur khri gdugs zhwa gos sogs dngos su bstar nas mnga' gsol /
gong 'og gi skabs gang rung du rnam rgyal bum pa'i dbang bskur 'byung ba'ang yod pa de ni dbang thams cad brtan byed yin la /
de mtshungs slob dpon gyi dbang thams cad dam tshig gsum gzung ba la bsdus pa'ang yod do //
thams cad la'ang mthar shis pa brjod cing rab tu gnas pa'i me tog 'thor ro //
'dir bka' brgyad bder 'dus su phyi dbang la phyi nang gi rdzas brgya rtsa brgyad /
nang dbang la dkyil 'khor dgu bka' sdod dang bcas pa'i lha dbang 'byung bas mtshon rgyas pa'i rigs dang /
bum pa dang sku gsung thugs dbang tsam las mi 'byung ba'i bsdus pa'i rigs sogs ma nges pa 'byung yang phan nus kyi dbang du gnad gcig go
/de nas gsang ba zab mo'i dbang blo rim gyis che ba'i gang zag la bskur ba la gsum ste rdzas gsang ba byang sems /
lam mam bya ba gsang ba sher ye /
don nam rang bzhin gyis gsang ba bzhi pa rnams su dbye /
de'ang bum dbang gi lam bskyed rim gyi nyams lnga mthar phyin te tha mal gyi snang zhen chod nas gsang dbang /
de'i lam rang lus thabs ldan 'byongs te srog rtsol la dbang thob nas thig le 'pho med du 'ching bar nus pa'i tshe sher dbang /
de las skyes pa'i snang ba gsum gyi 'od gsal stong bzhi'i mtshan nyid can lhan cig skyes pa'i dpes mtshon te /
don gyi ye shes tshig gis ngo sprad nas gnas lugs chos nyid rjes dpag dang go yul la mi ltos par mngon sum nyams su myong bas /
skad cig gcig gis bye brag phyed pa nyid rdo rje theg pa'i khyad chos dang bstan don dngos yin yang /
deng sang bshad pa tsam las lag tu len pa med cing tshig dang ting nge 'dzin gyis sbyin par mos pa'i gzugs brnyan gyi rgyun ma nub tsam pa'i skabs 'dir de dag bskur ba'i dus dang bya ba sogs mi mkho bas sa bcad tsam smros na /
de la dbang bzhi'i grangs kyis bsdus pa'i gnyis pa nang phyag rgya b+ha ga'i dkyil 'khor du gsang ba'i dbang bskur ba ni /
bla ma gsung rdo rje longs sku'i ngo bor bzhugs pa la maN+Dal dang gsol gdab byas pas /
bla ma yab yum 'du shes gsum ldan gyis snyoms par zhugs pa'i bde ba chen po'i sgra dang 'od zer gyis /
sangs rgyas thams cad spyan drangs te lus la zhugs /
chags pa chen pos zhu ba dang lhan cig byang chub kyi sems yum gyi mkhar babs pa dkar dmar 'dres pa'i rgyun thod pa'i bdud rtsi dang ro gcig pa nyid mtheb srin gyis sgron skyogs su blangs te slob ma la byin pa /
des kyang sangs rgyas thams cad 'dus pa'i ngo bor mos la myangs pas gsal stong rnam par mi rtog pa'i ye shes rgyud la skyes par mos pa'o //
gsum pa gsang ba phyag rgya'i lus kyi dkyil 'khor du shes rab ye shes kyi dbang bskur ba ni /
bla ma thugs rdo rje chos sku'i ngo bor bzhugs pa la maN+Dal dang gsol gdab byas pas /
bla mas gzugs dang lang tsho phul du byung zhing skal pa mchog dang ldan pa'i rig ma'i lag g.yas pa bzung ste slob ma'i lag g.yon du sprad par mos la rig ma'i gzugs bris pa'i tsakli'am dril bu la sogs pa'i brdas mtshon pa dang /
gsar ma pa kha cig gis tshig tsam smros pa ltar ram /
sin+d+hu ra'i dkyil 'khor las spros pa gang yang rung bas byin pa'i phyag rgya mo dang slob ma 'dod pa'i sgyu rtsal sngon du 'gro ba'i brda dang brda'i lan gyis bskul te 'du shes gsum gyi ngang nas mnyam par sbyor bas /
thig le rim par g.yos te yas babs kyi dga' ba bzhi rim gyis skyes pa'i mthar nor bu'i rtse mor lhan skyes kyi dga' ba nyams su myong /
slar rlung gi sbyor bas gyen du ldog ste mas brtan gyi dga' bzhi'i mthar thug bde stong zung 'jug gi ye shes mngon du gyur par mos pa'o //
bzhi pa don dam byang chub sems kyi dkyil 'khor du tshig dbang rin po che bskur ba ni /
bla ma ye shes rdo rje ngo bo nyid sku'i rang bzhin du bzhugs pa la maN+Dal dang gsol gdab byas pas /
dbang gsum pa'i bde bas thabs byas pa'i stong nyid phyag rgya chen po bsam gyis mi khyab pa'i rang ngo mngon sum mthong ba la mnyam par 'jog tu bcug nas tshig gis ngo sprod sbyin pa yin yang /
da lta dpe'am thabs rgyud la med pa'i phyir des mtshon pa'i thabs byung stong nyid mngon sum rtogs pa'i ngo sprod byar med pas rgyud kyi rdo rje'i tshig tsam ni thos pa'i skal ba kho nar zad kyang /
gter ma'i phyogs su shel dang me long gis mtshon te rang sems ngo bo stong pa chos sku
/rang bzhin gsal ba longs sku
/rol rtsal 'gags med sprul sku
/de gsum dbyer med pa ngo bo nyid skur ngo sprad pa dang /
ka dag gi gnas lugs dbyings spros bral nam mkha' lta bu dang rig pa 'od gsal gdod nas rang bzhin gyis zung du 'jug pa shel dang /
de'i rtsal mdangs 'gag med cir yang 'char ba shel 'od rkyen gyis snang bas mtshon pa dang /
lhun grub snang bzhi'i 'char sgo rma bya mdongs thig la sogs pas mtshon te ngo sprod brjod pa'o //
de'ang slob ma gsar bu pa la tshigs bcad brjod pa tsam gyis ni rnam pa spyi'i go yul tsam yang mi 'char bas bkrol te bshad pa byung na ngo ji bzhin 'phrod pa dka' yang tshig rkyang du ma song tsam ni 'byung ba nyid do //
brgyad pa rjes kyi bya ba ni /
de ltar dbang bzhi rdzogs par thob phyin chad gsang sngags rig 'dzin gyi sdom pa rdzogs par rgyud la skyes pa yin te /
de'ang slob ma'i sgo gsum rdo rje gsum du byin gyis brlabs pa'i dus nas brtsam ste rgyud sde 'og ma gsum la rang lugs kyi dngos gzhi rdzogs nas slob dpon gyi dbang bskur ba'i mtha' dang /
bla med la bum dbang gi mthar bskyed rim gyi sngags sdom dngos bstan dang /
dbang gong ma gsum la de'i ldog chas phye ba'i so so'i dam tshig gsar thob re re ste ngo bo gcig pa'i cha nas sdom par yang bzhag tu rung ba rnams thob pa'i mtshams skabs 'di yin pas na rang rang la ltos pa'i yon tan dang rtsa ltung gnyis ka bskyed pa'i rten du song ba yin no //
des na rtsa ba dang yan lag gi dam tshig srog bzhin du btsa' ba sogs bsrung bya dang /
spyad bya bza' ba mnyam rjes kyi dam tshig rnams dbang bzhi so sor ji skad gsungs pa thams cad spang blang gi dran shes nam yang mi 'bral bar bya dgos pas dam tshig khas blang /
mos gus chen pos lus longs spyod kyis mtshon pa'i ci 'byor pa'i dngos po thams cad ser snas ma bcings par rab dngos /
tha ma blos blangs te gtang rag maN+Dal du dbul bar byas pas /
dus de nas brtsam ste rig pa 'dzin pa'i ming ldan cing phan yon tshad med pa ni /
sgyu 'phrul las /
dus 'di phyin chad rgyal ba'i sras //
ngan song thams cad med pa dang //
tshe ring bde ba phun sum tshogs //
mtho ris thar pa'i bdag por 'gyur //
zhes gsungs pas mtshon no //
dbang gi cho ga rgyas bsdus la smin tshul khyad par yod dam zhe na /
'di ni bla ma'i nus pa dang slob ma'i skal pa la rag las te /
ye shes brnyes pa'i slob dpon dang slob ma skal ldan snod bcud nus yul tshogs na brda thabs sam dgongs pa gtad pa tsam gyis rtogs grol dus mnyam du gyur pa'ang mang mod /
so skye'i rgyud ldan gyi dpon slob 'tshogs pa'i skabs su ni rgyud lung nas gsungs pa'i cho ga ting 'dzin phyag len ji tsam rgyas pa de tsam du rgyud smin tshabs dang byin rlabs kyi stobs che zhing /
bsdus pa'i cho gas sa bon 'jog pa tsam gyi khyad par yod do //
gnyis pa yo ga gong ma gnyis kyi smin byed khyad par zur tsam smros pa la gnyis /
dang po a nu mdo rtsa ba'i lugs dang rjes su 'brel ba rnams la /
sta gon skabs blo bcos te kun rdzob dang don dam mchog gi sems lnga dang spro ba bskyed pa sngon du 'gro bas khyad par gyi gsol ba btab pa la gnang ba sbyin /
slob ma'i tshe bsrungs te bgegs phral la srung ba'i go bgo
/ye shes kyi me rlung chus sdig pa sbyangs nas dwangs ma'i sems rdo rje sems dpar bskyed cing byin rlabs dbang bskur bcas grub nas rdzas bzhi sbyin pa'i mthar dbang gi gegs bshad pa'o //
dbang dngos gzhi'i skabs phyi thar pa chen po'i dkyil 'khor du phyi phan pa'i dbang bskur bas rnal 'byor phyi pa man chad kyi theg pa mtha' dag bshad cing sgrub pa la dbang /
sgom lam lung chen thob pa'i rnal 'byor mngon du byed pa'i skal pa bzhag
/nang ye shes lha'i dkyil 'khor du nang dbang 'byung ba'i chu bo bskur bas /
ma hA yo ga man chad bshad sgrub la dbang /
mthar lam dang po rtsal chen rdzogs pa'i rnal 'byor 'thob pa'i skal ba bzhag
/sgrub pa khyad par can gyi dkyil 'khor du sgrub dbang grags pa'i chu bo bskur bas /
a nu rang lugs kyi zab mo'i bskyed rim dang thun mong gi rdzogs rim rnams nyan bshad sgrub pa la dbang /
gnyis pa bde ba chen po'i rnal 'byor dang mi slob lam sku rdo rje 'thob pa'i skal ba bzhag
/de gsum gyis gtso bor las sgrib dang lus kyi dri ma rags pa 'bring po phra ba rnams dag par byed /
kun rdzob dang don dam byang chub sems kyi dkyil 'khor du gsang dbang rdzogs pa'i chu bo gsum bskur bas /
rim bzhin nyon shes bag chags kyi sgrib pa dang ngag yid 'pho ba'i thig le'i dri ma dag
/a nu rang lugs kyi zab mo'i rdzogs rim rnams nyan bshad sgrub pa la dbang /
gsum pa lhun gyis grub pa'i rnal 'byor dang /
mi slob lam gsung thugs ye shes rdo rje rnams mngon du 'grub pa'i skal pa can du byed pa rnams khyad par sa gcod kyi 'gros yin la lag len phra mo rnams 'dir smros su ma longs so //
gnyis pa a ti rdzogs chen gyi dbang ni /
rtogs pa mchog ldan gyi bla mas slob ma grangs bcad la bskur ba las gang byung byas na slob dpon rang nyid nyams shing mkha' 'gro'i bka' chad 'byung la /
slob mas kyang dbang mi thob par gsungs mod /
deng skabs rgyun srol ma nub tsam la dbang thob par byed pa mang zhing de ltar na'ang bye brag phyed par bya dgos pas /
spyir a ti'i dbang rnams dkyil 'khor sgrub mchod sogs spros bcas mtshan ma la mi ltos par dgongs pa gsal 'debs tsam gyis ye shes kyi dkyil 'khor du gzhug pa yin pas don gyi gnad gcig kyang /
phyag len gyi 'gros mi mtshungs pa mang ste /
bi ma la'i snying thig ma bu'i dbang spros bcas spros med gnyis la tshogs mchod yid bzhin rgya mtsho'i sgrub mchod bzlas pa sngon du 'gro dgos /
phyis kyi gter ma bi ma'i lugs cung zad dkon kyang zhig gling gsang ba snying thig dbang la lugs de'i zhi khro'i dkyil 'khor dang 'brel bas mtshon so so'i gzhung nas bshad pa ltar bya /
pad+ma'i lugs rnams ni gter byon 'ba' zhig tu snang bas spyi la rigs lnga tsam mam a ti zhi khro'i dkyil 'khor /
bye brag rtsa gsum so so dang sbrel ba'ang mang bas de dag so so'i sgrub mchod bzlas pa bcas btang /
dngos gzhi spros bcas spros med shin tu rab tu spros med kyi rnam grangs tsam mtshungs kyang de dag bum gsang sher ye bzhi pa'i lam du bzhag ste a ti rang lugs kyi yo ga gsum gyi lam rkang tshang ba'i khrid bcas 'byung ba dang /
rig pa'i rtsal dbang nyid la rnam grangs bzhir phyes pa a ti spyi mthun dang /
ka dag lhun grub kyi ngo sprod kho nar bsdus pa sogs mdo rgyas ci rigs pa 'byung bas so so nas bshad tshod ltar bya ba las 'dir bsdur ma longs so //
gsum pa byin rlabs sogs kyi 'phros don cung zad smros na /
rnying ma gter ma'i phyogs 'dir byin rlabs kyi rigs 'dra min mang yang /
gtso che ba gu ru'i bla sgrub rnams kyi rtsa ba'i smin byed du 'gyur ba rig 'dzin yongs rdzogs 'dus pa'i rtsa rgyud las gsal bar bstan pa'i don /
bum pa /
thod pa /
me long /
gtor ma bcas zlum po bzhi'i dbang bskur du grags pa sku gsung thugs ye shes rdo rje'i rang bzhin la sku 'bag spyi 'dus su bzhag pa'i re re'ang /
spyi bor bzhag pa bum dbang /
mgrin par bcud myang ba dang bzlas lung sogs gsang dbang /
snying gar gtad cing tshig don ngo sprad pa gsang dbang /
de las snang stong sogs kyi nyams skyes pa bzhi pa ste rnam pa nyi shus byang chub pa'i bdag nyid can yin pa'i phyir byin rlabs kun las khyad par du 'phags pa'i gnad kyis de kas rgyud smin byed rdzogs pas /
de kho na dbang rdzogs sam dbang thams cad kyi sngon du'ang bskur chog pa yin /
phrin las kyi dbang dang mtha' rten tsam du 'byung ba min pa'i dbang rgyas 'bring bsdus gsum gyi bye brag dbang bskur bsdus par bzhag pa'i gtor dbang phal che ba'ang dbang bzhi'i ting nge 'dzin cha tshang bas /
thog mar byin rlabs kyi sgo 'byed /
bar du las thams cad sgrub /
mthar phrin las kyi gzhug sdud par gsungs pas spyi la khyab che ba dang /
gtor dbang kho nas rnal 'byor pa spros med snying por dril ba la smin byed yongs su rdzogs par 'gyur ba'ang yod pas skabs phyed par bya /
'di lta bu'i skabs su'ang 'byor spros longs skabs kyis lcogs na dbang gtor rtsa gsum so so'i gzhung las 'byung ba ltar che legs su bzhengs la rgyan spros sku tsaka dar gdugs kyis brgyan pa khri'ur bkod pa la dkyil 'khor gyi lha bskyed /
de mdun mchod gtor dkyus 'gre dang sman raka nyer spyod sogs bsham /
bsdu na gtor ma gcig pu la shes pa bzhi'am drug ldan ces rgyud lung nas gsungs pa ste /
sgrub pa'i skabs dkyil 'khor du shes pa /
mchod pa'i skabs mchod rdzas su shes pa /
dbang bskur dus byin rlabs su shes pa gsum skabs 'dir mkho ba ste de dag 'phral 'phral ting nge 'dzin gyi 'dun stangs bsgyur ba yin /
rig 'dzin gong ma 'ga' zhig gi gsung las gtor ma'i stod cha lha dang smad cha mchod rdzas su dmigs zhes 'byung ste las dang po pa la rnam pa 'char bde ba'o //
gter ma'i phyogs la shin tu zor yang ba'i dbang bum gtor sku gsung thugs rten tsam yod pa mang du 'byung ba 'di rnams kyang phal cher gsar ma'i rjes gnang dang don gcig pa yin pas dbang bzhi rgyas pa rnams kyi dod thub pa'i smin byed du mi 'gyur yang /
sgo gsum gyi nad gdon sdig sgrib sel ba dang /
sgom bzlas ting nge 'dzin la dbang ba'i byin rlabs kyi nus pa 'jug pa'i phyir gtor blugs kyi bya ba tshang bas dbang gi sgras brjod par snang ngo //
phag khros sogs rnal 'byor ma'i rigs rnams la gtso bor 'byung bas mtshon pa'i byin rlabs kyi cho ga la dbang bskur du'ang btags pa 'di rnams dbang bzhi'i don gyi gnad tshang yang spros pa'i bya ba snying por bsdus pa ste /
dper na dbang chen rnams su sher dbang dngos rig la bsten te zhu bde dpe'i ye shes skyes pa de nyid kyis mtshon nas don dam lhan cig skyes pa'i ye shes tshig gis ngo sprod dgos pa de /
skabs 'dir sin+d+hu ra'i dkyil 'khor las rdo rje rnal 'byor ma 'phros lte ba'i me la thim pas gtum mo 'bar /
spyi bo'i haM zhu ba'i 'bar 'dzag gi zhu bdes mtshon dper byas te ngo sprad pa lta bu dbang bzhi'i snying po legs par tshang ba yin no //
gsar ma'i rjes gnang spyi dang khyad par sgrub thabs brgya rgyam lta bu'i lugs gter ma'i phyogs su rkang tshugs cher mi 'byung yang dbang gi zhar byung bzlas lung sogs don mtshungs pa gong smros ltar ro //
sgom lung thugs rje chen po rgyal po lugs kyis mtshon 'ga' zhig 'byung ba rnams dngos gzhi'i don gsar rnying mtshungs kyang sbyor rjes la rgyas bsdus cung zad 'byung ba yod mod gzhan la kha 'phang ma byas par rang gzhung la gsal bar bshad pa rnams de ka ltar byas pas 'grub pa yin no //
rdo rje theg pa'i rtsa ba smin byed dang //
de srog dam tshig gzugs brnyan tsam po yang //
la kha'i na bun bzhin du yal ba'i dus //
smra mang yi ges ngal bar zad shes kyang //
blo dman nyam chung re 'gar phan srid snyam //
bshad sgros tshugs bor go sla'i zin thun du //
bkod 'dis rang mnyam bum gog thogs pa rnams //
nor med gzhung lam drang por snyegs nus shog
/ces dbang don rnam 'byed gsar rnying legs bshad rgya cher bzhugs mod /
deng skabs thos bsam lta ci klog dang 'don 'grigs tsam yang gding du mi khel bzhin du dbang bskur gyi bya ba byed par snang bas /
mkhas pa dgyes pa'i tshig don rlabs su che ba'i sgrom med kyang slob dpon dang po'i las can la rgyus yod lam ston gyi dpe tsam 'gyur du re bas rin po che'i gter mdzod chen por nyer mkho'i yan lag rdzogs pa'i cha rkyen du /
pad+ma gar dbang blo gros mtha' yas pa'i sdes rdzong shod bde gshegs 'dus pa'i sgrub gnas chen por bris pa dge legs 'phel ///
/
