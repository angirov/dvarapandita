@#//
rje btsun rdo rje rnal 'byor ma khros ma nag mo'i bsnyen yig rim gnyis mchog stsol zhes bya ba bzhugs so //
rje btsun rdo rje rnal 'byor ma khros ma nag mo bsnyen cing sgrub pa'i yi ge rim gnyis mchog stsol zhes bya ba /
bde chen rnal 'byor ma la phyag 'tshal lo //
mkha' khyab bde chen rdo rje sems dpa' nyid //
rigs rnams kun bdag srid zhi'i gdung sel ba //
de la dngos po kun gyis phyag byas nas //
rim gnyis mchog stsol gter mdzod dbye bar bya //
de la 'dir rten gyi gang zag 'khor ba las nges par 'byung nas mchog dang thun mong gi dngos grub don du gnyer ba dag gis tshul 'di la 'bad par bya'o //
de la sngon 'gro /
dngos gzhi /
rjes kyi bya ba dang gsum las /
dang po sngon 'gro la'ang /
thun mong khyad par gnyis kyi /
dang po thun mong ba ni /
dbang gis smin cing dam tshig dang sdom pas rgyud bsdams pa /
shes rab dang snying rjer ldan cing gsang ba'i brtul zhugs la yang dag par gnas pa'i gang zag gis /
sgrub pa'i gnas ni 'di nyid kyi gzhung du /
shing gcig drung ngam dur khrod dam :
nags tshal drag po chu gling ngam :
dben pa'i sa phyogs yid 'ong ngam :
grong khyer stongs pa ri yi skyibs :
brag dmar lho nub mtshams lta bar :
phyi nang bya ba btang nas ni :
gnas kyi sgrub khang du shis par :
zhes gnas brgyad gsungs kyang /
las dang po pa dben pa'i gnas su yar mar gyi tshes bcu sogs dus khyad par can gyi tshe bsnyen pa la 'jug cing /
sngon du dkon mchog gi rten la mchod pa /
gsung sgrog
/dge 'dun la bsnyen bkur /
sAts+tsha gdab pa /
srog bslu /
nye'u 'don pa /
lam 'phrang gso ba /
chu gtor sbyin gtong sogs rang nyid kyis sam /
ma lcogs na grogs gzhan la bcol kyang rung ste /
rgyud 'byongs shing bar chad mi 'byung ba dang dngos grub kyi mtshan ma myur du thob pa'i dgos pa yod pas rgyab rim gyi dge dpung ci 'grub sngon du gtong zhing /
gal te longs spyod chung nas mi 'grub na'ang chad pa'i skyon du ni mi 'gyur ro //
gnyis pa thun min khyad par gyi sngon 'gro la /
yid du 'ong ba'i sgrub khang la phyags dar bya /
rje btsun ma'i dam tshig gi bris sku rab gnas can bkram /
de dang kha sprod kyi tshul du sgrub po rang nyid phyogs par 'dug pa'am /
hrIHnag sgrub thabs las /
shis pa'i phyogs su kha bltas nas :
zhes gsungs pas /
o rgyan mkha' 'gro'i zhing mchog tu kha bltas par mos nas nub tu phyogs pa'am /
yang na nub tu bltas par mos nas /
'bras sam nas dkar mo'i g.yung drung chos bskor du bri /
zhing ngam stag gi pags pa nang tshang can gding /
mtshams g.yog dang sman pa 'tsho chas bza' btung sogs nyer mkho'i yo byad mtshams 'og tu chug dgos pa thams cad spyi dang mthun par bya zhing /
rgyud sbyong ba'i thun mong gi sngon 'gro rnams long skabs yod na re re nas rtags thon gyi bar sbyang dgos pas gnas khang de nyid dam gzhan du'ang bkag pa med mod /
de tsam mi nus pas phyi mtshams bcad nas zhag 'ga' yar blo sbyang zhing tshogs gsog gi thabs la 'bad pa gal che /
de nas bsnyen pa dngos la 'jug pa'i dgong thun la babs pa na /
rang nyid skad cig gis rje btsun khros ma nag mo'i skur bskyed la /
zhing skyong gi gtor ma sngon gtor ltar bsngos la phrin las bcol /
nag phyogs pa rnams la bka' bsgo ba las byang mkha' spyod bde lam ltar gyis tsham rngam bcas pas gu gul gyis bdug cing yungs dkar gyis phyir bskrad la /
sgo drung du tho brtsigs par rgyal chen bzhi'i sku'am sngags byang btsugs pa'i mdun gyi mchod gtor dang bcas pa rnams la chu gtsang 'thor zhing hU~M bzhis bsang /
swa b+hA was sbyang /
thams cad stong nyid sogs byin rlabs spyi ltar bya /
tho bsang sbyang gong ltar nas rgyal chen bzhi'i bskyed bstim dang d+h+r-iSh+Ta rASh+Ta sogs so so'i sngags ci rigs bzlas rjes mchod gtor phul la phrin las bcol /
d+h+riSh+Ta rASh+Ta sogs so so'i sngags lan gsum bzlas rjes tiSh+Tha badzra sogs brtan bzhugs me tog 'thor bas sgrub khang gi phyogs so sor rgyal po chen po sde bzhi rang rang gi rgyal thabs dpung dang bcas pas bsrungs par bsam la /
de nas nang du 'ongs te /
oM badzra rak+Sha rak+Sha hU~M:
oM badzra dz+wa la raM:
zhes brjod pas 'og rdo rje'i sa gzhir brdal ba /
logs rdo rje gyen langs kyi rwa ba zlum po mtho zhing yangs pa /
de'i steng rdo rje'i gur zlum po mtha' bags kyis gzhol bas bkab pa'i rwa gur sbrel mtshams nas nang du rdo rje'i bla re /
gur gyi mthar 'phyar ba'i sne las rdo rje'i rwa ba /
rwa ba'i rked par rdor phreng gis 'ching zhing rtse mo rdo rje phyed pa'i tog gis brgyan pa /
de thams cad rdo rje'i zhu lugs kyis bar ma chad par gtams pa'i rdo rje'i gur khang cis kyang mi shigs pa /
khro chung dang mtshon cha'i sprin 'phro ba /
de las ye shes kyi me 'bar ba dang bcas pas bsrungs par bsam la /
de nas khyad par mtshams gcod las gzhung ltar byas la /
bsrung bya srung byed mi dmigs pa de kho na nyid kyi ngang la 'jog pa ni srung 'khor gyi mchog go
/'di ni mtshams grol rgyu'i nyin tha ma'i tshe ma gtogs mi bsdu zhing /
thun 'go thams cad du gsal 'debs re'ang dgos te bar chad mi 'byung ba'i dgos pa yod gsungs /
de phyin chad sngar dmigs 'og tu gang bcug las ngo gsar dang mi 'phrad cing /
chas ka'i gtong len kyang spang /
de nas bsham bkod ni /
rang dang kha sprod kyi tshul du zhal shar du phyogs par 'thas shing snyom pa'i sa gzhi'am stegs bu la chang bzang po dang sbyar ba'i bdud rtsis chag chag gdab /
thig tshon byin rlabs dang ldan pas dkyil 'khor bri ba'am /
yang na stegs bu khebs ldan gyi steng du ras bris sam tshom bu gang rung gi dbus su many+dzi la bum pa bcud ldan gyi khar thod pa mtshan ldan bdud rtsis gang ba dang /
de'i khar me long la sin+d+hu ra'i chos 'byung bsnol ma dbus dang phyogs bzhir a ha ri ni sa rtsa sngags kyis bskor bas bkab /
steng nas dar dmar po'i gur phub /
sha chang gis brgyan pa'i gtor ma gsum dang sman raka chu gnyis nyer spyod lnga /
rang gi mdun du rdor dril thod rnga nang mchod dang /
khyad par rkang gling sha chen gu gul sogs nyer mkho'i yo byad thams cad tshogs par bya'o //
de nas thun la 'jug pa'i sngon 'gro dang thun mong gi sngon 'gros rgyud sbyangs te bla ma gong ma'i gsol 'debs ci shes byas rjes /
sngon gtor bka' bsgo mtshams gcod rnams gong du song grub nas /
mchod pa byin rlabs ni /
bsang sbyang /
hU~M:
dur khrod zhing mchog 'og min gnas su gsal :
sogs nas skyabs sems bshags pa rnams gzhung ltar dang /
gnyis pa dngos gzhi la khyad par sbyor ba bla ma'i rnal 'byor dang /
dngos gzhi skyed zlas rdzogs rim bsgom pa'o //
dang po ni /
rang gi spyi bor sogs nas /
dar gcig bzhag go'i bar /
gnyis pa dngos gzhi'i skyed zlas la gnyis kyi /
stan thog gcig tu sku gsum lam du khyer ba mnyam gzhag gi rnal 'byor dang /
spyod lam gzhan bsres lam khyer rjes thob kyi rnal 'byor gnyis las /
dang po la gsum ste /
snang ba sprul sku'i phag mo lam du khyer ba /
grags pa longs sku'i phag mo lam du khyer ba /
don dam stong nyid chos sku'i phag mo lam du khyer ba'o //
dang po la /
bsgom don dmigs gnad blo la 'god pa dang /
shes nas ji ltar sgom tshul lo //
dang po ni /
snod dag pa sangs rgyas kyi zhing du bstan pa ni /
grong yul tshong 'dus dgon pa dang :
zhes sogs rkang pa gsum gyis lam bzang ngan snang zhen gyis bcings pa'i gnyen por bsgom pa ste /
phyi snod 'jig rten dag pa sangs rgyas kyi zhing dang /
nang bcud dag pa phag mo'i rang bzhin du bsgom pa'o //
lus dag pa gzhal yas khang du bsam pa ni /
rang lus 'dom gang sogs tshigs bcad gcig gis gtsang rme yangs dog tu blta ba'i gnyen por lus kyi 'byung lnga ye nas yum lnga'i ngo bor lhun gyis grub pa'i gzhal yas khang du bsgom pa'o //
rang sems dag pa phag mor bsgom pa ni /
rang sems dag pa phag mo'i sku :
zhes sogs tshigs bcad gnyis dang rkang pa gsum gyis 'khor ba zhes gdod nas ma grub kyang las kyis 'khor bar 'khrul pa'i gnyen por bsgom pa ste /
rang sems ye nas rdo rje phag mor dag pa yin pa'o //
gsal 'debs tsam las logs nas bskyed sgrub med par thag bcad de bsgom par bya zhing /
rang byung gi lha de dam ye gnyis med du grub pa'i sangs rgyas kun 'dus de la spyan 'dren bstim sogs mi dgos te /
rmad byung rgyal por /
ye nas lhun mnyam dkyil 'khor la //
yin par shes nas bsgom pa las //
tha dad blo yi rim pa yis //
spyan 'dren gshegs gsol 'dir mi dgos //
zhes so //
gnyis pa gnad shes nas ji ltar sgom tshul ni /
stan bde bar lus gnad chos bdun bca' zhing /
skyabs sems bla ma'i rnal 'byor sngon 'gros /
stong pa'i ngang las zhes pa nas /
sprul sku'i phag mo lam du khyer ba'i gdams pa 'o'i bar lo chen rin po che'i khrid yig ltar bya'o //
gnyis pa grags pa longs sku'i phag mo lam khyer la /
blo la 'god pa dang /
ji ltar sgom tshul lo //
dang po la gnyis te /
ngag dag pa 'khor lo bzhi sbrel gyi rdzogs rim bstan pa ni /
'khor lo lnga yi sogs tshigs bcad gcig gis lus gnad rtsa yi ger grub pas chos thams cad yon tan du skyed nus pa'i phyir /
de'i gnyen por brjod pa sgra'i phag mo ngag dag pa 'khor lo bzhi sbrel gyi ngang du rdzogs par bstan te /
'khor lo lnga las phyi nang gsang gsum las /
phyi sa 'og spyod pa sku'i 'khor los 'dod khams dag par byed /
nang sa steng spyod pa gsung gi 'khor los gzugs khams dag par byed /
gsang ba mkha' spyod bde chen 'khor los gzugs med khams dag par byed /
snying dbus 'dab bzhir ha ri ni sa g.yon skor du gnas pa'o //
'khor lo bzhi la yig 'bru bzhis rgyas gdab pa ni /
'khor lo lnga'i lte bar a yig re re dang /
gsang 'khor ma gtogs pa'i 'khor lo'i 'dab ma rnams la bzhi bzhi ste /
bde chen 'khor lor bde ba skyed par byed pa sku'i yi ge bzhi /
longs spyod 'khor lor nus pa skyed par byed pa gsung gi yi ge bzhi /
chos kyi 'khor lor rtogs pa 'char byed thugs kyi yi ge bzhi /
sprul pa'i 'khor lor ye shes 'beb byed yon tan gyi yi ge bzhi'o //
'khor lo'i mu khyud la spyi bo dang snying ga pho 'khor yin pas kA li g.yas skor dang /
mgrin pa dang lte ba mo 'khor yin pas A li g.yon skor du bshad do //
de ltar a ha ri ni sa lnga'i yon tan kyang /
mngon 'byung gi rgyud du /
nyon mongs pa lnga zad byed dang /
ye shes lnga 'phel byed dang /
mkha' 'gro lnga snang byed dang /
rigs lnga thob byed dang /
mthar thug sku lnga thob pa dang lngar bshad do //
gnyis pa bzlas pas dngos grub thob par bstan pa ni /
mchog dang thun mong dngos grub kun :
sgom dang bzlas pas 'grub par byed :
ces sgom pas mchog gi dngos grub 'grub ste 'dir bskyed rdzogs la brtan pa thob pas 'di'am bar dor ting nge 'dzin gyi sku thob nas phag mo'i skur grol bar 'gyur ro //
de la gnyis kyi mtshan med chos sku'i lam khyer dang /
mtshan bcas rlung gi rnal 'byor sgom pa'i thabs /
phyi ltar las bzhi'i bzlas pas las so sor 'grub /
nang ltar lus lha /
ngag bzlas pa /
sems chos nyid /
spyod lam brtul zhugs kyi dkyil 'khor bzhi'i sgo nas bzlas pa dang /
gsang ba ltar na lta ba rgya chad phyogs lhung bral ba /
sgom pa gsal la mi rtog pa /
spyod pa snang ba zil gyis gnon pas rnam rtog la thog brdzis byed pa /
'bras bu rnam par mi rtog pa'i ngang nas gdul bya'i don mdzad pa ste lta sgom spyod 'bras bzhir la zla ba yin no //
gnyis pa ji ltar bsgom pa ni /
sngon 'gro sprul sku'i skabs ltar ro //
thog mar dmigs pa'i gzhi bca' ba ni /
rang lus phag mor gsal ba'i skra rtse'i bar stong gsal sgrib thogs med pa /
de'i dbus su dbu ma sngo bsangs mda' smyug 'bring po tsam pa /
mtshan nyid bzhi ldan gyi g.yas g.yon du ro rkyang rdul zlas brlan pa bzhi 'gyur gyis phra ba dang sum gshibs mar sna gnyis dbu mar chud pa /
de las spyi bor rtsa 'dab so gnyis dkar po thur lta /
mgrin pa'i rtsa 'dab bcu drug dmar po gyen lta /
snying ga'i brgyad sngo sangs thur lta /
lte ba'i rtsa drug cu re bzhi dmar gsal dang /
gsang ba'i so gnyis ljang sngon gnyis gyen lta /
kun kyang dwangs gsal sbubs stong du bsgom pa'o //
de ltar gsal nas rlung ro bsal /
dbugs rang bzhin gyis phyi nang du rgyu ba sbyang /
cung zad 'byongs nas dbu ma stong sang nge bar sems gtad /
'jam rlung bum can zhag 'gar sbyang ba la bslab bo //
dngos gzhi la gnyis kyi /
dang po thun mong gi dngos grub kyi don du bzlas pa bya ba la /
phreng ba byin rlabs bya ste /
mi thod la sogs las der shis pa'i phreng ba de lag g.yon du sbrul 'khyil ba ltar bzhag la g.yas pa'i mtheb srin gyis nang mchod 'thor /
mi dmigs par sbyangs nas phreng rdog re re bzhin lhar bskyed nas spyan 'dren bstim mthar lha 'od zhu phreng ba'i rnam par gyur pa la phus 'debs shing /
lag g.yon mdzub mo bzhi sbyar ba'i steng nas drangs te mthe bong rdo rje'i lcags kyur bsams pas bzlas pa la 'jug go
/de yang dbu ma'i nang du 'khor lo lnga'i lte bar a yig sngon po re re dang /
'khor lo bzhi'i nang 'khor gyi rtsa 'dab bzhi bzhi rim par spyi bor badzra b+ha ra he /
mgrin par kro d+hI kA lI/
snying gar ha ri ni sa /
lte bar A be sha ya rnams kyang sngon po sha stag tu bsgom /
de nas yi ge rnams las 'od zer mkha' khyab tu 'phros /
snod bcud kyi 'jig rten la reg pas snod dag pa'i zhing /
bcud rdo rje phag mor sad /
yang phyogs bcu'i rgyal ba sras bcas la phog pas thams cad kyang rdo rje phag mo'i skur gyur te sngags sgra sgrog bzhin 'od zer gyis bdag byin gyis brlabs par bsam la /
'jam rlung kha sbyor bzung ste sngags 'bru bcu drug pa'am /
yang na thugs 'khor kho na la sems gtad de 'bru lnga'i yid bzlas bya /
des skyo na rlung dang ma sbyar ba'i yid bzlas sam ngag bzlas shub bur bzla bas ngal bso 'o //
de ni spro bsdu spyi'i man ngag ste bye brag pa ni yi ge dang 'od zer gnyis ka las so so'i kha dog dang mthun pa'i spro bsdus las de dang de sgrub pa sogs phyi'i bzlas pa dang /
nang ltar lus lha sku snang stong /
sems chos nyid skye ba med pa la ma bcos pa'i shes pa cham me rgya bskyed /
spyod lam skrag pa dang dogs pa med pa'i brtul zhugs dang ldan pas /
ngag skye med ngang nas brag ca'i sgra ltar rang byung bas rdo rje phag mo'i thugs ye shes dang bdag gi srog rig pa'i ye shes gnyis med du bsres la bzla ba dkyil 'khor bzhi'i bzla lugs dang /
gsang ba ltar rdo rje phag mo'i lta sgom spyod gsum gyi srog dang ldan pas 'bras bu dngos sam rjes mthun gyi sgo nas 'gro don thogs med 'grub nus par bsam pa'i mos pa yid byed kyi ngang nas bzla bar byed pa ste /
mdor na phyi nang gsang gsum so sor smros kyang gcig tu dril ba'i gnad kyis bzlas na chun che ba yin no //
thun grol khar yig brgya dang dbyangs gsal bzla zhing sngags lhag chad dang ting nge 'dzin mi gsal ba sogs kyi nyams chag bshags te /
stong tshigs kyi mchod bstod gang 'grub byas te nyer bsdu lhar ldang rnams bya'o //
thun gyi gcod tshul ni /
drug dang /
bzhi dang /
gnyis bcas bshad pa las /
deng sang lag len bde phyir thun bzhir byed pa shas che /
de yang tho rangs nas nam seng yan thor thun re sngon 'gro rnams rgyas par bya ba dang /
snga dro dang phyi dro'i thun gnyis la bzlas pa 'gro gang che /
srod thun mthar gtor bsngo /
mjug bsngo smon rnams mtha' rgyas su bya'o //
tshul des grangs bsnyen 'bru 'bum /
dus bsnyen zla drug
/mtshan bsnyen rab lha'i zhal mthong ba /
'bring lung ston pa /
tha ma snang ba 'gyur ba 'ong /
bsnyen pa thems nas sgrub pa la 'jug par 'dod na /
mtshon dkyil ni mkha' spyod bde lam gyi dkyil 'khor bsham bkod du gsal ba ltar bum pa /
thod pa /
me long gi dkyil 'khor rnams dar dmar gyi lding gur phub pa /
spyi sger mchod pa rnams spyi 'gro ltar ram /
yang na g.yon skor du bya ba'i lugs kyang yod pas gang bde bya zhing /
gzhan mchod gtor rnams bsnyen dus ltar bya zhing zhal gsos legs par brgyan par bya /
cho ga dngos ni /
bdag bskyed bzlas pa song mtshams nas /
mdun bskyed kyi bskyed rim blangs nas bstod pa'i rjes lha la blta zhing yid dang bsre ba /
brda don dran pa /
rlung dang bsre ba rnams bsnyen dus ltar thun bzhir bcad nas sems gzung zhing lha khrid bskyang /
des skyo na /
hU~M:
bdag nyid rdo rje phag mo yi :
'khor lo sogs shwa lo ka gnyis brjod nas /
yi ge bcu drug gi dzapa? rlung dang sbyar ba'i yid bzlas dang /
yid bzlas rkyang pa dang /
ngag bzlas gsum ci 'grub re bzla /
bdag 'jug gi dbang len par spro na bum bzlas kyang cung zad byas te dbang rnams len /
de yang bdag 'jug gi dbang 'di rnams thun re bzhin len pa'am nyin rer tshar re byas kyang chog la /
de ltar mi byed na sgrub pa grol rgyu'i nyin tha ma'i tshe dngos grub len pa dang phyogs mtshungs tshar gcig byas kyang chog go
/grangs tshad ni /
gong gi bsnyen pa dang mtshungs pa las 'dir logs su bshad pa med do //
de lta bus dus grangs la ma ltos pa'i mtshan bsnyen gyi rtags mthar phyin na /
'di'i gzhung nas bshad pa'i thun mong gi las tshogs mi snang ba sogs rdzu 'phrul phra mo rnams rdzas dang dmigs pa'i kha sgyur la brten nas tshegs med du 'grub pa'o //
gnyis pa mchog gi dngos grub kyi don du rlung gi rnal 'byor sgom pa'i thun mong ba ni gzhung du mi gsal yang mtshan ldan ha ri rdo rje'i phyag bzhes gnang lugs dang /
thun min gyi rlung khyad par ba ni /
rang bzhin gyi sgrib pa kun gzhi'i bag la nyal ba'i gnyen por lhan cig skyes pa'i rlung dang /
lhan skyes sgrib pa'i gnyen por thod rgal gyi rlung /
'dod g.yem gyi gnyen por rang skyes kyi rlung /
rnam rtog rags pa gcod pa'i gnyen por sbyong byed yid kyi rlung /
mngon gyur sgrib pa'i gnyen por spor byed las kyi rlung /
shes sgrib drungs nas 'byin pa'i gnyen por rdzogs byed ye shes kyi rlung sgom pa bcas sa bcad rnam pa drug gis bstan pa rnams dang /
mtshan mo'i rnal 'byor 'od gsal dang 'da' ka 'pho ba /
gsum pa don dam stong nyid chos sku'i phag mo lam du khyer tshul dang /
dngos gzhi'i gnyis pa sku gsung thugs spyod lam rnam bzhi'i lam khyer rnams sogs rjes thob kyi rnal 'byor rnams ni 'dir yi ges 'jigs pas ma spros la /
gal te nyams su len par spro na mkhan chen lo tsA ba d+harma shrIs mdzad pa'i khros nag sku gsum lam khyer gyi khrid ltar nyams su len no //
gsum pa rjes kyi bya ba la gnyis kyi /
dang po dngos grub len pa'i cho ga ni /
bsnyen sgrub rdzogs nas sang nyin dngos grub len rgyu'i de ring gi dgong thun gong du mchod gtor bzang du bshams shing rnying pa kha gsos la /
de yang sgrub pa dang 'brel na mdun bskyed kyi lha de ka dngos grub len gzhir byed pa dang /
bsnyen rkyang tsam gyi tshe bzlas pa'i 'gor dzapa? khang phye nas bzla ba'am /
yang na bdag bskyed dus nas bdag mdun me long dang bzhin ltar tshig gi brjod don 'jug pa gcig gi sgo nas gsal btab ste /
bzlas pa'i tshe 'od zer phar mi spro bar mdun gyi dkyil 'khor lha'i gnas gsum nas dngos grub thams cad 'od zer dkar dmar mthing gsum ga'i tshul du byung ba /
bdag gi gnas gsum du thim pas lha'i sku gsung thugs kyi dngos grub thob par bsam la /
rtsa sngags yig 'bru bcu drug pa la kA ya wA ka tsit+ta sarba sid+d+hi pha la hU~M AH
zhes btags pa nan tar bzla zhing /
thun de lta bus dgong thun /
srod thun /
thor thun dang /
snga thun gong du slar yang mchod gtor rgyas par bshams shing gsos la /
snga thun mjug sman gtor rak+ta la sogs pas mchod cing /
dngos grub blang ba ni /
hrIH
snang srid nam mkha' chos dbyings 'byams klas pa //
zag bcas zag med zhi rgyas dbang drag gi //
dngos grub 'dod dgu'i dpal kun da ni 'dir //
'dus pa rdo rje phag mo'i sku dang gsung //
thugs kyis bdag sogs 'gro ba sems can la //
g.yel ba med par da lta nyid du stsol /
khyad par rtsa dang rlung dang thig le dang //
bde chen dwangs ma 'ja' lus dngos grub stsol //
lha tshogs thams cad 'od du zhu nas rang la bstims nas gtor ma la sogs dngos grub kyi rdzas rnams ye shes kyi bdud rtsir dmigs nas cung zad rol pas 'khor lo'i gnas bzhir bde gsal mi rtog pa'i ye shes khyad par can rgyud la skyes par bsam mo //
slar yang gtang rag gi mchod bstod rgyas par bya /
chos skyong gi gtor bsngo tshogs skong sogs byas nas nyer bsdu dang /
bsngo smon shis brjod kyi bya ba rnams bya ba'o //
gnyis pa rjes mtha' rgyas su bya ba ni /
bsnyen pa'i kha skong du mkha' 'gro'i me mchod bsnyen pa'i bcu cha'i grangs longs su sgrub pa dang /
de ltar ma grub tshe /
tshogs dang skong bshags brgya tshar gsog pa dang /
ma mtha' yang yig brgya gang mang 'dren pas kha gso bya /
rgyal chen tho 'grol tshig gzhan 'dzugs skabs ltar las phrin bcol dang /
brtan bzhugs dod du badzra muM gyis gshegs gsol rnams bya ba khyad par ro //
gzhan yang bsnyen sgrub spyir gces pa'i bya ba la /
sngags nus nyams pa'i zas dang spyod lam la gzab pa dang /
rgyun gyi ngag gcad ma grub kyang thun sgang la sngags kyi skyon bcu rnams nges par byas te spang blang tshul bzhin bya ba /
thun mtshams su lha'i nga rgyal dang bcas bsnyen grangs la mi the bar bzlas pa ci 'grub dang /
khams gseng dus phreng ba la mdud pa brgyabs nas khro zhal du dmigs nas 'jog pa /
stan gyi drod ma yal bar byed pa dang /
phreng thag gsar pa spo dgos byung tshe byin rlabs bya zhing rgyun du phreng ba mi 'gom /
drod dang mi 'bral bar bcang /
skyo snang 'gro 'dod sogs byung na nges 'byung gi blos bskul te bla ma dkon mchog la gsol 'debs dang 'phro rgod kyi skyon sel ba man ngag gi gnad du shes par bya zhing /
yar mar gyi tshes bcu dang nyer dgu gnam gang rnams la tshogs dang skong bshags rgyas pa gang 'grub rnams bya ba yin no //
mkha' 'gro ye shes bde chen rdo rje ma //
rim gnyis rnal 'byor 'dir 'bad mkha' mnyam 'gro
/ma lus mtha' dag mnyam rjes mthar phyin te //
gdod ma'i gnas lugs ji bzhin rtogs gyur cig
/ces rje btsun rdo rje rnal 'byor ma khros ma nag mo'i bsnyen yig rim gnyis mchog stsol zhes bya ba 'di ni gtsang sgrol ma phug gi bla ma 'jam dbyangs chos kyi rgyal mtshan zhal snga nas bskul ba'i ngo ma chog par shAkya'i dge bsnyen ma 'gyur med phrin las chos sgron gyis spel ba dge legs su gyur cig
/sarba dA mang+ga laM///
/
