@#:
bkra shis gter gyi bum pa bzang po'i rten 'brel gyi man ngag bzhugs so :
mnga' bdag nyang gter /
na mo gu ru :
bkra shis gter bum gyi man ngag la :
g.ya' sgrom dbus su bum pa gzhug :
bum pa'i logs la bkra shis rtags brgyad bri :
steng gi kha leb la 'khor lo rtsibs brgyad bri :
'khor lo'i lte ba la :
oM sUr+Ya tsan+d+ra ye swA hA:
shar du rdo rje'i lte bar tshe snying bri :
lhor nor bu'i lte bar nor lha'i snying po bri :
nub pad+ma'i lte bar gtsug tor dkar mo'i snying po bri :
byang du rgya gram gyi lte bar snang brgyad kyi snying po bri :
'og gi g.ya' bar pad+ma 'dab brgyad la klu brgyad kyi snying po bri :
lte ba la :
oM sarba bya tra ti swA hA:
zhes bri :
bum nang rten 'brel snying po dang dbyangs gsal sham bu ru 'dod gsol ni :
spyir lho rgyal 'dzam bu'i gling na gnas pa'i lha 'dre dang :
mnga' ris bod kyi rgyal khams na gnas pa'i lha srin sde brgyad :
sgos yul 'di na gnas pa'i lha 'dre dang :
gzhan yang gang dang gang du gnas pa dang :
khyad par du gzhi khang khyim du gnas pa'i lha 'dre khyed rnams la rin po che'i gter 'di 'bul lo :
khyed rnams kyis khang khyim 'di ru mi nor rnam gnyis dar zhing rgyas par mdzad du gsol :
nad gdon zhi bar gyur cig :
tshe bsod dar zhing rgyas par gyur cig :
bde zhing skyid la yun ring du gnas par gyur cig :
bsam pa thams cad nor bu rin po che lta bu 'grub par gyur cig :
ces bris :
bkra shis brtsegs pa'ang 'don :
chu gtor gtang :
gza' skar bzang po'i snga dro la sba :
yang mi rabs mi chad pa longs spyod 'phel ba'i don du bya na :
rdza ma'i bum pa bre gang ngam ni phul gang 'gro ba'i nang rdza so btang la chu blugs :
nang du 'bru sna tshogs dang mi nor 'dzoms pa'i khang sa zhing sa snye ma bang mdzod nas blangs pa'i nas 'bru :
gser :
dngul :
zangs :
dung :
shel :
mu men :
lcags la sogs bum par blugs nas phyogs bzhi dbus dang lngar sba 'o :
dbus kyi bum pa'i thad kar rin chen 'bar ba bri :
phyogs bzhir skyob pa'i lha bzhi bri ste :
shar du stag skya dkar rtsis bri :
lhor 'brug ram gyis bri :
nub tu bya btsag gis bri :
byang du sbal pa snag tshas bri :
'di tshul bzhin du sbas pas mi nor longs spyod phun sum tshogs pa 'byung ngo :
zhes mnga' bdag nyang nyi ma 'od zer gyi gter byon rta mgrin gnyen po lha gsum gyi man ngag las tshogs las byung ba'o ///
/
!
'di'i bya thabs la /
bca' gzhi gong ltar bsgrigs /
gza' tshes bzang po'i nyin snga bar gang du sba ba'i sar khyer la 'bru sna dang bcas te bzhag
/bsang dang gser skyems gtang /
rang ngam gzhan gyis bkra shis brtsegs pa'i mdo tshigs su bcad pa dbyangs snyan pos 'don /
chu gtor gtang /
de nas gter bum /
a mr-itas bsang /
swa b+hA bas sbyang /
stong pa'i ngang las paM las pad+ma dang a las zla ba'i dkyil 'khor gyi steng du b+h+rU~M las rin po che'i bum pa yangs shing rgya che ba /
nang bcud 'dod dgu 'byung ba'i longs spyod zad mi shes pa'i sprin phung 'phro ba'i gter chen po'i bum pa bzang por gyur /
na maHsarba ta thA ga te b+h+yo bi shwa sogs nam mkha' mdzod kyi sngags rgya lan gsum gyis byin gyis brlab /
de nas bsang dang gser skyems kyi mgron du spyan drangs pa'i lha srin sde brgyad spyi dang /
khyad par gnas bdag gzhi bdag khyim bdag rnams mdun du mngon sum bzhin bzhugs par dmigs la /
spyir lho rgyal 'dzam bu'i gling na gnas pa'i lha 'dre dang :
mnga' ris bod kyi rgyal khams na gnas pa'i lha srin sde brgyad :
sgos yul 'di na gnas pa'i lha 'dre dang :
gzhan yang gang dang gang du gnas pa dang :
khyad par du gzhi khang khyim du gnas pa'i lha 'dre khyed rnams la rin po che'i gter 'di 'bul lo :
khyed rnams kyis khang khyim 'di ru mi nor rnam gnyis dar zhing rgyas par mdzad du gsol :
nad gdon zhi bar gyur cig :
tshe bsod dar zhing rgyas par gyur cig :
bde zhing skyid la yun ring du gnas par gyur cig :
bsam pa thams cad nor bu rin po che lta bu 'grub par gyur cig :
ces 'dod gsol gyi tshig brjod rjes /
na mo /
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs rnams kyis //
don rnams gang dag bsam pa kun //
de dag thams cad ci rigs pa //
thogs pa med par 'byung gyur cig
/thams cad nam mkha'i mdzod bzhin du //
longs spyod zad pa med par shog
/rtsod pa med cing 'tshe med pa //
rang dbang thob nas spyod par shog
/'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/zhes sogs bkra shis rgyas par brjod la lag tshags dam par byas te sba /
bsang gi rjes chog sogs bya'o //
mang+ga laM b+ha ba tu ///
/
