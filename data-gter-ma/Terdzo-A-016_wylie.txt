@#:
bdud rtsi 'khyil ba 'chi med tshe'i rgyud don rnal 'byor rgyun gyi nar ma ye shes snying po bzhugs so :
\u0f88\u0f88\u0f88\u0f88\u0f88\u0f88\u0f88
'chi med tshe'i lha tshogs rnams la phyag 'tshal lo :
gang zhig rnal 'byor tshe ni rab 'phel phyir :
rgyun du rnal 'byor nar mar nyams len pa'i :
lam gyi rim pa dag ni 'dir bkod bya :
rgyud las :
tshe srog brtan pa yi dam sngags sgrub dang :
ces gsungs pas :
nar mar nyams su len pa'i tshul ni :
sngon 'gro chos spyod kyi rim pa bla ma'i rnal 'byor bsgom pa la sogs grub pa'i ngang nas :
skad cig gis rang gi gnas de :
mngon par dga' ba'i zhing khams :
'od zer du ma'i ra ba dang bcas pa'i dbus su :
bdud rtsi'i rgya mtsho 'od lnga'i zer 'phro zhing :
ye shes kyi snying po'i bcud dang ldan pa'i dbus su :
pad+ma'i sdong po 'od lnga'i mdangs can :
'dab ma stong ldan gyi dbus nyi zla'i gdan gyi steng du :
rang rig skad cig ma las :
mgon po tshe dpag tu med pa sku mdog dkar po :
zhal gcig phyag gnyis pa :
g.yas rdo rje dang bcas pa'i sa gnon mdzad pa :
g.yon mnyam gzhag gi steng du tshe'i bcud kyis gang ba'i bum pa bsnams pa :
kha rgyan pad+ma'i sdong po'i dbus na rdo rje 'khor lo rin chen pad+ma rgya gram gyis mtshan pa las ye shes kyi bdud rtsi'i rgyun babs pa :
rin po che dang dar sna tshogs kyi rgyan du mas sku'i gnas kun tu spras pa :
zhabs rdo rje skyil krung du bzhugs pa'i thugs kar pad+ma dmar po 'dab ma brgyad pa'i lte bar ye shes kyi rdo rje rtse lnga pa :
dbus kyi rwa dang lte ba sngon po :
rwa gzhan rnams ni shar dkar :
lho ser :
nub dmar :
byang ljang ba'i lte ba'i dbus su nyi zla'i ga'u kha sbyor 'od lnga'i rdo rje rgya gram gnyis kyi steng 'og tu gnas pa'i dbus su :
gnas pa'i srog nr-i yig dmar ljang 'od lnga 'phro ba'i dbus su dwangs ma'i srog thig le kha dog lnga ldan shin tu gsal dwangs dang ldan pa'i 'od zer 'phro ba :
nr-i'i 'khor du hU~M A+oM swA AMHhA:
mUM lAM mAM pAM tAM:
rnams las ye shes lnga'i 'od zer 'phro zhing :
rigs lnga'i sa bon 'khril sbyor mdzad pas bde stong mchog gi ye shes bskyed pa :
'dren srog sngags kyi 'od zer gyi thag pas rdo rje rgya gram steng 'og gnyis phyogs dang mtshams su gtams pa :
yig 'bru rang rang gi sgra sgrog par bsam mo :
rdo rje'i lte ba'i phyir g.yas skor du sngags kyi phreng thag gis 'khor ba gyen langs kyis gnas pa'o :
de rnams ni bskyed rim gyis tshe spel ba ste chos gsum ldan du bsgom mo :
de la shes rig brtan par gyur pa dang bzlas pa bya ste :
oM na mo b+ha ga wa te a pa ri mi ta A yur+dz+nyA na su bi nish+tsi ta te dzo rA dzA ya :
ta thA ga tA ya ar+ha te b+h+yaHsamyak+saM bud+d+ha ya :
tad+ya thA:
oM puN+ye puN+ye ma hA puN+ye a pa ri ma ta puN+ye a pa ri mi ta puN+ye dz+nyA na saM b+ha ro pa tsi te :
oM sarba saMskA ra pa ri shud+d+ha d+harma tA ga ga na sa mud+ga te swa b+hA ba bi shud+d+he ma hA na ya pa ri wA re swA hA:
zhes pa dmigs pa dang ldan pas brgya rtsa brgyad du bzlas pa'i 'od zer gyis :
lus kyi nang rtsa 'khor thams cad gang zhing lus las phyir 'phros phyogs bcu'i zhing khams kun tu khyab :
dus gsum gyi bde bar gshegs pa rig 'dzin rnams kyi sku gsung thugs yon tan phrin las kyi bcud thams cad tshur bsdus :
khams gsum du gnas pa'i mthu bo che kun gyi gzung 'dzin gyi bag chags ngan pa thams cad bcom :
thams cad bde ba chen po'i sa la bkod :
mthu dang rtsal gyi nus bcud thams cad rang la bsdus :
khyad par 'gro drug gi gnas su 'phros :
thams cad kyi sdug bsngal rgyu 'bras dang bcas pa thams cad bcom :
yang dag pa'i sa la bkod :
de dag rnams kyi tshe'i lhag ma thams cad zag med kyi bdud rtsir gyur nas rang gi lus la thim :
'od zer yi ge'i tshogs dang bcas pa :
rdo rje dmigs pa'i rten dang bcas pa la thim :
ma bcos pa'i rig pa dwangs ma'i srog phyag rgya chen po'i don la yun je ring du gnas par bya'o :
de dag ni bzlas bsgom la brten nas tshe spel ba'o :
de nas dwangs ma'i srog mi shigs pa'i tshe phyag rgya chen po'i gnas lugs rgyas pa tshe khrid du blta'o :
skabs su las byang ltar mchod bstod dang :
spro na tshe'i 'gugs chog rnams dang :
rnal 'byor rgyun dbang rnams kyang bya'o :
'di ni rnal 'byor rgyun gyi las rim du :
rgyud don grol nas nyams len dag tu gdams :
skal ldan las can thugs kyi sras dang sprod :
'phrad nas thugs sras bu dgu smin grol shog :
ces gsungs te dag pa'i 'khor nyer lnga la gdams pa :
mtsho rgyal bdag gi yi ger bkod nas :
zab mo'i gter du sbas so :
sa ma ya :
rgya rgya rgya :[ \u0f88\u0f88\u0f88\u0f88\u0f88 ]'brug lo la lha ri rin chen snying po nas lha btsun bdud 'joms rdo rjes gdan drangs so //
@#:
bdud rtsi 'khyil ba 'chi med tshe'i rgyud don tshe bsring gi nyams len rgyun khyer gnyis pa bdud rtsi'i rgyun 'byung zhes pa bzhugs so :[ \u0f88\u0f88\u0f88\u0f88\u0f88\u0f88\u0f88\u0f88 ]'chi med tshe yi lha tshogs rnams la phyag 'tshal lo :
rgyud las :
tshe ring nad sel thugs dam yin par gsungs :
zhes pas :
tshe bsring zhing nad sel ba'i thugs dam bar ma'i rim pa la :
nyi ma rtse shar gyi dus su shar phyogs su kha bltas te :
sngon 'gro rnams grub pa'i rjes su :
mdun gyi nam mkha'i klong du 'od lnga'i thig le'i dbus su zla ba'i dkyil 'khor che chung blos 'khyud kyi steng du drin can rtsa ba'i bla ma dang tshe dpag tu med pa gnyis su med pa sku mdog dkar po zhal gcig phyag gnyis skyil krung mnyam gzhag gi steng na rin po che'i lhung bzed 'chi med bdud rtsis gang ba 'dzin pa :
'od zer khams gsum du 'phros nas mchod sbyin du 'gyed pa :
'od lnga'i bsil byed kyis lhung bzed kyi kha khebs byas pa :
dar dang rin po che'i rgyan du mas spras pa'i 'khor lo lnga'i gnas na tshe dpag med rigs lnga yab yum 'khor bcas gsal bar bltas te yan lag bcu pa bya ba ni :
hrI:
'og min bde chen zhing khams nas :
bla ma tshe yi lha tshogs gshegs :
mdun gyi nam mkhar 'od lnga'i klong :
dri med zla ba'i gdan la bzhugs :
bdag sogs 'gro drug sems can rnams :
lus ngag yid gsum gus phyag 'tshal :
dngos 'byor yid las sprul pa yi :
phyi nang gsang gsum mchod sprin 'bul :
skye zhing skye bar nyes spyad pa'i :
nyams chag sdig sgrib mthol zhing bshags :
dus gsum rgyal ba sras bcas kyi :
mdzad pa'i tshogs la rjes yi rang :
deng nas byang chub ma thob bar :
theg gsum chos 'khor bskor du gsol :
'gro kun smin grol ma 'khod bar :
dbyings la mi bzhugs gsal bar mdzod :
theg pa'i snying po'i don mchog rnams :
sems can kun gyis myur rtogs shog :
yang dag snying po'i don spyad pas :
kun kyang rigs lnga'i sar phyin shog :
ces pa tshar gsum brjod :
gsol ba gdab pa ni :
hU~M hrI:
shar phyogs mngon par dga' ba nas :
tshe dang ye shes bdag po khyod :
bdud rtsi'i lhung bzed kha phyes la :
bsil byed 'bar ma'i rang bzhin nas :
bden pa bzhi rtogs chu bo phob :
bdag la tshe dbang bskur du gsol :
tshe dang bsod nams rgyas par mdzod :
dus 'dir bdag la bdud rtsi phob :
'chi med ye shes dngos grub stsol :
hU~M puSh+pe sa ra ha ka ra re shwa re hU~M phaT:
ces pa brgya rtsa brgyad bzlas la rlung ro gsum phyir :
de nas 'jam rlung gsum nam mkhar song nas :
mdun gyi bla ma'i phyag gi lhung bzed kyi zhabs la phog pas lhung bzed dros shing khol nas 'od zer bsil byed kyi rwa bzhi nas brgyud :
bdud rtsi 'bur 'bur phyir byung :
rtse'i mchod rten gnyis nas ye shes lnga'i bdud rtsi chi li li byung nas rang gi spyi gtsug tshangs bug nas zhug :
spyi bo gang :
gti mug las gyur pa'i nad gdon sdig sgrib thams cad dag :
dus gsum sangs rgyas thams cad kyi sku'i tshe dbang thob :
mgrin par babs :
'dod chags las gyur pa'i nad gdon sdig sgrib thams cad dag :
gsung gi dbang thob :
snying gar babs :
zhe sdang las gyur pa'i nad gdon sdig sgrib thams cad dag :
thugs kyi dbang thob :
lte bar babs :
nga rgyal las gyur pa'i nad gdon sdig sgrib thams cad dag :
yon tan gyi dbang thob :
gsang bar babs :
phrag dog las gyur pa'i nad gdon sdig sgrib thams cad dag :
phrin las kyi dbang thob :
lus phyi nang thams cad ye shes kyi bdud rtsis mer gyis gang :
phung po khams dang skye mched la :
za ma zhag dang zla ba lo ru nye bar 'tshe ba'i mi mthun phyogs kun phyir sangs dag nas bdud rtsi'i 'od zer gyis gnas khang dang yul khams rgyal khams thams cad mer gyis bdud rtsis khengs par blo gnas tshad du bzhag go :
slar snod bcud thams cad 'od du zhu :
rang la thim :
rang yang 'od du zhu nas nam mkha'i bla ma la thim :
bla ma yang 'od du zhu nas gnas lugs ma bcos pa dwangs ma'i tshe blo 'das rtog bral gyi ngang du gnas par bya'o :
'di ni nang sgrub bdud rtsi'i rgyun :
nyi shar dus su ma chag nyams blangs na :
rig 'dzin tshe yi go 'phang thob par 'gyur :
gnas skabs nad gdon 'chi ba bslu ba'i mchog :
spyod lam kun tu de yi ngang bskyang ngo :
mjug tu smon lam dag ni 'di ltar 'debs :
ho :
bla ma mgon po 'khor bcas kyis :
bden pa chen po'i byin rlabs kyis :
bdag gzhan ma lus thams cad kyi :
'di phyi'i 'gal rkyen kun sel zhing :
'du ba rnam bzhi'i nad kun sol :
bgegs dang log 'dren kun las thar :
lo zla'i kag rnams rang sar zhi :
lus ngag sems la bde thob shog :
ces brjod nas dri chu'i phyed de nam mkhar 'thor :
de nas khyor bar bzed de lus kyi 'khor lo lnga'i tshe bdag yab yum gyi sbyor mtshams bdud rtsi'i rgyun du bsam la :
oM a mA ra Ni dzI wan+ti ye swA hA:
zhes pa brgya rtsa brgyad bzlas te btung bar bya'o :
de ni lus 'byung bzhi 'dus pa'i bum nang du :
phung khams skye mched bum rdzas su rang grub pa :
rig pa rang rtsal gyi lha rtsa khams dpa' bo mkha' 'gro'i thugs rje byin rlabs kyi chu rgyun nang sgrub kyi rdzas mchog tu gyur pa'o :
de ltar nyams len rgyun du ma chag par byas pas ring por mi thogs par tshe'i rig 'dzin thob par 'gyur ro :
e ma bdud rtsi 'khyil ba'i rgyud don snying po'i mchog :
tshe bsring cho ga rgyud las khol du phyung :
phyi rabs snyigs ma'i 'gro rnams skyabs phyir du :
o rgyan gsung bzhin nam snying bdag gis bkod :
bdud 'joms thugs sprul de dang 'di 'phrad nas :
chos bdag bu dgu smin grol 'khod par shog :
sman gyi lha mo bdun gyis bka' 'di srungs :
brtan ma bcu gnyis bka' yi bya ra gyis :
rgod btsan dmar pos gter bdag lag tu sprod :
dus ngan shar dus 'gro la phan phyir shog :
sa ma ya :
rgya rgya rgya :[ \u0f88\u0f88\u0f88\u0f88 ]lha ri nas bdud 'joms rdo rjes gdan drangs pa'o //
@#:
bdud rtsi 'khyil ba 'chi med tshe'i rgyud don tshe bsring bla ma'i mtshan nyid brtag pa byin brlab sprin phung zhes bya ba bzhugs so :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]'chi med tshe'i lha tshogs rnams la phyag 'tshal lo :
tshe nyams 'gugs shing gso ba'i slob dpon gyi mtshan nyid bstan pa ni :
rgyud las :
yi dam gsal zhing bsnyen pa thems pa yis :
drod rtags phra mo'i nus pa ldan pa dang :
dmigs med de bzhin nyid la blo brtan pa :
stong nyid phra mo rgyud la shar ba dang :
rgyud lung thugs la gsal bar mkhyen pa yis :
cho ga'i yan lag kun la mkhas pa dang :
bum dbang lus la thob pas byin rlabs ldan :
lus kyi lha rnams bskyed rim lha skur shes :
gsang dbang ngag la thob pas sngags dang ldan :
bzlas pa thems shing gtum mo goms pa dang :
shes rab ye shes yid la gnas pa yis :
khams kyi bdud rtsi lhan skyes ye shes myangs :
bde chen dbang gi snying po rlung la goms :
gzungs ma'i mkha' nas byang sems rang la bsdu :
lus ngag yid rnams dag phyir dbang rnams thob :
dbang rdzogs rgyud mkhyen man ngag ldan pa ni :
mthu dang byin rlabs ngang gis che ba yin :
nyi ma gang la shar ba mun pa sel :
yon tan de ldan dam can srung ma nye :
'di ldan bla ma'i mtshan nyid yod pas te :
phyi yi bla mas sgro 'dogs yongs su spyad :
nang gi bla mas rang byung ye shes shar :
gsang ba'i bla mas lhan cig skyes pa ston :
de nyid bla mas chos rnams shin tu dag :
'di yis tshe rnams khug par the tshom bral :
gang nyams skyes bus brtson 'grus rab bskyed nas :
bla ma de la tshe chog myur du zhus :
zhes gsungs pas :
bla ma'i ngo bo ni skye 'gag gnas gsum dang bral ba'i don no :
nges tshig bla ma ye nas 'gag pa med :
ma 'gag med do :
dbye na phyi nang gsang ba gsum ste :
phyi'i bla mas ni shes bya'i gnas thams cad kyi mtshang rig cing :
mdo sngags kun la thos bsam sgom gsum gyi spros pa'i mtha' kun rang gis chod cing :
gzhan rgyud la sbyor bar mkhas pa :
nang gi bla mas dbang bzhi'i 'khor lo brgyud par ldan pa'i yul las nod nas :
rang rgyud la skur te sku bzhi'i sa bon thebs shing :
gzhan rgyud la bskur bar mkhas pa :
gsang ba'i bla mas rdo rje gsum gyi gnas lugs phra mo'i ting 'dzin las su rung zhing :
gzer bzhi'i don dang ldan zhing :
gzhan rgyud la ngo sprod par mkhas pa :
de kho na nyid kyi bla mas lhan cig skyes pa'i ma rig pa dang :
rig pa'i dbye 'byed la goms pa'i shugs mthar phyin te :
brda thabs du ma'i sgo nas mdo rgyud kyi don thams cad gnad gcig tu bsdus te sems dang sems nyid kyi dbye 'byed gzhan rgyud la ngo sprod mkhas pa :
'khor 'das lam gsum gyis bsdus pa'i snang srid thams cad sku lnga ye shes lnga'i ngo bor rtogs pa'i gnad gsang la mkhas pa :
lam rim kun kyang spyi bshad dang dgos bshad kyis yul la ston tshe :
bab chol mun phugs su ma song ste :
tshogs bshad dang :
sbas bshad dang :
dkrugs bshad dang :
gab bshad dang :
snyan brgyud kyi bshad pas gzhan rgyud rim dang gcig car skad cig re re nas smin grol la bkod nus pa :
so thar gyi sgor zhugs nas bslab bya ma nyams par srung ba :
byang sems kyi sgor zhugs nas sems bskyed gsum dang ldan pa :
gsang sngags kyi sgor zhugs nas rtsar spyod dag pa :
bskyed rim dbang gi sgor zhugs nas rnal 'byor chen po'i lam rim kun la sbyangs shing mkhas pa :
khyad par snod bcud rten dang brten can du bsgom pa'i gnas la mkhas pa :
rdzogs rim dbang gi sgor zhugs nas rtsa rlung thig le'i don zung 'jug pa don ldan du spyod shes pa :
zung 'jug dbang gi sgor zhugs nas dbyings dang ye shes bde ba chen por rol shes pa :
blo 'das dbang gi sgor zhugs nas snang srid thams cad rang byung rig pa'i ye shes rang rtsal zhen med rang grol du skyong shes pa :
gnas skabs su byang sems che la snying rje dang ldan pas lus dang longs spyod dngos po thams cad gzhan don du gtong ba la skyo dub sun pa med pa :
bskyed rdzogs dang rdzogs pa chen po'i don ston pa'i lag len la goms pa mchog tu gyur pa'i gang zag de lta bu ni :
rgyal ba'i dgongs don kun la nang byan tshud pa'i bcud ldan yin pas snang tshul gang ltar du 'dug kyang bsten bya'i mchog tu gyur pa yin te :
rgyang ring po na 'dug kyang dka' ba dang du blangs nas 'bad pa drag pos bsten par bya'o :
de lta bu bsten pas gnas skabs su tshe srog gi bar chad thams cad sel :
mthar thug tu sems nyid sangs rgyas su ngo 'phrod nas skye 'chi med pa'i tshugs thub nas sku lnga'i rgyal srid la dbang thob pa'i yon tan yod do :
de lta bu'i mtshan ldan gyi bla ma ma rnyed na so thar gyi sdom pa dang ldan pa'i dge slong ngam :
byang sems dang ldan pa'i rten gang yang rung ba'am :
dam tshig la gnas pa'i sngags 'chang ngam :
brtul zhugs dang ldan pa'i rnal 'byor gyi rigs can gyis 'chi bslu'i cho ga byas na gnas skabs su rkyen phran bu tsam sel bar 'gyur ro :
sdom pa dam tshig sna gcig kyang ma blang mi srung bas ni las gang la brtsams kyang rgyu gron pa las don 'grub par mi 'gyur bas na mtshan ldan gyi gang zag btsal ba gnad shin tu che'o :
mtshan ldan rang rig rtogs pa mchog gi rten :
phung khams lha ru gsal bas gang byas 'grub :
dam tshig sdom la gnas pas bden stobs 'byung :
cho ga phyag len mkhas pas skye bo mgu :
de dag rnams las log pas slar la gnod :
de phyir bla ma brtag la rab brtson gyis :
bla ma'i brtag pa byin rlabs sprin phung 'di :
phyi rabs snyigs dus 'gro rnams bdud dbang 'gro :
de bzlog don phyir tshe sgrub dpag med bstan :
yang zab snying po bdud rtsi 'khyil ba 'dis :
thog mar dge ba bla ma gces pa'i phyir :
phyi rabs don du rgyud don zur tsam bkod :
da lta rje 'bangs nyi shu lnga la gdams :
bzhi bcur nye dus tshe thung longs spyod dbul :
dam pa'i chos mchog sgrub long med par 'chi :
de dus 'di yis phan par 'gyur ba'i phyir :
sbas yul 'bras ljongs 'ja' 'od gur phug tu :
sgrub pa kha gsos chos kha tshang bar bkod :
pad+ma nga sprul bdud 'joms skye ba gcig :
'di yi lo la 'byung zhing gnas la spyod :
da lta'i khye'u yid mdzes de dus su :
chos ldan khrims kyis 'gro ba skyong ba'i dus :
nga yi gdams pa 'di nyid nyams blangs nas :
kag gsum 'phrang grol 'gro ba'i dpal du shog :
bka' 'di srungs shig dpal ldan mkha' 'gro lnga :
gter 'di srungs shig mthu chen dregs pa'i tshogs :
las can bu la gtod cig brtan ma'i tshogs :
bu dgur spel cig chos bdag skyes bu yis :
dam tshig srungs shig smon lam 'dzom pa'i bu :
zhes gsungs bka' yi rgya nan dang bcas te dag pa'i 'khor nyer lnga la gsang sngags spyi spungs kyi chos ma bu cha lag dang bcas pa gdams pa lags :
tshe sgrub kyi skor 'di rin chen snying po'i brag la tshe chu dang bcas te sbas nas smon lam btab bo :
khri srong bdag gis yi ger btab pa'o :
s+ya mya y+ya :
rgya rgya rgya :
'brug lo zla ba bdun pa'i tshes bcu'i nub lha ri rin chen snying po nas lha btsun gyis gdan drangs pa'o //
sarba mang+ga laM//

//
