



bcom ldan 'das 'jam pa'i rdo rje la phyag 'tshal lo //
srid pa sna tshogs sgyu ma'i grong khyer na //
sgyu mar mkhyen pa'i snying rje chen po'i thugs //
'jigs med seng ge lta bur rnam bsgyings pa //
phyogs las rnam par rgyal la phyag 'tshal lo //
dwangs pa'i mkha' la nya rgyas zla ltar chos dbyings zhi ba'i dkyil 'khor na //
mtshan dpe'i cha rdzogs lta bas mi ngoms lhun grub gzugs sku'i rang bzhin ni //
rtag brtan mi g.yo dran pas snying la bdud rtsi'i dpal ster bcom ldan 'das //
mi phyed rdo rje ye shes sku brnyes shAkya seng ge khyod la 'dud /
khyod ni snying rje chen po'i gzhan dbang gis //
bdag cag snyigs ma lnga yi skye bo kun //
gzung slad ma dag zhing gi 'dam du yang //
sangs rgyas pad+ma rgyas pa'i rnam par rol //
srid pa gsum po mtha' dag 'di //
gzugs mi mtshungs shing de bzhin du //
'byor dang shes rab bde sdug sogs //
mi mtshungs rnam pa sna tshogs kyang //
'dod dang rmongs dang zhe sdang dang //
'jigs pa yi ni zhags pa yis //
kun nas dam por bcings gyur pa //
tshul 'di la ni kun kyang mnyam //
mi dang 'khor los sgyur ba dang //
lha dang tshangs pa'i 'byor pa ni //
yid 'ong lta bur gang gnas pa //
de nyid de yis rnam par 'chings //
gom pa gcig gis sa chen 'di mnan zhing //
dgra satwa ral gri gdengs pa'i lag stabs kyis //
gzhan stobs phye mar brlags pa'i mthu bo che //
de yang sdang ba kho na'i bran du gyur //
srid la rnam dpyod chags pas srid pa yi //
'jig dus mtha' dang srid pa'i sgyu rtsal la //
blo gros ring nas 'dris pa de dag kyang //
rmongs pa'i smag chen dag tu rnam par 'khyams //
lha dang mi yi che dgu'i cod pan gyis //
rkang stegs nor bu'i khri la nyer mchod pa //
mngon mtho'i khengs pas rloms pa de dag kyang //
mi zlog 'jig pa'i dus kyis phyi bzhin 'brangs //
de slad tshangs dang dbang po dbang phyug dang /
khyab 'jug la sogs srid na mchod bya ba //
de dag 'dod dang khro ba'i stobs mchog tu //
mthong bas byis pa rnams kyis skyabs su bzung //
gang zhig bdag dang bdag gir rnam blta ba //
'di ni srid pa kun gyi tshul la gnas //
'di la gnas rnams rgya yis nya bzhin du //
'dod rmongs khro ba 'jigs pa'i rum du 'ching //
chu la me dang smag la snang ba bzhin //
srid na 'di las brgal ba'i blo med de //
de phyir blo ngan 'di yis mtshungs bcings pa //
su la bsten nas su zhig grol bar 'gyur //
gang gis bdag med seng ge'i nga ro yis //
srid pa'i chos tshul kun nas rab bshig nas //
mtha' bzhi'i blo ngan mun pa'i gnas med pa //
rten 'byung dri med blo gros snang ba'i lam //
ston pa rgyal ba khyod la ni //
bsten na rnam par grol 'gyur ba //
mthong nas yid ches tshig gis ni //
skyon bral khyod la cung zad bstod //
srid gsum snying la bdud rtsi yi //
dpal ster mdzes pa'i zla ba de'i //
'od kyis 'jig rten gsum po 'di //
rgyu skar bzhin du rnam par mnan //
de tshe ye shes me rnon zer //
srid pa'i nags tshal rnam za ba //
ma bzod dung phyur bdud kyi dmag
/ri dang nags nas bshor ba bzhin //
stobs chen gad rgyangs dgod pa yis //
ri bo rdul phran bzhin du 'thor //
dgra satwa ral gri mda' dang mdung //
sna tshogs so rnon mtshon gyis gzas //
dug dang me dang rdo rje'i thog
/seng ge glang chen gdug pa'i sbrul //
mi bzad 'jigs pa sna tshogs dang //
ri rab 'phen cing rgya mtsho drangs //
srid pa 'di na 'jigs so cog
/sna tshogs stong du bsdoms pa yis //
sems med mkha' yang g.yo nus pa'i //
'jigs pa chen po de dag kyang //
lha la lha yi me tog gis //
mchod pa bzhin du bde gshegs la //
legs pa kho nar gyur pa yis //
dpung bcas 'di ni rnam par btul //
rab 'bar dmyal ba'i me dpung yang //
gang gis gzigs pa'i mod nyid la //
bdud rtsi'i pad tshal nyid 'gyur na //
'jigs pa gang gis de la 'jigs /
khyod sngon lam gyi skabs na yang //
lus la mtshon cha rnon po yis //
dras shing dras shing bcad gyur pas //
bud shing bsnan pa'i me bzhin du //
phyir zhing snying rje 'phel gyur na //
dmigs med snying rje'i cha rdzogs pa //
mi phyed rdo rje'i sku brnyes tshe //
'jigs pa med par lta ci smros //
gang gis shes bya'i dngos po kun //
sgyu ma lta bur rnam rtogs pa //
shes bya gang gis de nyid la //
'jigs pa rab tu skyed par nus //
stong dang snying rje chen po'i mthar thug pa //
mnyam pa nyid brnyes mi phyed rdo rje'i sku //
'jigs pa kun las dbugs 'byin mdzad pa po //
'jigs med zhi ba'i dbyings la phyag 'tshal lo /
khyod la blta zhing zur gyis 'dzum pa sgeg pa'i 'gros ldan smin legs ma //
yid 'ong zla ba pad+ma dang ni ku mud kun+da lta bu'i gdong //
'char kha'i gzi 'bar nor bu'i do shal sil sil 'khrol ba'i 'jo sgeg gis //
brla yi 'khri shing ldem ldem g.yo ba'i rdzu bag ngom pa'i lha mo rnams //
mthon mthing sprin las glog phreng ltar 'khyug tsan+dan ta pa'i dri bzang bcas //
mi brtan g.yo ba'i zlos gar rtse zhing snying du sdug sdug ltar 'jug pa'i //
'dod pa'i tshig gis yang yang brid kyang khyod kyi ba spu'i rtse ma g.yos //
de tshe de rnams mkha' la reg ltar re ba med pa'i sems kyis song /
kha ba ltar dkar glang po che dang rma bya'i mgrin pa ltar sngo ba'i //
rta mchog rin chen gser gyi 'khor lo pad+ma'i mig can yid 'ong ma //
bsam 'phel nor 'dzin blon po dang ni dpung bcas dmag dpon ldan pa yi //
rgyal srid mchog kyang rul ba'i ro ltar rnam par spangs nas gcig pur gshegs //
rnag can srid pa'i rang mtshang rig cing de yang sgyu ma ltar mkhyen pa //
srid zhi mnyam nyid zhi ba'i dbyings su dgongs pa mnyam pa nyid gyur phyir //
mkha' 'di dral nas sna tshogs yo byad nye bar sgrub par nus mod kyi //
'on kyang khyod thugs chags dang bral la nam yang chags pas bslu mi nus //
'byor pas brgyan pa'i gling bzhi dang ni bu dang bu mo chung ma rta dang shing rta dang //
rgyal srid mchog dang rin chen sna tshogs 'jig rten yod rgu'i dngos gzhan thams cad dang ni yang //
mgo dang yan lag lus gtong ba yi gzhan la phan pa slob pa'i tshe na khyod mdzad na //
sgrib gnyis ma lus yang dag zad pa de yi tshe na chags dang bral ba smros ci 'tshal //
mdor na ma lus srid pa thams cad kyi //
chags pa kun las rnam par grol na yang //
thugs rjes 'gro la rjes su chags pa'i thugs //
mkha' ltar 'dzad pa med pa khyod la 'dud //
gzhan la phan pa kho na lhur mdzad pa'i //
mthong na mngon par dga' ba'i sku mchog kyang //
rmongs pas dkrugs pas bshig la mngon zhen pa //
sdang ba rnams kyang byams pas bu bzhin bskyangs //
dregs pa'i glang po myos pa rnams rbad cing //
mi bzad dug gis sku la byugs byas nas //
drag po'i rbab kyis bsnun pa de dag kyang //
sgra gcan zin dang mtshungs par kun tu gzigs //
sdang ba'i me 'bar gdug pa'i sbrul gyi kha'i //
mi bzad dug gi tshang tshing rab 'khrigs nas //
rno dbal shugs drag mtshon cha'i char pa yang //
byams pa'i stobs kyis me tog sprin du chags //
phyogs bcu dag na dus gsum kun tu yang //
mkha' las brgal pa'i skye bo 'ga' med pa //
de bzhin byams chen khyod kyis ma bzungs pa //
srid pa'i ris na 'gro ba su yang med //
bzod blag 'jigs pa mi bzad dmyal ba'i me //
byams pa'i mthu yis bdud rtsi lta bur bsil //
bsam gyis mi khyab brtse ba chen po la //
dpe ru byas na nam mkha' nyid kyang chung //
bdud rtsi mchog gi go 'phang ma brnyes kyang //
dpa' bo khyod ni slob pa lam gyi dus //
bdag nyid gces par 'dzin pa'i blo ngan kun //
rab 'bar snang bas mun pa bzhin du bcom //
bdag gzhan mnyam pa nyid du mthong nas kyang //
bdag bzhin sgyu ma'i don la mi mkhas pa'i //
bdag lta'i skye bo kun la snying rje'i sems //
bdag la bdag gis byams pa las kyang lhag
/ring nas srog la rngams pa'i mtshon rnon gyis //
'debs bzhin du yang sdang ba'i me 'bar ba //
phyir zhing rang gi srog gis de bsrungs nas //
phan pa'i thabs tshul stong la rnam par sbyar //
mi bzad srid pa 'di yi sdug bsngal kun //
bdag nyid gcig pus skal par nod snyam pa'i //
snying stobs tshugs med rdo rje'i rang bzhin can //
de yi byams pa gang gis 'joms par 'gyur //
de ltar bskal pa du mar yang dang yang //
rmad byung goms pa mchog gi mthar phyin nas //
sgrib gnyis kun zad byams pa'i dkyil 'khor cha //
yongs rdzogs rgyal ba'i dbang po smros ci 'tshal //
brtse ba mi bzad bdud rtsi'i sprin chen gang //
stong nyid zhi ba'i dbyings su ro gcig pa'i //
bsam gyis mi khyab thugs rje'i bdag nyid mchog
/mgon po stobs bcu mnga' ba khyod la 'dud /
khyod kyi ye shes chen po yis //
ji lta ji snyed shes bya'i don //
mngon sum nyid du gzigs pas na //
thams cad mkhyen zhes kun tu grags //
gdul bya'i khams dbang bsam pa dang //
bag la nyal bcas legs gzigs nas //
mthun pa'i chos kyis 'gro ba kun //
thar pa mchog gi gnas su bkod //
gang gis ji snyed gsungs pa kun //
chu gter la ni chu bo bzhin //
kun mkhyen ye shes rgya mtsho la //
rnam pa kun tu gzhol zhing 'bab //
nam mkha'i khams las brgal pa yi //
'jig rten gang na yod min pa //
de bzhin phyogs dus shes bya'i chos /
khyod kyis mi mkhyen gang yang med //
mkhyen pa de yang sgrib gnyis kyi //
dri ma kun las rnam grol ba'i //
lag mthil skyu ru ra bzhin du //
ma nor yang dag par ni gzigs //
mkhyen pa'i skad cig gcig gis ni //
shes bya'i dkyil 'khor kun khyab pa //
me long la ni gzugs brnyan bzhin //
'bad pa med par ngang gis mkhyen //
sgrib pa kun las nges grol nas //
chos kyi dbyings dang ro mnyam pa'i //
rang byung ye shes de la ni //
ris med phyir na gang mi mkhyen //
srid pa 'di dag thams cad kyi //
sna tshogs gzhal bar dka' ba'i tshul //
dus gcig nyid du dris na yang //
gsung gcig dbyangs kyis so sor brjod //
dge sbyong bram ze lha dang ni //
tshangs sogs srid pa'i blo ldan kun //
'bad de brtags par gyur na yang //
kun mkhyen min spyod dmigs su med //
de phyir yang dag rig pa bzhi'i //
spobs pa'i mthu yis 'jig rten du //
spangs dang rtogs dang spang blang la //
mi 'jigs seng ge'i sgra dbyangs sgrog
/me yi rang bzhin tsha ba ltar //
bdag tu lta ba 'khor ba'i gshis //
bud shing zad pa'i me bzhin du //
bdag mi lta na srid pa 'jig
/de phyir bdag lta'i rgya mtsho la //
gnas pa'i tshangs sogs na kraHrnams //
dpyod pa'i zlos gar rtse na yang //
lta ba'i chu dang bral mi nus //
sna tshogs 'jig rten 'di dag ni //
gang las byung zhing gang gis 'gag
/de ltar rnam par dpyad pa na //
mtha' gnyis gcig las ci ltar brgal //
la las tshangs sogs rtag pa yi //
rgyu las 'jig rten byung bar 'dod //
tshangs sogs de dag skyes na ni //
skyes phyir brtan pa'i dam bca' 'jig
/ma skyes nyid na mkha' bzhin du //
de yod par ni ci yis 'grub //
ma skyes nyid kyi gtan tshigs kyis //
dngos po med par grub pa yin //
dngos kun gcig car mi srid cing //
rim gyis skye zhing 'gag 'gyur bas //
dngos po de kun byed na ni //
rgyu yang mi rtag nyid du 'gyur //
rgyu la 'gyur ba yongs med na //
ji ltar sngar bzhin phyis de bzhin //
nam mkhas pad+mo mi bskyed pa //
de ltar rtag pa'i rgyu yis ni //
mi rtag 'bras bu bskyed ces pa //
mi 'brel mo gsham bu bzhin no //
la las 'jig rten sna tshogs pa //
rgyu med ngo bos byung zhes zer //
'jig rten na ni rgyu med pa'i //
dngos po 'ga' yang ma mthong bas //
mngon sum nyid dang 'gal ba las //
rgyu med ci yi phyir na smra //
gal te nges par rgyu med na //
'bras rnams rgyu la mi ltos pas //
mar me las kyang mun pa dang //
mkha' las ut+pal cis mi skye //
dngos po ma lus dus kun tu //
yod par ci yi phyir mi 'gyur //
yang na mkha' las ut+pal ltar //
ci yang rgyu yis mi bskyed phyir //
rgyu la brten te byung ba yi //
dngos kun rtag tu med par 'gyur //
de lta na ni 'jig rten du //
'bras phyir sa bon gdab pa sogs //
rtsom pa thams cad don med pas //
su zhig de la 'jug par 'gyur //
de phyir rtag chad mtha' bral ba'i //
dngos po'i gshis lugs ma nor bar //
smra ba 'jig rten 'dir med kyang //
dge sbyong chen pos 'di skad du //
chos rnams thams cad rgyu las byung //
rgyu dang de 'gog pa yi lam //
rten cing 'brel bar 'byung ba yis //
srid pa skye zhing 'gag par gsungs //
ma tshang med pa'i rgyu las ni //
'bras bu gang gis ldog par 'gyur //
gang du rgyu ma tshang gyur na //
'bras bu ci yi phyir na skye //
de ltar rgyu rkyen rten 'brel las //
srid pa'i 'khor lo rab brgyud pa //
de yi rtsa ba ma rig ste //
tshul bzhin rig pas de ldog go
/'di la bdag ni yod min te /
kha ton mar me me long rgya //
me shel sa bon skyur dang sgra'i //
tshul du phung po'i nying mtshams sbyor //
dngos po'i chos rnams gang lags pa //
de kun brten nas rnam par skyes //
dngos med dngos po la ltos te //
rnam bcad sgo nas nye bar btags //
de phyir rten 'byung ma yin pa'i //
shes bya gang yang yod min zhing //
rten cing 'brel bar gang byung ba //
de ni bden pas rnam par stong //
gang zhig rkyen las skyes pa de dag ni //
'gro 'ong bral zhing rang dbang rnam spang ba //
ngo bos ma grub bcos ma'i gsob yin te //
sgyu sogs rnams dang khyad par cung zad med //
rten nas 'byung gang stong pa kho na ste //
stong bzhin snang bar shar ba de mthong nas //
snang stong mnyam pa nyid du nges shes pa //
'di ni yang dag lta ba mchog yin te //
blo gros mchog 'di rgyal ba des bstan cing //
'di la gang gnas rgyal ba'i lam du 'gro //
'di ni smra ba bla na med pa ste //
'di las ston pa'i mchog tu yid ches 'khrungs /
khyod sngon bskal pa du mar yang dang yang //
gces pa'i srog mang btang nas bzungs pa yi //
rin chen chos mchog snying po'i mthar thug 'di //
brtse ba'i thugs kyis 'gro ba kun la gdams //
mkha' la thogs reg dngos po mi gnas pa //
de bzhin sgrib pa mtha' dag spangs pa'i thugs //
ji lta ji snyed shes bya'i dkyil 'khor kun //
chags thogs bral bar gzigs pa khyod la 'dud //
ma lus shes bya kun gyi de kho na //
snang stong mnyam pa nyid kyi chos dbyings su //
mngon par byang chub rdo rje'i bdag nyid che //
rang byung ye shes sku can khyod la 'dud //
de ltar rab gus yid kyis rgyal ba nyi ma dgyes pa'i zhabs pad la //
mgo bos btud de don bzhin bstod pa'i tshig gi me tog legs 'thor ba //
de yi dge bas skye ba kun tu mnyam med shAkya seng ge yis //
rjes su gzung nas byang chub mchog gi go 'phang bla med brnyes gyur cig
/'di na 'dun dang rmongs pa zhe sdang 'jigs pa'i me yis rab gtses pa'i //
'gro ba kun la bstod pa 'di yis ston pa'i bya ba nyid byas nas //
mchog gi ston par rgyu mtshan shes nas dad pas de yi bstan pa la //
legs zhugs sgrub pa snying por byas nas 'jigs dang nyon mongs sel bar shog
/gang gis 'di yi tshig tsam thos pa yang //
snying gi pad+mo rnam par bzhad pa ru //
'jam mgon ye shes nyi ma rab zhugs nas //
mtshungs med blo gros snang ba rgyas par shog
/de ltar bdag cag gi ston pa yang dag par rdzogs pa'i sangs rgyas mnyam med shAkya'i rgyal po la bstod pa 'di ni /
gzhan gyis ma bskul bar rang gi yid la ston pa'i rnam par thar pa cung zad dran pas gus pa tshad med pa'i ngang nas gang shar shar mar bris pa ste /
rtsom pa po'i ming du mi pham blo gros dri med ces gdags pa na tshod gzhon nur gyur pa des so ///
/
@#//
chos 'phrul bstod smon bzhugs so //
ston pa mchog des rmad byung cho 'phrul tshul //
bstan rnams rjes su dran cing gus pas 'dud //
tshems shing sar btsugs dpag bsam ljon chen rgyas //
g.yas g.yon rin chen ri bo ngo mtshar ldan /   'bras bu dang rtswa ljang ldan pas tshim /
zhabs bsil dor ba yid 'ong pad mtshor gyur //
rdzing bur chu klung brgyad 'thon chos sgra sgrog
/zhal gyi 'od kyis kun gsal sgrib lnga byang //
'khor kun phan tshun sems shes byin gyis brlabs //
slob tshogs 'khor los bsgyur ba'i rnam par   rtsibs kyi mu khyud lta bu'i 'khor dang bu stong can /bsgyur //
spyod lam /   sna tshogs cho 'phrul 'du mdzad mu stegs pham //
gtsug tor tshangs pa'i yul sar mtho zhing lham //
srid rtser khyab sku'i 'od kyis srid gsum gsal //
sku las 'od 'bar dam chos bdud rtsi bstan /   lag na rdo rjes khri bshigs pa sdigs bros /
gser 'od kun khyab   phog tshad /chags sdang med par byams //
lte ba'i sbubs nas sangs rgyas sprul pa   'od rtser sangs rgyas gnyis dang de las grangs med /'gyed //
mchod pa'i me tog ngo mtshar   rin po cher gyur 'od 'bar sangs rgyas bzhugs pa'i /bkod par bstan //
'khor kun   ro brgya'i zas kyi /ros tshims dmyal gnas bde bar mdzad //
chos 'phrul cher ston rgyal bar gsol ba 'debs //
ston pa'i rnam thar dran cing gus byed la //
thugs rjes dgongs shing byin gyis brlab par mdzod //
mi pham pas cho 'phrul chen po'i dus dge bar bris pa mang+ga laM///
/
!
de bzhin gshegs pa'i yi ge brgya pa ni /
na ma satrai ya d+h+wi kA nAM ta thA ga tA nAM sarba trA pra ti ha tA bAp+ti /
d+harma tA bA si nAM/
aM a /
sa ma sa ma sa man+ta to /
A nan+tA pAp+ti shA sa ni ha ra ha ra sma ra sma ra Ni bi ga ta rA ga bud+d+ha d+harma te /
sa ra sa ra sa ma ba la ha sa ha sa /
tra ya tra ya /
ga ga na ma hA ba ra lak+Sha Ne dz+wA la dz+wA la na sA ga re swA hA/
dge'o ///
/

!
tshul khrims rnam dag gi gzungs /
oM a mo g+ha shI la /
saM b+ha ra saM b+ha ra /
b+ha ra b+ha ra /
ma hA shud+d+ha satwa /
pad+ma bi b+hu Shi ta b+hu dza /
d+ha ra d+ha ra /
sa man+ta /
a wa lo ki te hU~M phaT swA hA/
oM hrIHtrai lokya bi dza ya a mo g+ha pA sha a pra ti ha ta hrIHhaHhU~M phaT swA hA/
zhes pas khrims 'chal gyi nyes pa dag cing tshe rabs kun tu tshul khrims phun sum tshogs par 'gyur ba sogs gsungs so //
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
