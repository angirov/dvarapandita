@#//
gsang 'dus thod phreng rtsal gyi sgos sgrub dang 'brel ba zlum po bzhi dbang bzhugs so //
na maHpad+ma badzrA ya /
gang gi mtshan tsam thos pas kyang //
srid zhi'i mtha' las rnam grol ba'i //
bde chen mchog stsol thod phreng rtsal //
kun 'dus rgyal ba de la 'dud //
'dir thugs sgrub gsang ba 'dus pa las khyad par thod phreng rtsal rtsa ba'i sgrub thabs dang 'brel bar dbang bskur ba'i tshul la gsum ste /
sbyor ba yo byad kyi bsham dang /
dngos gzhi sgrub thabs dang /
dbang gi cho ga'o //
dang po yo byad kyi bsham ni /
rdul tshon gyi maN+Dal bcas pa'am /     byin gyis brlabs pa'i thig tshon gyis dkyil 'khor lte ba mthing ga ze'u 'bru ljang gu pad 'dab bzhi phyogs mdog rin chen zur brgyad mthing ga gzhi dmar ser phyi skor pad 'dab bcu drug rdor ra me ri dang bcas pa'o /mchan /
stegs bu khebs ldan me tog gi tshom bu bkod pa'i steng du bum pa bcud ldan /
de'i khar bdud rtsi'i thod pa me long sin+d+hu ra'i thig le lha grangs can rtsa sngags bris pas bkab pa dang /
de'i steng du gtor ma sku 'bag   dbang gi skabs 'di dang lha bskyed bcas sgrub dus ltar rdor sems cha lugs bya /mchan /dang bcas pa'ang bkod /
mi bde na gtor ma mdun du gzhag
/de dag gi g.yas g.yon du sman dang rak+ta /
nyer spyod lnga sogs mchod pas mtha' bskor /
'og tu dgos pa'i yo byad thams cad kyang tshogs par bya'o //

//gnyis pa dngos gzhi sgrub thabs las sngon 'gro ni /
bgegs gtor byin gyis brlabs nas sngags kyis bsngos la /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
A+o~M AHhU~M hrIHgu ru de ba DA ki nI badzra kro d+ha rak+Sha rak+Sha hU~M phaT:
ces bka' bsgos la mtshams bcad /
skyabs 'gro ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
sems bskyed pa ni /
sems bskyed 'gro ba kun don du :
bla ma sangs rgyas bsgrubs nas su :
gang la gang 'dul phrin las kyis :
'gro ba bsgral bar dam bca' 'o :
zhes pa'i rjes su mchod rdzas byin rlabs gsang 'dus las byang bzhin nam /
yang na /
raM yaM khaM gis bsregs sbyangs bkrus /
snying ga nas AHyig gsum 'phros sman gtor rak+ta'i gnas su ka pA la gsum du gyur pa'i nang du A+o~M gsum 'phros pa las sman bdud rtsi'i rgya mtsho dang gtor ma 'dod yon lnga'i phung po dang rak+ta khrag gi rgya mtsho rnams su gyur /
hU~M 'phros pas mgron rnams 'dus par bsam la 'bru gsum mang du brjod par bya'o //
dngos gzhi las lha bskyed pa ni /
A+o~M/
chos rnams dmigs med spros bral las //
kun khyab brtse ba'i snying rje bsgom //
rang rig rdo rje hrIHbcas gsal //
rdo rje b+h+rU~M gyur gzhal yas khang //
pad+ma rin chen 'od 'bar dbus //
ti ra nyi zla pad+ma'i steng //
bdag nyid dbang chen yab yum sku //
zhal gcig phyag gnyis sku mdog dmar //
dbu gtsug rta zhal phag gdong mtshan //
g.yas g.yon gri gug thod khrag bsnams //
zhabs gnyis brkyang bskum 'khril sbyor tshul //
dur khrod rol pa'i chas rnams rdzogs //
spyi gtsug pad sdong nyi zla'i steng //
rje btsun pad+ma thod phreng rtsal /

/A tsAr gzhon tshul dkar dmar zhal //
mthing nag zab ber chos gos dmar //
pad zhwa sgro dar me long mtshan //
phyag g.yas rdo rje g.yon b+han+d+ha //
snyan cha mgur chu kha T+wAM 'dzin //
skyil krung gzi brjid 'od 'bar bsam //
phyogs bzhir pad 'dab mkha' 'gro ging //
rdo rje rin chen pad+ma las //
rigs kyi sku mdog phyag mtshan 'dzin //
brkyang bskum dur khrod chas rdzogs bsam //
rig 'dzin mkha' 'gro dam can tshogs //
bsam gyis mi khyab yongs rdzogs gtibs //
sku gsung thugs su byin rlabs la //
ye shes lnga yi dbang rdzogs shog
/yang sgrub dus kyi dbang du na /
A tsAr gzhon tshul zhes pa nas /
'od 'bar bsam /
zhes pa'i bar gyi rkang pa drug gi dod du /
rdo rje sems dpa'i cha lugs can :
mthing nag zhal gcig phyag gnyis pa :
gcer bu spyan gsum rus rgyan can :
phyag g.yas rdo rje thugs kar 'dzin :
phyag g.yon dril bu dku la brten :
pad mdog ye shes mkha' 'gro yum //
bdud rtsi stob pa g.yon nas 'khril //
zhes bsgyur ro //
spyan 'dren pa ni /
hU~M:
o rgyan yul gyi nub byang mtshams :
zhes sogs nas /
A+o~M gu ru pad+ma sid+d+hi hU~M:
zhes tshig bdun mas spyan drangs la /
dzaHhU~M baM hos dbyer med du bya'o //
mchod pa ni /
hU~M:
pad+ma thod phreng gshegs su gsol :
gdung ba drag pos bdag gsol 'debs :
mkha' 'gro'i tshogs dang bcas pa la :
'dod yon lnga ldan mchod pa 'bul :
ba liM gtor ma'i mchod pa 'bul :
bdud rtsi sman gyi mchod pa 'bul :
rak+ta dmar gyi mchod pa 'bul :
zhal zas tshogs kyi mchod pa 'bul :
ting 'dzin rtse gcig mchod pa 'bul :
sku gsung thugs kyi dngos grub stsol :
ho :
dam rdzas mchog gi mchod pa 'di dag kun :
gnyis med mnyam pa'i ngang du 'bul lags na :
blang dor med pa'i tshul gyis bzhes nas kyang :
thim pa'i tshul gyis dgyes pa chen por rol :
A+o~M AHhU~M badzra gu ru de ba DA ki nI ma hA ba liM ta khA hi :
ma hA pany+tsa a mr-ita khA hi :
ma hA rak+ta khA hi :
ma hA ga Na tsakra sarba pU dza me g+ha khA hi :
zhes mchod /
hU~M:
skye 'gag 'gyur med sku gsung thugs dang ldan :
rang byung thugs rjes 'gro rnams bsgral slad du :
phrin las rnam bzhis gdul bya'i re ba skong :
pad+ma thod phreng rtsal la phyag 'tshal bstod :
ces pa'am /
ma bcos spros bral ma gang bde bya'o //
dzapa? bzla ba ni /
bla ma'i gnas bzhir A+o~M AHhU~M hrIHrnams gsal ba las byang sems bdud rtsi'i rgyun babs pa spyi bo nas zhugs /
spyi mgrin snying lte rnams su dbang bzhi thob bde ba chen po'i ye shes nyams su myong ba la sems rtse gcig pas /
A+o~M AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes ci nus bzlas pa'i mthar bla ma rang la bstims nas sku'i gsal snang dang nga rgyal brtan pos kyang sngar bzhin bzla'o //
gsum pa rjes la tshogs kyi mchod pa ni /
gsang 'dus las byang sogs ris mthun gyi cho ga gang 'os nas blang zhing /
gnam skas klu bdud sogs gter srung mchod pa'ang bya'o //
dngos grub blang ba ni /
gu ru'i gnas gsum nas dngos grub 'od zer gyi rnam pas sgrub rdzas la bstims te rtsa sngags mthar kA ya wA ka tsit+ta sarba sid+d+hi hU~M/
zhes ci rigs bzlas nas /
A+o~M:
bde mchog bde spyod nam mkha'i dkyil yangs nas :
rgyal ba'i dkyil 'khor sras bcas thugs dam can :
badzra gu ru pad+ma thod phreng gi :
sku gsung thugs dang mnyam sbyor dngos grub stsol :
ces dngos grub blang zhing rdzas la rol /
gtor ma gtang /
dkyil 'khor rang la bsdus nas 'od gsal du bcug
/bsngo smon shis brjod kyis mtha' brgyan par bya'o //
!
//gsum pa byin rlabs kyi cho ga ni zlum po bzhi dbang du grags pa ste /
sbyor ba yo byad bsham pa ni sngar ltar las maN+Dal me tog sogs khyad par gyi rdzas rnams tshogs par bshams /
sgrub tshul bdag mdun dbyer med du bsgoms la bzlas pa yan chad sngar ltar byas nas /
bum pa gzhal yas khang du bum bcud gu ru yab yum snyoms par zhugs pa'i byang sems bdud rtsir 'khyil bar bsam la rtsa sngags mthar pA shaM ku ru sarba sid+d+hi hU~M A:
zhes btags pa gzungs thag la brten nas ci rigs pa bzla /
gter srung la gtor ma phul /
tshogs mchod ni 'dir ram dbang gi mtha' gang 'os su bya /
'og gi slob ma'i bya ba rnams ltar bdag 'jug ting nge 'dzin dbang bskur gyi tshul du len pa'am rig pa'i me tog dor ba gang 'os bya'o //
dngos gzhi slob ma'i bya ba ni /
gnas khang gi sgor khrus bya /
bgegs gtor btang nas mtshams bcad /
las kyi rdo rjes me tog bkye bsdu rnams byas la /
slob dpon gyis 'di skad ces brjod de /
'o nam mkha' dang mnyam pa'i sems can thams cad kyi don du rnam pa thams cad mkhyen pa sangs rgyas kyi go 'phang 'thob par bya /
de'i ched du bla ma rdo rje thod phreng rtsal gyi byin rlabs dbang bskur ba zab mo zhu snyam pa'i mos pa brtan pos ma yengs par gsan pa zhu /
de yang rang cag gi ston pa thabs mkhas la thugs rje chen po dang ldan pa des /
gdul bya rnams bla na med pa'i byang chub kyi go 'phang la 'god par mdzad pa'i thabs kyi sgo bsam gyis mi khyab pa zhig bstan pa rnams kyi mchog tu gyur pa ni lam zab mo bla ma sgrub pa nyid yin te /
dgongs 'dus las /
bskal pa stong gi sangs rgyas bas //
bla ma gnyan par shes par bya //
ci phyir zhe na bskal pa yi //
sangs rgyas ma lus thams cad kun //
bla ma dag la bsten nas byung //
zhes dang /
he badzra las /
gzhan gyis brjod min lhan cig skyes //
gang du yang ni mi rnyed de //
bla ma'i dus thabs bstan pa dang //
bdag gi bsod nams las shes bya //
zhes sogs rgya cher gsungs pa ltar dngos grub thams cad kyi rtsa bar gyur pa ni bla ma sgrub pa nyid yin la /
de nyid sgrub pa'i sgo bsam gyis mi khyab pa zhig mchis pa las /
khyad par dus gsum sangs rgyas thams cad kyi spyi gzugs o rgyan gyi slob dpon chen po pad+ma 'byung gnas zhes bya ba /
bskal pa dpag tu med pa'i gong rol nas kun bzang chos kyi skur mngon par rdzogs pa sangs rgyas nas longs spyod rdzogs sku snang ba mtha' yas la sogs pa'i rnam par bzhugs pa las /
zhing 'dir gdul bya'i 'gro ba rnams kyi don du sprul pa'i sgyu 'phrul mtha' yas par snang bar mdzad cing /
khyad par rgya gar dang o rgyan bod yul la sogs par thub pa'i dbang po'i bstan pa la ston pa nyid dang rnam dbyer med pa'i phrin las rnam pa bzhi'i rdzu 'phrul gyi bkod pa bsam gyis mi khyab pas 'khor ba ji srid bar bzhugs nas yid bzhin gyi nor bu rin po che lta bu'i don lhun grub tu mdzad pa'i gu ru rin po che de nyid la /
las can rje 'bangs rnams kyis gsol ba btab pa la brten nas zab rgyas kyi gdams pa khyad par can bsam gyis mi khyab pa zhig bstsal pa /
snyigs dus kyi gdul bya skal ldan rnams kyi don du gter kha du mar sbas pa las /
'di ni gter ston chen po chos kyi dbang phyug gis lho brag gnam skas brag nas spyan drangs pa bla ma gsang ba 'dus pa'i skor te /
de yang gter ston nyid nas sras slob brgyud pa'i khyad par gnyis dang ldan pa drin can bla ma dam pa'i bar rim par brgyud pa dang /
rdor gling zab gter gyi gsang ba 'dus pa'i skor yang bla ma nyid kyis gsan pa 'di dang tshig don mtshungs pa'i phyir chu bo gcig 'dres su yang 'gyur zhing /
gang ltar yang rtsa brgyud kyi bla ma dam pa de thams cad kyis thugs nyams su bstar ba las mchog gi sa la bzhugs pa sha stag bar ma chad du byon pa lags /
brgyud pa de las byung ba'i gdams pa 'di nyid kyi dbang du byas na /
bka' gtsigs las /
bla ma'i sgrub thabs mos gus chos mang gi :
rang dang dbyer med sgrub pa 'di na mchis :
de gang zhe na bla ma gsang 'dus skor :
mthar thug yin no snying gi dkyil du chongs :
zhes dang /
nga sgrub sangs rgyas thams cad 'grub :
nga mthong sangs rgyas thams cad mthong :
nga ni bde gshegs 'dus pa yin :
zhes gsungs pa ltar /
spyir gter kha 'di la bla ma sgrub pa'i bka' babs shing khyad par du 'phags par gsungs pa'i mtshan gzhi yang bla ma gsang ba 'dus pa'i skor 'di nyid yin la /
de'i nang nas kyang rtsa ba lta bur gyur pa thod phreng rtsal sgos sgrub dang 'brel ba zlum po bzhi'i dbang bskur du grags pa ste /
rig 'dzin 'dus pa rtsa ba'i rgyud las /
rdul tshon me long bum pa dang //
gtor ma la sogs rdzas dag la //
brten nas mtshan nyid kun ldan pa'i //
bla ma'i byin rlabs dbang bskur na //
dkyil 'khor kun gyi snying po mchog
/bzhi pa'i de nyid dbang bzhi thob //
ces gsungs pa ltar sgrub par byed pa yin la /
de la slob dpon gyi bya ba rnams sngon du song /
khyed rang rnams kyi ngo skal du gyur pa la byin rlabs dbang bskur zab mo zhu ba'i yon du maN+Dal 'bul ba zhu zhes brjod /
slob mas kyang maN+Dal phul /
A+o~M tsak+Shurban+d+ha bA ra ma NA ya swA hAs mig dar bcings /
A khaM bI ras me tog gtad la /   phyag len bsdus pa'i skabs mig dar 'ching grol dang me tog gtod 'bul mi mdzad /mchan /
de nas gsol ba 'debs pa 'di'i rjes zlos mdzod /
rdo rje slob dpon dgongs su gsol :
bdag ming 'di zhes bya ba gu ru thod phreng rtsal gyi dbang dang byin rlabs la 'jug pas :
rdo rje thod phreng rtsal dgongs su gsol :
bdag gi las dang nyon mongs pa thams cad dag par byin gyis brlab tu gsol :
khams gsum 'khor ba las dbugs dbyung ba dang :
gzengs gtod pa dang :
'khor ba'i rgya mtsho chen po las bsgral bar byin gyis brlab tu gsol :
rang rig ye shes rtogs pa dang 'gro ba'i ded dpon du dbang bskur du gsol :
zhes lan gsum gyis gsol ba btab /
de nas skyabs sems dang sdom pa gzung ba ni /
bla ma dang dkyil 'khor gyi gtso bo gnyis su med pa'i steng gi cha la brgyud pa'i bla ma rnams dang mtha' skor du yi dam dkyil 'khor gyi lha tshogs sangs rgyas dang byang sems dpa' bo rnal 'byor ma'i tshogs thams cad sprin phung gtibs pa bzhin bzhugs par bsam la /
bdag gzhan sems can thams cad byang chub ma 'thob kyi bar du skyabs su mchi'o snyam pa'i sgo nas 'di'i rjes zlos mdzod /
na mo :
bla ma bde gshegs 'dus pa'i sku :
sogs lan gsum /
sems can thams cad sangs rgyas kyi go 'phang la 'god par bya /
de'i ched du lam zab mo bla ma'i dkyil 'khor du zhugs nas nyams su blang bar bgyi'o snyam pas 'di'i rjes zlos mdzod /
sems bskyed 'gro ba kun don du :
sogs lan gsum /
de nas rtsa ba'i dam tshig gzung ba zhes pa ni sdom gzung ste dam tshig dang sdom pa'ang ldog pas phye ba tsam ste don du bsgrub bya spong ba dang dgag bya sgrub pa gnyis 'gog pa'i sems ni sdom pa dang /
rdo rje 'dzin pa'i bslab pa'i mtha' las mi 'da' ba ni dam tshig yin pas /
de'i don du sngar gyi skyabs yul rnams kyi spyan sngar tshig phyir sems rtse gcig pas 'di'i rjes zlos mdzod /
na mo :
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog rnam gsum po :
byang chub ma 'thob bar du ni :
skyabs kyi mchog tu gzung bar bgyi :
sngon nas bsags pa'i sdig sgrib bshags :
'gro don sangs rgyas 'thob bya snyam :
smon pa'i byang chub sems bskyed cing :
sems can yongs su smin bya'i phyir :
'jug pa'i byang chub sems bskyed de :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal sgom :
zhes lan gsum /
de nas ye shes dbab pa ni /
khyed rang rnams lus gnad skyil krung drang por srongs /
rlung kha sbyor du bzung nas dmigs pa 'di ltar mdzod /
snying gar sems gzung 'dzin gnyis su med pa'i ye shes kyi rang mdangs bla ma rdo rje 'chang yab yum dwangs gsal 'od kyi sku can du gsal ba'i thugs kar g.yung drung dmar po'i lte bar zla ba la yaM dang yan lag bzhi la ha ri ni sas mtshan par gyur /
slob dpon gyis yaM zhes brjod pas slob ma'i snying ga'i yaM bskul rlung g.yos g.yung drung g.yon du shugs drag por 'khor ba la sems gtad /
de'i tshe ye shes pa sku dang yig 'bru phyag mtshan gyi rnam pa can 'od zer gyi phung por 'bar ba kha char bu yug 'tshubs pa bzhin du byon nas khyed rang rnams la sib sib thim par gyur snyam pa'i mos pa gyis zhes brda sbyar la /
rtsa sngags kyi mthar dz+nyA na A be sha ya a AH
zhes btags pa bzla zhing rol mo dang bcas pas byin phab /
des ma phebs na slar yang /
A+o~M AHhU~M hrIHhU~M hU~M AHhU~M:
bzhengs shig rje btsun pad+ma bzhengs :
dgongs shig bla ma slob dpon dgongs :
rig 'dzin gnas nas sku skyod la :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
bzhengs shig yi dam lha tshogs bzhengs :
dgongs shig rgyal ba rigs lnga'i tshogs :
chos kyi dbyings nas sku skyod la :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
bzhengs shig ye shes mkha' 'gro bzhengs :
dgongs shig DA ki sde lnga'i tshogs :
dur khrod gnas nas sku skyod la :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
rgyas par /
A+o~M:
sku yis byin gyis rlob tu gsol :   nyang gter phag mo zhal gnyis ma ltar /mchan /sogs kyang brjod cing /
byi la nag po'i brun /
pad+ma rak+ta /
sha chen /
gu gul /
klad pa /
bdud rtsi lnga /
rang gi skra rnams bsregs pa'i dud pas bdug cing rol mo'i sgra yun ring du bya'o //
de'i tshe sku phebs na 'phar g.yo /
gsung phebs na smra rgod /
thugs phebs na brjod med kyi rtogs pa skye zhing /
nyams thod rgal du 'bar na de nyid skyong du bcug
/tiSh+Tha badzra zhes spyi bor rdo rje bzhag pas brtan par byin gyis brlabs /
A+o~M pra tIts+tsha badzra hoH
zhes pas me tog 'bul du bcug la rigs ngos gzung /
pra ti gr-ih+Na i maM satwa ma hA bA la /
zhes me tog slob ma'i mgo bor bcings /
A+o~M dz+nyA na tsak+ShuHpra be sha ya phaT/
ces mig dar bsal /
rten dang brten pa'i dkyil 'khor thams cad bstan la lha ngo sprad /
de nas dbang dngos gzhi'i don du maN+Dal phul la /
gsol ba 'debs pa 'di'i rjes zlos mdzod /
bla ma sangs rgyas dgongs su gsol :
ji ltar sngon gyi sangs rgyas rnams :
bla ma'i rjes gnang dbang thob nas :
sangs rgyas sa la gshegs pa ltar :
de rjes bdag kyang 'jug par 'tshal :
bdag la dbang bskur mdzad du gsol :
zhes lan gsum gsol ba btab la me tog 'thor /
de nas dbang bskur ba dngos ni /
'di ltar bum pa la sogs pa'i dbang rdzas lnga po re re bzhin yang gnas gsum du bzhag nas mthar tshig don ngo sprod rnams rim pa bzhin dbang bzhi'i bdag nyid can du bskur ba la rnam pa nyi shus byang chub pa zhes bya ba yin la /
de la dang po bum pas dbang bskur ba ni /
bla ma dang dkyil 'khor gyi lha dbyer ma mchis pas 'di ltar dbang rnams rim bzhin bskur ba las spang bya'i dri ma rnams dag cing 'thob bya'i yon tan thams cad thob par gyur snyam pa'i mos pa mdzod /
A+o~M:
bum pa spros bral zlum po na :
skye med byang chub sems kyi chus :
rnam rtog ma rig dri ma bkru :
chos sku spros bral bde chen chus :
gzung 'dzin 'khor ba'i bag chags bkru :
rang byung ye shes sems nyid chus :
dug lnga dug gsum dri ma bkru :
nyon mongs bag chags kun byang nas :
dbang bzhi'i ye shes rdzogs par shog :
A+o~M AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
gu ru de ba DA ki nI kA ya wA ka tsit+ta a b+hi Shiny+tsa A+o~M AHhU~M hrIH
zhes lan gsum brjod /
dang po spyi bor bzhag nas khrus byas pa bum dbang /
gnyis pa mgrin par gtad nas bum chu blud pa gsang dbang /
snying gar gtad nas tshig don ngo sprad pa ni /
sems nyid spros pa thams cad dang bral ba mtshon pa'i bum pa zlum po de /
skye med rtogs pa don dam mtshon byed chus bkang ste dbang bskur pas /
dug gsum bag chags dang bcas pa dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa'o //
gnyis pa gsang ba'i dbang ni /
thod pa spyi bor bzhag la /
A:
thod pa zlum po chos kyi dbyings kyi ngang :
'chi med bdud rtsi chang gis rab tu bkang :
sha lnga bdud rtsi rigs lnga ye shes lnga :
nyon mongs bdud 'joms rigs lnga sku lngar bskyed :
gnyis med ngang du chos nyid rol par sbyor :
ma bcos rang byung bde chen byang chub sems :
chos nyid bdud rtsi rnam rtog bdud las rgyal :
dbang bzhi'i ye shes rdzogs pa'i dbang thob shog :
rtsa sngags lan gsum brjod la /
dang po thod pa spyi bor bzhag pa bum dbang /
gnyis pas mgrin par gtad nas bdud rtsi blud pa gsang dbang /
snying gar gtad nas tshig don ngo sprad pa ni /
sems chos dbyings thig le nyag gcig mtshon pa'i thod pa zlum po'i nang du /
gzhi nyon mongs pa lnga ngo bo sha lnga bdud rtsi lnga ye shes lnga rang rig pa sku lnga'i bdag nyid 'chi med kyi go 'phang brnyes pa mtshon byed bdud rtsis bkang ste dbang bskur pas /
mtshan 'dzin gyi rnam rtog dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa'o //
gsum pa me long gi dbang ni /
hU~M:
me long zlum po chos dbyings dri ma med :
dag cing gsal la rnyog pa med par dwangs :
gzugs brnyan gsal la ngos gzung 'dzin pa bral :
sems nyid rnam dag gsal la mi 'gag pa :
gzung 'dzin mtshan ma'i dngos po'i yul las 'das :
byang chub sems kyi cho 'phrul cir yang snang :
gsal stong ma 'gags dbyings nas gsal 'grib med :
dbang bzhi'i ye shes rdzogs pa'i dbang thob shog :
rtsa sngags brjod pas spyi bor bzhag
/mgrin par 'jog pa dang mnyam du slob dpon gyi snying ga nas sngags kyi phreng ba thon pa zhal gyi sgo nas slob ma'i khar zhugs snying ga'i sa bon la thim par bsgom du bcug nas sngags kyi rjes zlos lan gsum byas la /
me long spyi bor bzhag pa bum dbang /
mgrin par gtad nas sngags kyi rjes gnang sbyin pa gsang dbang /
snying gar bzhag nas rig pa gsal la ma 'gags par ngo sprad pa ni /
sems nyid chos sku dri med mtshon byed me long g.ya' dag zlum po la /
kun rdzob sgyu ma lta bu dang rnam kun mchog ldan stong nyid kyi gzugs brnyan cir yang shar ba mtshon byed tshom bu sngags bcas kyis brgyan pas dbang bskur pas /
gsal ba la stong pas rgyas thebs par shes pa shes rab ye shes kyi dbang /
sems bde gsal mi rtog pa'i nyams skyes pa ni dbang bzhi pa'o //
bzhi pa gtor ma'i dbang ni /
hrI:
gtor snod b+han+d+ha gzhal yas chos kyi dbyings :
gtor ma 'dod yon rnam lnga ye shes lnga :
gu ru'i sku mchog bde chen 'du 'bral med :
rnam dag bdud rtsi bla ma mchod pa'i rdzas :
gnyis med dbyings su dam tshig gnyan po bsre :
ma mo mkha' 'gro dbang du bsdu ba dang :
phrin las rnam bzhis 'gro ba 'dul slad du :
sprul pa mang po las la 'gyed pa'i phyir :
dbang bzhi'i ye shes rdzogs pa'i dbang thob shog :
sngags brjod bzhin du gtor ma spyi bor bzhag pa bum dbang /
mgrin par gtad nas gtor zan myang ba gsang dbang /
snying gar gtad de tshig don ngo sprad pa ni /
sems nyid chos kyi dbyings ris su ma chad pa mtshon pa'i gtor snod b+hany+dza zlum po'i nang du /
gang shar thams cad bde chen du rang rig pa gu ru'i sku dang 'dod yon rnam lnga ye shes lnga'i rang bzhin du rnam par dag pa bdud rtsi'i mchod rdzas dbyer med du mtshon pa gtor ma'i dbang bskur pas /
sems nyid snang stong zung 'jug tu rtogs pas 'khor 'das gnyis med kyi dbyings su dam tshig gnyan po 'dres pas /
phyi nang gi ma mo DA ki dbang du 'dus te phrin las bzhis 'gro ba ma lus pa 'dul ba'i phyir du sprul pa dang yang sprul las la bkye bar shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa'o //
lnga pa sku 'bag gi dbang bskur ba ni /
sku spyi bor bzhag la /
A+o~M:
chos sku skye med dbyings las ma g.yos kyang :
longs sku gsal la ma 'dres gu ru'i sku :
sprul sku sna tshogs thabs kyis 'gro ba 'dul :
sku gsum ngang du mnyam nyid ma 'dres gsal :
sngon tshe pad 'byung khyed dang smon lam gcig :
da lta bdag dang slob ma'i stangs zungs shig :
srog gi phyir yang mi gtong sgrub lags so :
ye shes dbang chen rab 'byams bskur rdzogs shog :
rtsa sngags brjod pas spyi bor bzhag
/mgrin par 'jog pa dang mnyam du me tog phog pa'i rigs dang mthun pa'i gsang ming 'dogs te badzra gu ru rtsal zhes pas mtshon no //
de ltar sku spyi bor bzhag pa bum dbang /
mgrin par bzhag ste gsang mtshan btags pa ni gsang dbang /
snying gar bzhag ste bla ma dang rang sems dbyer med du ngo sprad pa ni /
sems nyid ye thog ma nas sku bzhi lhun grub tu gnas pa 'di gu ru rdo rje thod phreng rtsal sku bzhi dbyer med mtshon pa gu ru'i sku'i dbang bskur pas /
rang tha mal du 'dzin pa dag nas /
rang sems gdod ma nas dag pa gu ru pad+ma 'byung gnas dang 'dra yang /
de ltar ma rtogs pas sgo gsum tha mal du gyur pa 'di sbyong ba'i phyir /
bdag dang slob ma la byin gyis rlob par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa'o //
de ltar rtsa ba'i dbang rnam pa lnga la bzhi bzhir phye bas na rnam pa nyi shus byang chub pa zhes bya ba dbang bzhi'i mngon par rtogs pa'i byin rlabs thod rgal du thob par 'gyur ba yin no //
des na rdo rje theg pa'i dam tshig spyi dang /
khyad par yab kyi dbang rtags su sku 'bag dang rdo rje gzung zhing bcang /
yum gyi dbang rtags su me long dang ka pA la dum bu bzhi pa 'chang /
yab yum gnyis su med pa'i dbang rtags su tshes bcu'i mchod pa ma chag par gyis shig ces brjod /
slob mas kyang khas blang zhing maN+Dal 'bul lo //
'di'i dbang rdzas snying gar 'jog skabs tshig don ngo sprod rgyas par byed pa'i lugs kyang yod pas spro na zur du bris pa ltar bya'o /   'dir ni lo chen gsung las 'byung ba ltar dkyus su btsud yod do /mchan /
mig dar 'ching 'grol sogs tshig gis dngos zin la med kyang don gyis thob pas smros so //
gong du tshogs mchod ma btang na skabs 'dir gtong zhing /
rjes gtang rag gi mchod bstod /
nongs bshags gshegs gsol /
nyer bsdu smon lam shis brjod rnams bya ste las byang bzhin no //
gsang 'dus bla sgrub snying po'i bcud //
'a~Xgyur me~Xd bde chen lam bzang mchog
/rdo~X rje~X'i gsung bzhin 'jug bder spel //
skal bzang rnams kyis nyams su longs //
gsang 'dus thod phreng rtsal gyi sgos sgrub dang 'brel ba zlum po bzhi dbang gi le tshan no ///
/
