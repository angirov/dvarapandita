@#//
'chi ba bslu ba'i gdams pa chu sbyin stong zlog gi man ngag bklag chog tu bkod pa bzhugs so //
'phags pa spyan ras gzigs dbang phyug la phyag 'tshal lo //
nad pa sogs kyi lan chags bsal ba'i phyir chu sbyin stong zlog bya bar 'dod pas /
tho rangs mi khyi ma langs par /
ban+de gnyis kha lag bkrus la /
chu mig tu phyin nas chab blangs te mdun gyi nam mkhar skyabs yul rnams mngon sum lta bur bzhugs par mos la /
sangs rgyas chos dang tshogs sogs kyis skyabs sems lan gsum /
ji snyed su dag sogs yan lag bdun pa bya /
de nas gcig gis snod gtsang mar chu blangs la /
rang nyid skad cig gis 'phags pa spyan ras gzigs dbang phyug sku mdog dkar gsal zhi zhing 'dzum pa'i nyams can /
g.yas mchog sbyin dang g.yon pad+ma dkar po'i sdong bu 'dzin pa dar dang rin po che'i rgyan can mtshan dpe'i gzi byin mchog tu 'bar ba'i skur gyur par bsam la /
oM ma Ni pad+me hU~M/
zhes ci nus bzlas rjes /
mdun du yi dwags kyi rgyal mo kho shog ma bya ba /
lus shin tu che la rid pa /
sbom la yang ba /
shing bal ltar gsud pa /
rke dang rkang lag phra ba /
de lta bu gcig la 'khor de 'dra ba mang pos bskor bar gyur par dmigs te /
chu'i dngos po ni ser sna med par sngo skya chil bar 'babs pa de nyid khong rnams kyis 'thungs pas /
sngar byas pa'i phyi nang gi sgrib pa byang nas bde ba dang ldan par bsam la /
oM dza la mi daM sarba pre te b+h+yaHswA hA/
zhes pa'i sngags tshar re dang /
lag g.yas kyis chu re sbreng ba /
g.yon gyi se gol re brdab pa rnams sbrags la bya /
sngags tshar brgya rtsa re'i mjug
/'jur gegs ma la sogs pa yi //
yi dwags tshogs rnams thams cad kun //
bkres skom sdug bsngal kun zhi nas //
bde ba'i mchog dang ldan gyur cig
/ces pa la sogs pa'i smon lam lan re btab /
gcig gis de'i bar la zab mdo tshar gcig dang /
snying po ci nus su bgrangs la /
chu sbyin brgya rtsa re song mtshams su thal rdeb re bya /
chu sbyin stong rtsa grub rjes gnyis kas zab mdo tshar gsum 'don la thal mo brdab /
bkra shis dang smon lam rgyas par bya /
tshur log dus srung 'khor bsgom zhing phyir lam bcad nas phyi mig mi lta bar gal che /
cho ga bya ba'i bar la gzhan dang ngag mi bsre bar bya'o //
de ltar bgyis pas lan chags dang bu lon byang zhing /
'chi ba bslu /
chag che /
nyam nga /
rbod gtong /
mtshan ngan /
rmi lam ngan pa sogs zlog pa'i thabs mchog tu gyur pa'o //
bka' brgyad gsang rdzogs kyi cha lag chu sbyin stong zlog gi man ngag snying por dril nas bklag chog tu bkod pa /[ \u0f80]atsha /
@#//
'chi bslu shin tu bsdus pa bzhugs so //
na mo gu ru we /
bsgrub bya'i kha sna'i chu dag dang //
mig rnag dri chen dri chu dang //
skra sen lus bkrus khu ba dang //
'bru sna'i ngar phye sbrus pa la //
mi gzugs dkar ser dmar ljang dang /
khra bo gcig ste lnga bzos la //
dar sna bal tshon sgro sna gzug
/changs bu bsgrub bya'i lo grangs bcas //
snod gtsang 'bru snas bkang khar bzhag
/bsgrub bya'i gos dum re re bskon //
skyabs sems tshad med sngon song bas //
rang nyid 'od zer can mar bsgom //
gtor ma sngags drug phyag drug gis //
byin gyis brlabs nas bsngo ba ni //
'chi bdag gshin rje'i rgyal po dang //
steng gdon 'og gdon bar gdon dang //
pho 'dre mo 'dre ma ning gdon //
dregs pa sde brgyad 'khor dang bcas //
bdag las lhag pa'i gtor glud 'di /
khyer cig khyer cig stobs ldan rnams //
'dod sred chags dang zhen pa yis //
dran dang mthong reg bzung pa kun //
sdus shig glod cig da khrol cig
/sngon gyi lan chags sha mkhon dang //
bu lon 'phral gyi rkyen la sogs //
gang yin ma lus 'khor bar mdzod //
bdag gi bsam pa'i stobs dag dang //
de bzhin gshegs pa'i sbyin stobs dang //
chos kyi dbyings kyi stobs rnams kyis //
'byung po ma lus tshims gyur cig
/ces brjod phyi mig mi blta bar //
chu bo chen po'i gzhung la bskyal //
'chi ltas byung tshe lo zla gnyis //
zad pa'i mtshams su byas pas bzlog
/slob dpon pad+mas mdzad pa'i 'chi bslu bsdus pa'i rim pa byin rlabs can no //
mang+ga laM//
lo chen rat+na b+ha dra'i phyag len rje btsun dam pa'i phyag dpe las bshus /
@#//
slob dpon chen po sgeg pa'i rdo rje'i lugs kyi bla bslu'i glud bsngo bzhugs so //
na mo gu ru /
nad pa'i bla tshe bslu ba'i glud ni /
rin po che'i snod du bla glud che ba dang dkor chas gtams /
logs su glud phran changs bu ril bu sogs mang du gsag
/rten 'brel brtag na bla rten mda' dar bla g.yus brgyan pa /
lung pa dgu'i chu sna'i snod du rgya phor gtsang mar bla lug skye mched dod pa bzhag
/de nas sngags pas yi dam bsgom zhes 'byung bas /
skyabs sems dang /
swa b+hA wa sogs /
stong pa'i ngang las phag bdun gyis //
drangs pa'i shing rtar pad nyi'i steng //
maM las rang nyid 'od zer can //
ser po phyag g.yas mchog sbyin g.yon //
mya ngan med pa'i yal ga bsnams //
dar dang rin chen rgyan gyis brgyan //
cung zad khro zhing 'dzum pa'i nyams //
phyed skyil 'od phung klong na bzhugs //
thugs kar nyi steng maM gyi mthar //
sngags phreng 'khor ba'i 'od zer gyis //
'phags mchod gdon bgegs tshar bcad gyur //
oM ma rI ts+yai maM swA hA/
stong las mi nyung bar bzla /
glud yas rnams sngags drug phyag drug gis byin gyis brlab pa'am bsdu na nam mkha' mdzod kyis spel te /
bsngo ba ni /
hU~M/
'byung ba chen po rnam lnga ni //
skye 'gro sems can kun gyi rten //
de nyid la ni brten bcas pa'i //
spar sme gza' skar tshes grangs lha //
sde brgyad bgegs rigs 'byung po'i tshogs /
khyad par 'jig rten skyong ba bcu //
btsun mo sras dang sde dpung bcas //
stobs chen gzi brjid che ba'i tshogs //
re te mgo yag byis pa'i bdud //
li byin hA ra srog gi bdag
/'khor dang bcas pa ji snyed kun //
rtsa ba gsum gyi bka' byung gis //
glud dang gtor ma len pa'i phyir //
zhi zhing phan pa'i sems kyis su //
da lta nyid du gnas 'dir byon //
bshams pa'i glud gtor gser skyems 'di //
mang por ting nge 'dzin gyis spel //
so sor thob pa sngags kyis byas //
phyag rgyas pham rgyal 'thab rtsod med /
khyed rnams mnyes pa'i rdzas su 'bul /
khar sang khar gyi nyi ma la //
rgyu 'byor mi 'u rin chen 'di'i //
bla la brkus sam bzhams srid na //
bla glud gser skyems 'di bzhes la //
bzung pa thongs la bcings pa khrol //
bsdams pa glod la mnan pa thegs //
zhi ba chen po'i ngang du bzhugs //
bkra shis bde legs mdzad du gsol //
zhes spyir bsngo /
de nas glud phran rnams re re nas /
oM AHhU~M gis brlab /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
zhes pas bsngo /
de bzhin gshegs pa bzhi'i mtshan brjod /
khyer cig khyer cig stobs ldan rnams //
sred dang chags dang zhen pa dang //
dran dang bzung dang bsam dang reg
/glod dang grol dang zhi bar mdzod //
ces bka' bsgo /
de 'dra lo grangs song mthar /
rang yi dam du gsal ba'i thugs ka nas 'od zer lcags kyu'i rnam pa lta bu grangs med pa 'phros pas /
'khor 'das kyi tshe bsod dpal 'byor ye shes kyi dwangs bcud thams cad dang /
khyad par bsgrub bya'i bla tshe chad nyams yar pa thams cad 'od zer theg le a nr-i b+h+rU~M sogs kyi rnam pa rang dbang med par bkug ste bsgrub bya la thim pas bla tshe srog dbugs nyams pa sor chud /
gnas pa gong du 'phel /
tshe bsod dpal 'byor stobs rtsal thams cad rgyas par gyur /
yi dam gyi sngags mthar /
oM rdzab rdzab rdzub rdzub b+ha dra slong slong nr-i khug dzaHdzaH
zhes ngag bcad la bzla /
yang thun mtshams su glud gtor ci ltar rigs pa 'bul /
skabs su dmod pa dang bcas bla lug bskor bas lan gcig min par bla rten gyi phyogs la kha gyus na khug pa'i rtags yin /
mthar /
chos rnams thams cad sogs pas chos sbyin bya /
byang chub kyi sems gnyis bsgoms la zab mdo 'don /
mchod sbyin gnas 'dir gang lhags pa'i //
'byung po sa 'og rgyu ba dang //
gang yang sa steng 'khod pa dang //
sa blar rgyu ba gang yin pa //
mgu bar gyis la rang gnas su //
thams cad tha dad 'gro bar gyis //
sarba b+hU ta gats+tshaH
zhes pas mgron rnams gshegs /
nag phyogs sdod srid pas drag sngags kyis mtshams bcad la /
glud gtor chu bo chen po'i gzhung du bskyal /
bla g.yu bsgrub bya'i mgul du gdags la bkra shis bya'o //
zhes yig rnying las 'don bder bris pa dge legs su gyur cig //
/
