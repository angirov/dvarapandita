@#//
bka' brgyad bde gshegs 'dus pa las /
dregs pa'i sde dpon sum cu'i mthu dbang gi cho ga dregs pa dbang sdud ces bya ba bzhugs so //
na mo gu ru ma hA shrI he ru kA ya /
stong srog thig le gcig tu rdzogs pa las //
'bar ba'i gar gyis 'khor 'das zil gyis gnon //
bla ma dpal chen gtsug tu mi 'bral bas //
'di dgod dge ba gsum du byin gyis rlobs //
nyang gter bka' brgyad bde gshegs 'dus pa las 'byung ba'i /
dregs pa'i sde dpon sum cu'i mthu dbang bskur ba la gsum /
sbyor ba /
dngos gzhi /
rjes kyi rim pa'o //
dang po ni /
gong du sgrub pa bka' brgyad kyi rten dang mchod gtor la sogs pa bshams pa'i mdun du /
dkyil 'khor khro dkyil spyi mthun la lte ba gru gsum mthing nag
/zla gam gsum dmar /
de rgyab mu khyud rdo rje rgya gram gyi phreng ba /
de rgyab gru bzhi ser po /
bar khyams phyogs mdog
/lha mtshan dbus su rdo rje thod khrag
/zla gam gsum la thig le dkar dmar mthing gsum /
gru bzhi'i zur bzhir thig le ser /
bar khyams mdun logs kyi nang ngos su mthing nag gnyis /
khyams kyi phyogs bzhir nag mthing bcu gsum /
dkar po drug
/dmar po lnga rnams phyogs rer drug drug cha bgo
/sgo bzhir nag gnyis /
dkar gcig
/dmar gcig bcas bkod /
de steng lha grangs dang mnyam pa'i phur pa sku rten dang bcas pa 'god par gsungs kyang /
phur pa sum cu so bzhi dgos par 'dug pas ma 'byor na /
dkyil 'khor dbus kyi khri'ur e khram la gnam lcags phur pa khro zhal dar mthing nag gi cod pan dang lhan cig dregs 'dul phyag rdor rta mgrin rdor sems rnams kyi sku tsaka bkod /
mdun ngos su dregs pa spyi bsdus kyi rten phur pa cod pan mthing nag can dang lhan cig sde dpon sum cu'i tsakli bkod /
g.yas phyogs su thod pa mtshan ldan gyi nang du drag po'i 'khor lo rtsibs brgyad kyi lte bar e /
mtha' skor du snying po /
rtsibs brgyad la /
shar rtsibs kyi nang ngos su /
oM ma hA de ba u ma de bI/
rgyab rtsibs rtse'i phyogs su /
ya ma ya ma ma ru lu /
shar lhor /
ma ma ru lu /
e ka tsA Ti du khrag dun+ting /
lhor /
rA dza ging ka ra badzra sA d+hu rA hu la /
lho nub tu /
rak+sha rak+mo yak+sha yak+mo /
nub tu /
ma hA kA la ru tra mun mun tir ti ka
/nub byang du /
de ba a se la tig sna 'dre rum a bi shu
/byang du /
tri tsa pa haM shaM tri bi nA ya ka DA ki nI/
byang shar la /
nA ga rA dza nA ga kro tI shwa rI dzaH
zhes bris pa dar nag gis bklubs pa bkod /
g.yon phyogs su ri rab bang rim bzhi'i steng du mar me lnga phyogs bzhi dbus lngar bkod pa'i dbus mdun du zhal zas gnyis /
mtshams bzhir bzhi /
de 'og bang rim gsum po'i phyogs mtshams brgyad du lha bshos re re bzhag pa bkod /
mdun rgyab ci bde bar /
ba dan /
rgyal mtshan /
sAts+tsha nag po /
dug sna dang sbyar ba'i thun rdzas /
rak+ta /
yungs dkar /
phur bu /
mtshon cha sna tshogs bcas bkod /
mdun du mchod gtor zur gsum gtso 'khor sum cu /
g.yas g.yon sman raka
/drag mchod g.yon skor du bsham mo //
gnyis pa dngos gzhi'i thog mar dbang don sgrub mchod ni /
gzhung las /
bdag bskyed che mchog dbu dgu dmigs bsal du bstan pas las byang bde rol gtang na bskyed rdzogs 'bring po'i mngon rtogs sbyar la bzlas pa stong tshigs yan grub par bya /
de nas /
gzhung las /
de nas lha rnams bskyed nas su :
mchod bstod rdzogs par byas nas ni :
dam can drag tu bskul bar bya :
shel dang tsa ra shel gong gis :
mnga' gsol skong chen byas nas ni :
tho rangs skya rengs shar ba la :
rigs kyi bu la dbang bskur ro :
zhes gsungs pas /
thog mar bskyed chog mdor bsdus pa ni /
shUn+ya tAs bsang /
stong pa'i ngang las /
mdun du yaM raM baM khaM kiM rnams las byung ba'i 'byung bzhi keng rus kyi ri rab rnams rim par brtsegs pa'i steng du /
b+h+rU~M las dur khrod 'bar ba'i gzhal yas khang drag po'i rgyan dang bkod pa tshad med pa 'jigs su rung ba dang ldan pa'i dbus gru gsum mthing nag gi lte bar pad+ma nyi zla dregs pa pho mo bsnol ba'i gdan la /
yi ge hU~M mthing nag las 'od zer 'phro 'dus yongs su gyur pa las dpal chen dregs pa kun 'dul mthing nag zhal gsum g.yas ser g.yon smug
/phyag drug gi dang po gnyis rdo rje dang b+han+d+ha /
'og ma'i g.yas gnyis lha brgyad dang g.yon gnyis klu brgyad mgo bo bsnams pa /
dpal dang dur khrod kyi chas kyis brjid cing zhabs brkyang bskum gyis ye shes kyi me 'bar ba'i klong na bzhugs pa /
yum khams gsum spyi 'dul mthing nag kha T+wAM dang thod pa 'dzin pa dang mnyam par sbyor ba /
g.yas g.yon mdun du dpal gsang ba'i bdag po dbang chen rta mgrin rdo rje sems dpa' rnams dang /
rgyas pa'i gru chad la shAkya seng+ge ste gnyen po stobs kyi lha rnams bzhugs pa'o //
dpal chen po yab yum gyi thugs ka nas yi ge dzaHgnyis sgra drag po dang bcas pa 'phros pas stong gsum 'jig rten gyi khams thams cad g.yo zhing 'khrugs pa'i cho 'phrul las steng 'og gnyis su ya yig mthing nag 'od 'bar ba re byung /
de gnyis 'bar ba'i bar khyams kyi nang ngos su babs nas phrugs kyis 'dres pa las A+eHyig mthing nag tu gyur /
de las dregs pa yongs kyi sde dpon yab yum gnyis su gyur pa ni /
dbang phyug ma hA de ba mthing nag gri gug dang tsit+ta thogs shing ber nag gsol nas seng ge la 'chib pa /
yum u ma de bI ljang nag kha T+wAM dang thod khrag thogs shing ber ljang nag gyon nas glang chen la zhon pa /
de gnyis kyi thugs ka nas dregs pa so so'i sa bon khyams kyi phyogs bzhi dang sgo bzhir 'phros pa las khyams su dregs pa'i sde dpon nyer bzhi /
sgo bzhir srid pa'i dbang chen sde bzhi rnams rang rang gi phyag mtshan rgyan cha lugs yongs su rdzogs shing 'khor bye ba grangs med pa dang bcas te 'khod pa /
so so'i thugs kar rang srog sa bon gyis mtshan pa'o //
rang gi thugs ka nas 'od zer 'phros pas /
ye shes pa dang dregs pa gtso dang g.yog tu bcas pa rnams rang rang gi gnas nas spyan drangs /
dam tshig pa dang gnyis su med par gyur /
ces pa tsam gyis gsal btab la /
spyan 'dren mchod bstod phrin las bcol ba'i las rim rnams gter kha 'og ma gsang rdzogs nas 'byung ba lta bu zhig gtang na legs so //
de nas rang nyid dpal chen po'i thugs ka'i 'od zer dregs pa rnams kyi sa bon la phog
/sngon gyi dam tshig dran nas ci bsgo ba'i las thams cad thogs med du sgrub par bsam la /
oM badzra tsaN+Da sarba duSh+TAn hU~M phaT/
ces bzla /
mthar gtor ma 'bul la 'dod don gsol /
bka' brgyad kyi tshogs bsgral bstab yan gtang /
spro na mdangs skong che chung gang rung gi dregs pa'i skong ba'ang gtang ngo //
de nas las bum du 'khyil pa bskyed bzlas bya /
dam ldan 'os su gyur pa'i slob ma la khrus bya /
bgegs gtor btang la bka' bsgo mtshams gcod bya /
sems bskyed gsal btab la /
de'ang sangs rgyas kyi bstan pa rin po che srung ba la med du mi rung ba mthu rtsal che zhing phrin las myur ba'i 'jig rten gyi dregs pa sangs rgyas kyi zhal mthong zhing rdo rje 'dzin pa'i dam la gnas pa rnams yin la /
'jig rten de dag ni gtso bor mchod dang bstod pas 'grub pa ste /
'dir sgrub pa chen po sde brgyad las 'jig rten mchod bstod kyi dkyil 'khor du 'dus shing tshogs pa 'di rnams /
ngo bo gsang bdag rdo rje 'dzin pa'i ye shes kyi cho 'phrul las shar ba sha stag yin cing /
rnam pa dpal chen he ru ka'i bka' la sdod cing tha tshig gnyan po'i g.yar dam can 'jig rten dregs pa yongs kyi sde dpon gyi tshul du gnas pas 'gran zla dang bral ba'i mthu stobs kyi dbang phyug chen po yin te /
gzhung las /
rgyal po ded dpon sum cu yin :
gzhan ma thams cad bran g.yog yin :
ded dpon sum cu bsgrub pas na :
lha srin sde brgyad 'grub 'gyur te :
dper na rgyal po spyan drangs na :
'khor rnams spyan drangs ma dgos yong :
dper na rgyal po mnyes pa na :
'khor la sogs pa gzhan mnyes 'dra :
dper na rgyal por las bcol na :
'khor la sogs pa las byed 'dra :
dper na rgyal po btson bzung na :
'khor rnams mnga' 'og 'dus pa 'dra :
des na ded dpon gces par sten :
ces gsungs shing /
de lta bu'i sgrub thabs zab mo 'di'ang gter ston grub thob thams cad kyi spyi mes mnga' bdag nyang rin po che'i zab gter thams cad kyi gtso bo bka' brgyad bde gshegs 'dus pa'i chos sde las byung ba ste /
de dang 'brel pa'i dregs pa mthu'i dbang bskur zab mo bsgrub pa la sogs kyis mtshams sbyar nas mtshon cha sogs kyi maN+Dal phul /
bla ma dpal chen khrag 'thung dngos su gsal ba la dad gus chen pos gsol ba 'debs pa 'di'i rjes zlos /
e ma slob dpon dgongs su gsol :
bdag gis bstan pa bsrung ba'i phyir :
bde bar gshegs pa'i bka' skyong phyir :
dregs pa mthu yi dbang zhig zhu :
lan gsum /
slob dpon gyis /
bu 
tshur shog skal ldan rigs kyi bu :
bstan pa bsrung bar dgongs pa legs :
dregs pa mthu yi dbang bskur gyi :
sangs rgyas bstan pa bsrung bar gyis :
bla ma dang dkyil 'khor gyi lha tshogs la rtsa gsum dam can srung ma'i tshogs ma lus pas bskor nas mngon sum bzhugs pa'i spyan sngar /
rgyud rnam par dag par bya ba'i slad du rgyun bshags yan lag brgyad pas gsag sbyong spel gsum bya ba'i blos tshig dang mthun pa'i don gsal thobs la 'di'i rjes zlos /
rdo rje slob dpon sangs rgyas dpal //
sogs gsum /
dam chu sbyin la /
'di ni khyod kyi dmyal ba'i chu :
dam tshig 'das na sreg par byed :
dam tshig bsrungs na dngos grub thob :
deng phyin chad gsang sngags spyi dang dregs pa sgos kyi dam tshig la tshul bzhin du gnas par gyis shig
/ces gdams /
de nas 'di skad brjod /
hU~M:
sngon gyi bskal pa dang po la :
'og min chos dbyings pho brang du :
bcom ldan khrag 'thung rgyal po yis :
ji ltar dam la btags pa bzhin :
de yi rjes sgrub bdag yin pas :
sa ma ya las ma 'da' dbang zhig skur :
sum cu rtsa gsum gnas dag tu :
bcom ldan 'jig rten dbang phyug gis :
ji ltar dam la btags pa bzhin :
de yi rjes sgrub bdag yin pas :
sa ma ya las ma 'da' dbang zhig skur :
bsam 'grub shel gyi brag phug tu :
slob dpon pad+ma 'byung gnas kyis :
ji ltar dam la btags pa bzhin :
de yi rjes sgrub bdag yin pas :
sa ma ya las ma 'da' dbang zhig skur :
dbang dang dngos grub bstsal du gsol :
dbang phyug chen pos dbang dang dngos grub stsol :
u ma de bIs lha mo'i dngos grub stsol :
gshin rjes dregs pa'i dngos grub stsol :
ma mos ma rig bsal ba'i dngos grub stsol :
sngags srung bstan pa srung ba'i dngos grub stsol :
bdud rnams ging chen btsan dang ni :
rgyal pos kun gyis bkur ba'i dngos grub stsol :
ging gis ging tshogs sgrol ba'i dngos grub stsol :
dgra lhas dgra rnams 'dul ba'i dngos grub stsol :
gza' yis byed ting yongs khyab dngos grub stsol :
srin pos dgra bo gsod pa'i dngos grub stsol :
gnod sbyin gter ldan nor gyi dngos grub stsol :
'gong pos 'gong zhing srung ba'i dngos grub stsol :
ru dras gdug pa 'dul ba'i dngos grub stsol :
dmu yis tshe ring dmu yi dngos grub stsol :
mu stegs drag btsan che ba'i dngos grub stsol :
lha yis mgon zhing btsun pa'i dngos grub stsol :
sman gyis gzi mdangs che ba'i dngos grub stsol :
ma sang dpa' rtsal che ba'i dngos grub stsol :
btsan rnams btsan dar che ba'i dngos grub stsol :
gnam the'u rdzu 'phrul che ba'i dngos grub stsol :
'gong pos myur mgyogs che ba'i dngos grub stsol :
bgegs kyis dgra bgegs 'dul ba'i dngos grub stsol :
mkha' 'gros byin rlabs ldan pa'i dngos grub stsol :
klu bdud drag rtsal che ba'i dngos grub stsol :
sa ma ya satwaM:
nang mchod bdud rtsi rang gis myang /
slob ma la'ang sbyin /
thog mar gnyen po stobs kyi dbang bskur ba la /
mdun bskyed dkyil 'khor gyi gtso bo rnams las rang 'dra ba'i ye shes kyi sku gnyis pa re 'phros nas khyed rang la thim pas khyed rang yang lha de dag dang gnyis su med pa'i ye shes kyi phyag rgya dngos su grub par mos shig
/dregs 'dul sogs kyi sku rnams rim bzhin spyi bor bzhag la /
hU~M:
bcom ldan dpal chen khro gtum gdug pa can :
de ring mthu yi dbang bskur bas :
bde gshegs khyod kyi byin rlabs kyis :
dregs pa dbang du sdud par shog :
oM badzra tsaN+Da sarba duSh+TAn hU~M a A:
oM badzra tsaN+Da sarba duSh+TAn dbang sa ma ya lhan :
oM badzra tsaN+Da sarba duSh+TAn dbang sa ma ya satwaM:
mthu stobs phyag na rdo rje yis :
de ring mthu yi dbang bskur bas :
bde gshegs khyod kyi byin rlabs kyis :
rigs kyi bu la mthu dbang skur :
oM badzra tsaN+Da ma hA ri sho na dbang a A:
oM badzra tsaN+Da ma hA ri sho na dbang sa ma ya lhan :
oM badzra tsaN+Da ma hA ri sho na dbang sa ma ya satwaM:
hrI:
dbang chen rta mgrin dbang gi lha :
de ring mthu yi dbang bskur bas :
bde gshegs khyod kyi byin rlabs kyis :
rigs kyi bu la mthu dbang skur :
hrIHpad+ma ta kr-ita dbang a A:
hrIHpad+ma ta kr-ita dbang sa ma ya lhan :
hrIHpad+ma ta kr-ita dbang sa ma ya satwaM:
rdo rje sems dpa' chos kyi sku :
de ring mthu yi dbang bskur bas :
bde gshegs khyod kyi byin rlabs kyis :
rigs kyi bu la tshe dbang skur :
b+ha ga bAn ta thA ga ta dbang a A:
b+ha ga bAn ta thA ga ta dbang sa ma ya lhan :
b+ha ga bAn ta thA ga ta dbang sa ma ya satwaM:
de ltar dbang bskur pas khyed rang yang skad cig gis pad+ma nyi zla dregs pa pho mo bsnol ba'i gdan la /
dpal chen dregs pa kun 'dul mthing nag sogs gong gi mngon rtogs ltar la /
mnyam par sbyor ba /
che btsan 'gran zla dang bral bar gyur pa la /
dregs pa'i sde dpon rnams re re bzhin du gtad pas so so'i srog la dbang sgyur ba'i drag po mthu'i dbang bskur rdzogs par gyur pa'i mos pa mdzod cig
/dregs pa'i sde dpon tsakli rnams gtad la /
hU~M:
lha srin sde brgyad dbang bskur gtso bo ste :
dbang phyug ma hA de ba dang :
btsun mo u ma de bI gnyis :
yab yum sras dang 'khor dang bcas :
de ring mthu yi dbang skur bas :
yab yum khyed kyi byin rlabs kyis :
rigs kyi bu la mthu dbang skur :
ma hA de ba e u ma de bI e dbang a A:
ma hA de ba e u ma de bI e dbang sa ma ya lhan :
ma hA de ba e u ma de bi+A e dbang sa ma ya satwaM:
snang srid gshin rje'i gtso bo ste :
'chi bdag gshin rje nag po dang :
skye 'gro srog gi bdag mo ni :
yab yum blon po 'khor dang bcas :
de ring mthu yi dbang bskur bas :
yab yum khyed kyi byin rlabs kyis :
rigs kyi bu la mthu dbang skur :
ya ma ya ma ma ru lu dbang a A:
ya ma ya ma ma ru lu dbang sa ma ya lhan :
ya ma ya ma ma ru lu dbang sa ma ya satwaM:
snang srid ma mo'i gtso mo ste :
srid pa'i rgyal mo blon mor bcas :
de ring mthu yi dbang bskur bas :
ma mo khyod kyi byin rlabs kyis :
rigs kyi bu la mthu dbang skur :
ma ma ru lu ma dbang a A:
ma ma ru lu ma dbang sa ma ya lhan :
ma ma ru lu ma dbang sa ma ya satwaM:
snang srid sngags srung gtso bo ste :
e ka dzA Ti blon mor bcas :
de ring mthu yi dbang bskur bas :
sngags srung khyed kyi byin rlabs kyis :
rigs kyi bu la mthu dbang skur :
e ka tsA ti trag dbang a A:
e ka tsA ti trag dbang sa ma ya lhan :
e ka tsA ti trag dbang sa ma ya satwaM:
snang srid bdud kyi gtso bo ste :
bdud po skos rje brang dkar dang :
bdud mo nag mo re ma tI:
yab yum blon po 'khor dang bcas :
de ring mthu yi dbang bskur bas :
yab yum khyed kyi byin rlabs kyis :
rigs kyi bu la mthu dbang skur :
du khrag du dun+tiM du dbang a A:
du khrag du dun+tiM du dbang sa ma ya lhan :
du khrag du dun+tiM du dbang sa ma ya satwaM:
snang srid rgyal po kun gyi gtso :
pe dkar blon po 'khor dang bcas :
de ring mthu yi dbang skur bas :
rgyal po khyed kyi byin rlabs kyis :
rigs kyi bu la mthu dbang skur :
rA dza tsa dbang a A:
rA dza tsa dbang sa ma ya lhan :
rA dza tsa dbang sa ma ya satwaM:
snang srid ging gi gtso bo ste :
srog bdag tshangs pa blon por bcas :
de ring mthu yi dbang bskur bas :
srog bdag khyed kyi byin rlabs kyis :
rigs kyi bu la mthu dbang skur :
ging ka ra tri dbang a A:
ging ka ra tri dbang sa ma ya lhan :
ging ka ra tri dbang sa ma ya satwaM:
snang srid dgra lha'i gtso bo ste :
sku lha gsang ba blon por bcas :
de ring mthu yi dbang bskur bas :
dgra lha khyed kyi byin rlabs kyis :
rigs kyi bu la mthu dbang skur :
badzra sA d+hu tri dbang a A:
badzra sA d+hu tri dbang sa ma ya lhan :
badzra sA d+hu tri dbang sa ma ya satwaM:
snang srid gza' yi gtso bo ste :
khyab 'jug chen po blon por bcas :
de ring mthu yi dbang bskur bas :
gza' bdud khyod kyi byin rlabs kyis :
rigs kyi bu la mthu dbang skur :
rA hu la rA dbang a A:
rA hu la rA sa ma ya lhan :
rA hu la rA sa ma ya satwaM:
snang srid srin po'i gtso bo ste :
srin po nag po glog phreng dang :
srin mo sbal mgo khrag mig ma :
yab yum blon po 'khor dang bcas :
de ring mthu yi dbang bskur bas :
srin po nag mo'i byin rlabs kyis :
rigs kyi bu la mthu dbang skur :
rak+sha ra rak+mo ra dbang a A:
rak+sha ra rak+mo ra dbang sa ma ya lhan :
rak+sha ra rak+mo ra dbang sa ma ya satwaM:
snang srid gnod sbyin gtso bo ste :
gnod sbyin yag sha me dbal dang :
gnod sbyin mon mo nag mo dang :
yab yum blon po 'khor dang bcas :
de ring mthu yi dbang bskur bas :
gnod sbyin khyed kyi byin rlabs kyis :
rigs kyi bu la mthu dbang skur :
yak+sha k+Sha yak+mo k+Sha dbang a A:
yak+sha k+Sha yak+mo k+Sha dbang sa ma ya lhan :
yak+sha k+Sha yak+mo k+Sha dbang sa ma ya satwaM:
snang srid mgon po'i gtso bo ste :
ma hA kA la blon por bcas :
de ring mthu yi dbang bskur bas :
mgon po khyed kyi byin rlabs kyis :
rigs kyi bu la mthu dbang skur :
ma hA kA la k+ShiM dbang a A:
ma hA kA la k+ShiM dbang sa ma ya lhan :
ma hA kA la k+ShiM dbang sa ma ya satwaM:
snang srid ru tra'i gtso bo ste :
ban chen rdo rje bdud 'dul blon por bcas :
de ring mthu yi dbang bskur bas :
ru tra khyed kyi byin rlabs kyis :
rigs kyi bu la mthu dbang skur :
ru tra r+n+r-i dbang a A:
ru tra r+n+r-i dbang sa ma ya lhan :
ru tra r+n+r-i dbang sa ma ya satwaM:
snang srid dmu bdud gtso bo ste :
nag po bkrag med blon por bcas :
de ring mthu yi dbang bskur bas :
dmu bdud khyed kyi byin rlabs kyis :
rigs kyi bu la mthu dbang skur :
mun mun pa dbang a A:
mun mun pa dbang sa ma ya lhan :
mun mun pa dbang sa ma ya satwaM:
snang srid mu stegs gtso bo ste :
kA la nag po blon por bcas :
de ring mthu yi dbang bskur bas :
mu stegs khyed kyi byin rlabs kyis :
rigs kyi bu la mthu dbang skur :
tir ti ka tha dbang a A:
tir ti ka tha dbang sa ma ya lhan :
tir ti ka tha dbang sa ma ya satwaM:
snang srid lha rnams gtso bo ste :
lha rabs sham po blon por bcas :
de ring mthu yi dbang bskur bas :
lha chen khyed kyi byin rlabs kyis :
rigs kyi bu la mthu dbang skur :
de ba a dbang a A:
de ba a dbang sa ma ya lhan :
de ba a dbang sa ma ya satwaM:
snang srid sman gyi gtso bo ste :
thog gi bu yug bran dang bcas :
de ring mthu yi dbang bskur bas :
sman mo khyed kyi byin rlabs kyis :
rigs kyi bu la mthu dbang skur :
a se la a dbang a A:
a se la a dbang sa ma ya lhan :
a se la a dbang sa ma ya satwaM:
snang srid ma sangs gtso bo ste :
spyi bdud gu rum blon por bcas :
de ring mthu yi dbang bskur bas :
ma sangs khyed kyi byin rlabs kyis :
rigs kyi bu la mthu dbang skur :
tig sna 'dre ruM tsam dbang a A:
tig sna 'dre ruM tsam dbang sa ma ya lhan :
tig sna 'dre ruM tsam dbang sa ma ya satwaM:
snang srid btsan rnams gtso bo ste :
brag btsan dmar po blon por bcas :
de ring mthu yi dbang bskur bas :
btsan rigs khyed kyi byin rlabs kyis :
rigs kyi bu la mthu dbang skur :
a bi shu k+Shu dbang a A:
a bi shu k+Shu dbang sa ma ya lhan :
a bi shu k+Shu dbang sa ma ya satwaM:
snang srid the'u rang gtso bo ste :
gnam the'u dkar po blon por bcas :
de ring mthu yi dbang bskur bas :
the'u rang khyed kyi byin rlabs kyis :
rigs kyi bu la mthu dbang skur :
tri pa sha la tri dbang a A:
tri pa sha la tri dbang sa ma ya lhan :
tri pa sha la tri dbang sa ma ya satwaM:
snang srid 'gong po'i gtso bo ste :
yam shud dmar po blon por bcas :
de ring mthu yi dbang bskur bas :
'gong po khyed kyi byin rlabs kyis :
rigs kyi bu la mthu dbang skur :
haM shaM tri dbang a A:
haM shaM tri dbang sa ma ya lhan :
haM shaM tri dbang sa ma ya satwaM:
snang srid bgegs rnams gtso bo ste :
bi nA ya ka blon por bcas :
de ring mthu yi dbang bskur bas :
bgegs rgyal khyed kyi byin rlabs kyis :
rigs kyi bu la mthu dbang skur :
bi nA ya ka u dbang a A:
bi nA ya ka u dbang sa ma ya lhan :
bi nA ya ka u dbang sa ma ya satwaM:
snang srid mkha' 'gro'i gtso bo ste :
nag mo mgyogs byed blon mor bcas :
de ring mthu yi dbang bskur bas :
mkha' 'gro khyed kyi byin rlabs kyis :
rigs kyi bu la mthu dbang skur :
DA ki nI maM dbang a A:
DA ki nI maM dbang sa ma ya lhan :
DA ki nI maM dbang sa ma ya satwaM:
snang srid klu dang klu mo kun gyi gtso :
klu bdud nag po mgo dgu khyod :
klu mo yak+sha nag mo ni :
yab yum blon po 'khor dang bcas :
de ring mthu yi dbang bskur bas :
yab yum khyed kyi byin rlabs kyis :
rigs kyi bu la mthu dbang skur :
nA ga rA dza nA ga kro tI shwa rI phu dbang a A:
nA ga rA dza nA ga kro tI shwa rI phu dbang sa ma ya lhan :
nA ga rA dza nA ga kro tI shwa rI phu dbang sa ma ya satwaM:
des dbang gi dngos gzhi song nas mtha' rten du rten sgrub mchod bstod las sbyor gyi rdzas rnams byin pas las de dang de dag la mnga' dbang 'byor par mos shig
/b+han+d+ha gtad la /
yang dag gsang ba'i thod pa ni :
sde brgyad pho brang gnas dang rten :
ban+d+ha 'di yis dbang bskur bas :
sde brgyad las la 'gyed par shog :
ri rab gtad la /
lha bshos bzhi brtsigs mar me lnga :
srid pa gsum dang mnyam pa'i ri rab lhun po ste :
sde brgyad mnyes nas dbang thob shog :
ri rab gling bzhir bcas pa 'di :
sku rten 'di yis dbang bskur bas :
rang dbang med par 'dus par shog :
ba dan gtad /
ba dan ring po sku yi rgyan :
bsam pa yid bzhin 'grub par shog :
dar lce mang po pu ru ru :
yang dag rgyan dang ldan par shog :
rgyal mtshan gtad la /
rgyal mtshan mnga' thang longs spyod rgyas :
bsam pa yid bzhin 'grub par shog :
sAts+tsha gtad /
drag po'i mchod rten 'di byin pas :
sde brgyad 'dul ba'i dbang thob shog :
dug thun gtad /
gdug pa sna tshogs sbyor ba'i rdzas :
sngags pa'i pho nya gdug pa'i nad :
mtshon cha gdug pa'i dbal can du :
drag po'i las rnams 'grub par shog :
rak+ta gtad /
chags pa bsgral ba'i rak+ta 'di :
gsod pa mtshon cha ma mo'i nad :
sngags kyi dmod mo 'grub par shog :
yungs dkar gtad /
yungs dkar rgyal po drang srong mda':
sngags pa'i pho nya gsod pa'i mda':
mtshon dang dug gi dbal yin pas :
las rnams ma lus 'grub par shog :
phur bu gtad /
sngags pa thal 'byin phur pa 'di :
sngags pa'i mtshon cha phur pa'i dbal :
dgra bgegs gdug pa sgrol bar shog :
mtshon cha gtad la /
skye shi rtsad gcod mtshon cha 'di :
nad dang gdug pa dbal can du :
sngags pa'i pho nya gsod pa'i mtshon :
dgra srog rtsad nas gcod par shog :
ces bskur /
de nas shis pa ci rigs pa brjod /
spyi 'gro'i mtshams sbyor bcas dam tshig bsgrag gzung /
gtang rag maN+Dal sogs bya /
gsum pa rjes ni /
slar yang mchod gtor gsos la 'grub na skong ba bskyar la bya /
tshogs la rol cing lhag ma gtor skyong sogs grub nas /
gtang rag mchod bstod nongs bshags rgyas par bya /
dkyil 'khor ras bris sogs rten yod na brtan bzhugs dang med na gshegs su gsol /
bsngo smon shis brjod bcas kyis grub bo //
snyigs dus sngags mkhan rim gnyis sgom pa dkon //
rnga gyer brtson rnams 'dre gdon mi mchod par //
dkyil 'khor gnyan po'i lha srung 'di rnams la //
mchod cing bstod pas rgyal khams bde byed shog
/tshul 'di'ang bka' brgyad dbang mo che'i zhar byung tsam du rdzogs par mdzad pas dkyil 'khor sgrub mchod sogs gter gzhung gi dgongs pa ji bzhin mdzad pa dkon par snang bas /
nyer mkho'i slad du 'chi med bstan gnyis g.yung drung gling pas rdo rje'i rdzong lnga 'dus pa'i sgrub chen brgyad kyi pho brang chen por bgyis pa dge legs 'phel ///
/
