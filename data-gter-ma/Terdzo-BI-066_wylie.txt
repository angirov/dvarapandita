@#//
dgongs gter gtsor byas pa'i sman bla'i gtor dbang gsar rnying thun mong zhig bzhugs so //
na mo ma hA b+hai Sha dz+ye /
dbang gtor spyi 'tsham /
yod na tsaka li btsug med kyang rung /
'dzom na mchod pa bsham med kyang gtor mas chog ste /
'di rnying ma'i lugs yin pas mngon rtogs gcig gis bdag bskyed dang /
bla med a ti'i lugs yin pas dran rdzogs su bsgom /
dam ye dbyer med du bskyed pa yin no //
stong gsum 'di lta na sdug gi pho brang du gyur pa'i nang du rang nyid dang gtor ma sman bla sku mdog bai DUr+Ya lta bu 'od zer 'phro ba'i sku can chos gos gsum gyis bklubs pa /
phyag g.yas mchog sbyin a ru ra dang g.yon lhung bzed bsnams pa bu yug ltar spyan drangs nas /
rang dang mdun bskyed la sib sib thim par gyur /
tad+ya thA:
oM b+hai Sha dz+ye b+hai Sha dz+ye ma hA b+hai Sha dz+ye rA dza sa mung+ga te swA hA:
zhes bsnyen pa brgya las mi nyung bar stong sogs ci 'grub bzlas /
ar+g+haM sogs kyis mchod /
thugs rje kun la snyoms pa'i bcom ldan 'das //
mtshan tsam thos pas ngan 'gro'i sdug bsngal sel //
dug gsum nad sel sangs rgyas sman gyi bla //
bai DUr+Ya yi 'od la phyag 'tshal bstod //
de nas slob ma rnams khrus byas maN+Dal phul /
sngon du dbang bskur ba yin na mi dgos so //
min na bgegs gtor btang sum+b+ha ni brjod de bgegs bskrad /
'o na da lam sman bla'i gtor dbang zhig byed pa yin te /
de yang bcom ldan 'das yul yangs pa can gyi rol mo'i sgra can gyi shing drung na bzhugs pa'i tshe /
'jam dpal gyis zhus pa'i ngor sman bla'i mdo gsungs pas /
phyag na rdo rje dang /
tshangs pa dang /
brgya byin dang /
rgyal po chen po sde bzhi dang /
gnod sbyin gyi sde dpon chen po bcu gnyis kyis ma 'ongs pa na sangs rgyas sman bla'i mtshan thos pa dang 'dzin pa rnams srung zhing skyob par khas blangs dam bcas so //
de nas phyis 'di'i dbang lung rnams rje btsun 'jam dbyangs kyis mkhan po b+ho d+hi satwa la gnang nas nyid kyi dbon po bo d+hi satwa chung ba nas jo bo rje la brgyud pa gsar ma dang /
bo d+hi satwa bod du byon nas rgyal po khri srong lde btsan la gnang nas /
lha sras sad na legs nas brgyud pa rnying ma dang /
dus phyis gnam chos dang dgongs gter nas byung ba sogs brgyud pa bzhi tsam las brgyud pa'i lung gi rgyun thob pas brgyud pa yang gang la ded kyang rung la /
sngags 'di rgyud 'ga' re nas kyang 'byung zhing mdo lugs kho nar yang ma nges shing /
g.yu thog pa'i bla sgrub kyang bla med lugs su snang ba ltar /
'di rang ni bla med a ti yo ga ltar dran rdzogs su bsgom pa yin la /
spyir sangs rgyas sman gyi bla bai DUr+Ya 'od kyi rgyal po'i mtshan thos pa tsam gyi yang phan yon mtha' yas te /
tshul khrims nyams par mi 'gyur ba dang /
rna ba 'on pa dang /
mig long ba rnams kyang 'on pa sangs zhing mig gsal ba dang /
dbang po ma tshang ba rnams tshang ba dang /
nad kyi rigs thams cad la phan par 'gyur ba dang /
rgyal po'i 'jigs pa dang chad pa las thar ba dang /
ser sna'i nyes pas yi dwags su skye ba'i sgrib pa dag nas der mi skye ba dang /
skyes kyang myur du thar ba dang /
tshul khrims 'chal ba dang /
chos spangs pa'i sgrib pa dag pa dang /
phrag dog gis bdag bstod gzhan la smad pa'i sgrib pa dag pa dang /
phra ma dang byad kha rbod gtong gang gis kyang mi tshugs par gsungs shing /
gnod sbyin gyi sde dpon chen po bcu gnyis g.yog bdun 'bum bdun 'bum dang bcas pas bsrung zhing skyong ba dang gnod pa thams cad zlog par gsungs so //
mtshan thos pa tsam gyi phan yon de ltar na /
dbang thob na ni phan yon smros ci dgos pas /
de lta bu'i dbang zhu ba'i phyir 'di'i rjes zlos mdzod /
bla ma rdo rje 'dzin pa la sogs pa /
phyogs bcu'i sangs rgyas byang sems thams cad dang /
bde gshegs sman bla mched bdun dang /
slob dpon bdag la dgongs su gsol /
bdag dus 'di nas gzung ste byang chub snying po la mchis kyi bar du /
bcom ldan 'das sman gyi bla bai DUr+Ya 'od kyi rgyal po /
yi dam du slob dpon gyis bstsal du gsol /
lan gsum mam tshig rjes ma gsum /
da skyabs 'gro sems bskyed 'di'i rjes zlos mdzod /
dkon mchog gsum la skyabs su mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/bar gsum mam tshig rjes ma gsum bya'o //
da dbang zhu ba'i yul gtor ma lhar bskyed pa dang /
khyed rang slob ma rnams lhar bskyed pa dus gcig tu 'di ltar gsal thobs shig
/stong gsum 'di lta na sdug gi pho brang du gyur pa'i nang du glang po ches btegs pa'i khri pad+ma dang zla ba'i gdan la hU~M yig mthing ga yongs su gyur pa las /
bcom ldan 'das sman gyi bla bai DUr+Ya lta bu la 'od zer 'phro ba /
dbu gtsug tor zhabs 'khor lo sogs mtshan bzang po sum bcu rtsa gnyis dang dpe byad bzang po brgyad cus brgyan pa'i sku can chos gos gsum gyis bklubs shing rdo rje'i skyil krung gis bzhugs pa /
phyag g.yas mchog sbyin gyi phyag rgyas a ru ra rnam par rgyal ba lo ma dang bcas pa 'dzin zhing /
g.yon bai DUr+Ya'i lhung bzed bdud rtsis bkang ba mnyam gzhag gi steng na 'dzin pa /
de'i dpral bar oM dkar po /
mgrin par AHdmar po /
thugs kar hU~M sngon po /
thugs ka'i hU~M las 'od 'phros pas /
shar phyogs bai DUr+Ya snang gi zhing khams nas bcom ldan 'das sman bla'i sku che ba ri rab tsam /
chung ba yungs dkar gyi 'bru tsam /
kha ba bu yug ltar byon nas mdun bskyed dang khyed rang rnams la sib sib thim par sgoms shig
/spos rol mo dang bcas /
hU~M:
bde gshegs sman bla'i lha tshogs ma lus rnams :
gnas 'dir spyan 'dren byin chen dbab tu gsol :
skal ldan dad ldan 'di la dbang mchog skur :
log 'dren tshe yi bar chad bsal du gsol :
rtsa sngags mthar /
badzra A we sha ya a A:
zhes lan gsum mam bdun brjod /
da ye shes pa de mi nyams brtan par byas pa'i mos pa mdzod cig
/ces rdo rje me tog spyi bor bzhag la /
tiSh+Tha badzra /
da dbang dngos zhu ba'i don du rjes zlos mdzod /
bcom ldan 'das sman gyi bla bai DUr+Ya 'od kyi rgyal pos /
sngon smon lam chen po bcu gnyis btab pa'i byin rlabs dang bka' drin thams cad bdag la da lta nyid du bstsal du gsol /
gsum mam gcig
/de ltar gsol ba btab pas gtor ma sman blar gsal ba'i dpral ba'i oM las 'od zer dkar po zla ba shar pa lta bu 'phros /
khyed rang rnams kyi dpral ba nas zhugs /
lus thams cad gang zhing lus la thim par sgoms shig
/gtor ma bzung zhing /
hU~M:
bzhi brgya rtsa bzhi'i nad 'joms pa'i :
bai DUr+Ya yi ri bo 'dra :
'od zer 'phro ba'i rgyal po yi :
sku yi dbang mchog sbyin gyis longs :
rtsa sngags la /
kA ya a b+hi Shiny+tsa oM:
ces gtor ma spyi bor bzhag go
/me tog gtor zhing /
sku mdog mthing ga ut+pal sngon po 'dra //
phyag g.yon bdud rtsi sman gyi lhung bzed bsnams //
dug gsum nad sel sangs rgyas sman gyi bla //
bai DUr+Ya yi 'od kyi bkra shis shog
/des sku'i dbang thob /
lus kyi nad gdon zhi /
lus sgrib dag
/'bras bu sprul sku'i sa bon bzhag pa yin no //
yang gtor ma sman blar gsal ba'i mgrin pa'i AHyig las 'od zer dmar po nyi ma shar pa lta bu 'phros /
khyed rang rnams kyi mgrin pa nas zhugs /
lus thams cad gang zhing mgrin par thim par sgoms shig
/hU~M:
bzhi brgya rtsa bzhi'i nad 'joms pa'i :
bai DUr+Ya yi ri bo 'dra :
'od zer 'phro ba'i rgyal po yi :
gsung gi dbang mchog sbyin gyis longs :
rtsa sngags dang /
wA ka a b+hi Shiny+tsa A:
zhes mgrin par bzhag
/smon lam rgya chen yongs su dag gyur pas //
yid bzhin nor bu lta bur gzhan don mdzad //
dug gsum nad sel sangs rgyas sman gyi bla //
bai DUr+Ya yi 'od kyi bkra shis shog
/me tog gtor /
des ngag gi sgrib pa dag
/gsung gi dbang thob /
ngag la gnod pa'i nad gdon zhi /
longs spyod rdzogs sku'i sa bon bzhag pa yin no //
yang gtor ma sman blar gsal ba'i thugs ka'i hU~M las 'od zer mthing kha nam mkha' dwangs pa lta bur 'phros /
khyed rang rnams kyi snying ga nas zhugs /
lus thams cad gang zhing snying khar thim par sgoms shig
/hU~M:
bzhi brgya rtsa bzhi'i nad 'joms pa'i :
bai DUr+Ya yi ri bo 'dra :
'od zer 'phro ba'i rgyal po yi :
thugs kyi dbang mchog sbyin gyis longs :
rtsa sngags dang /
tsit+ta a b+hi Shiny+tsa hU~M:
zhes snying gar bzhag
/smon lam rgya chen yongs su dag gyur pas //
yid bzhin nor bu lta bur gzhan don mdzad //
dug gsum nad sel sangs rgyas sman gyi bla /
bai DUr+Ya yi 'od kyi bkra shis shog
/me tog 'thor /
des yid kyi sgrib pa dag
/thugs kyi dbang thob /
sems la gnod pa'i nad gdon zhi /
'bras bu chos sku'i sa bon bzhag pa yin no //
yang gtor ma sman blar gsal ba'i sku'i gnas thams cad nas 'od zer dkar dmar mthing ser ljang gu 'ja' tshon shar pa lta bur 'phros /
khyed rang rnams kyi lte ba nas zhugs /
lus thams cad gang zhing thim par sgoms shig
/hU~M:
bzhi brgya rtsa bzhi'i nad 'joms pa'i :
bai DUr+Ya yi ri bo 'dra :
'od zer 'phro ba'i rgyal po yi :
dbang mchog yongs rdzogs sbyin gyis longs :
rtsa sngags sarba a b+hi Shiny+tsa ho :
zhes lte bar bzhag go
/rlung dang mkhris pa bad kan 'dus pa sogs //
'byung ba chen po 'khrugs par gyur pa yi //
nad kyi gnyen po phyag g.yas a ru ra //
sman gyi rgyal po mchog gi bkra shis shog
/ces pas me tog gtor ro //
des sgo gsum cha snyoms la gnod pa'i nad gdon zhi /
'bras bu ngo bo nyid kyi sa bon bzhag pa yin no //
de nas gtor mas bka' bsgo ba ni /
gtor ma lag tu bzung nas /
gtor ma 'di nyid sman blar gsal ba khyed rang rnams kyi spyi bor byon /
thugs ka nas 'od zer kha dog sna tshogs 'phros pas shar phyogs kyi sangs rgyas kyi zhing khams nas /
bde gshegs sman bla mched brgyad kyi sku che ba ri rab tsam /
chung ba la yungs dkar tsam /
gsung sngags kyi phreng ba /
thugs a ru ra dang lhung bzed bdud rtsis bkang ba dpag tu med pa kha ba bu yug 'tshubs pa ltar du byon nas khyed rang rnams la mtsho la kha ba babs pa ltar thim pas /
bde bar gshegs pa sman bla mched brgyad 'khor dang bcas pa'i byin rlabs dang /
smon lam gyi bka' drin thams cad bdag la da lta nyid du thob byung snyams pa'i mos 'dun rtse gcig tu mdzod cig
/de bzhin gshegs pa mtshan legs par yongs bsgrags dpal gyi rgyal pos byin gyis rlobs shig
/sangs rgyas rin po che dang zla ba dang pad+mas rab tu brgyan pa mkhas pa gzi brjid sgra dbyangs kyi rgyal pos byin gyis rlobs shig
/sangs rgyas gser bzang dri med rin chen snang ba brtul zhugs grub pas byin gyis rlobs shig
sangs rgyas mya ngan med mchog dpal gyi rgyal pos byin gyis rlobs shig
/sangs rgyas chos bsgrags rgya mtsho'i dbyangs kyis byin gyis rlobs shig
/sangs rgyas chos rgya mtsho'i mchog gi blos rnam par rol pa mngon par mkhyen pas byin gyis rlobs shig
/sangs rgyas sman gyi bla bai DUr+Ya 'od kyi rgyal pos byin gyis rlobs shig
/rgyal ba shAkya thub pas byin gyis rlobs shig
/'jam dpal dang skyabs grol dang phyag na rdo rje la sogs pa sems dpa' bcu drug gis byin gyis rlobs shig
/sems dpa' bcu gcig gis byin gyis rlobs shig
/tshangs pa dang brgya byin dang /
rgyal po chen po sde bzhi dang /
gnod sbyin gyi sde dpon chen po 'khor dang bcas pas bsrung zhing skyob par mdzod cig
/sman bla mched brgyad 'khor dang bcas pas rdo rje'i slob ma 'di rnams kyi las dang nyon mongs pa'i sgrib pa thams cad dag par mdzod cig
/'khor ba dang ngan song gi skye sgo thams cad chod par mdzad du gsol /
gdon dang bgegs dang bar chad thams cad las thar bar mdzad du gsol /
rlung mkhris bad kan 'dus pa las gyur pa'i nad thams cad zhi bar mdzad du gsol /
dus ma yin par 'chi ba thams cad dang /
byad kha dang rkyen ngan pa thams cad zlog par mdzad du gsol /
bkra shis dang bde legs thams cad 'phel bar mdzad du gsol /
nam 'chi ba'i tshe sangs rgyas kyi zhing khams rnam par dag par skyes nas myur du sangs rgyas par byin gyis rlobs shig
/rtsa sngags sham du /
kA ya wA ka tsit+ta sarba a b+hi Shiny+tsa oM AHhU~M swA hA:
de nas me tog gtor zhing /
nyi ma lta bur ma rig mun pa sel //
zla ba lta bur nyon mongs gdung ba sel //
dug gsum nad sel sangs rgyas sman gyi bla //
bai DUr+Ya yi 'od kyi bkra shis shog

/da sngags kyi bzlas lung gi don du khyed rang rnams kyis me tog gi phreng ba re phul ba'i mos pas rjes zlos mdzod /
bcom ldan bdag gis gzung lags kyis //
bdag la 'go bar mdzad du gsol //
lan gsum mam gcig
/da slob dpon dang mdun bskyed kyi thugs ka nas sngags phreng bai DUr+Ya zhun ma'i mdog lta bu byon /
khyed rang rnams kyi zhal du zhugs nas thugs kar hU~M gi mthar 'khod par sgoms la sngags 'di'i rjes zlos gyis /
tad+ya thA:
oM b+hai Sha dz+ye b+hai Sha dz+ye ma hA b+hai Sha dz+ye rA dza sa mung+ga te swA hA:
gcig gam gsum brjod /
de nas sngags phreng me tog gi phreng bar gyur nas spyi bor bcing bar sgoms shig
/rdo rje spyi bor bzhag la /
bcom ldan 'di la bstsal lags kyis //
'di la 'go bar mdzad du gsol //
de bzhin gshegs pa sman gyi bla bai DUr+Ya 'od kyi rgyal po'i byin rlabs dang smon lam gyi bka' drin rnams /
rdo rje'i slob ma 'di rnams la da lta nyid du 'jug cing brtan par gyur cig
/oM su pra tiSh+Tha badzrA ye swA hA/
ye shes spyan gyis 'gro ba kun la gzigs //
thugs rje'i spyan gyis 'gro ba kun la khyab //
dug gsum nad sel sangs rgyas sman gyi bla //
bai DUr+Ya yi 'od kyi bkra shis shog
/ces me tog gtor ro //
des bde gshegs sman bla'i gtor dbang legs par thob pas /
deng phyin chad /
sangs rgyas sman gyi bla bai DUr+Ya 'od kyi rgyal po la phyag 'tshal lo //
zhes pa 'di rab brgya re /
'bring nyer gcig
/tha ma'ang lan bdun re ma chag na /
nad thams cad zhi zhing mi 'byung ba dang /
phyi ma ngan song du mi ltung la /
gal te sdig che bas ngan song du song na yang de ma thag tu bde 'gro lha dang mi'i lus thob cing /
rim gyis byang chub thob par bcom ldan 'das kyis mdo las gsungs pa'i phyir /
mtshan de mi brjed par 'don bsam pa'i dam bca' gyis la 'di'i rjes zlos mdzod /
gtso bos ji ltar bka' bstsal pa //
sogs /
maN+Dal phul /
sa gzhi spos chus sogs /
de nas slob ma rnams grol /
yang nad pa gcong nad can lta bu la 'di'i dbang brgya byas na las nad yin yang cung zad srab par 'gyur te /
sangs rgyas kyi smon lam gyi bden tshig yin pas /
nad mang ba yang nyung bar nus /
rgan rgon 'chi la khad la ngan song du mi 'gro thabs de las zab pa med pas /
sngon du dbang rgyas pa gcig bskur nas rjes ma 'di la grangs gzung ste brgya'am lo grangs bskur te /
'di'i rjes zlos mdzod /
kye :
bla ma sangs rgyas dgongs su gsol :
bdag la sman bla mched brgyad kyi :
dbang dang rjes gnang bstsal du gsol :
gsum mam gcig
/da gtor ma 'di bcom ldan 'das sman gyi blar gsal ba spyi bor byon /
de'i thugs ka nas 'od zer shar phyogs su 'phros pas sman bla mched brgyad kha ba bu yug lta bur byon nas /
khyed rang rnams la thim par sgoms shig
/gtor ma lag tu bzung /
hU~M:
bzhi brgya rtsa bzhi'i nad 'joms pa'i :
bai DUr+Ya yi ri bo 'dra :
'od zer 'phro ba'i rgyal po yi :
dbang mchog dam pa sbyin gyis longs :
de bzhin gshegs pa mtshan legs /
rin chen zla ba /
gser bzang dri med /
mya ngan med mchog
/chos bsgrags rgya mtsho /
chos blo /
mngon mkhyen /
shAkya thub pa /
sangs rgyas sman gyi bla bai DUr+Ya 'od kyi rgyal po /
'jam dpal skyabs grol phyag na rdo rje rnams kyis byin gyis rlobs shig
/nad gdon sdig sgrib thams cad da lta nyid du zhi bar mdzad du gsol /
'khor ba dang ngan song gi skye sgo thams cad chod par mdzad du gsol /
nam 'chi ba'i tshe sangs rgyas kyi zhing khams rnam par dag par skyes nas myur du sangs rgyas par byin gyis rlobs shig
/tad+ya thA:
oM b+hai Sha dz+ye b+hai Sha dz+ye ma hA b+hai Sha dz+ye rA dza sa mung+ga te swA hA:
kA ya wA ka tsit+ta sarba a b+hi Shiny+tsa hU~M:
me tog gtor zhing /
lha mi'i ston pa sman pa'i rgyal po ste //
bcom ldan 'jig rten gsum na skyabs mdzad pa //
dug gsum nad sel sangs rgyas sman gyi bla //
bai DUr+Ya yi 'od kyi bkra shis shog
/ces brjod /
des dbang gcig song ba yin la de lta bu du thon bya'o //
mjug tu grol dus /
gtso bos ji ltar bka' bstsal pa sogs dang maN+Dal bya'o //
zhes pa dbang tshig dang gzhung dbang sgrub rnams sprul sku'i dgongs gter yin la phyag len chings rnams bdag gis sbyar pa yin te /
'di ni bka' gter gang la yang sbyar du rung la /
stabs bde bas 'gro don rgya chen 'byung bar gyur cig
/ces rA ga a s+yas bkod pa la nyes 'gal mchis na lha la bshags so //
mang+ga laM///
/
