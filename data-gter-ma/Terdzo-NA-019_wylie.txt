@#//
gu ru drag po yang gsang bla med me rlung 'khyil ba'i dbang rgyas pa rdo rje'i phreng ba bltas chog tu bkod pa khrag 'thung thugs kyi snying po zhes bya ba bzhugs so //
na mo gu ru badzra ma hA kro d+ha rA dza ya /
rdo rje bzhi yi go chas brgyan pa'i sku
/bdud 'dul me dbal khyung gi tshwa tshwa 'phro //
'khor 'das 'jigs byed kun kyang 'jigs mdzad pa /
khrag 'thung tshogs rje bla ma drag pos skyongs //
grub gnyis gegs med sbyin pa dang //
gdug pa'i 'byung po'i srog 'phrog pa //
gur drag sgrub thabs rgya mtsho'i bcud //
yid bzhin dbang gi rgyal 'di 'o //
dbang chen rdo rje'i phreng ba dregs pa'i srog tig dmar nag 'di nyid skur byed slob dpon dang bskur yul slob ma mtshan nyid dang ldan pa'i rten 'brel 'grigs nas /
ji ltar skur ba'i tshul la phyag len rgyas pa sgrub chen dang rdul tshon gyi phyogs la brten pa ni dkyus su phyag len mi thebs pas btang snyoms byas te /
skabs 'dir ras bris la brten pa'i lugs ltar bshad pa la gsum /
sbyor ba sta gon /
dngos gzhi sgrub pa dang dbang /
rjes cho ga'i las rim ji ltar bya ba'o //
dang po la gsum /
dbang rdzas /
lha /
slob ma sta gon no //
dang po ni /
bdag nyid pad+ma drag po'i nga rgyal dang ldan pas dkar gtor spyi ltar byin brlabs /
gang dag 'dir gnas sam /
lha klu gnod sbyin sogs kyis 'bul /
bum pa mtshan ldan gu gul gyis bdug
/yungs kar gyis brabs la bdud rtsi 'khyil pa'i sngags brjod /
chu gtsang blugs la /
oM AHpA Ni sid+d+hi pany+tsa sarba A yuHpuN+ye hU~M b+h+rU~M khaM dza swA hA:
chang 'o ma nyer lnga'i rdzas rnams blugs la /
oM b+h+rU~M trAM hrIHA:
rat+na ma hA pany+tsa :
a mr-ita :
bo d+hi tsit+ta :
sarba ne tra g+han d+he :
pany+tsa gar+b+ha :
badzra p+lak+sha tsit+ta :
ta thA ga ta sarba yo gi nI ma hA badzra b+h+rU~M ni khaM ho :
zhes brjod /
mgul chings dar dmar gyis bcings shing kha rgyan gzungs thag bcas nye bar bsdogs /
gzhan yang dkyil 'khor dbang rdzas gtor mchod sogs 'og tu dgos pa'i yo byad rnams tshogs par bya'o //
gnyis pa ni /
dkyil 'khor bzhengs pa'i stegs bu'i khar maN+Dal la tshom bu phyogs bzhi dbus lnga /
de rgyab brgyad /
de rgyab bzhi dgod /
sman raka gtor gsum nyer spyod dang bcas pa bsham /
de'i g.yas su rnam bum /
g.yon du las bum mgul chings ljang gu can bcud ldan bzhag
/'grub na thog mar gsang sgrub lta bu la brten pa'i bdag bskyed bzlas pa dang bcas pa byas nas /
mdun bskyed las byang ltar mchod bstod sogs rgyas par bya dgos kyang de tsam mi lcogs na las byang gi dbu nas brtsam mthar chags su gtang /
bskyed tshig gcig gis bdag dang tshom bu'i dkyil 'khor gnyis kar bskyed la spyan 'dren sogs so sor bya zhing /
'od zer phar la mchod pa dang tshur la dngos grub bsdu ba'i 'phro 'du dang bcas bzlas pa ci 'grub mthar mchod bstod mdor bsdus bya /
sta gon gyi lha la gsol ba gdab pa ni /
thal mo sbyar te /
kye :
bla ma rig 'dzin dkyil 'khor gtso :
drag po chen po drag shul can :
gsang ba sprul pa'i dkyil 'khor du :
bdag gi slob ma smin bya'i phyir :
'jug par 'tshal na gtso bo yis :
thugs rjes rjes su bzung nas kyang :
sku gsung thugs kyis byin brlabs nas :
ye shes lnga yi dbang bskur zhu :
zhes gsol ba btab pas :
dkyil 'khor gtso bos skal ldan rnams smin par byos :
grol bar byos :
thugs rjes yang dag par bzung bar byos shig :
ces gsung gi gnang ba bstsal bar gyur :
las bum stong pa'i ngang las b+h+rU~M las phyi bum pa la nang gzhal yas khang mtshan nyid rdzogs pa'i dbus su pad nyi'i gdan la hU~M las khro bo bdud rtsi 'khyil pa ljang nag phyag g.yas rgya gram /
g.yon sdigs mdzub kyi rtse la me 'bar ba /
khro bo'i chas thams cad dang ldan par gsal ba'i thugs kar nyi steng hU~M la sngags kyis bskor bar gyur /
oM badzra a mr-ita kuN+Da lI ha na ha na hU~M phaT/
brgya tsam bzlas la /
khro bo'i dbang po 'od du zhu bas dag byed ye shes kyi chu bo nus pa dang ldan par gyur /
skabs 'dir rdzas bzhi sogs 'du byas la dkyil 'khor yol bas bsgrib bo //
gsum pa ni /
slob ma dam ldan bdun las mi mang ba las bum gyi chus khrus bya /
bgegs gtor btang zhing bka' bsgo mtshams gcod las byang ltar bya /
me tog bkye bsdu dang /
sems bskyed gsal btab la /
de la gsan bya'i chos mdo rgyud gsar rnying thams cad nas bsngags pa lam zab bla ma sgrub pa rnams kyi yang zab /
gsang ba drag po phrin las su sgrub pa ste /
mkha' 'gro ye shes mtsho rgyal gyi zhal nas /
nam zhig dus kyi tha ma la :
rgyal bsen rlung ltar 'tshubs dus su :
he ru kas kyang gdul bar dka':
de phyir drag po'i sgrub pa brtsam :
zhes gsungs te yi dam rgyud sde rgya mtsho lo zla du mar sgrub pa las /
bla ma drag po dang 'brel ba'i sgrub pa cung zad cig gis byin rlabs dang mthu stobs che bar mngon sum gyis grub pa de yin la /
de'ang gdod ma'i mgon po pad+ma kun tu 'chang chen po nyid /
dag pa ye shes rang gsal gyi snang tshul du tshe dang ye shes kyi snang ba mtha' yas pa /
sa la gnas pa'i 'phags pa rnams kyi gzigs ngor 'jig rten dbang phyug thugs rje chen po /
'gro drug thun mong gi gdul bya rnams kyi snang ngor sku lnga /
mtshan brgyad /
'gro 'dul gu ru drug dang 'phrul mtshan bzhi bcu la sogs pa'i rnam par 'phrul pas rigs lnga gang chen mtsho'i zhing rab 'byams rgyas par gtams pa las /
zhi bas mi thul ba'i ma rungs gdug pa can gyi gdul bya rnams la dpal chen he ru ka rdo rje srin po'i dkyil 'khor mtha' yas pa sprul pa'i bye brag che mchog pad+ma drag po rtsal 'di ni rtsa ba'i rgyud chos sku snang ba mtha' yas kyis gsungs /
sprul pa'i cho 'phrul dbu dgu phyag bco brgyad pa dang /
zhal gsum phyag drug pa dkyil 'khor gyi tshul dang /
chig shur dpa' bo gcig pa /
drag po mthing ga gtso bor gyur pa'i rigs lnga'i skur bzhengs pa sogs mi srun nag po'i phyogs spyi dang /
khyad par rgyal bsen dam sri 'dul ba'i gnyen por ched du khros pa'i khro rgyal 'khor 'das gnyis kyi zhing na che btsan 'gran zla bral ba 'di nyid kyi rgyud dang sgrub thabs las kyi kha tshar mtha' yas pa bod du las can rje 'bangs rnams la bstsal par mdzad cing phyi rabs kyi don du gter kha mang du sba bar mdzad pa las /
'dir ni /
ji skad du /
'on kyang gu ru drag po'i gter kha 'di :
mtha' dbus kun tu lnga las sbas pa med :
de rnams nang nas yang zab snying lta bu :
mthar thug thugs bcud snying po'i yang zhun 'di :
zhes sogs bka' gtsigs kyi nges pas lan gcig ma yin par bsdams pa bod yul drag sgrub kun gyi nang nas gnyan las ches gnyan cing zab las ches zab pa /
kha tshang don 'dril thugs kyi yang bcud gser sbyangs zhun ma lta bu drag po me'i 'khor lo'am me rlung 'khyil bar grags pa 'di ni sprul pa'i gter chen rat+na gling pas /
lho brag mkhar chu dpal gyi phug ring gzim khang rta rgyun ma'i byang phyogs kyi dkyil 'khor zla gam stong gi brag la rin po che'i dong tse klu'i nor bur rgya rim pa bdun btab pa las bkrol te ring du gsang ba mthar phyin par mdzad nas skal ldan kun la spel bar mdzad pa'i zab chos 'di la smin byed kyi dbang du byas na /
thog mar chos sgo 'byed pa byin rlabs gtor dbang /
spros pa la mi dga' ba rnams la don dbang nor bu lugs /
spros pa la dga' ba rnams la dbang rgyas pa rdo rje'i phreng ba dregs pa'i srog tig dmar nag mchog dbang gong ma dang bcas pa rnams su bzhugs pa las /
da lam smin byed rgyas par bgyi ba skabs su babs pa yin /
de la'ang sta gon dang dngos gzhi'i dbang bskur ba gnyis su yod pa las thog mar sngon 'gro sta gon gyi chos rnams zhu ba'i yon du maN+Dal 'bul mdzod /
ces mtshams sbyar la maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos /
kye :
rdo rje 'dzin pa drag po rtsal :
rnam bcu dbang ldan che ba po :
bla med 'jug pa'i thabs chen po :
sta gon rim pa mdzad nas kyang :
thabs mchog rdo rje de nyid stsol :
lan gsum zhu /
de la thog mar rgyud sdom pa dang ldan pa dgos pas /
lam log pa las skyob cing theg pa thams cad kyi gzhi rten skyabs su 'gro ba'i slad du mdun gyi nam mkhar bla ma drag po'i dkyil 'khor rtsa gsum dam can rgya mtsho dang bcas te bzhugs pa'i spyan sngar bdag sogs mkha' khyab kyi sems can thams cad deng nas byang chub ma thob kyi bar du skyabs su mchi ba'i 'dun pas 'di'i rjes zlos /
kye :
phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog phyir mi ldog pa la :
bdag ni gus pas skyabs su mchi :
dus gsum sangs rgyas bla ma la :
'di bzung bla med byang chub bar :
sgo gsum gus pas skyabs su mchi :
dpa' bo dpa' mo chos skyong bcas :
byang chub sems dpa' slob dpon la :
bdag ni gus pas skyabs su mchi :
lan gsum /
so so thar pa'i sdom pa mdor bsdus pa'i tshul gyis blang ba 'di'i rjes zlos /
bla ma mchog gi spyan snga ru :
lus ngag yid kyis 'gro ba la :
gnod pa spang zhing dge tshogs bsgrub :
dge tshul dge slong byang chub sems :
so so thar pa'i sdom pa la :
bdag ni rgyun du gnas shing bsrung :
lan gsum /
lam dman pa las khyad par du byed pa theg pa chen por sems bskyed pa la thog mar smon pa byang chub mchog tu sems bskyed pa 'di'i rjes zlos /
ho :
dus gsum bla ma mchog dgongs shig :
'di bzung byang chub ma thob bar :
'gro drug sems can thams cad la :
pha ma'i 'du shes nyer bzhag ste :
ma brgal ba rnams bsgral ba dang :
ma grol ba rnams dgrol ba dang :
dbugs ma phyung rnams dbyugs dbyung phyir :
smon pa byang chub sems bskyed do :
lan gsum /
'jug pa byang chub mchog tu sems bskyed pa 'di'i rjes zlos /
sngon gyi bde gshegs rgyal ba rnams :
sgo gsum sdom la gnas pa ltar :
'di bzung 'khor ba ma stongs bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug slob sdom gsum bzung :
bdag gis sdom bsrung ma grol sgrol :
dbugs dbyung mya ngan 'das la 'god :
lan gsum /
lam mchog khyad par du byed pa gsang sngags bla na med pa'i sgor zhugs pa la thog mar rigs lnga spyi dang bye brag gi sdom pa mtha' dag bzung ba'i blos 'di'i rjes zlos /
dkon mchog gsum bzung mi gtong bsgrub :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rdo rje rigs kyi dam tshig yin :
rin chen rigs kyi dam tshig tu :
sbyin pa rnam bzhi rtag tu sbyin :
rin chen rigs kyi sdom pa yin :
pad+ma rigs kyi dam tshig tu :
theg pa gsum dang chos rnams bshad :
pad+ma rigs kyi sdom pa yin :
las kyi rigs kyi dam tshig tu :
'gro ba'i don du brtson par bya :
las kyi rigs kyi sdom pa yin :
lan gsum /
der ma zad rdo rje theg pa'i dam tshig rtsa ba dang yan lag gis bsdus pa mtha' dag blangs nas bzung ba'i 'dun pas 'di'i rjes zlos /
dkon mchog la gus 'gro la brtse :
rtsa ba yan lag dam tshig bsrung :
lus dang srog la bab gyur kyang :
rtsa ba'i dam tshig 'da' mi bya :
lan gsum gyis bzung du gzhug
/so shing dang ra ba 'du byas la /
dngos grub kyi ltas brtag pa'i slad du so shing 'di nyid mtheb mdzub mkha' dbyings kyi phyag rgyas bzung /
rtse mo sos 'cha' ba'i tshul byas pas sdig sgrib thams cad skyug pa'i 'dun pa mdzod la 'di'i rjes zlos dang bcas te 'dor bar zhu /
hU~M:
gsang sngags thabs chen thabs las byung :
rten 'brel rnam par dag pa'i mchog :
drag po'i dkyil 'khor la dmigs shing :
so shing 'di ni dor bar bya :
oM hrIHhU~M badzra hA sa hA:
zhes 'dor du gzhug
/de ltar so shing rtse mo dbus su bstan na las thams cad 'grub /
phyogs bzhir zhi rgyas dbang drag
/mtshams su las phran tshegs rnams 'grub par gsungs so //
las bum gyi chu 'thor 'thung byas la /
sgo gsum gyi sgrib pa dag cing rmi lam gsal ba'i don du khrus kyi cho gas gtsang bar byas par mos shig
hU~M:
nyon mongs las sgrib dag byed pa'i :
khrus mchog dam pa bla na med :
lus ngag yid gsum sgrib dag nas :
dri bral ye shes mchog thob shog :
oM shud+d+he bi shud+d+he u da ka de waM swA hA:
srung skud dmar po la mdud pa gsum btab pa la rtsa ba'i sngags gsham du /
rak+Sha hU~M zhes bzlas pa sbyin la /
smin byed kyi bya ba spyi dang bye brag rmi lam brtag pa la bar chad srung ba'i don du rdo rje'i sngags mdud bcings pas lus la rdo rje'i go gyon par mos shig
/hU~M:
sra brtan rdo rje 'bar ba ste :
rdo rje 'beb pa 'beb pa che :
rdo rje 'bar ba'i rgya yis gdab :
badzra rak+Sha rak+Sha hU~M:
zhes dpung par bcings te rdo rjes rgyas gdab bo //
ku sha'i chun po gnyis 'bru gsum bzlas pas byin brlabs /
dri ma thams cad gtsang zhing khyad par rmi lam mi 'khrugs pa'i don du gtsang byed rtsa mchog gi chun po sngas dang stan gyi don du zungs shig
/hU~M:
yang dag sangs rgyas de bzhin gshegs :
rtswa mchog la ni stan byas te :
gnyis med ye shes brnyes pa ltar :
'dir yang khyod kyi sngas su bzhag :
las dang skal pa brtag par bya :
nangs par gang yin bdag la smros :
zhes lag g.yas g.yon du gtad de /
spyir rgyud ma dag pa dang khyad par sdom pa dang dam tshig la nyams chag nyes ltung gis gos pa rnams la dbang gi ye shes mi skye bas rgyud rnam par dag pa'i slad du rang rang gi spyi gtsug tu pad zla'i gdan la bla ma rdo rje sems dpa' dkar po rdo rje dang dril bu 'dzin cing dar dang rin po ches brgyan pa /
zhabs sems skyil gyis bzhugs pa'i thugs kar zla steng hU~M la yig brgyas bskor ba /
bzlas pas thugs rgyud bskul pas bdud rtsi'i rgyun babs /
rang gi spyi bo nas zhugs lus phyi nang thams cad bkrus /
sdig sgrib nyes ltung thams cad byang zhing dag pa'i mos pa mdzod la yig brgya rgyun chad med par bzla bar zhu /
zhes yig brgya bzlar gzhug
/stobs bzhi'i don dran pas bshags tshig 'di'i rjes zlos /
hU~M:
bla ma rdo rje sems dpa' dang :
phyogs bcu'i skyabs gnas ma lus pa :
thams cad thugs mchog 'gyur med ngang :
bdag sogs rnams la dgongs su gsol :
tshe rabs thog ma med pa nas :
gsang sngags snod du mi rung ba'i :
lus ngag nyes pa ma lus bshags :
rdo rje 'dzin pa mchog thob shog :
de rnams kyis sta gon gyi chos rnams legs par grub pa yin pas dge ba sems can gyi don du bsngo bar zhu /
bsod nams 'di yis sogs brjod la grol /
dngos sta zhag gis bar chod na slob dpon gyis srung ma'i gtor 'bul tshogs skong dang bcas pa bya zhing sta gon gyi lha rnams rjes chog skabs bdag la bsdu /
dngos sta  nyin gcig la sbrel na /
sta gon lha la mchod bstod mdor bsdus byas nas rang la bsdus pas chog go
/gnyis pa dngos gzhi la gnyis /
dbang don dkyil 'khor sgrub pa /
dngos gzhi dbang bskur ba'o //
dang po ni /
ras bris kyi dkyil 'khor ram ma 'byor na tshom bu gong ltar bkod pa'i steng rkang gsum la sngar sta gon byas pa'i bum pa'i khar thod pa mtshan ldan chang dang mngar gsum chos sman sbyar bas bkang ba la /
me long chang gis brlan cing sin+d+hu ra brdal ba la chos 'byung bsnol ma'i dbus su hrIHma /
mtha' skor du ha ri ni sa ra tsa hri ya bris pas dgab /
dar dmar gyis dgab pa'i steng shel rdo bzhag
/rgyab ngos su dpal gtor rgyan ldan gyi g.yas g.yon du tshe 'brang tshe ril tshe chang /
dkyil 'khor dbus sogs gang bder lha tsaka rnams dang /
mdun du mchod gtor /
bka' srung gtor ma /
de'i g.yas g.yon du sman raka
/mchod yon sogs bskor te bsham /
phyag mtshan /
prog zhu /
dpal chas /
gtso bo'i sku dang sgrub yig
/mig dar me tog la sogs pa rnams tshang bar gsog go
/de nas brgyud 'debs skyabs sems 'byung gtor gtang ba nas brtsam bzlas pa'i bar phrin las gzhung bsrang /
tshig ris gcig gis bdag bskyed /
mdun bskyed /
bum bskyed gsum la dkyil 'khor cha tshang ba re bsgom pa 'di'i lugs srol yin zhing /
bdag mdun la dmigs pa'i bzlas pa grub nas gzungs thag bzung la spro bsdu'i dmigs pa spyi 'gre bcas bum bzlas ci 'grub mthar stong tshigs phul /
tshe rdzas la dmigs te las byang gsham gyi tshe bsnyen bzla zhing tshe 'gugs gyer /
de nas bka' srung gtor 'bul /
tshogs byin rlabs bsgral bstab yan grub pa dang /
rig pa'i me tog dor la gnang ba nod pa'am /
ting nge 'dzin gyi dbang len chags med gsung ltar byas te dkyil 'khor la yol ba btang ngo //
gnyis pa dbang bskur ba la 'jug pa dang dbang don gnyis las /
dang po ni /
ji ltar bltams pa sogs dang yig brgya bzlas la khrus bya /
bgegs gtor gtang zhing bka' bsgo mtshams gcod las byang ltar bya /
de nas thog mar bla ma dang dkyil 'khor srung ba'i sgo ma dam can dang bcas pa la gsol ba gdab pa 'di'i rjes zlos /
kye :
mi phyed rdo rje'i thugs ldan pa :
dkyil 'khor kun gyi bdag nyid mchog :
he ru ka dpal dgongs su gsol :
dpal gyi bka' nyan pho brang srung :
dbang phyug la sogs sgo ba dang :
dam can ma lus dgongs su gsol :
bdag ni rdo rje'i dam tshig can :
gsang ba'i dkyil 'khor chen po 'dir :
'jug pa'i sgo yang gnang du gsol :
yongs su smin par byed ba'i dbang :
ma lus rdzogs par mdzad du gsol :
e ma ho bdag cag las dang skal bar ldan :
lan gsum zhus pa'i lan du slob dpon gyis /
thabs mchog gsang ba las byung ba'i :
tshogs rje tshogs bdag dbang dang ldan :
nga ni dbang chen drag po rtsal :
dkyil 'khor gsum dang yang dag ldan :
las sad skal bar ldan pa yi :
skyes chen yin na gnang du rung :
sngags la mi mos the tshom can :
gnyis rtog blo can yin na dengs :
zhes pa'i lan gsol ba 'di'i rjes zlos /
gsang sngags thabs chen las byung ba'i :
ngo mtshar mchog gi dkyil 'khor du :
rjes su 'dzin par mdzad du gsol :
bdag cag rdo rje'i dam ldan lags :
bla ma dang dkyil 'khor gyi lha la dmigs te phyag lan gsum du 'tshal bzhin pas 'di'i rjes zlos /
e ma ho :
'di nas sangs rgyas ma thob bar :
bla ma lha dang bcas pa la :
skyabs kyi dam par gzhir bzung ste :
'bral med rtag tu rjes 'dzin cing :
don gnyis dge spyod mthar phyin nas :
sku gsum ye shes lnga ldan pa'i :
dkyil 'khor gcig tu 'grub par shog :
sngon chad ma rig pa'i sgrib pas g.yogs pas don dam ye shes kyi dkyil 'khor ma mthong ba mtshon byed ras yug dmar pos gdong bcing bar mos mdzod /
oM AHhU~M gis mig dar bcing /
dkyil 'khor gyi lha dang mjal ba'i phyag rten mtshon byed rin po che'i me tog gi phreng ba gsar pa re thogs par mos shig
/rten 'brel snying po brjod la cod pan gtad /
rgyas par spro na gong du sta gon skabs bshad pa ltar skyabs sems sdom bzung rnams bya /
mdor bsdu na mtshams sbyor dang bcas te /
na mo :
bla ma bde gshegs 'dus pa'i sogs dang /
sems bskyed 'gro ba kun don sogs gter kha gong ma ltar gsum gsum brjod la skyabs sems bya'o //
las bum chu dang bdud rtsi bsres pa'i dam chu sbyin la /
'di ni dam tshig bdud rtsi'i chu :
nyams na rag sha sdig pa yis :
snying khrag nang nas 'jibs nas kyang :
rdo rje dmyal bar lhung gyur zhing :
bsrung zhing dam la gnas pa na :
rdo rje sems dpa' tshon gang ba :
khyod kyi snying la yang dag shar :
don gyi ye shes snying po thob :
rgyal ba kun gyi sras su 'gyur :
de phyir khyod kyis yang dag srungs :
badzra sa ma ya hU~M:
dam tshig rdo rje'i chu khe nyen gyi dpang por byas te bla mas ji ltar bsgos pa las 'da' bar mi bgyid do snyam pas rdo rje'i tha tshig gi bro bor ba 'di'i rjes zlos /
badzra sa ma ya na ra kan :
b+hag sha si hU~M:
bla ma drag po dmar nag me'i phreng ba can gyi thugs sgrub me rlung 'khyil ba'i smin byed rgyas pa'i dngos gzhi zhu ba'i yon du dmigs te maN+Dal 'bul 'tshal /
phyag snyim pa me tog dang bcas te gsol ba 'debs pa'i rjes zlos /
e ma ngo mtshar rmad du byung :
bla ma rdo rje 'dzin pa ni :
phyogs dus rgyal ba'i ngo bo nyid :
dkyil 'khor kun gyi mnga' bdag gtso :
drag po thugs kyi dkyil 'khor du :
bdag cag smin par mdzad du gsol :
lan gsum zhus pa'i lan du /
kye ma las sad skal par ldan :
khyed cag dam tshig la gnas shing :
tshul bzhin sgrub par blo spro 'am :
gsang ba'i dbang mchog 'di lta bu :
rta rmig lcags gtums 'dzam bu'i gling :
bskor kyang rnyed pa mi srid mod :
'on kyang sngon las bzang po'i mthus :
khyed cag bsod nams skal bar ldan :
zhes dris shing spro ba skyed pa'i lan gsol ba 'di'i rjes zlos /
kye :
bla ma la ni sangs rgyas blta :
dam chos 'di ni bdud rtsir mos :
dam tshig srog la babs kyang bsrung :
bdag cag sngon las bsod nams bsags :
'bras bu dus su smin pa legs :
dbang chen yongs rdzogs bskur du gsol :
bla mas /
de ltar yin na bsod nams bsags :
bla med sngags kyi snod yin pas :
tshur shog bdag gis smin par bya :
gus pas dkyil 'khor 'di la ltos :
zhes yol ba bsal /
mig dbye bar gsol ba 'debs pa 'di'i rjes zlos /
kye :
bla ma thabs mkhas sman pa'i mchog :
bdag cag ma rig rmongs gyur pas :
khams gsum 'khor zhing rgyud drug 'khrul :
ye shes spyan du dbye bar zhu :
zhes gsol ba btab pas ma rig pa'i sgrib pa mig dar dang lhan cig tu bsal bar mos shig
/gser thur ram rdo rjes gdong bsal la /
kye :
'gro ba'i ma rig mun sel ba'i :
bdag ni sman mchog he ru ka :
khyod kyi ma rig mun bsal nas :
ye shes dag pa'i spyan dbye 'o :
badzra tsak+ShuHpra be sha ya phaT:
de ltar mig bsal bas bla ma drag po 'jigs byed 'bar ba chen po'i rten dang brten par bcas pa'i dkyil 'khor pa thams cad mngon sum bzhin du mthong bar mos la rnam dag brjod pa ni 'di la gsan pas khyab par gda'/
'o na skal ldan skyes bu rnams :
dbus su chos 'byung e ru bcas :
chos kun ngo bo gcig pa'i rtags :
thod skam phreng bas bskor ba ni :
skye med rdo rje'i don dang ldan :
rtsibs bzhi ye shes bzhi yi ngang :
rtsibs brgyad thabs shes rnam thar brgyad :
rtsibs bcu sa bcu'i dbang phyug mchog :
thod phreng sku gsum yongs su rdzogs :
mtshams bzhi tshad med bzhi dang ldan :
rta babs chos 'khor longs spyod rdzogs :
he ru'i gnas bcu dur khrod rdzogs :
ma chags pad+ma 'gyur med kyi :
rdo rje phreng ba yang dag ldan :
ye shes lnga ldan me dpung ni :
khro rgyal stobs rnams rdzogs pa'i brda :
bum pa chos bcu phyag mtshan dang :
lha rnams yongs rdzogs sku dang bcas :
lhun grub rang shar chen po'i brda :
mda' dar tshon skud ral gri dang :
dkyil 'khor rgyan rnams ma lus pa :
thams cad chos sku'i rol pa las :
ma 'gag gzugs su snang ba'i brda :
'di ltar dkyil 'khor mthong ba yis :
sku gsum sku lnga lhun gyis grub :
bcos ma min pa'i dga' ba sgoms :
mthar thug zhing 'dir skye bar 'gyur :
tshogs bsags rgyal po khyed rnams yin :
zhes brjod /
me tog dkyil 'khor dngos la 'dor ba'am der mos pas tshom bu'am rigs lnga'i phyag mtshan bkod pa la 'dor du gzhug ste /
sngar byin pa'i me tog de nyid rang rang gi tshe rabs sngon nas 'brel ba'i lhag pa'i lha la phog par shog cig snyam du rjes zlos mdzod la me tog 'dor bar zhu /
kye :
skye ba dpag med sngon rol nas :
bsnyen cing bsgrubs pa'i yi dam lha :
las dang thugs rjes mthun pa yi :
'brel pa'i yi dam lha la phob :
sku gsung thugs yon gang 'grub pa'i :
dkyil 'khor lha la bab par shog :
badzra puSh+pe sid+d+hi satwaM:
pra ti gr-ih+Na ho :
de ltar dor bas dbus su sku :
shar du thugs :
lhor yon tan :
nub tu gsung :
byang du phrin las :
mtshams su phrin las :
lha yang rigs de dang 'brel che :
phrin las kyang de kho na ltar 'grub par gsungs so //
me tog de nyid rigs rtags cod pan gyi tshul du khyed rang rnams kyi spyi bor slar bcings pas dbang rnams kyi thog ma cod pan gyi dbang thob par mos shig
/hU~M:
cod pan 'di ni dpa' ba'i rtags :
yi dam lha dang skal ba mnyam :
sku gsum ye shes lnga yi dbang :
skal ldan khyod kyis thob par shog :
skal ldan khyod la cod pan ming dang bcas pa'i dbang 'di bskur bas ma 'ongs pa na :
bde chen rnam dag gi zhing du sangs rgyas pad+ma'i snying po zhes bya bar 'gyur ro :
zhes lung bstan cing me tog dbus su babs na rigs 'dus drag po rtsal :
shar du thugs mchog drag po rtsal :
lhor yon tan rin chen rtsal :
nub tu dbang chen pad+ma rtsal :
byang du karma drag po rtsal :
mtshams su dpa' bo las rab rtsal :
ces btags shing bud med la drag mo sogs su bsgyur /
de nas bla mas /
kye rigs kyi bu dag khyed rnams gsang ba bla na med pa'i dkyil 'khor du zhugs pa'i mtshan gang yin :
zhes dris pa'i lan du rang rang gi gsang mtshan 'di zhes bya ba lags zhes lan thob cig
/yang bla mas /
kye hoH
skal ldan rigs kyi bu rnams :
ma 'ongs pa na khyed rnams sangs rgyas pa'i mtshan ci ltar lags :
zhes dris pa'i lan du /
bdag ni yang dag par rdzogs pa'i sangs rgyas pad+ma'i snying po zhes bgyi ba lags so :
zhes lan gcig
/de dag gis ni 'jug pa'i chos rnams legs par grub pa yin no //
dbang dngos gzhi la gsum /
dbang gi sngon du rgyud ma dag pa dag par bya ba'i phyir bskyed rim 'bog cing byin rlabs dngos su 'gug pa'i slad du ye shes dbab pa dang /
dang po bum dbang rjes 'brel dang bcas pa'i dbang mo che bskur ba dang /
thun mong ma yin pa'i mchog dbang gong ma gsum bskur ba'o //
dang po ni /
khyed rang rnams lus gnad drang por bsrang /
lag gnyis spyi bor thal mo sbyar /
rlung kha sbyor du 'ching /
yid gzhan du ma yengs par dmigs pa 'di bzhin du sgoms shig
/las chus bsang sbyang /
stong pa'i ngang las pad+ma nyi zla bdud bzhi bsnol ba'i gdan la khyed rang rnams kyi sems nyid hU~M las rdo rje rtse dgu pa hU~M gis mtshan pa /
de yongs su gyur pa las khyed rang rnams skad cig gis gu ru drag po sku mdog dmar po me'i mdog can thod skam lnga dang rigs lngas dbu brgyan pa /
zhal gsum phyag drug zhabs bzhi 'dor thabs su bgrad pa /
g.yas dkar g.yon sngo dbus dmar nag tu 'bar ba /
spyan dgu sdang mig bgegs la gzir ba /
zhal gdangs ljags 'dril rno dbal gyi mche ba zang yag tu gtsigs pa /
shangs nas rlung 'byung ba /
smin ma glog ltar 'khyug pa /
ag tshom me ltar 'bar ba /
skan sgra brdabs pa nam mkha'i 'brug dang mnyam pa /
phyag g.yas kyi dang por gnam lcags kyi rdo rje kha gdengs pa nam mkha' la phyar ba /
bar pa na gri gug thur du 'dzin pa /
tha ma na ral gri me 'bar ba 'dzin pa /
g.yon gyi dang po na kha T+wAM dang sdigs mdzub kyi rtse la me 'bar ba /
bar pa na thod khrag thugs kar 'dzin pa /
tha mas lcags kyi sdig pa mgo dgu pa ske nas bzung ba /
dbu skra khams ser spyi bor bcings pa zar bu sku rgyab khebs par gtibs pa /
glang chen gyi ko rlon /
zhing gi g.yang gzhi /
stag lpags kyi sham thabs /
sbrul rigs lngas sku la brgyan pa /
gdol pa nag po'i do shal la mi mgo khrag 'dzag pa lnga bcu dang /
thod skam spel mar brgyus pa'o //
rdo rje'i go khrab la bar mtshams lcags kyi sdig pa phra mos gtams pa /
de'i mdun na rdo rje phag mo mthing nag 'bar ba /
zhal gcig phyag gnyis pa /
g.yas gri gug yab kyi mgul nas 'khyud pa /
g.yon pas thod khrag yab la stob pa /
yab dang zhal sbyor ba /
spyi bo nas phag zhal nag po gyen du ngur ba /
zhabs g.yas brkyang g.yon bskum gar stabs kyis sbyor ba /
gzig gi sham thabs grol ba /
rus pa'i rgyan drug gis spras pa /
de ltar gsal ba'i snying gar yaM las rlung gi dkyil 'khor gzhu lta bu :
de'i steng du pad+ma dmar po gcig skyes pa'i ge sar gyi steng du :
gu ru drag po tshon gang ba mthing nag rdo rje dang dril bu 'dzin pa gar byed pa :
bla ma dkyil 'khor pa'i lha rnams kyi thugs ka'i 'od kyis bskul bas phyogs bcu khro bo'i zhing dang rnga yab pad+ma 'od kyi pho brang nas /
che mchog pad+ma drag po'i lha tshogs kha ba bu yug 'tshubs pa lta bu nam mkha' nas babs te khyed rang gi spyi bo nas zhugs snying ga'i ye shes sems dpa' la thim /
yaM las rlung g.yos /
ye shes pa'i rgyud bskul /
snying ga'i pad+ma lha dang bcas pa g.yas skor du drag tu 'khor ba la sems gtod cig
/'beb pa'i rdzas dang rol mo'i sgra sbyar la las byang gi spyan 'dren dang sngags rnams kyi sham du /
A be sha ya a A:btags pa brjod /
mthar rdo rje dang dri bzang gis brlan pa'i me tog spyi bor bzhag la /
oM su pra tiSh+Tha badzrA ya swA hA:
zhes dang /
gnas gsum du bzhag la /
oM AHhU~M/
ye shes pa dbab pa'i rgyun de nyid khyed rang rnams byang chub ma thob kyi bar du brtan par byas shing rdo rje gsum lhun gyis grub pa'i dbang rtags su gnas gsum 'bru gsum gyis rgyas btab par mos shig
/de nas bum dbang zhu ba'i yon du maN+Dal /
gsol 'debs rjes zlos /
kye :
rdo rje 'chang ba khro bo'i rgyal :
bdag nyid chen po de nyid mkhyen :
rnam bcu dbang ldan che ba po :
de nyid mgon pos bdag la stsol :
lan gsum /
khyed rang pad+ma drag po dmar nag me'i phreng ba can dngos su gsal ba'i thod pa'i dbu rgyan gyi nang na oM hU~M trAM hrIHAHdpa' bo 'bru lnga gsal ba'i 'od zer gyis rigs lnga'i rgyal ba thams cad spyan drangs te thim pas rigs lnga'i rang bzhin dngos su gyur /
slar bla ma dang dkyil 'khor pa'i thugs ka'i 'od zer gyis gdan gsum tshang ba'i dbang gi lha nam mkha' gang bar spyan drangs pa rnams kyis bkra shis pa'i rnam pa du ma dang ldan pas dbang bskur bas /
khyed rang rnams kyi lus bla ma drag po'i sku la ye shes pa dbyer med du bcug ste brtan par byas par mos mdzod /
bum pa spyi bor bzhag la /
hU~M:
chos kyi dbyings nas 'bar ba'i sku :
bum pa chos sku'i gzhal yas na :
drag po yongs rdzogs lha rnams bzhugs :
bde gshegs rgyal ba thams cad kyi :
sku gsung thugs yon phrin las 'dus :
rang byung lhun gyis grub pa'i lha :
pad+ma thod phreng drag po rtsal :
sku gsung thugs kyi dkyil 'khor nas :
skal ldan 'di la dbang bzhi skur :
sku ni 'gyur med rdo rje'i sku :
lus la sku yi dbang rdzogs shog :
gsung ni 'gag med rdo rje'i gsung :
ngag la gsung gi dbang rdzogs shog :
thugs ni spros bral chos kyi dbyings :
sems la thugs dbang rdzogs par shog :
bum pas dbang bskur sku gsum rdzogs :
yongs rdzogs chen po'i dbang thob shog :
oM AHhU~M badzra gu ru pad+ma thod phreng rtsal :
oM artsig nirtsig na mo b+ha ga ba te hU~M hU~M phaT:
badzra kA ya wA ka tsit+ta a b+hi Shiny+tsa hU~M A:
'o skal ldan rigs kyi bu khyod la bum pa'i dbang 'di bskur bas :
lus lha'i skur gyur te sku bum pa'i dbang thob :
gsung sngags su gyur te gsang ba'i dbang thob :
thugs bde stong du gyur te shes rab ye shes kyi dbang thob :
sku gsung thugs yongs su rdzogs pa don dam pa'i dbang mchog dam pa thob par gyur cig :
ces brjod /
bum chu spyi bor blugs shing ngag tu blud do :
de nas b+han+d+ha bdud rtsi gnas gsum du gtugs shing ngag tu blud de :
hU~M:
b+han+d+ha lhun grub dri med zlum zhing 'khyil :
gsang ba'i dam rdzas bdud rtsis rab tu bkang :
dbang mchog dam pa ngag tu 'di blud pas :
dri med ye shes gsung gi dbang mchog thob :
rtsa khams skye med dag pa'i lhar gyur te :
bde chen lhun grub longs spyod rdzogs skur shog :
oM badzra d+ha ra a b+hi Shiny+tsa A:
'o skal ldan khyod la b+han+d+ha'i dbang 'di bskur bas :
rtsa khams thams cad dag pa lha yi skur gyur te :
bde chen lhun grub longs spyod rdzogs pa'i sku thob par gyur cig :
de nas gtor chen rol mo dang bcas pas spyi bor bzhag ste :
hU~M:
gtor ma rin chen dpal du 'bar ba 'di :
che mchog drag po'i sku dang gnyis su med :
gnyis med bde chen lhun grub rdzogs pa che :
ngang nyid rdo rje 'bar ba'i chos dbyings las :
skal ldan 'di la dbang bzhi rdzogs par bskur :
sku gsung thugs yon dbang bzhi yongs rdzogs shog :
badzra gu ru drag po thod phreng rtsal :
badzra kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
'o skal ldan rigs kyi bu khyod la gtor ma'i dbang chen 'di bskur bas :
sku gsum yongs rdzogs khams gsum chos kyi rgyal por gyur cig :
zhes bskur ro :
de nas phyag g.yas su rdo rje gri gug ral gri :
g.yon du b+han+d+ha kha T+wAM lcags sdig gtad la :
hU~M:
rdo rje 'bar ba mig mi bzad :
rdo rje 'beb pa 'beb pa che :
gri gug 'bar bas skye shi gcod :
ral gri 'bar bas dgra bgegs gtubs :
b+han+d+ha thod khrag rnam rtog gcod :
kha T+wAM rtse gsum dug gsum 'joms :
lcags sdig bgegs kyi snying khrag 'jib :
dpal chen sku yi phyag mtshan 'di :
'gyur med rdo rje rtags kyi rgya :
skal ldan 'di la dbang bskur bas :
sku gsung thugs yon phrin las rdzogs :
ma lus yongs rdzogs chen po'i dbang :
dbang bskur yongs rdzogs thob par shog :
oM badzra karma kri sha b+han+d+ha rak+sha a b+hi Shiny+tsa hU~M:
'o skal ldan khyod la phyag mtshan yongs rdzogs kyi dbang bskur bas :
'khor los bsgyur ba'i rgyal po rgyal srid la dbang ba ltar :
phrin las rnam bzhi thams cad la mnga' brnyes pa'i dbang mchog dam pa thob par gyur cig :
de nas khrag 'thung rigs lnga'i prog zhu dbu la bkon te :
hU~M:
thod pa dung khang gzhal yas na :
bde gshegs rgyal ba rigs lnga bzhugs :
lha la lha thim ye shes che :
ye shes lnga yi dbang bskur ro :
oM hU~M trAM hrIHAHbadzra rat+na pad+ma karma bud+d+ha a b+hi Shiny+tsa A:
'o bu khyod la dbu rgyan gyi dbang bskur bas :
khams gsum srid pa gsum la dbang sgyur ba'i chos kyi rgyal por gyur cig :
dpral ba mkhur tshos os ko rnams su rtags gsum gdab cing :
hU~M:
thal chen tshom bu rtags kyi rgya :
rak+ta'i thig le dpa' zhing rngam :
zhag gi zo ris 'jigs shing brjid :
khro rgyal rtags kyi dbang bskur bas :
'bar ba'i gar dang rab tu ldan :
phrin las kun la mnga' brnyes shog :
'o bu khyod la dpal chen rtags kyi dbang bskur bas :
mthu dang nus pa'i rtsal yongs su rdzogs par gyur cig :
badzra kaM rak+ta tri sha ma hA a b+hi Shiny+tsa hU~M:
glang ko sbyin la /
hU~M:
stobs bcu mi 'jigs yongs rdzogs dpal :
dpal chen gar dgu yongs rdzogs pa'i :
'jigs byed dpa' chas 'di gsol bas :
dpa' 'jigs gyad kyi dbang thob shog :
badzra hasti tiSh+Tha ma hA a b+hi Shiny+tsa hU~M:
rdo rje'i go khrab bkon te :
hU~M:
ma skyes 'jigs byed rdo rje che :
cis kyang mi shigs cis mi 'jigs :
dpal chen go cha khrab kyi tshul :
mi 'jigs rdo rje'i dbang thob shog :
oM badzra rak+sha kro ta b+hi shwa tsakra a b+hi Shiny+tsa hU~M:
glang ko dang zhing lpags bkon la :
hU~M:
stobs bcu yongs rdzogs glang chen ko :
rtog med zhing gi pags chen mnabs :
'khor 'das 'dzin med rang sar grol :
rab 'jigs gar gyi dbang thob shog :
oM hasti rA dza bi shwa kro ti a b+hi Shiny+tsa mAM:
sbrul chun thod phreng bkon la /
hU~M:
rtog med chos sku rol pa che :
dug gsum 'joms mdzad rtog med rol :
gzung 'dzin mtshan ma rang sar grol :
sbrul chun thod phreng dbang bskur bas :
thams cad chos dbyings rol pa'i dbang :
stobs bcu yongs su rdzogs par shog :
badzra king nr-i sha ha la badzra mu dra badzra a b+hi Shiny+tsa hU~M:
rgyan drug thogs la /
hU~M:
pha rol phyin drug thabs shes rdzogs :
ma 'dres yongs rdzogs chos kyi rgyal :
rnam bcu dbang ldan che ba po :
sa lam yongs rdzogs dbang bskur bas :
sku gsum yongs rdzogs mthar phyin nas :
yon tan yongs rdzogs dbang thob shog :
oM badzra d+harma mu dra sarba a b+hi Shiny+tsa hU~M:
rtag sham gzig sham bkon te :
hU~M:
dug gsum rang grol ye shes che :
rtog med chos dbyings rol pa'i rgyan :
ma 'dres chos kun yongs rdzogs gsal :
chos dbyings rol pa'i dbang thob shog :
oM badzra rak+sha kA la sarba kro ta a b+hi Shiny+tsa hU~M:
de ltar rgyan chas rnams kyis dbang bskur bas 'bar ba chen po'i yon tan yongs su rdzogs par gyur cig
/de nas dkyil 'khor pa'i gnas rnams las lha tshogs so sor 'phros /
khyed rang rnams kyi gnas so sor thim par mos shig
/spyi bor rigs bdag dang bya khyung gi sku bzhag ste /
hU~M:
rigs bdag tshe dbang 'od dpag med :
skye shi med pa rdo rje'i tshe :
skal ldan 'di la bstsal du gsol :
ye shes bya khyung ga ru Da :
gnam lcags mchu sder ngar ma'i dbal :
klu dang gnyan tshogs 'joms par byed :
bar chad bdud las rgyal bar shog :
oM A yu She b+h+rU~M nr-i dza :
khroM ga ru Da tsa le tsa le a b+hi Shiny+tsa hU~M:
dpral bar 'jam dpal sku bzhag la :
hU~M:
shes rab mkhyen ldan lha yi gtso :
'jam dpal ye shes sems dpa'i sku :
shes rab ye shes kun mkhyen dbang :
skal ldan bu la yongs rdzogs shog :
oM muM wa gI shwa ri mUM sarba a b+hi Shiny+tsa mAM:
mgrin par rta mgrin bzhag la :
hU~M:
bde gshegs gsung mchog dbang gi rgyal :
rta skad 'tsher zhing bgegs tshogs 'joms :
srid pa gsum la dbang sgyur ba'i :
gsung gi dbang mchog thob par shog :
oM badzra kro d+ha ha ya grI ba e ka dzA TI hu lu hu lu sarba a b+hi Shiny+tsa A:
thugs kar phyag rdor bzhag la :
hU~M:
sangs rgyas kun gyi gsang ba 'dzin :
lag na rdo rje khro bo'i rgyal :
bdud sde dpung bcas tshar gcod pa'i :
thugs mchog 'gyur med dbang rdzogs shog :
oM badzra pA Ni ma hA kro d+ha sarba a b+hi Shiny+tsa hU~M:
lte bar phag mo rigs lnga bzhag :
hU~M:
rdo rje rin chen pad+ma las :
bud+d+ha dpa' bo dpa' mor bcas :
bde chen chos dbyings rol par shar :
phrin las rnam bzhi mthar phyir shog :
hrIHma ha ri ni sa ra tsa hri ya sarba tsit+ta hrIM hrIM shAn+tiM puSh+TiM pa shaM karma sarba a b+hi Shiny+tsa hU~M:
gsang gnas su yak+sha me dbal bzhag ste :
hU~M:
bde gshegs phrin las ma lus rdzogs :
yak+sha me dbal drag po'i sku :
bdud dang bar chad thal bar rlog :
mngon spyod rtsal ldan dbang rdzogs shog :
oM badzra yak+sha hU~M kro d+ha badzra sarba a b+hi Shiny+tsa hU~M:
khro bcu gnas gsum du bzhag pa'am :
yang na gser gyi hU~M bcu bris pa bzhag ste :
hU~M:
steng 'og phyogs bcu'i dkyil 'khor nas :
rang byung khro rgyal chen po bcu :
stobs chen yongs rdzogs dbang bskur bas :
sku gsung thugs yon phrin las rdzogs :
khro rgyal yongs rdzogs dbang thob nas :
ye shes khro bcu 'grub par shog :
hU~M bcu brjod rjes su :
badzra kro d+ha shrI he ru ka sarba a b+hi Shiny+tsa hU~M:
'o de ltar khyed rnams la rdo rje'i go cha'i lha dbang rdzogs pas rgyal ba thams cad kyi sku gsung thugs yon tan phrin las thams cad kyi longs spyod la mnga' brnyes te :
dkyil 'khor rab 'byams yongs rdzogs kyi dbang mchog dam pa thob par gyur cig :
de nas tshe 'brang spyi bor bzhag :
tshe ril tshe chang lag tu gtad la :
hU~M:
ma 'gag rol pa'i dkyil 'khor nas :
zag med nam mkha'i mdzod klong brdol :
mi zad rin chen gter la spyod :
khams gsum srid gsum dbang du bsdu :
snang srid chos la dbang sgyur zhing :
nam mkha'i mdzod la longs spyod shog :
oM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM sarba a b+hi Shiny+tsa hU~M:
zhes gtad la rol du gzhug
/de ltar bskur bas 'chi ba med pa'i tshe /
rgud pa med pa'i lang tsho /
'dzad pa med pa'i longs spyod la mnga' dbang brnyes par gyur cig
/de nas sku spyi bor bzhag
/sgrub yig snying gar bzhag
/rdo rje dril bu thugs kar bzhag la /
hU~M:
dbyings nas rang byung grub pa'i lha :
bla ma drag po thod phreng rtsal :
sku ni gar dgu'i stobs dang ldan :
gsung ni sngags kyi 'brug stong ldir :
thugs ni rtog med spros dang bral :
yon tan dpag yas bsam las 'das :
phrin las ma lus lhun gyis grub :
bskyed dang rdzogs dang rdzogs pa che :
bsnyen sgrub chu bo'i rgyun bzhin zlos :
dngos grub thams cad tshe 'dir thob :
bskyed rdzogs bzlas pa rgyun ma bcad :
thams cad yongs rdzogs sid+d+hi pha la ho :
khyed rang rnams bla ma drag po'i sku snang stong sgyu ma lta bu'i bskyed rim sgoms la /
gsung bzlas pa sngags kyi lung sbyin pa 'di'i rjes zlos mdzod /
phreng ba sbrel la gtso 'khor gyi sngags rnams rjes zlos lan gsum gsum byar gzhug
/deng phyin chad rtag tu grags stong rdo rje'i bzlas pa rgyun mi bcad /
sems 'od gsal ka dag gi dgongs pa dang ma bral bar gyis shig
/me tog 'thor la /
oM 'grub par gyur cig yongs rdzogs chen po'i dbang :
he ru ka dpal rdo rje khros pa'i rgyal :
sku gsung thugs rdzogs rgyal ba kun gyi gtso :
ma rungs 'dul mdzad khro chen 'dus pa'i sku :
dus 'dir dbang rnams ma lus yongs rdzogs nas :
sku gsum lhun grub phrin las mthar phyin shog :
ces lan gsum brjod do //
brgyud 'dzin thun mong ma yin pa la dregs pa'i srog dbang mtshon cha'i 'khor lo sbrel na skabs 'dir 'jug go
/gsum pa mchog dbang gong ma gsum zhu ba'i yon du maN+Dal phul /
thog mar gsang ba'i dbang zhu ba'i slad du phyag rgya mtshan nyid dang ldan pa phul ba'i mos pas gsol 'debs kyi rjes zlos /
ho :
bde chen ye shes skyed byed pa'i :
shes rab gsang ba'i yum mchog ni :
bde chen mchog stsol khyed la 'bul :
bde chen yang dag bdag la stsol :
e ma bla ma gsang ba'i bdag :
bde chen rgyal po mchog nyid ni :
smra bsam brjod du med pa'i don :
rdo rje rgyal po khyed kyis ni :
bdag ni smin cing grol bar mdzod :
dpa' bo chen pos bka' drin stsol :
lan gsum zhus pa'i lan du /
kye :
pad+ma'i rigs mchog chen po la :
brten pa'i dkyil 'khor chen po ni :
blo can snod dang ldan gyur cing :
dpal chen rigs mchog yin lags sam :
zhes dris pa'i lan du 'di'i rjes zlos :
tshe gcig thar lam bgrod pa'i lam :
rdo rje gsang ba'i thabs mchog la :
blo can bdag gis cis mi dad :
rol pa'i dam rdzas bdag la stsol :
gsang ba'i dkyil 'khor ma mthong ba'i brdar gdong g.yogs chings /
'bru gsum /
ye shes pa dbab pa'i slad du khyed rang gcer bur langs par mos la snying gar rdo rje phag mo nas 'bras tsam gcig bde ba'i gar 'khrab pa rtse gcig tu sgoms shig
/DA dril 'khrol la /
ho :
skal ldan rigs kyi bu khyod nyon :
snying gar rdo rje phag mo ni :
shin tu phra zhing gar dang ldan :
de las 'od zer rab 'phros pas :
phyogs bcu nam mkha'i mtha' mnyam nas :
rgyal ba zhi khro'i lha tshogs rnams :
kun kyang rdo rje phag mor byon :
bu khyod spyi bor thim par sgoms :
lus rnams nam mkha'i dbyings su song :
ma yengs skyongs shig rigs kyi bu :
d+hA ki nI ha ri ni sa sa ma ya A be sha ya hrIM hrIM:
pheM pheM:
dzaHdza :
zhes dbab /
bla ma yab yum a haM phaT kyi sgra dang bcas te snyoms par zhugs pa'i byang chub sems kyi rgyun thod pa'i bdud rtsi dang ro gcig tu 'dres pa lce thog tu bzhag par mos shig
/hU~M:
bde chen gnyis med mchog chen po :
dga' ba chen po bde ba che :
bde chen rlung sems bsre ba'i gnad :
rtsa khams dpa' bo dpa' mo la :
thams cad bde ba rgyas par bsgom :
mchog gi lam mchog 'dis bgrod 'gyur :
de ltar byin pa'i bdud rtsi byang chub sems kyis rtsa khams thams cad gang bas /
dpa' bo mkha' 'gro til gyi gong bu tsam bde ba rgyas par sgoms la gdong g.yogs sol cig
/shes rab ye shes kyi dbang gi don du gsol ba 'debs pa'i rjes zlos /
ho :
bde chen rgyal po 'dus ma byas :
dpa' bo dgyes par gang rol pa :
yang dag de nyid bdag la stsol :
bdag ni mchog gi lam la mos :
zhes zhus pa la bla mas phyag rgya'i lag nas bzung ste gtad par mos shig
/rig ma'i gzugs gtad la /
kye ho :
bu khyod theg mchog lam la gnas :
de yi rang bzhin shes rab yum :
bud med mi spang dang du blang :
lam mchog pho nyas bgrod pa na :
'di ni yi dam yum dang mnyam :
'di bsten rtag tu bde ba skyongs :
ma nyams zungs la bde chen spor :
tshe gcig rdo rje'i sku 'grub 'gyur :
ye shes gong ltar dbab /
de ltar gtad pa'i phyag rgya des kyang chu skyes gsal bar bstan te 'di skad gsung bar mos /
nga yi b+ha ga gsang chen 'di :
rgyal ba kun gyi skyed yum ste :
chos rnams kun gyi 'byung gnas nyid :
'di la ma brten thar lam med :
bu khyod dga' na 'di la spyod :
bde stong lam mchog tshe gcig 'thob :
de nas slob bu yab yum gnyis lhar gsal /
gnas gsum 'bru gsum dang mkha' gsang rdo rje pad+mar byin gyis brlabs /
thabs 'di la brten nas bde ba chen po mngon du bya ba'i 'du shes dang ldan pas 'dod chags kyi sgyu rtsal sna tshogs dang bcas te snyoms par zhugs par mos shig
/bu khyod bde ba'i rang ngo ltos :
bde la ma zhen bde longs spyod :
nyams su blang zhing smra mi shes :
rang gi dwangs ma nyams mi bya :
de ltar sbyor ba'i skabs su /
ngo bo blta zhing dal bus sbyor :
rlung bzung snas 'bud hika gis drangs :
smrar med bde stong nyams rtogs 'char :
de don rjes shes bskyed par bya :
bde ba'i nyams myong chung ba na :
phyag rgya'i mkha' ru phyed tsam btang :
gnyis shor gnyis mnyam khyil le 'ong :
hU~M ring hU~M thung drag tu bya :
zhes gsungs pa rnams kyi don dang ldan par bya dgos so //
de nas yab yum so sor gnas la yum gyis 'di skad gsung bar mos shig
/ho :
rjes shes bde ba'i rang bzhin las :
bu khyod dga' bral len pa na :
b+ha ga pad+mar 'o byed pa :
khyod ni spro bas tshul bzhin spyod :
de'i lan btab par mos la rjes zlos /
kye :
thabs dang shes rab bral ba yi :
gsang sngags lam mchog ga la yod :
b+ha ga la ni 'o byed par :
blo can bdag ni cis mi spro :
zhes 'o bya ba sogs gus par bya zhing deng phyin chad bud med tsam la log lta dang brnyas pa spang bar bya'o //
bzhi pa tshig dbang rin po che bskur ba'i slad du khyed rang rnams lus rnam snang gi chos bdun dang ldan pas dmigs pa 'di ltar du sgoms shig
/bka' brgyud kyi bla ma :
phyogs bcu'i sangs rgyas byang chub sems dpa' thams cad a dkar po'i rnam par nam mkha' las kha ba bab pa tsam du byung nas rang gi spyi bo nas mar thim pas rang lus a dang dbyer med du gyur :
'od kyi rang bzhin de phyogs bzhi mtshams brgyad du 'bar :
mthar nam mkha' dang dbyer med stong phya ler song bar sgoms shig
/DA dril 'khrol la /
kye ma skal ldan rigs kyi bu :
phyogs bcu'i rgyal ba thams cad ni :
skye med a yi ngo bor 'dus :
rang rang spyi bo'i gtsug tu thim :
stong gsal dbyer med ro gcig gyur :
de yi don la khyod gyis ltos :
de bzhin shar nub lho byang sogs :
stong gsal nam mkha'i dbyings su thongs :
btang dang 'gro dang 'ong ba med :
'gro 'ong med pa'i rang ngo ltos :
oM ma hA shu dz+nyA tA dz+nyA na badzra swa b+hA wa At+ma ko\u0f85 haM:
A be sha ya a A:
zhes byin dbab /
khyed rang rnams kyi rig pa a dkar po dri ma med pa sran ma tsam du sgoms la /
bu ma yengs par ltos shig :
de'i tshe dngos po mthong ba med pa la gsal le hrig ge rjen ne ba nyams su myong du yod pa tshig gis smra mi shes pa 'byung ngo :
'o bu dag sems kyi ngo bo ni stong sang nge :
rang bzhin ni gsal sing nge :
gnas lugs ni smra bsam brjod du med pa la rang rtsal gyi 'char sgo ma 'gag pa :
brjod du sangs rgyas kyis med :
bcos su sems can gyis med :
rig tsam :
wal tsam :
rjen ne ba :
sang nge ba :
hrig ge ba :
de ngo shes par gyis la dus dang rnam pa kun tu bsgom du spu tsam med pa :
yengs su skad cig tsam yang med par nyams su longs shig :
rtogs pa dang ldan zhing goms na rtogs ldan nam mkha'i rnal 'byor myur du 'gyur ro :
zhes mnyam par bzhag
/slar phaT lan gsum brjod la nyams bshig
/de nas shel rdo me long a yig dkar po spyi bor bzhag la /
ho :
shel gyis dag pa sku gsum mtshon :
me long dri med rang bzhin gsal :
a ni skye med chos kyi sku :
skal ldan bu yi sems nyid la :
don 'di rang bzhin gnas gyur cig :
'di la brtan pa thob gyur cig :
ho smin par gyur cig :
grol bar gyur cig :
rgyas par gyur cig :
gang bar gyur cig :
'phel bar gyur cig :
smin grol yongs rdzogs thob par gyur cig :
ces lan gsum brjod do :
de ni dbang bzhi pa rig pa rtsal dbang kun gyi thun mong ma yin pa :
sangs rgyas lag 'chang du ngo sprod pa ngo gcer phog tu 'phrod pa'i dbang yin no :
bla ma dkyil 'khor pa'i dbang lha rnams dang bcas pas shis pa brjod pas mnga' gsol zhing mthar dbang lha rnams kyang khyed rang la thim par sgoms shig
/shis brjod ci rigs byas la me tog 'thor /
rten snying dang su pra tiSh+Tha brjod /
de ltar na de dag rnams kyis bod yul drag sgrub kun las zab cing gnyan pa gtum drag me'i 'khor lo'i dkyil 'khor du dbang bzhi rgyas par bskur grub pa yin pas sogs mtshams sbyar la dam tshig bsgrag bzung /
gtang rag maN+Dal /
lus longs spyod 'bul ba /
dge bsngo rnams byas la slob ma rang gnas su gtang ngo //
gsum pa cho ga'i rjes rim ni /
slob dpon gyis tshogs la rol zhing lhag ma gtang /
gtor skyong chad brtan sogs nas shis brjod kyi bar du las byang nyid mthar chags su gtang bas 'grub bo //
gter gzhung sbas shing gab 'khrugs che //
phyag len yid rton pher ba'ang dkon //
gzu lum med par bsgrigs brloms kyang //
nongs na rtsa gsum spyan sngar bshags //
gur drag dar cha che yang srog gtad dkon //
mi tsher klog kyang rgyud ma smin pa rnams //
chos sgo 'dir zhugs las byang tsam re la //
skyabs su mi 'cha' bsnyen sgrub mthar phyin shog
/ces pa'ang mkhas grub chags med zhabs sogs brgyud pa gong ma tshad thub kyi yig cha med cing gzhung gab 'khrugs che bas dogs pa'i drwa bar chud kyang rig 'dzin brgyud pa'i phyag bzhes kho na sor bzhag
/go rim bsdeb dgos nges shes pa rnams khrigs su bkod pa po ni /
pad+ma'i rgyal tshab pad+ma dbang chen gyi byin rlabs thob pa'i ku sA li pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas kun bzang bde chen 'od gsal gling du sbyar ba dge legs 'phel //

//
