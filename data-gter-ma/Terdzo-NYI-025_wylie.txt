'u'u'u :
gter srung chen mo rdo rje gshog rgod ma'i gsol mchod kyi rim pa bzhugs so :
thugs dam dbang gi lha la phyag 'tshal lo :
gter srung chen mo rdo rje gshog rgod ma'i gsol mchod kyi rim pa ni :
dang po spyan 'dren pa :
gnyis pa bzhugs su gsol ba :
gsum pa gtor ma 'bul ba :
bzhi pa thugs dam skong zhing nyams chag gso ba :
lnga pa bstod cing phrin las bcol ba'o :
nang mchod gtor ma :
phyi nang gsang ba'i rten rnams tshogs par byas nas byin gyis brlabs nas :
rang gi mdun du gangs ri'i phreng ba chen pos yongs su bskor ba :
de'i nang du mtsho dang :
rdzing bu dang :
ne'u gsing dang :
me tog du mas mngon par bkra ba'i dbus su :
'od snang gi khrag zhag rba klong chen po rab tu 'khrugs pa :
de'i dbus su sna tshogs pad+ma dang nyi ma'i dkyil 'khor gyi steng du yi ge b+h+yoHyongs su gyur pa las :
sngags srung chen mo rdo rje gshog rgod ma sku mdog mthing nag dbu'i steng zhal dmar po :
de'i steng du khyung gdong 'jigs su rung ba'i cha lugs can :
phyag bzhi g.yas kyi dang po'i 'gugs byed kyi lcags kyus dgra bgegs kyi snying rtsa khong nas 'dren zhing :
'og ma'i rdo rjes dgra bgegs gdug pa can rnams kyi klad nas gzir bar byed pa :
g.yon gyi dang po'i dgra satwas ma rungs pa kun gyi mgo bo gcod cing :
'og mas thod khrag zhal du rngub pa :
spyan gsum sdang mig tu gzigs shing :
khro chu ltar khol ba :
zhal gdangs shing mche ba gtsigs pa :
sku la dur khrod kyi chas brgyad kyis brgyan pa :
sku stod la khyung gi gshog pa gdengs pa :
sku smad la dar nag po'i sham thabs can :
mgyogs byed rlung gi gshog pa can gyi dre'u la bcibs nas gling bzhi skad cig la bskor ba :
sku las gyes pa'i ye shes kyi me ri dang :
me rlung dmar nag 'khrugs pa'i klong dkyil na bzhugs pa :
de'i 'khor du lha mo he le 'bar ma :
rdo rje g.yu sgron :
dung khang chen mo :
dge bsnyen chen mo :
dpal gyi lha mo :
pad+ma gar dbang :
sde khams gnas bdag :
klu mo kha 'bar :
nag mo nad yams :
rdo rje chos sgron :
rdo rje gnas g.yon :
klu rje rgyal ba thod dkar :
gzhan yang gnas gsum dpa' bo mkha' 'gro'i tshogs sprin gyi phung po gtibs pa lta bus bskor bar gsal ba'i gtso 'khor de dag thams cad kyi dpral bar oM dkar po :
mgrin par AHdmar po :
thugs kar hU~M mthing nag rnams kyis mtshan par gyur :
rang yi dam du gsal ba'i thugs ka'i sa bon las 'od zer 'phros pas rang bzhin gyi gnas nas bstan skyong chen mo rdo rje gshog rgod ma 'khor sprul pa zhing gi rdul snyed dang bcas pa gnas 'dir sa mA dzaHdza :
b+h+yo :
sngon tshe pad+ma 'byung gnas spyan snga ru :
ji ltar khas blangs dam bcas rbad bzhin du :
bstan skyong chen mo rdo rje gshog rgod rtsal :
'khor bcas bstan pa bsrung phyir gshegs su gsol :
o rgyan gnas dang bod yul dbus la sogs :
snyan pa'i glu len mdzes pa'i gar stabs kyi :
'khor bcas bka' dang dam tshig la gnas pa'i :
phrin las rnam bzhi lhun gyis grub phyir gshegs :
dang po'i bsten pa o rgyan gnas mchog ste :
bar du rdo rje gdan gyi srung ma mdzad :
bal bod mtshams gnas bod khams thams cad kyi :
gtsug lag gter skyong srung ma mthu rtsal can :
rdo rje gshog rgod 'khor bcas gshegs su gsol :
dbu ru phyogs su khyed kyis brten pa'i gnas :
bla ma lha dang mkha' 'gros byin brlabs pa'i :
ma mo mkha' 'gro sprin bzhin 'du ba'i gnas :
rang rang so so'i gnas mchog dam pa nas :
bstan skyong chen mo 'khor bcas gshegs su gsol :
rdo rje gshog rgod 'khor bcas gshegs su gsol :
he le 'bar ma 'khor bcas gshegs\u0f8e
rdo rje g.yu sgron 'khor bcas gshegs\u0f8e
dung khang chen mo 'khor bcas gshegs\u0f8e
dge bsnyen chen mo 'khor bcas gshegs\u0f8e
dpal gyi lha mo 'khor bcas gshegs\u0f8e
pad+ma gar dbang 'khor bcas gshegs\u0f8e
sde khams gnas bdag 'khor bcas gshegs\u0f8e
klu mo kha 'bar 'khor bcas gshegs\u0f8e
nag mo nad yams 'khor bcas gshegs\u0f8e
rdo rje chos sgron 'khor bcas gshegs\u0f8e
rdo rje gnas g.yon 'khor bcas gshegs\u0f8e
klu rgyal chen po 'khor bcas gshegs\u0f8e
'khor dang bcas pa gnas 'dir gshegs su gsol :
sa pa ri bA ra sa ma ya dzaHdza :
b+h+yo :
rang gi mdun du pad+ma nyi zla'i steng :
'ja' 'od gur khyim 'khrigs pa'i gzhal yas su :
lha mo he le 'bar ma gangs ri'i mdog :
phyag g.yas mda' dar g.yon pas bum pa 'dzin :
rma bya'i sgro thul dar gyi lhab lhub gsol :
rnam mang rin chen rgyan gyis mdzes par brgyan :
zhi khro chags dang sgeg pa'i rnam 'gyur can :
sna tshogs ston mdzad gnas 'dir brtan par bzhugs :
de yi g.yas su rdo rje chos sgron ma :
dkar mo 'dzum zhal thod pa'i rnge'u chung g.yas :
g.yon pas mdzes pa'i gar stabs sgyur mdzad cing :
drel rta la 'chib brtan par bzhugs su gsol :
g.yon na rdo rje gnas g.yon mig sman mdog :
phyag g.yas lcags kyus dgra bo'i snying 'byin cing :
g.yon pas zor bas dam nyams srog rtsa gcod :
drag gtum stag mo la 'chib brtan par bzhugs :
'khor du gnas gsum mkha' 'gro'i tshogs kyis bskor :
bod khams skyong mdzad brtan ma 'bum sde dang :
dregs pa sde brgyad 'khor tshogs rgya mtshor bcas :
ma lus 'khor bcas gnas 'dir brtan par bzhugs :
oM badzra pra mo ha tsit+ta hring hring dzaHdza :
b+h+yo :
yul gyi ming ni o rgyan yul :
gnas ni sngon mo mthing gi mtsho :
ri ni zla ba tshes 'dra'i brag :
shing ni byang chub rgyun ldan shing :
gzhal yas 'phrul gyi lding khang na :
de na ma gcig dam can bzhugs :
rdo rje gshog rgod mthu mo che :
dbu lnga phyag bzhi 'jigs tshul can :
rigs lnga'i sangs rgyas dbang bskur phyir :
dbang rtags rigs lngas dbu la brgyan :
phyag bzhi g.yas g.yon dang po na :
'gugs byed lcags kyu 'bar ba dang :
gnam lcags dgra satwa 'bar ba bsnams :
tha ma b+han+d+ha dmar gyis bkang :
rdo rje 'bar dkrugs zhal du gsol :
sku la mi lpags g.yang gzhi gsol :
chibs su drel rta rkang gsum 'chib :
rdo rje gshog rgod da tshur byon :
dam rdzas bdud rtsi'i mchod pa bzhes :
gnas 'dir spyan 'dren bzhugs su gsol :
oM ru ru he dun :
kha kha du na drag mo :
du ra du ti dza :
drag mo he ra du ra du ti du b+h+yo :
sa pa ri bA ra badzra sa ma ya dzaHdza :
b+h+yo :
rdo rje gshog rgod ming po che :
klu rje thod dkar rdzu 'phrul can :
sku stod sprin la sku smad sbrul :
sbrul mgo bdun gyi gdengs ka can :
phyag na gter gyi sgrom bu dang :
gdug pa 'dul phyir zhags pa bsnams :
nag po ti pa zhes kyang bya :
klu rigs lnga yi 'khor gyis bskor :
dam rdzas bdud rtsi'i mchod pa bzhes :
rnal 'byor bden pa'i bka' la nyon :
gnas 'dir spyan 'dren gshegs su gsol :
b+h+yo :
lcam dral gnyis kyi bka' sdod ni :
las kyi rdo rje dge bsnyen ma :
bud med dar dkar go zu can :
chibs su drel rta rkang gsum 'chib :
'dod khams kun tu rgyug cing nyul :
dam tshig bdag mo srog gi bdag :
shin tu brdzus nas sprul tsa na :
bud med bzang sdug 'od dang ldan :
skyes pa dar ma'i bdud du bab :
na chung gzhon nu'i srid la rgol :
bu tsha chung gi srog 'phrog ma :
klu dang srin mo kun dang sdong :
dkar po ging chen khyod kyi khyo :
bud med nag mo ral pa can :
rnal 'byor chen po rdzu 'phrul can :
khyod ni ma mo mi zan ma :
nad yams bdag mo'i ming nas phyung :
srin mo gshog rgod mthu mo che :
las kyi bdag mo 'dir byon la :
dam rdzas bdud rtsi'i mchod pa bzhes :
rnal 'byor bden pa'i bka' la nyon :
gnas 'dir spyan 'dren gshegs su gsol :
rtsa sngags /
oM ru ru he dun :
kha kha du na drag mo :
du ra du ti dza :
drag mo he ra du ra du ti du b+h+yo :
zhes pa'i sham du :
sa pa ri bA ra pad+ma ka ma lA ya satwaM:
ar+g+haM nas /
shab+da'i bar gyis mchod :
gtor ma bsngo ba'i gnas su gyur pa ni :
bstan skyong chen mo rdo rje gshog rgod ma :
lha mo he le 'bar ma :
rdo rje g.yu sgron ma :
dung khang chen mo :
dge bsnyen chen mo :
dpal gyi lha mo :
pad+ma gar dbang :
sde khams gnas bdag :
klu mo kha 'bar :
nag mo nad yams :
rdo rje chos sgron :
rdo rje gnas g.yon :
klu rje rgyal ba thod dkar 'khor dang bcas pa'i ljags hU~M las skyes pa'i rdo rje rtse gcig pa 'od kyi sbu gu can gyis bzhes par gyur :
rtsa sngags /
oM ru ru he dun :
kha kha du na drag mo :
du ra du ti dza :
drag mo he ra du ra du ti du b+h+yo :
zhes pa'i mjug tu :
sa pa ri bA ra i daM ba liM ta kha kha khA hi khA hi :
bdun nam dgus 'bul :
'dod pa'i don la gsol ba gdab bo :
nang mchod gtor ma :
mchod sbyin gyi gtor ma rgya chen po 'di'i gtsor byas gzugs sgra dri ro reg bya 'dod pa'i yon tan lnga dang ldan pas :
sa dang bar snang nam mkha'i khyon gang ba 'di dang :
dgyes pa'i spyan gzigs mchod pa'i bye brag bsam gyis mi khyab pa :
gtsang ma phud kyi gser skyems dam pa bcas pa 'di rnams :
rig 'dzin yongs kyi dgra bla :
sangs rgyas bstan pa'i srung ma :
chos 'khor yongs kyi srog shing :
mthu dang stobs kyi bdag mo :
snang srid kyi lha ma srin sde brgyad bran du khol ba :
rig 'dzin sgrub pa po bu bzhin du skyong zhing :
bstan la gnod pa'i dgra dang bgegs thams cad skad cig gis brlag par byed pa'i drag shul can :
rdo rje gshog rgod ma chen mo :
mtshan gzhan rdo rje g.yu sgron ma :
gsang mtshan pad+ma gar gyi dbang phyug ma :
sku mdog mthing nag dbu lnga phyag bzhi 'jigs pa'i drag shul can :
phyag g.yas dang po'i lcags kyus dgra bgegs gdug pa can rnams kyi snying rtsa khong nas 'dren cing :
g.yon gyi dang po'i dgra satwas dam nyams kyi mgul nas gcod pa :
g.yas kyi 'og mas snang srid zil gyis gnon pa'i rdo rje dang :
g.yon gyi 'og mas gdug pa can rnams kyi snying khrag thod nang blugs nas zhal du gsol ba :
chibs su drel rta rkang gsum la 'chib pa :
bod yul dbus su bzhugs nas :
rig 'dzin sgrub pa po rnams skyong zhing bka'i bya ra mdzad pa chen mo la gsol lo :
mchod do :
mgron no :
bsngo 'o :
de'i g.yas su rdo rje chos sgron ma sku la za 'og gi na bzas brgyan cing :
chu dar sngon po'i lhab lhub can :
dung gi cod pan dang byu ru'i rgyan gyis brgyan pa :
phyag g.yas thod pa'i rnge'u chung gis ma mo mkha' 'gro thams cad dbang du sdud cing :
g.yon pas mdzes par byed pa'i gar stabs kyis gtso mo 'khor bcas la mnyes par byed pa :
dre'u la 'chib cing sman mo dang btsan dmag 'bum sde'i 'khor gyis bskor ba la gsol lo :
mchod do :
mgron no :
bsngo 'o :
g.yon du rdo rje gnas g.yon ma nag mo :
phyag g.yas dar tshon sna tshogs pas brgyan pa'i lcags kyus dgra bgegs kyi snying rtsa 'dren zhing :
g.yon pas zor bas dam nyams kyi srog rtsa gcod pa'i las la brtson pa :
stag mo grus ma la 'chib cing :
klu srin dang bdud mo'i tshogs kyis bskor ba la gsol lo :
mchod do :
mgron no :
bsngo 'o :
gzhan yang gnas gsum dpa' bo :
mkha' 'gro :
bod khams skyong bar byed pa'i brtan ma 'bum sde :
las byed bka' nyan dregs pa'i tshogs dang bcas pa rnams la gsol lo :
mchod do :
mgron no :
bsngo 'o :
gter bdag chen mo 'khor dang bcas pa rnams kyis dam rdzas rgyan dang ldan pa'i mchod gtor 'di bzhes la :
sngon rig 'dzin chen po pad+ma 'byung gnas dang :
rje 'bangs 'khor dang bcas pa rnams kyis bka' dang dam la btags :
rang rang srog gi snying po phul nas :
rig 'dzin brgyud pa dang bcas pa rnams kyis :
ji ltar bka' bsgos pa bzhin :
phrin las bsgrub par khas blangs dam bcas pa rjes su dran par gyis la :
sangs rgyas kyi bstan pa srungs :
dkon mchog gi dbu 'phang bstod :
bdag cag 'khor dang bcas pa rnams la nyin gsum gyi bya ra :
mtshan gsum gyi mel tshe ma g.yel bar srung ba dang :
skyob pa dang :
sba ba dang :
ci bsam gyi don thams cad 'grub pa dang :
khams gsum gyi zas nor longs spyod phun sum tshogs pa thams cad dbang du sdus shig :
zab don snying po la log par lta zhing :
bstan 'dzin gyi skyes bu dam pa rnams la 'tshe bar byed pa'i dgra bgegs rnams kyi :
bsam sbyor ngan pa thams cad myur du zhi zhing dbang du bsdu bar mdzod cig :
zhi ba'i dbang gis 'dul bar ma mdzad na :
ltas ngan dang cho 'phrul sna tshogs pas spa bkong la :
skad cig nyid la gang la gang 'tsham pa'i drag po'i chad pas thal ba'i rdul bzhin du brlag par mdzod cig :
b+h+yo :
bde stong dbyer med chos dbyings klong yangs las :
byung ba'i mchod sprin rgya mtsho 'bul ba ni :
dri zhim spos kyi dud pas nam mkha' gang :
ro brgya'i gser skyems btung ba rgya mtshor bskyil :
sna tshogs rol mo'i bye brag mtha' yas pas :
gter srung chen mo 'khor bcas thugs dam bskang :
sman sna stong las sbyar ba'i sman phud dang :
'bru sna sna tshogs rin chen sna lnga'i tshogs :
phye mar spos dkar sha chen dud sprin dang :
dmar chen rak+ta'i tshogs kyis thugs dam bskang :
rdzu 'phrul shugs can dre'u sngon po dang :
sprin dkar lta bur g.yo ba'i rta mchog tshogs :
dar gyi cod pan 'phur lding zhol g.yag dang :
mdzes pa'i spyan gzigs tshogs kyis thugs dam bskang :
'ja' tshon ltar bkra 'dun ldan ra lug dang :
mda' dar me long dung shwa dkar pos brgyan :
'dod dgu'i dpal ster brjid pa'i ri rab bcas :
mthun pa'i rten rdzas rnams kyis thugs dam bskang :
sa chen khyon ltar yangs pa'i thod chen nang :
bkod mdzes ri rab lta bu'i gtor ma'i tshogs :
sngags dang phyag rgyas bdud rtsir byin brlabs nas :
gter srung chen mo 'khor bcas thugs dam bskang :
bstan skyong 'khor bcas bdag la dgongs su gsol :
khyed ni ye shes chen po'i spyan dang ldan :
bdag ni ma rig dbang gis lus ngag sems :
nyes pa'i tshogs ni ci mchis bzod par gsol :
rgyu chung phud nyams lhag ma 'dres pa dang :
dam rdzas ma tshang bsnyen sgrub g.yel la sogs :
bstan skyong 'khor bcas thugs dang 'gal ba rnams :
bzod par gsol lo tshangs par bstsal du gsol :
byang zhing dag par byin gyis brlab tu gsol :
b+h+yo :
dngos grub ster ba'i byin chags ma :
'dod 'phro rmongs spangs 'od zer 'phro :
dge 'dun skyong ba'i dpal lha mo :
gtsug lag srung ma khyod la bstod :
na tshod bcu drug lon pa'i gzugs :
lang tsho rgyas shing zla ltar gsal :
yid 'ong mdzes pas gzhan sems sdud :
rdo rje g.yu sgron ma la bstod :
longs spyod phun sum tshogs mdzad cing :
u dum ba ltar cho rigs btsun :
lha bran dang mtshungs pad ltar mdzes :
gar gyi dbang phyug ma la bstod :
bsam pa'i don rnams sgrub mdzad ma :
seng chen 'gyings ltar gzhan zil gnon :
yon mchod bar chad kun sel ma :
o rgyan mkha' 'gro ma la bstod :
sangs rgyas bstan pa spel mdzad ma :
dkar mo zhi khro'i ngang tshul can :
sprul pas gzhan dbang thams cad sdud :
'brog bza' lha rgyal ma la bstod :
'phrin las sgrub pa'i snying nye ma :
gtan du mi 'bral khyed grogs brten :
phan gnod myur du sgrub nus pa'i :
dpal ldan gtso mo khyed la bstod :
'jigs 'joms dbang phyug gter bdag ma :
thugs rje'i phrin las phyogs med skyong :
rnal 'byor pa yi las la brtson :
dam gtsang lha mo khyod la bstod :
bkra shis rtags lhun gyis grub ma :
mngon shes rdzu 'phrul thogs med ston :
srung dang zhi ba'i las mdzad ma :
gnod sbyin mthu mo che la bstod :
dkon mchog dbu 'phang stod pa mo :
mthu rtsal can gyi ma mo khyod :
mna' zan yongs kyi gshed ma mdzad :
bden rdzun shan 'byed ma la bstod :
gnod sbyin chen mo drag mo rgyal :
g.yu drel 'chib nas khams gsum bskor :
'khor du brtan ma 'bum gyis bskor :
brtan ma'i dmag dpung 'khor bcas rnams :
las su sangs rgyas bstan pa srung :
zas su dgra bgegs sha khrag za :
chos kyi sgron ma rab sbar ma :
bstan la gnod byed tshar gcod ma'i :
khol mo 'phrin las skyong la bstod :
las mkhan srog gi shan pa mo :
dam nyams bstan bshig dgra dang bgegs :
gang 'phrad kun gyi srog dbugs sdud :
rdo rje gnas g.yon ma la bstod :
b+h+yo :
sngon gyi bskal pa'i dang po la :
o rgyan yul nas gshegs pa'i tshe :
rdo rje gnas g.yon mthu mo che :
chibs su stag mo grus ma 'chib :
sku la mi lpags g.yang gzhi gsol :
phyag na 'dren byed lcags kyu bsnams :
sprul pa bud med mdzes sdug 'gyed :
skyes pa dar ma'i bdud gcod ma :
skyes pa dar ma'i bdud ma gcod :
zhi zhing dul bar mdzad du gsol :
b+h+yo :
bar gyi bskal pa'i dbus ma la :
tho gar yul nas gshegs pa'i tshe :
rdo rje che mchog phreng mo che :
chibs su bra nag rting dkar 'chib :
sku la dar dkar go zu gsol :
phyag na kun gsal me long bsnams :
bye ru dmar po'i thod bcings can :
g.yu yi lan bu sha ra ra :
sprul pa bud med nag mo 'gyed :
na chung dar ma'i srid 'phrog ma :
na chung dar ma'i srid ma phrogs :
zhi zhing dul bar mdzad du gsol :
b+h+yo :
phyi yi bskal pa'i tha ma la :
mkho mthing gtsug lag khang na bzhugs pa'i tshe :
chibs su bong bu nag po 'chib :
sku la dar nag go zu gsol :
phyag na mi snying 'bar ba bsnams :
byis pa chung gi tshe 'phrog ma :
byis pa chung gi tshe ma phrogs :
zhi zhing dul bar mdzad du gsol :
b+h+yo :
da lta dus ngan tha ma'i dus :
bod yul dbus na bzhugs pa'i tshe :
chibs su drel nag kha dkar 'chib :
spyi gtsug rin chen 'bar bas brgyan :
rin chen g.yu yi do ker can :
phyag na gser gyi rdo rje bsnams :
smug nag 'jigs pa'i go zu gsol :
bzhugs ni dkor khang nang na bzhugs :
bsrung ni chos 'khor gnyan po srung :
mnga' thang dkor rdzas rnams la mdzad :
khyed kyi thugs dam dus la babs :
ma thogs gnas 'dir myur du byon :
sdang ba'i dgra bo'i srog la b+h+yo :
drag mo du ra du ti rgyug :
kha kha du ra du ti rgyug :
he ra du ra du ti rgyug :
b+h+yo :
sangs rgyas gnyan gyi bstan pa srungs :
dam pa chos kyi sgom grwa skyongs :
dge 'dun gnod pa'i dgra bgegs thul :
b+h+yo :
rdo rje gnod sbyin chen mo nyon :
chos rgyal chen po'i bka' la nyon :
spyan ras gzigs kyi bstan pa srungs :
pad+ma 'byung gnas bka' la nyon :
rnal 'byor bdag gi srung ma mdzod :
bdag cag 'khor dang bcas pa yis :
dkor dang rdzas la 'bags pa dang :
dge 'dun longs spyod phrogs pa dang :
chos dang 'gal bar gyur pa rnams :
srung ma khyod la bzod par gsol :
bzod par gsol lo tshangs pa'i dngos grub stsol :
byang zhing dag par byin gyis brlab tu gsol :
b+h+yo :
he le 'bar ma byang chub ma :
mthing nag gru gsum 'bar ba'i gzhal yas nas :
rba klong nag ro bltams pa'i dbus :
mthing nag dbu lnga phyag bzhi ma :
chibs su bra nag rting dkar 'chib :
g.yas pa rdo rje 'bar ba yis :
bstan pa'i bdud rnams gsod par byed :
g.yon pa lcags kyus snying nas 'dren :
b+han+d+ha rak+tas bkang ba gsol :
dgra satwas dgra bgegs mgo bo gcod :
mdzes pa'i na bza' 'jol lo lo :
khams gsum kun tu rgyug byed ma :
mi bzad dpal 'bar rgyal mo'i dus la babs :
kyai :
rgya mtsho chen po'i nang shed na :
ming po'i tshul gyis sring mo'i las byed cing :
'jigs byed klu rgyal nag po rngam pa'i sku :
dbu la sbrul gyi gdengs ka gzings se gzing :
sku stod mi mngon dbyings su zangs se zang :
sku smad sbrul nag 'khyil ba'i zhal mnga' ba :
sbrul nag sbal ba'i nang na khyugs se khyug :
g.yas pa rin chen 'bar ba'i sgrom bu 'dzin :
dgos 'dod re skong bdud rtsi char ltar 'beb :
g.yon pas sbrul zhags 'jig rten gsum la 'debs :
dgra bgegs 'ching byed lcags kyu zhags pa 'dzin :
'jigs byed klu rgyal nag po'i dus la babs :
dus la bab po sa ma ya :
ming sring tshul gyis sangs rgyas bstan skyong zhing :
rnal 'byor bdag gi bcol ba'i phrin las mdzod :
drag mo du ra du ti rgyug :
kha kha du ra du ti rgyug :
he ra du ra du ti rgyug :
b+h+yo :
o rgyan yul du chos dbyings mkha' 'gro'i gtso :
rdo rje gdan sogs gtsug lag skyong ma la :
bod khams skyong mdzad brtan ma yongs kyi gtso :
dpal ldan rdo rje g.yu sgron ma la bstod :
rdo rje chos kyi sgron ma gangs ri'i mdog :
thod pa'i rnge'u chung gar stabs phyag rgya can :
rdo rje gnas g.yon srin po khros pa'i gzugs :
las byed yongs kyi gtso mo gnyis la bstod :
dngos grub char ltar 'beb mdzad mkha' 'gro'i tshogs :
dgra bgegs thal bar rlog byed sde brgyad tshogs :
dam ldan bu bzhin skyong mdzad brtan ma'i tshogs :
dam can 'khor tshogs rgya mtsho'i tshogs la bstod :
gtor mar chab bran la :
dgugs gzhug byas te :
b+h+yo :
dpal ldan rdo rje g.yu sgron ma :
zab gter skyong ba'i gnod sbyin mo :
mthu stobs dbang phyug gshog rgod ma :
khyod nyid dgra la khros pa'i tshe :
chibs su glog phreng 'bar ba 'chib :
kha nas bskal pa'i me dpung 'phro :
shangs nas dud sprin thu lu lu :
rjes su me dpung 'bar ba khrid :
mkha' la glo bur sprin tshogs 'khrigs :
'brug sgra drag po phyogs bcur sgrog :
gnam lcags ser chen drag tu 'beb :
sa gzhi me dang chu yis 'gengs :
bdud bya kyung ka lings se ling :
bya nag mchu ser thibs se thib :
gnod sbyin sman 'khor khrigs se khrigs :
bdud dmag mang po nye re re :
btsan gyi rta rgyug sha ra ra :
dga' na rgya mtsho mkha' la skyil :
khros na nyi zla thang la 'beb :
rbad na ri rab phye mar 'thag :
de 'dra'i mthu rtsal rdzu 'phrul can :
'khor dang bcas pa khyed rnams kyis :
sangs rgyas bstan la gnod byed cing :
dge 'dun sde rnams dkrug cing 'joms :
skye bo yongs la gnod sems can :
khyad par rig 'dzin sgrub gnas dang :
bdag cag 'khor dang bcas rnams la :
sdang zhing gdug pa'i bsam pa can :
mi dang mi min dgra bgegs rnams :
ltas dang cho 'phrul sna tshogs pas :
'jigs shing skrags nas spa bkong la :
lo dang zla bar ma bzhag par :
snying khrag dron mo myur du thungs :
da lta nyid du brlag par gyis :
gdug can dam nyams dgra bo 'di :
gnyen 'khor phun tshogs kun dang phrol :
skyob pa'i lha dpon rnams dang phyes :
zas nor longs spyod nyams su chug :
bdun rgyud tshun chad brlag par gyis :
bcol pa'i las 'di ma bsgrub na :
pad 'byung bdag gi bka' dang 'gal :
rang gi dam tshig khas blangs nyams :
rig 'dzin rnams kyi re ba bcad :
de bas dam tshig ma g.yel bar :
bcol pa'i phrin las myur du sgrubs :
b+h+yo :
rgyal ba'i bka' las mi 'da' zhing :
bdag gi mchod las mi g.yel bar :
dam nyams dgra yi snying 'byin pa'i :
rdo rje gshog rgod 'khor bcas kyis :
bstan la gnod byed sdang ba'i dgra :
sde dang bcas pa med par mdzod :
gang zhig bdag la gnod sems pa :
'byung po mi dang mi ma yin :
khams gsum gang na gnas gyur kyang :
gtor ma 'di dang mnyam du bzhes :
khyod kyi mthu stobs thogs med pas :
mdza' sde kun dang phrol la shog :
dgra 'dre'i lus ngag yid gsum la :
mthu dang nus pa med par mdzod :
mtshon dang nad kyi char phob la :
rmugs shing dran pa nyams par mdzod :
smyo zhing kun nas brgyal dang bskrad :
drag po'i las kyis gzir bar mdzod :
dbye dang bcings dang gsad pa yis :
phye mar gyis la rol par mdzod :
b+h+yo :
bde gshegs kun gyi bka' ma gcog :
pad+ma 'byung gnas sun ma phyungs :
rang gis khas blangs dam ma nyams :
sgrub po bdag la snyan ma sra :
bstan skyong 'khor dang bcas rnams kyis :
gtor ma 'di dang dgra bgegs tshogs :
mnyam du bzhes la da rol cig :
bstan dgra'i srog rtsa dmar po chod :
rnam shes rten phur snying la rgyob :
don snying lnga po phyungs la shog :
dbang po lnga po thang la phob :
tshe srog lus la bgo bsha' gyis :
rgyal khams phung ba'i las 'dis byas :
mkha' 'gro srung ma ra mda' ldog :
sdang byed dgra bo dam nyams 'di'i :
gnam gyi 'ju thag skya bo chod :
sa yi rten phur nag po phud :
las kyi rlung dmar rgyab nas phul :
'jigs pa'i mun pas mdun nas sus :
ltag pa'i phyogs nas bdud chod cig :
lo dang zla bar ma bzhag la :
zhag dang za mar ma lus par :
da ltar khug la rings par sgrol :
gtor ma 'di dang mnyam du bzhes :
b+h+yo :
khrag zhags rgya mtsho 'khrugs pa'i gzhal yas na :
rdo rje gshog rgod ma rungs gdug pa'i sku :
mthing nag 'bar ba mi bsrun cha byad can :
srin gdong khyung zhal dgra bgegs sha khrag rol :
spyan rnams 'bar bas srid gsum sa ler gzigs :
gter bdag chen mo khyod la phyag 'tshal bstod :
gter sgo srung zhing rnal 'byor dgra bla byed :
dam rdzas sha khrag brgyan pa'i gtor ma 'dis :
'khor bcas rnams kyi thugs dam skong mdzod la :
dbang drag pad+ma rgyal po'i spyan snga ru :
srog gi snying po phul nas dam bcas ltar :
deng 'dir bdag gis ji ltar bcol ba yi :
'phrin las snying po bsgrub pa'i dus la babs :
ma g.yel ma 'da' rdo rje gshog rgod tshogs :
dam rdzas sha khrag gtor ma 'di bzhes la :
sangs rgyas bstan pa gnyan po bsrung ba dang :
dam nyams dgra bo thal ba rdul du rlogs :
zhi rgyas dbang drag phrin las rnam bzhi yis :
don kun ma lus bsgrub pa'i dus la babs :
gang zhig bla ma la sdang dgra bo yi :
sha zo khrag thungs rus pa nang khrol gsol :
pho rgyud rtsad chod mo rgyud mngal nas skoms :
nor phyugs yul 'khor bcas pa phyags mas thobs :
dgra bo gnas pa'i sa phyogs thams cad du :
btsa' sad ser gsum nad yams mu ge dang :
mi rung ltas ngan cho 'phrul sna tshogs thongs :
bla ma la gus dam tshig gtsang ba dang :
sgrub pa tshul bzhin byed pa rnams la ni :
gter srung drag mo rnams kyis grogs mdzod cig :
slar yang rgyun gtor la chab bran la :
hU~M:
nga ni dpal ldan rdo rje 'dzin :
srid gsum dgra bgegs kun gyi gshed :
khro bo'i rgyal po rta mchog dpal :
de ring bstan skyong tshogs rnams la :
dam tshig phrin las gnyer du gtad :
bstan skyong rdo rje gshog rgod ma :
'khor bcas dregs pa dpag med bcas :
bsam yas dpal gyi mchims phu ru :
slob dpon pad+ma 'byung gnas kyis :
rta mgrin khrag 'thung dkyil 'khor du :
dbang bskur bka' dang dam la bzhag :
de tshe gsang ba'i mtshan btags pa :
dpal ldan rdo rje g.yu sgron ma :
yang rdzong shel gyi brag phug tu :
bdag nyid bai ro tsa na yis :
dregs pa kun 'dul dkyil 'khor du :
dbang bskur bka' dang dam la bzhag :
de tshe gsang ba'i mtshan btags pa :
pad+ma gar gyi dbang phyug ma :
rtsub 'gyur bskal pa'i snyigs ma la :
gsang phug rin chen spungs pa ru :
rdor sems sprul pa'i snang ba yis :
rje btsun sna tshogs rang grol la :
dngos su zab gter lag sprad tshe :
ji ltar khas blangs dam bcas pa'i :
dam tshig gnyan po dran gyis la :
nam mkha' gang ba'i spyan gzigs dang :
dam rdzas mchod gtor 'di bzhes la :
sangs rgyas bstan pa gnyan po srungs :
dkon mchog dbu 'phang gnyan po stod :
bdag cag 'khor dang bcas rnams la :
nyin gsum bya ra ma g.yel cig :
mtshan gsum mel tshe ma g.yel cig :
bcol pa'i las 'di myur du sgrubs :
b+h+yo :
dpal ldan rdo rje gshog rgod drag shul can :
ming po klu rje rdo rje dar ma dang :
bka' nyan gtso mo gnyis dang 'khor tshogs bcas :
sa dang bar snang ma lus gang ba rnams :
dam rdzas rgyan gyi gtor ma 'di bzhes la :
bde gshegs kun 'dus pad+ma thod phreng la :
rang rang srog gi snying po phul nas kyang :
bcol ba'i phrin las bsgrub par ma chad dam :
bka' yi gtor ma len par ma chad dam :
ji ltar sngon gyi dam bca' ma g.yel bar :
mchod gtor bzhes la phrin las sgrub par mdzod :
gtor ma gtsang sar 'bul lo :
gtor sder du 'bru blugs la :
b+h+yo :
gzhan yang khyod la phrin las bcol ba ni :
sangs rgyas bstan pa dar zhing rgyas pa dang :
bstan la gnod byed dgra bgegs tshar gcod mdzod :
khyad par rtsa gsum bstan pa'i gnyer gtad nas :
skad cig mi 'bral bsrung bar dam bcas bzhin :
ma lus bsrung zhing rgyas pa'i phrin las mdzod :
nad gdon bar chad nyer 'tshe zhi ba dang :
tshe dang bsod nams dpal 'byor rgyas pa dang :
sa 'og sa steng sa bla'i 'gro ba kun :
ma lus dbang du sdud pa'i phrin las mdzod :
hU~M:
lha khyod brten pa'i tshe na rgyang ma ring :
bdag gis bos pa'i tshe na snyan ma sra :
g.yab pa'i tshe na khyod kyi spyan ma rtul :
dgra la rbad pa'i tshe na mthu ma chung :
stobs ldan mngags pa'i tshe na bang ma bul :
gsang sngags sgrub pa'i tshe na snying ma ring :
bla ma ltar du bsten no byin gyis rlobs :
yi dam ltar du bsten no dngos grub stsol :
mkha' 'gro ltar du bsten no dam tshig srungs :
chos skyong ltar du bsten no phrin las sgrubs :
yab cig pha ltar bsten no ris ma ngan :
sri 'u lta bur bsten no rgyud ma zhan :
drin chen ma ltar bsten no snying ma ring :
brtse ba'i sring ltar bsten no gdung ma chung :
'phrod pa'i spun ltar bsten no khrel ma chung :
'grogs pa'i grogs ltar bsten no gzhung ma ngan :
rje dpon lta bur bsten no skyabs ma chung :
bran g.yog lta bur bsten no las ma ngan :
o rgyan gnas dang bod yul dbus la sogs :
bzhugs pa'i gnas bdag rnams kyi thugs dam bskang :
sngar bcol legs pa'i gtang rag gnyan por 'bul :
da bcol las kyi gsol 'debs gnyan por bzhes :
bdag cag 'khor bcas bsrung zhing skyong ba dang :
gnod pa'i dgra bgegs rdul phran bzhin du rlogs :
zhi rgyas dbang drag dngos grub bstsal du gsol :
oM nan :
AHnan :
hU~M nan :
satwaM b+ha ya rak+Sha nan :
de ltar gter srung chen mo rdo rje gshog rgod ma'i :
gsol mchod phrin las kyi rim pa 'di nyid :
slob dpon chen po pad+ma 'byung gnas kyis :
lo tsA bai ro tsa na dang :
chos rgyal khri srong lde'u btsan gnyis kyi don du mdzad de :
slar yang ma 'ongs snyigs ma'i sems can rnams kyi don du :
'bri gung grogs kyi mda':
ri rin chen spungs pa'i rked :
o rgyan gsang ba'i phug tu gter du sba bar mdzad de :
sprul pa'i gter ston chen po shes rab 'od zer gyis gter nas spyan drangs te /
za hor gyi rgyal rigs gnyis par byon pa'i pho brang chen po yul gyi dge legs mtha' dag gi 'dun sa chen po 'phying bar stag rtser shog ser las dag par phab pa'o //
sarba dA mang+ga laM///
/
bstan skyong chen mo 'khor dang bcas rnams kyis :
thugs su mthun pa'i gtor ma 'di bzhes la :
rnal 'byor bdag cag 'khor dang bcas pa yi :
nye bar mkho ba'i longs spyod kun bsrungs nas :
sa 'og sa steng sa bla'i 'gro ba rnams :
ma lus dbang du sdud pa'i phrin las mdzod :
