gnam chos thugs kyi gter kha las gu ru rat+na gling pa'i sgrub pa bzhugs :



gu ru d+he wa d+hA ki nI hU~M:
rat+na gling pa'i sgrub pa ni :
dkyil 'khor med de gtor ma bca':
tshes bcu rin chen 'bar ba yi :
zur du drung bshams byas nas kyang :
spyan drangs rtsa sngags khA hi sbyar :
rang gi spyi bor rat+na gling :
zhal gcig phyag gnyis g.yas pa yis :
chos 'chad g.yon pas skyabs sbyin mdzad :
sku la chos gos rnam gsum gsol :
lho nub rnga yab gling nas ni :
spyan drangs spyi bo'i de la thim :
de nas sngags 'di brjod byas nas :
mthar ni rang la thim par bsam :
gter ston rat+na gling pa la phyag 'tshal lo :
de nas de yi nang sgrub ni :
sku mdog ser po zhal gcig pa :
phyag gnyis g.yas pas nor bu dang :
g.yon pas b+han+d+ha dbur paN zhu :
spyi bor bskyed de spyan drangs nas :
sngags 'di mang du brjod pas 'grub :
oM ma hA gu ru rat+na sid+d+hi hU~M:
de nas de yi gsang sgrub ni :
rang nyid rat+na gling pa dkar :
zhal gcig phyag gnyis g.yas rdo rje :
g.yon pas b+han+d+ha 'dzin nas kyang :
sku la phod kha chos gos gsol :
yum mchog dmar ser g.yon nas 'khyud :
spyan 'dren mi dgos sngags ni 'di :
oM AHhU~M badzra gu ru pad+ma sid+d+hi hU~M:
de yis rat+na gling pa 'grub :
sa ma ya :
rgya rgya rgya :
kha tham gu h+ya :




zhes pa 'di sprul sku mi 'gyur rdo rje dgung lo bcu gsum bya lo sa ga zla ba'i tshes bco lnga rnam gsum 'dzom pa'i dus rat+na gling pa'i mgur 'bum gcig mjal ba la phyag brgya bskor ba nyis brgya mdzad /
phyir nangs nam langs nas nga rat+na gling pa'i chos bdag yin par 'dug pa la khong dang ma mjal ang gsungs nas spyan chab bsil zhing nyin ring la thugs nad chen po mdzad pas bcu drug gi nam srod la rat+na gling pa rgyan cha lugs gsang sgrub dang mthun pa gcig dngos su mjal te bla sgrub 'di dngos su gnang ba'o //
'di'i dbang gzungs dbang ltar ro ///
/
