@#:
rdzogs chen ma rgyud mkha' 'gro gsang ba lam khyer las :
gter gyi byung khungs sbas tshul gsang ba'i lo rgyus dang :
gsang ba'i rnam thar khrid gzhung chen mo bzhugs so :
o rgyan dpa' bo'i skad du :
d+ha ra tsit+ta :
dpa' mo mkha' 'gro'i skad du :
na mo gu ru d+he ba DA ki nI:
ye shes mkha' 'gro'i tshogs la phyag 'tshal lo :
rdzogs pa chen po ma rgyud mkha' 'gro gsang ba lam khyer gyi byung khungs dang lo rgyus 'di ltar lags so :
o rgyan gyi dur khrod so sa'i gling na :
yum rdo rje phag mo la mkha' 'gro 'bum gyis bskor nas tshogs 'khor mdzad cing bzhugs pa'i dus su :
o rgyan gyi mkhan po pad+ma 'byung gnas zhes bya ba de :
mnga' bdag khri srong lde'u btsan gyis :
dpal bsam yas dbu rtse rim gsum la rab gnas byed pa dang :
lha srin gdug pa can 'dul ba dang :
bod mun pa'i mi rnams la chos ston pa la gdan drangs pa'i dus su :
slob dpon dang rgyal po gnyis kyis bsam yas mchims phu'i dur khrod du :
skyo sangs la byon nas bzhugs pa la :
bu mo na chung ma lo bcu drug tsam lon pa :
mkha' 'gro'i rtags tshang ba :
ye shes mtsho rgyal zer ba :
lung nas zin pa gcig slob dpon mjal du byung bas :
slob dpon gyi thugs dgongs la :
bdag la DA ki ma'i lung bstan byung ba'i bu mo de 'di yin par 'dug :
bdag gi phyag rgya mor bya'o snyam pa'i dgongs pa byung ste :
slob dpon gyis mtsho rgyal la snyan brgyud kyi gdams pa thams cad gnang nas :
lung 'di ltar bstan no :
bu mo khyod kyis rmi lam zungs la :
o rgyan gyi dur khrod chen po so sa'i gling zhes bya ba na :
yum rdo rje phag mo zhes bya ba bde gshegs thams cad kyi yum :
mkha' 'gro thams cad kyi gtso mo :
DA ki ma stong gis bskor nas bzhugs pas :
de la gsang sngags ma rgyud kyi bka' lung thams cad zhus shig :
nyam nga ba dang :
the tshom ma byed cig gsungs :
de nas mtsho rgyal gyis rmi lam gyi ngang nas byon pas :
yum rdo rje phag mo de gru gsum mthing nag 'bar ba'i gzhal yas na :
rtog med ro'i gdan la bzhugs te :
ma rgyud yongs rdzogs kyi dbang mdzad pa'i dus su :
DA ki ye shes mtsho rgyal gyis yum chen mo sku khams bzang ngam byas nas dri ba mdzad pa'i dus su :
gtso mo dang mkha' 'gro yongs rdzogs kyi zhal nas DA ki ma khyod bka' dang gdams pa zhu ba la yong ba yin nam gsungs pa dang :
de bzhin lags zhus pas :
gtso mo'i zhal nas :
khyod ni nga'i sku gsung thugs kyi sprul pa yin pas ma rgyud yongs rdzogs kyi gdams pa gnang ba yin zhing :
khyad par du ma rgyud mkha' 'gro gsang ba lam khyer gyi gdams pa 'di skal ldan ma rigs kyi DA ki khyod kyis chongs shig :
mkha' 'gro'i snying khrag thang la pho ba lta bu yin pas :
khyod kyis zungs shig :
ces gsungs nas gdams pa gnang ba'o :
de nas ye shes DA ki mas zhus pa :
gtso mo gsan par zhu :
nged bod kha ba can gyi mi rnams ni tshe thung la log lta che ba :
snying rus chung la blo rtul ba :
yid 'jog chung la bsam pa ngan pa :
de lta bu'i dmus long rnams la :
go sla zhing 'grub thag nye ba :
ma bsgom par sangs rgya ba'i chos shig zhu zhus pas :
rdo rje phag mo mkha' 'gro yongs rdzogs kyi zhal nas :
mkha' 'gro thams cad kyi yang gsang :
gsang ba lam khyer bya ba :
don dam par mkha' 'gro thams cad kyi tsit+ta dmar mo thang la pho ba lta bu'i gdams pa 'di DA ki ma khyod la gnang bar rigs pas :
rgyal po rgyal srid ma spang bar sangs rgya ba'i chos yin no :
btsun mo yo lang ma spang bar sangs rgya ba'i chos yin no :
skyes pa stag dong ma spang bar sangs rgya ba'i chos yin no :
bud med khyim thabs ma spang bar sangs rgya ba'i chos yin no :
btsun pa 'dul khrims ma bsrung bar sangs rgya ba'i chos yin no :
sngags pas dam tshig ma bsrung bar sangs rgya ba'i chos yin no :
gtso bo'i gros 'dun ma spang bar sangs rgya ba'i chos yin no :
sdig po che btsan thabs su sangs rgya ba'i chos yin no :
sman shar 'bras cag ma spang bar sangs rgya ba'i chos yin no :
byis pa rtsed mo ma spang bar sangs rgya ba'i chos yin pas :
gdams pa 'di o rgyan gyi lung dang mthun pa'i chos yin cing :
da lta bskal pa bzang po'i dus tshod 'dir :
o rgyan gyi bka' ma dang rdzogs pa chen po pha rgyud kyi gdams pas chog :
sgom long ni yod :
mkha' 'gro'i yang gsang 'di ni bskal pa dus kyi snyigs ma :
lo lnga bcu kha ral gyi dus su :
bshad grwa dang sgom grwa nub :
chos lung ma bstan dang :
rgyal khams zog pos gang :
sngar gyi gdams ngag bka' ma kun la :
gang zag la las mang du btang :
la las nyung du btang :
gdams pa la chad lhag mang po bcos pas :
bka' brgyud gong ma rnams dang :
dpa' bo mkha' 'gro rnams ma mnyes pas :
byin rlabs mi 'byung ngo :
de'i dus su lag pa g.yas g.yon 'thab :
thams cad sdug bsngal dang khong khros ngan song gsum du ltung ba'i sa bon byed :
de dus gdams pa mthong grol :
thos grol :
go grol :
bshad grol 'di dgos pa yin te :
DA ki mtsho rgyal khyod kyis gzhan la ma spel bar sgrags yang rdzong shel gyi 'od gsal phug gi shar logs :
pha bong sbal pa 'dra ba'i 'og tu 'dom gang brkos la :
shog dril zangs kyi gwa'u'i nang du bcug la :
la cha dang spra tshil gyis dam du bya :
de nas mda' gang tsam du dngul gyi gwa'ur gsang khrid sba :
de nas yang khru gang tsam du lcags kyi gwa'ur gsang mdzod sba'o :
de nas lung nas zin pa'i gnas bsam yas dbu rtse'i shar phyogs :
bkra shis 'on zhes bya ba'i pho brang na :
yab ni rgyal po'i rigs :
yum ni btsun mo'i rigs :
de la bu mo mkha' 'gro'i sku gsung thugs kyi rtags tshang ba :
ma'i mngal na yod tsa na nyi zla shar ba dang :
o rgyan dang zhing khams kun la phyin pa rmis pa gcig 'byung :
bu mo de skyes pa dang :
'jig rten pa'i 'dod pa dang :
nyon mongs pa'i snang ba med pa :
lo lnga nas yi ge 'bri klog thogs pa med pa :
chos dang sems can gyi don bya dgos snyam pa zhig 'byung ngo :
de ni ye shes mkha' 'gro'i rtags tshang ba :
sku gsung thugs kyi sme ba yod pa :
rdo rje phag mo'i sku'i sprul pa :
rnal 'byor ma'i gsung gi sprul pa :
DA ki ye shes mtsho rgyal khyod kyi thugs kyi sprul pa yin pas :
de'i ming ni lha skyid dpal 'dzom zer :
chos ming ni kun dga' 'bum zhes su grags :
gdams pa 'di ni mo'i chos skal yin te :
mos kyang lung nas zin pa gcig yong bas de la spel te :
de yang skal ldan las 'phro can :
o rgyan gyi sprul pa mnga' bdag nyang gi sku'i sprul pa dung mtsho ras pa zhes su grags pa :
o rgyan gyi gnas srin po rdzong zhes bya ba :
bde mchog dang kho mo'i gzigs snang yod pa gcig sgo phye ba :
sbas pa'i rnal 'byor pa gcig yod pas :
de la DA ki mas lung ston cing :
de la sku gsung thugs kyi sprul pa khyod kyis kho'i chos skal du byin cig :
des kyang ming nyi ma la gras pa :
rnal 'byor pa lus sgeg pa :
gsus khyim ldir ba :
mig rtsa dmar la sha mdog smug pa :
mkhur tshos g.yon la sme ba yod pa :
brla sha la stag sham gyi brda yod pa :
ma dang mkha' 'gros byin gyis brlabs pa :
gsang sngags kyi snod du rung ba gcig yong bas de la byin :
des skal can snod ldan yongs la spel du chugs :
des na DA ki mtsho rgyal khyod kyis bka' rgya dang smon lam thobs la gter du sbos shig :
sa ma ya :
rgya rgya rgya :
gter bdag spyang zhon spun gsum dang DA ki rnams kyis mdzod :
skal ldan las can rim pa gsum dang 'phrad par shog :
des kyang las can yongs la spel bar shog :
ces gsungs so :
de nas DA ki mtsho rgyal gyis rdo rje phag mo'i bka' bzhin du gter du sbas so :
zab rgya :
gter rgya :
gab rgya :
sbas rgya :
gnyan rgya :
sa ma ya :
rgya rgya rgya :
rdzogs pa chen po mkha' 'gro gsang ba lam khyer las byung khungs lo rgyus kyi gdams pa chos thun dang po 'o :
sgrags yang rdzong shel gyi 'od gsal phug nas gter ston ma kun dga' 'bum gyis gter nas spyan drangs pa'i shog ser gyi yang tsha las zhal bshus so //

@#:
rdzogs chen ma rgyud mkha' 'gro gsang ba lam khyer las :
skyabs 'gro dang sems bskyed kyi khrid yig bzhugs so :
na mo gu ru d+he ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
skyabs 'gro'i rim pa 'di ltar ston :
tshogs 'khor dang mchod pa bshams nas ni :
rdo rje slob dpon gyis snod ldan slob ma la bgegs bskrad :
me gcod byas nas rdo rje phag mo mkha' 'gro yongs rdzogs kyi phrin las gzhung bsrang :
bskyed rim la sogs pa'i dmigs pa phog la :
rol mo'i sgra sgrog cing gtor dbang bya :
de nas skyabs 'gro'i bslab bya 'di ltar bshad :
thun mong gi bslab bya rnam pa drug ni :
sangs rgyas la skyabs su song nas 'jig rten pa'i lha spang :
chos la skyabs su song nas sems can la gnod 'tshe dang srog gcod spang :
dge 'dun la skyabs su song nas mi mu stegs can log pa'i lam du zhugs pa spong ba'o :
'o na sangs rgyas la skyabs su song na de bzhin gshegs pa'i sku gdung dang :
sangs rgyas kyi sku ris su bris pa'am :
lugs su blugs pa'am :
'bur du dod pa'am :
lam po che na sAts+tsha rdog po gcig 'dug na'ang de bzhin gshegs pa'i sku yin pas :
dad pa dang mos pa byed dgos :
chos la skyabs su song na :
bka' shes rab kyi pha rol tu phyin pa tsam la dad pa dang mos pa byed :
lam gzhung na sAts+tsha rdog po gcig 'dug kyang 'gom yug mi 'gro ba dang :
char thigs mi yong sar 'jog :
rang gi khyim na bka' shes rab snying po tsam zhig las med kyang :
nya stong brgyad gsum la mchod pa 'bul :
mos pa byed do :
dge 'dun la skyabs su song nas gos ser mo dkris pa tsam la bcom ldan 'das kyi sprul pa yin snyam pa'i dad pa dang mos pa byed :
zas 'brel 'dogs :
bsngo ba dang smon lam zhu :
ser mo'i na bza' la 'gong yug mi gtong :
mthong ba tsam gyis dad pa byed do :
de rnams ni thun mong gi bslab bya rnam pa drug go :
da khyad par gyi bslab bya rnam pa lnga ni :
rang ci za ci 'thung gi sgo nas dkon mchog mchod pa dang gcig :
bya dga' dang kyal ka'i ched du dkon mchog mi spang ba dang gnyis :
don gal po che yi dus su skyabs gzhan nas mi 'tshol ba dang gsum :
dus rgyun du mchod pa la brtson zhing ma yengs pa'i ngang nas lus la na tsha byung na yid kyis skyabs 'gro sems bskyed phyag 'tshal ba sogs la 'bad par bya ba dang bzhi :
rang gar 'gro'i lha la phyag 'tshal ba dang lnga'o :
rang sa phyogs gar 'gro yang :
bla ma'i rnal 'byor bsgom pa dang :
rigs lnga la sogs pa'i yi dam rnams spyi bor sgom bzhin du phyin pas :
lha 'dre gdug pa can rnams kyi gnod pa dang :
mi rgod jag pa rnams kyi 'jigs pa mi yong ngo :
de la khyad par gyi bslab bya rnam pa lnga zer ba yin :
da gnyis pa thun gyi bslab bya rnam pa gsum ni :
sangs rgyas la gus pa sgrub cing mi gus pa spang :
chos la gus pa sgrub cing mi gus pa spang :
dge 'dun la gus pa sgrub cing mi gus pa spang :
de rnams skyabs 'gro'i bslab bya'o :
lar skyabs 'gro'i bslab bya rang rgyu 'bras la 'dzem par zhu'o :
rgyu 'bras la ma 'dzem pa'i chos kyis sangs rgyas pa med do :
da rdzogs chen ma rgyud mkha' 'gro gsang ba lam khyer gyi skyabs 'gro'i gdams pa lag len 'di ltar ro :
dam tshig dang ldan pa'i bla ma yis :
snod dang ldan pa'i slob ma la :
skyabs 'gro 'di ltar bslab par bya'o :
de yang bdag gcig pu'i don du ma yin :
sems can thams cad kyi don du bya zhing :
bka' brgyud thams cad nam mkhar bzhugs par bsam la :
khams gsum 'gro ba rigs drug ma nam mkha' dang mnyam pa'i sems can thams cad :
snang stong gi bla ma sangs rgyas mkha' 'gro la skyabs su mchi 'o :
khams gsum 'gro ba rigs drug zhes sogs 'gre 'o //
rig stong gi bla ma rdo rje mkha' 'gro la\u0f8e
khams\u0f8e
bde stong gi bla ma rin chen mkha' 'gro la\u0f8e
khams\u0f8e
gsal stong gi bla ma pad+ma mkha' 'gro la\u0f8e
khams\u0f8e
grags stong gi bla ma las kyi mkha' 'gro la\u0f8e
khams\u0f8e
chos sku'i bla ma rdo rje phag mo la\u0f8e
longs sku'i bla ma rdo rje rnal 'byor ma la\u0f8e
sprul sku'i bla ma ye shes mtsho rgyal la\u0f8e
sku gsum gyi bla ma drin can ma kun dga' 'bum la\u0f8e
bka' brgyud kyi bla ma dung mtsho ras pa la\u0f8e
don brgyud kyi bla ma bya btang rang grol la\u0f8e
sgrub brgyud kyi bla ma sUr+ya tsan+d+ra la\u0f8e
mkhas grub kyi bla ma sangs rgyas 'od zer la\u0f8e
khams gsum 'gro ba rigs drug ma nam mkha' dang mnyam pa'i sems can thams cad :
rtsa ba'i bla ma bka' drin can la skyabs su mchi 'o :
de rnams ni skyabs 'gro'i gdams pa 'o :
dam tshig dang ldan pa'i bla ma yis :
snod dang ldan pa'i slob ma la :
sems bskyed kyi gdams pa 'di ltar ston :
de yang sems bskyed kyi bslab bya ni :
dang po smon pa byang chub mchog tu sems bskyed pa ni :
sprul pa'i gces phrug pho mo dang :
pha ma rgan 'khogs la sogs pa sems can thams cad kyi don du :
lus kyi 'gro 'ong ma yin te sems sangs rgyas su smon pa'o :
gnyis pa 'jug pa byang chub mchog tu sems bskyed pa ni :
sangs rgyas bstan pa'i sgor zhugs pa'i ser mo ba rnams dang :
yar bla ma slob dpon rnams la zhabs tog byed :
mar ngan long rnams la sbyin pa gtong :
gsang sngags kyi khrid dbang zab mo zhu ba dang :
yi dam lha'i bskyed rdzogs bsgom pa dang :
sangs rgyas kyi gsung la 'bri klog byed pa dang :
mdor na dkar po dge ba'i bya ba la 'bad pa thams cad sangs rgyas la 'jug pa :
chos la 'jug pa :
dge 'dun la 'jug pa'o :
de ni 'jug pa byang chub mchog tu sems bskyed pa'o :
da don dam byang chub mchog tu sems bskyed pa ni :
skyes bu las 'phro can gzhon nu la rab tu byung ba :
nyan thos kyi 'dul khrims dang ldan pa :
gsang sngags kyi dam tshig dang ldan pa :
chos nyid kyi don mthong bas bdag gzhan thams cad kyi don 'grub pa de :
don dam byang chub mchog tu sems bskyed pa'o :
da sems bskyed dang snying rje dbyer med pas :
bdag gcig po'i don du bya ba ma yin te :
nam mkha' dang mnyam pa'i sems can thams cad snying re rje :
bdag gi pha ma byas pa med :
ma ma byas pa med :
dgra yang gnyen du ma gyur pa gcig kyang med pas thams cad snying re rje :
sems can thams cad kyi don du sems bskyed par bya snyam du bsam mo :
de'i ngang nas sems bskyed lag len ngag tu 'di ltar brjod do :
na mo :
bde gshegs snying pos 'gro kun yongs la khyab gyur kyang :
ma rig 'khrul pa'i dbang gis 'khor bar 'khyams pa'i tshe :
rgyal sras rnams dang 'phags pa'i tshogs rnams kyis :
'gro ba sems can rnams kyi don phyir du :
byang chub mchog tu thugs ni bskyed pa ltar :
bdag kyang byang chub mchog tu sems ni bskyed par bgyi'o :
zhes brjod do :
rdzogs chen ma rgyud mkha' 'gro gsang ba lam khyer las :
skyabs 'gro sems bskyed khrid kyi zhal gdams chos thun gnyis pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel gyi 'od gsal phug nas slob dpon ma kun dga' 'bum gyis gter nas spyan drangs pa'i shog ser yang tsha las zhal bshus so //

@#:
rdzogs chen ma rgyud mkha' 'gro gsang ba lam khyer las :
spyan 'dren dang phyag 'tshal gyi rim pa rnams bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang sngags lam khyer gyi :
spyan 'dren dmigs pa 'di ltar phog :
phyi snod kyi 'jig rten thams cad gzhal yas khang du bskyed :
nang bcud kyi sems can thams cad dang :
mig gi yul du gzugs mthong tshad :
rna bas sgra thos tshad thams cad bla ma yi dam mkha' 'gro rnams su bsgom :
de nas spyan 'dren byas pa tsam gyis nam mkha'i dbyings su bla ma yi dam mkha' 'gro chos skyong thams cad sprin phung 'thibs pa bzhin byon par bsam la ngag tu 'di ltar brjod do :
snang ba chos sku'i gzhal yas nas :
bka' brgyud bla ma gnas 'dir spyan 'dren gshegs su gsol :
bde chen longs sku'i gzhal yas nas :
yi dam lha tshogs gnas 'dir spyan 'dren gshegs su gsol :
sna tshogs sprul sku'i gzhal yas nas :
dpa' bo mkha' 'gro gnas 'dir spyan 'dren gshegs su gsol :
de ni spyan 'dren gyi gdams pa'o :
dam tshig dang ldan pa'i bla ma yis :
snod dang ldan pa'i slob ma la :
phyag 'tshal dmigs pa 'di ltar phog :
phyag 'tshal ba la dad pa dang mos gus dgos te :
de la dad pa rab la byin rlabs rab :
dad pa 'bring la byin rlabs 'bring :
dad pa tha ma la byin rlabs kyang tha ma'o :
dad pa ye nas med na byin rlabs kyang ye nas mi yong ngo :
de la dad pa gal che ste :
dad pa la yang spang bya bzhi :
blang bya gsum ste :
de yang spang bya rnam pa bzhi ni :
'bar snga la yal skyen pa'i sgron me lta bu'i dad pa de spang ngo :
phyi dkar la nang nag pa snag bum lta bu'i dad pa de spang ngo :
mdun dros la rgyab ma dros pa sgyed rdo lta bu'i dad pa de spang ngo :
'thib snga la mud phyi ba na bun lta bu'i dad pa de spang ngo :
da ni dad pa'i blang bya gsum ni :
dung ba'i dad pa skom pa chu dang 'phrad pa lta bu :
mos pa'i dad pa bu tshas pha ma la gros 'dri ba lta bu :
yid ches pa'i dad pa sman pas nad pa la sman btang ba lta bu'o :
des na bla ma dang yi dam mkha' 'gro'i tshogs la lus ngag yid gsum dad pa dang mos pa'i sgo nas :
phyag 'tshal zhing ngag tu 'di ltar brjod do :
gti mug snang stong du khyer mdzad pa'i :
sangs rgyas mkha' 'gro'i sku la phyag 'tshal lo :
zhe sdang rig stong du khyer mdzad pa'i :
rdo rje mkha' 'gro'i sku la\u0f8e
nga rgyal bde stong du khyer mdzad pa'i :
rin chen mkha' 'gro'i sku la phyag\u0f8e
'dod chags gsal stong du khyer mdzad pa'i :
pad+ma mkha' 'gro'i sku la\u0f8e
phrag dog grags stong du khyer\u0f8e
las kyi mkha' 'gro'i sku\u0f8e
dug lnga ye shes su khyer\u0f8e
rdo rje phag mo'i sku\u0f8e
rnam rtog chos skur khyer\u0f8e
rdo rje rnal 'byor ma'i sku\u0f8e
sgyu lus tshogs 'khor du khyer\u0f8e
ye shes mtsho rgyal sku\u0f8e
rmi lam 'od gsal du khyer\u0f8e
kun dga' 'bum gyi sku\u0f8e
sems nyid mkha' spyod du 'pho mdzad pa'i :
dung mtsho ras pa'i sku\u0f8e
bar do lam du khyer\u0f8e
bya btang rang grol sku\u0f8e
bla ma'i rnam thar skyong mdzad pa'i :
sUr+ya tsan+d+ra'i sku\u0f8e
bshad sgrub bstan pa skyong mdzad pa'i :
sangs rgyas 'od zer sku\u0f8e
sems nyid sangs rgyas su ngo sprod pa'i :
rtsa ba'i bla ma'i sku la\u0f8e
mchog dang thun mong dngos grub ster mdzad pa'i :
gter bdag DA ki'i sku la phyag 'tshal lo :

rdzogs chen ma rgyud mkha' 'gro gsang ba lam khyer las :
spyan 'dren phyag 'tshal gyi khrid kyi zhal gdams chos thun gsum pa'o :
skal ldan las can gcig dang 'phrad par shog :
gter rgya :
gtad rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel phug nas slob dpon ma kun dga' 'bum gyis gter nas spyan drangs pa'o //
shog ser yang tsha'o //

@#:
rdzogs chen ma rgyud mkha' 'gro gsang ba lam khyer las :
maN+Dal dang yig brgya'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
maN+Dal gyi dmigs pa 'di ltar phog :
dmigs pa'i rten du mdun gyi nam mkha' la :
bka' brgyud kyi bla ma dang :
yi dam sangs rgyas byang chub sems dpa':
dpa' bo mkha' 'gro chos skyong srung ma thams cad sprin phung 'thibs pa bzhin du bsam la :
chos zab mo zhu ba'i phyir dang :
longs spyod kyi tshogs gnyis rdzogs pa'i phyir :
dmigs pa rgya che la dpangs mtho ba stong gsum gyi stong chen po'i 'jig rten gyi khams thams cad rin po che sna tshogs kyis gang bar bsam la :
sprul sku'i maN+Dal tshom bu bco lnga bkod la :
gling bzhi ri rab bye ba phrag brgya :
rgyal srid sna bdun :
bkra shis rdzas brgyad :
'dod yon lnga'i phung po bsam gyis mi khyab par dmigs la :
de nas ngag tu 'di ltar brjod do :
oM AHhU~M:
rin chen maN+Dal yid 'ong mchod pa'i sprin :
rgyal ba'i 'byor tshogs dpag med dang ldan pa :
dpag yas nam mkha'i rgyan gyur 'di phul bas :
rang byung sprul sku'i zhing la spyod par shog :
lan gsum 'bul :
de nas longs sku'i maN+Dal la tshom bu dgu bkod la :
longs sku'i zhing khams stug po bkod :
rgya nam mkha' dang mnyam pa :
gzhal yas khang chen po gru bzhi sgo bzhi rta babs bzhi dang ldan pa :
mchod pa'i lha mo bcu drug dang ldan pa :
mchod pa'i sprin phung dang bcas pa :
'khor ba ma stongs kyi bar du rtag par rgyun mi chad par dmigs la :
ngag tu 'di ltar brjod do :
oM AHhU~M:
'og min bde chen rin chen gzhal yas khang :
sna tshogs mchod pa'i sprin gyi bla bre can :
nam mkha' gang bar dmigs te phul ba yis :
lhun grub longs sku'i zhing la spyod par shog :
lan gsum phul :
de nas chos sku'i maN+Dal la :
tshom bu lnga bkod la :
dug gsum gyi 'khrul pa thams cad spangs te :
ma bcos 'dzin med kyi ngang nas rtog med du 'bul bar bya'o :
ngag tu 'di ltar brjod do :
oM AHhU~M:
'od gsal lhun grub ye shes rigs lnga'i zhing :
sku dang thig les ye nas brgyan pa 'di :
rang snang dag pas legs par phul ba yis :
kun bzang chos sku'i zhing la spyod par shog :
lan gsum 'bul lo :
de rnams ni maN+Dal gyi lag len yin no :
maN+Dal phul ba'i rtags la 'di ltar 'ong ngo :
rmi lam du rol mo sna tshogs sgrog pa dang :
rin po che sna tshogs btus pa dang :
zhing khams sna tshogs su phyin pa rmis pa'o :
tshe rting la yang gzugs bzang ba :
dbyangs snyan pa :
longs spyod phun sum tshogs pa 'ong ngo :
da ni sdig sgrib sbyong ba'i phyir yi ge brgya pa'i sgom bzlas 'di ltar bya'o :
rang tha mal pa'i spyi bor zla ba'i gdan gyi steng du :
rdo rje dkar po rtse lnga pa :
lte ba la hU~M gis mtshan pa gcig bsgom :
de las 'od 'phros :
'phags pa mchod :
sems can gyi don byas :
tshur 'dus yongs su gyur pa las :
rdo rje sems dpa' sku mdog dkar po zhal gcig phyag gnyis pa :
g.yas pa gser gyi rdo rje thugs kar bsnams pa :
g.yon pa dngul gyi dril bu dku la brten pa :
zhabs gnyis sems dpa'i skyil krung du bzhugs pa :
zhabs kyi mthe bong rang gi spyi bo tshangs bug la reg pa :
de'i thugs kyi dkyil na gser gyi rdo rje rtse lnga pa :
lte ba la hU~M gis mtshan pa :
de'i mtha' ma la yi ge brgya pa'i sngags kyis bskor ba :
de las 'od zer 'phros :
'phags pa mchod :
sems can gyi don byas :
tshur 'dus :
rdo rje sems dpa'i zhal du thim :
sku lus thams cad ye shes kyi bdud rtsis gang :
zhabs kyi mthe bong nas mar thon te :
rang gi spyi bo tshangs pa'i bu gar babs pas :
lus ngag yid gsum gyi sdig sgrib thams cad dag :
'og sgo gnyis dang sen mo'i rtse dang :
ba spu'i bu ga rnams nas rnag khrag lta bu dang :
sol nag gi khu ba ltar nag 'du ru ru song nas :
dbang chen gser gyi sa gzhi'i steng na mar song bar bsgom zhing :
yi ge brgya pa ci mang du bzla 'o :
thun 'jog khar rdo rje sems dpa'i zhal nas :
rigs kyi bu khyod kyi sdig pa dang sgrib pa thams cad dag pa yin ang gsungs nas :
rdo rje sems dpa'i thugs kar rang thim par bsam :
rang dang rdo rje sems dpa' gnyis su med pa'i ngang nas :
rig pa stong gsal dbyer med kyi ngang la mnyam par gzhag go :
rang rdo rje sems dpar bsgoms pa'i 'khor lo lnga la mkha' 'gro rnams bsgom mo :
rdzogs chen ma rgyud mkha' 'gro gsang ba lam khyer las :
maN+Dal yig brgya'i khrid kyi zhal gdams chos thun bzhi pa'o :
skal ldan las can gcig dang 'phrad par shog :
gter rgya :
gtad rgya :
sbas rgya :
zab rgya :
gab rgya :
sa ma ya :
rgya rgya rgya :
kha thaM:
sgrags yang rdzong shel phug nas slob dpon ma kun dga' 'bum gyis gter nas spyan drangs pa'i shog ser yang tsha las zhal bshus pa'o //

@#:
rdzogs chen ma rgyud mkha' 'gro gsang ba lam khyer las :
bshags pa dang bzod gsol gyi khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
bshags pa'i dmigs pa 'bogs pa ni :
mdun gyi nam mkha' la bka' brgyud bla ma :
sangs rgyas byang chub sems dpa' dpa' bo mkha' 'gro thams cad sprin phung 'thibs pa bzhin du bzhugs par bsam la :
rang sngar byas pa'i sdig pa la dug zos pa bzhin du 'gyod pa dang :
phyis srog la babs kyang mi byed snyam pa'i dam bca' byas la :
ngag tu 'di ltar brjod do :
dkon mchog 'phags pa'i tshogs rnams bdag la dgongs su gsol :
bdag gis tshe 'khor ba thog ma med pa nas :
tha ma da lta yan chad du :
mi dge sdig pa'i las rnams ci bgyis pa :
de dag thams cad bdag gis so sor bshags :
sangs rgyas byang chub sems dpa'i tshogs rnams bdag la dgongs su gsol :
bdag gis tshe 'khor ba thog ma med pa nas :
tha ma da lta yan chad du :
mi dge sdig pa'i las rnams ci bgyis pa :
de dag thams cad bdag gis so sor bshags :
dpa' bo mkha' 'gro'i tshogs rnams bdag la dgongs su gsol :
bdag gis tshe 'khor ba thog ma med pa nas :
tha ma da lta yan chad du :
mi dge sdig pa'i las rnams ci bgyis pa :
de dag thams cad bdag gis so sor bshags :
de ni bshags pa'i gdams pa'o :
da ni bzod gsol gyi dmigs pa gong bzhin bsam la :
bdag gis bla ma la skur pa btab pa'am :
log lta byas pa'am :
gsang sngags kyi dam tshig nyams pa'am :
mkha' 'gro dang gter bdag rnams la tshogs gtor chag pa dang :
gsang sngags kyi chos snod med rnams la bstan pa dang :
gzhan yang mkha' 'gro'i bka' las 'gal pa rnams la bzod par gsol ba ni :
lus ngag yid gsum dad pa'i sgo nas ngag tu 'di ltar brjod par bya'o :
rigs lnga'i mkha' 'gro gsan cing dgongs su gsol :
rang sems skye med chos sku yin pa la :
ye shes mkha' 'gro lnga dang zhal ma mjal :
rang sems mkha' 'gror ma rtogs sgrib pas bsgribs :
rigs lnga mkha' 'gro'i sku gsung thugs dang ci 'gal pa :
mthol lo bshags so bzod par mdzad du gsol :
sku gsum mkha' 'gro gsan cing dgongs su gsol :
chos rnams gnyis med khyab brdal chen po ste :
rang rig rang gsal lhun grub yin pa la :
bdag 'dzin phyogs ris byas pas don ma grub :
sku gsum mkha' 'gro'i sku gsung thugs dang ci 'gal pa :
mthol lo bshags so bzod par mdzad du gsol :
bka' brgyud bla ma gsan cing dgongs su gsol :
stong nyid don bstan rang grol ngo sprad kyang :
bde gsal mi rtog 'char ba'i dus ma byung :
bka' brgyud bla ma'i sku gsung thugs dang ci 'gal pa :
mthol lo bshags so bzod par mdzad du gsol :
rdzogs chen ma rgyud mkha' 'gro gsang ba lam khyer las :
bshags pa bzod gsol khrid kyi zhal gdams chos thun lnga pa'o :
skal ldan las can gcig dang 'phrad par shog :
gter rgya :
gtad rgya :
sbas rgya :
zab rgya :
gab rgya :
sa ma ya :
rgya rgya rgya :
kha thaM:
sgrags yang rdzong shel phug nas slob dpon ma kun dga' 'bum gyis gter nas bton pa'i shog ser yang tsha las bshus so //

@#:
rdzogs chen ma rgyud mkha' 'gro gsang ba lam khyer las :
bla ma'i rnal 'byor gyi khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
bla ma'i rnal 'byor 'di ltar phog :
slob mas maN+Dal phul :
bshags pa bzod gsol byas la :
de nas ma nam mkha' dang mnyam pa'i sems can thams cad bde ba dang ldan par bya :
sdug bsngal dang bral bar bya :
myur du sangs rgyas 'thob par bya :
de'i phyir du gsol ba gdab snyam du bsam mo :
de yang bla ma ni rab chos bcu dang   sa bcu non pa'o /ldan pa gcig bsten no :
'bring chos drug dang   pha rol tu phyin pa drug /ldan pa gcig bsten :
tha ma chos bzhi dang   tshad med pa bzhi /ldan pa gcig bsten no :
bla ma bsten pa la yon tan ci yod na :
tshe 'di la yang glo bur ye 'drog dang :
nad gdon gyis mi tshugs pa'i yon tan yod do :
tshe rting ma 'khor ba ngan song du mi ltung bar :
bla ma'i thugs rje'i lcags kyus gzung nas :
'du 'bral med par mkha' spyod thar pa chen por 'gro ba'i yon tan yod do :
bla ma la zhabs tog dang 'bul ba ni :
rab sgrub pa'i zhabs tog :
'bring lus ngag gi zhabs tog :
tha ma zang zing nor rdzas kyi zhabs tog bya'o :
da bla ma la dbang ji ltar zhu na :
bum pa mgo thog tu 'jog pa phyi'i dbang zhu :
lus bskyed rim bsgom pa nang gi dbang zhu :
ngag sngags su 'dren pa gsang ba'i dbang zhu :
sems nyid stong gsal du 'char ba don gyi dbang zhu snyam pa byed :
a ti bkod pa'i rgyud las :
drin dang ldan pa'i bla ma de :
spyi bo'i gtsug gam snying gi dkyil :
yan lag mthil du sus sgom pa :
dus gsum sangs rgyas sgom dang mtshungs :
zhes dang :
bskal pa stong gi sangs rgyas kyang :
bla ma dag la bsten nas byung :
bla ma med pa'i gong rol na :
sangs rgyas bya ba'i ming yang med :
bskal pa stong gi sangs rgyas bas :
bla ma'i ba spu gcig mchod bsod nams che :
gsungs :
gsang sngags kyi chos zab mo zhu ba la :
bla ma la 'du shes bzhi bsgom dgos :
bla ma la sman pa'i 'du shes bsgom :
rang la nad pa'i 'du shes bsgom :
chos la sman gyi 'du shes bsgom :
bla mas sems nyid stong gsal du ngo sprad tsam na :
'khor ba sdug bsngal gyi nad drag pa'i 'du shes bsgoms la :
de'i ngang nas rang nyid stan bde ba la 'dug :
lus rnam snang gi chos bdun dang ldan par byas la :
mdun gyi nam mkha'i dbyings su :
bcom ldan 'das khros ma nag mo sku mdog mthing nag bai DUr+ya'i mdog :
'od zer dang ldan pa :
dbu la thod pa skam po lngas brgyan pa :
rlon pa lnga bcu'i do shal byas pa :
zhal gdangs pa :
mche ba gtsigs pa :
spyan gsum yod pa :
dpral ba'i mdzod spur khro gnyer gsum yod pa :
spyi gtsug tu phag zhal ngur bas khams gsum dbang du sdud pa :
ral pa dmar nag sprin ltar 'thibs pa :
sku stod la glang chen ko rlon gyon pa :
mi lpags kyi g.yang gzhi gsol ba :
sku smad la stag gi sham thabs gsol ba :
rak+ta'i thig les brgyan pa :
rus pa'i rgyan drug gsol ba :
phyag g.yas gri gug bsnams pa :
g.yon na thod khrag bsnams pa :
zhabs g.yas bskum pa'i rting pa b+ha ga la gtad pa :
g.yon brkyang pas mi ro'i snying gar mnan pa'i g.yon pa'i mchan khung na kha T+wAM ga bcug pa :
bskal pa'i me 'bar ba'i dkyil na bzhugs par bsgom :
de'i thugs ka'i hU~M mthing ga gcig las 'od zer phar 'phros pas :
sangs rgyas dang byang chub sems dpa' dpa' bo mkha' 'gro chos skyong srung ma rnams la phog :
de rnams tshur 'dus phag mo la thim :
phag mo'i thugs ka nas yang 'od zer 'phros pas :
sangs rgyas mkha' 'gro la sogs pa mkha' 'gro sde lnga la phog :
gsang ba brgyud pa'i bla ma rnams mu tig ltar la brgyus pa ltar :
rim pa bzhin rtsa ba'i bla ma la thug bar spyan drangs :
rtsa ba'i bla ma yang tha mal pa ma yin par rdo rje phag mo'i ngo bor bsam ste :
de nas rang gi spyi bor nyi ma dang zla ba pad+ma 'dab ma brgyad kyi steng na bzhugs par bsam la :
de nas bla ma'i thugs rje'i lcags kyu'i 'od zer hU~M mthing ga gcig spyi bo nas mar la zhugs nas :
rang gi snying gar sems nyid kyi ngo bo a dkar po de la bzung nas mkha' spyod du khrid par bsam la :
bla ma dang rang gnyis 'du 'bral med par bsam la :
bka' brgyud kyi bla ma rnams la gsol ba 'ur dir gyis 'debs par bya'o :

gsol ba btab pa'i byin rlabs kyis rtogs pa gsum yong ste :
ngag la byin rlabs zhugs pa la sang kr-i ta'i skad dang :
o rgyan gyi skad yong ngo :
lus la byin rlabs zhugs pa la :
lus 'khrab pa dang :
'dar ba dang :
'phrig pa la sogs pa yong ngo :
sems la byin rlabs zhugs pa la bde gsal mi rtog pa'i nyams bzang po yong ngo :
'phro gcod pa'i dus su :
bla ma rim pa bzhin du gcig la gcig thim ste :
rtsa ba'i bla ma la thim :
rtsa ba'i bla ma 'od du zhu nas rang la thim :
rang dang bla ma gnyis su med par rig pa stong gsal gyi ngang la gzhag go :
gsol 'debs ngag tu 'di ltar brjod do :
snang stong gi bla ma sangs rgyas mkha' 'gro :
chos dbyings ye shes kyi mkha' 'gro la gsol ba 'debs :
snang stong dbyer med du rtogs par byin gyis rlobs :
bla ma mkhyen pas gzigs la thugs rjes zungs :
rig stong gi bla ma rdo rje mkha' 'gro :
me long ye shes kyi mkha' 'gro la gsol\u0f8e
rig stong dbyer med du rtogs par byin\u0f8e
bla ma mkhyen pas\u0f8e
bde stong gi bla ma rin chen mkha' 'gro :
mnyam nyid ye shes kyi mkha' 'gro la gsol\u0f8e
bde stong dbyer med du rtogs par byin\u0f8e
bla ma mkhyen pas\u0f8e
gsal stong gi bla ma pad+ma mkha' 'gro :
sor rtog ye shes kyi mkha' 'gro la gsol\u0f8e
gsal stong dbyer med du rtogs par byin\u0f8e
bla ma\u0f8e
grags stong gi bla ma las kyi mkha' 'gro :
bya grub ye shes kyi mkha' 'gro la gsol\u0f8e
grags stong dbyer med du rtogs par byin\u0f8e
bla ma\u0f8e
chos sku'i bla ma rdo rje phag mo :
chos kyi sku yi mkha' 'gro la gsol\u0f8e
chos sku skye med rtogs par byin\u0f8e
bla ma\u0f8e
longs sku yi bla ma rdo rje rnal 'byor ma :
longs spyod rdzogs sku yi mkha' 'gro la gsol\u0f8e
longs sku 'gag med du grol bar byin\u0f8e
bla ma\u0f8e
sprul sku yi bla ma ye shes mtsho rgyal :
sprul pa sku yi mkha' 'gro la gsol\u0f8e
'gro don phyogs med du 'byong bar byin\u0f8e
bla ma\u0f8e
sku gsum gyi bla ma bdag med ma :
drin can ma kun dga' 'bum gyi sku la gsol\u0f8e
mkha' 'gro'i lung bstan 'byung bar byin\u0f8e
bla ma\u0f8e
bka' brgyud kyi bla ma dung mtsho ras pa :
rje mi bskyod rgyal po'i sku la gsol\u0f8e
bla ma'i rnam thar 'byong bar byin\u0f8e
bla ma\u0f8e
don brgyud kyi bla ma byin rlabs can :
bya btang rang grol gyi sku la gsol\u0f8e
don gnyis lhun gyis grub par byin\u0f8e
bla ma\u0f8e
sgrub brgyud kyi bla ma thugs rje can :
sUr+ya tsan+d+ra'i sku la gsol\u0f8e
sgrub pa mtha' ru phyin par byin\u0f8e
bla ma\u0f8e
mkhas grub kyi bla ma 'gro don can :
sangs rgyas 'od zer gyi sku la gsol\u0f8e
'gro rnams smin grol la 'god par byin\u0f8e
bla ma\u0f8e
brgyud pa'i bla ma 'brel tshad don ldan :
bud+d+ha bIr+ya'i sku la gsol\u0f8e
pha rjes bu yis zin par byin\u0f8e
bla ma\u0f8e
rtsa ba'i bla ma bka' drin can :
dran chog rgyal po'i sku la gsol\u0f8e
sku gsum rang ngo shes par byin\u0f8e
bla ma\u0f8e
yi dam gyi ngo bo dngos grub kyi bdag nyid :
zhi khro rab 'byams kyi sku la gsol\u0f8e
lhun grub rang ngo shes par byin\u0f8e
bla ma\u0f8e
bka' srung gi ngo bo mthu stobs can :
dam can rgya mtsho'i sku la gsol\u0f8e
rkyen ngan bar chad zhi bar byin\u0f8e
bla ma\u0f8e
mched lcam gyi ngo bo dam tshig can :
rdo rje spun gyi sku la gsol\u0f8e
dag snang phyogs med 'byong bar byin gyis rlobs :
bla ma mkhyen pas gzigs la thugs rjes zungs :
ngo bo ka dag rtogs par byin gyis rlobs :
dug lnga ye shes su 'char bar byin gyis rlobs :
rnam rtog chos skur rtogs par byin gyis rlobs :
rkyen ngan grogs su 'char bar byin gyis rlobs :
snang ba lam du long bar byin gyis rlobs :
'od gsal ngo bo mthong bar byin gyis rlobs :
sgyu lus 'ja' 'od du yal bar byin gyis rlobs :
bar do'i gsol 'debs ni :
e ma :
bdag la skye gnas bar do shar dus 'dir :
tshe la long med le lo spangs byas nas :
thos bsam sgom gsum ma yengs lam la 'jug :
mi lus lan gcig thob pa'i dus tshod 'dir :
dal 'byor lus kyi snying po len dgos pas :
nyon mongs 'khor ba'i dbang du ma gtang zhig :
e ma bdag la rmi lam bar do 'char dus 'dir :
gti mug ro nyal bag med spangs byas nas :
gang shar rang snang rig pa'i ngo shes kyis :
rmi lam gzung la sprul sgyur 'od gsal sbyong :
dud 'gro bzhin du nyal bar ma byed par :
nyin mo'i las dang 'dra ba'i nyams len chos la 'bung :
e ma bdag la bsam gtan bar do shar dus 'dir :
rnam g.yeng 'khrul pa'i tshogs rnams spangs byas nas :
yengs med 'dzin med mtha' bral ngang la zhog :
bskyed rdzogs gnyis la brtan pa 'thob par bya :
bya ba spangs nas rtse gcig sgom dus 'dir :
ma rig 'khrul pa'i dbang du ma gtang zhig :
e ma bdag la 'chi kha'i bar do 'char dus 'dir :
kun la chags sems zhen 'dzin spangs byas nas :
gdams ngag gsal ba'i ngang la ma yengs 'jug :
rang sems skye med nam mkha'i dbyings su 'phang :
'dus byas sha khrag lus dang bral la khad :
mi rtag sgyu ma yin par shes par bya :
e ma bdag la chos nyid bar do shar dus 'dir :
kun la sngangs skrag 'jigs snang spangs byas nas :
bar do'i snang tshul yin par shes par bya :
don chen 'gags la thug pa'i dus gcig 'ong :
rig pa'i rang mdangs sgra 'od zer gsum 'char :
rang snang zhi khro'i tshogs la ma 'jigs shig :
e ma bdag la srid pa bar do 'char dus 'dir :
'dun pa rtse gcig sems la bzung byas nas :
bzang po las kyi 'phro la nan gyis mthud :
mngal sgo dgag nas ru log dran par bya :
snying rus dag snang dgos pa'i dus tshod yin :
log lta spong la bla ma yab yum bsgom :
shi ba 'ong snyam med pa'i blo ring po :
don med tshe 'di'i bya ba sgrub sgrub nas :
da res stong log byas na 'dun ma 'khrul :
dgos ngo shes pa dam pa'i chos yin pas :
tshe 'di'i bya ba blo yis btang nas kyang :
da lta nyid du lha chos mi sgrub bam :
drin can bla ma'i zhal nas 'di skad gsungs :
bla ma'i gdams ngag sems la ma bzhag na :
rang gis rang nyid bslus par mi 'gyur ram :
e ma bdag ni ma rig 'khrul pa'i dbang gis 'khor bar 'khyams pa'i tshe :
stong nyid snying rje thugs rje'i rgyun bzung nas :
drin can rtsa ba'i bla mas lam sna drongs :
yum mchog mkha' 'gro'i tshogs kyis rgyab nas skyol :
bar do 'jigs pa'i 'phrang las bsgral du gsol :
yang dag rdzogs pa'i sangs rgyas sa ru skyol :
e ma bdag ni gti mug dbang gis 'khor bar 'khyams pa'i tshe :
chos dbyings ye shes gsal ba'i don rtogs nas :
bcom ldan rnam par snang mdzad kyis lam sna drongs :
yum mchog sangs rgyas mkha' 'gros rgyab nas skyol :
bar do 'jigs pa'i 'phrang las bsgral du gsol :
yang dag rdzogs pa'i sangs rgyas sa ru skyol :
e ma bdag ni zhe sdang dbang gis 'khor bar 'khyams pa'i tshe :
me long ye shes gsal ba'i don rtogs nas :
bcom ldan rdo rje sems dpas lam sna drongs :
yum mchog rdo rje mkha' 'gros rgyab nas skyol :
bar do 'jigs pa'i 'phrang las bsgral du gsol :
yang dag rdzogs pa'i sangs rgyas sa ru skyol :
e ma bdag ni nga rgyal dbang gis 'khor bar 'khyams pa'i tshe :
mnyam nyid ye shes gsal ba'i don rtogs nas :
bcom ldan rin chen 'byung ldan lam sna drongs :
yum mchog rin chen mkha' 'gros rgyab nas skyol :
bar do 'jigs pa'i 'phrang las bsgral du gsol :
yang dag rdzogs pa'i sangs rgyas sa ru skyol :
e ma bdag ni 'dod chags dbang gis 'khor bar 'khyams pa'i tshe :
sor rtog ye shes gsal ba'i don rtogs nas :
bcom ldan snang ba mtha' yas lam sna drongs :
yum mchog pad+ma mkha' 'gros rgyab nas skyol :
bar do 'jigs pa'i 'phrang las bsgral du gsol :
yang dag rdzogs pa'i sangs rgyas sa ru skyol :
e ma bdag ni phrag dog dbang gis 'khor bar 'khyams pa'i tshe :
bya grub ye shes gsal ba'i don rtogs nas :
bcom ldan don yod grub pas lam sna drongs :
yum mchog las kyi mkha' 'gros rgyab nas skyol :
bar do 'jigs pa'i 'phrang las bsgral du gsol :
yang dag rdzogs pa'i sangs rgyas sa ru skyol :
e ma bdag ni bag chags ngan pa'i dbang gis 'khor bar 'khyams pa'i tshe :
sngangs skrag 'jigs snang spangs pa'i don rtogs nas :
bcom ldan zhi khro'i tshogs kyis lam sna drongs :
yum mchog dpa' mo'i tshogs kyis rgyab nas skyol :
bar do 'jigs pa'i 'phrang las bsgral du gsol :
yang dag rdzogs pa'i sangs rgyas sa ru skyol :
e ma bdag la nam mkha'i khams rnams dgra ru mi ldang zhing :
sangs rgyas mthing kha'i zhing khams mthong bar shog :
e ma bdag la chu yi khams rnams dgra ru mi ldang zhing :
sangs rgyas dkar po'i zhing khams mthong bar shog :
e ma bdag la sa yi khams rnams dgra ru mi ldang zhing :
sangs rgyas ser po'i zhing khams mthong bar shog :
e ma bdag la me yi khams rnams dgra ru mi ldang zhing :
sangs rgyas dmar po'i zhing khams mthong bar shog :
e ma bdag la rlung gi khams rnams dgra ru mi ldang zhing :
sangs rgyas ljang gu'i zhing khams mthong bar shog :
e ma bdag la 'ja' tshon khams rnams dgra ru mi ldang zhing :
sangs rgyas sna tshogs kyi zhing khams mthong bar shog :
sgra rnams thams cad rang sgra yin :
gzugs rnams thams cad rang gzugs yin :
'od rnams thams cad rang 'od yin :
zer rnams thams cad rang zer yin :
snang ba thams cad bden med yin :
chos nyid mngon sum mthong bar byin gyis rlobs :

rdzogs chen ma rgyud mkha' 'gro gsang ba lam khyer las :
bla ma'i rnal 'byor khrid kyi zhal gdams chos thun drug pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel gyi 'od gsal phug nas gter ston ma kun dga' 'bum gyis spyan drangs pa'i shog ser gyi yang tsha las zhal bshus pa'o //

@#:
rdzogs chen ma rgyud mkha' 'gro gsang ba lam khyer las :
'chi ba mi rtag pa sgom pa'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
'chi ba mi rtag pa'i gdams pa 'di ltar phog :
mdun du mi rtag pa'i brda rten bzhag la :
ngag tu 'di ltar brjod do :
sems can thams cad bde ba dang ldan par bya :
sdug bsngal dang bral bar bya'o :
de'i ched du 'chi ba mi rtag pa bsgom dgos pa yin te :
de yang sa steng 'dir :
sngar skyes pa rnams kyang 'chi :
da lta sa steng na bsdad pa rnams kyang 'chi bar thag chod :
de yang brtsigs pa'i mtha' ma ni 'jig :
bsags pa'i tha ma ni 'dzad :
'grogs pa'i tha ma ni 'bral :
skyes pa'i tha ma ni 'chi bar thag chod :
dper na phyi snang ba'i yul 'di kun yang mi rtag :
mig gis gzugs mthong tshad :
rna bas sgra thos tshad :
sa gzhi ri rab :
rtsi shing nags tshal :
brag rdo :
chu la sogs pa 'di kun yang snang ba'i yul du mthong tsam min pa mi rtag :
nang 'dzin pa'i dbugs dang lus kyang mi rtag :
lus 'di dper na bar snang gi 'ja' tshon dang 'dra ste mi rtag 'jig par snang :
sos ka'i me tog dang 'dra ste mi rtag :
nyi ma nub pa'i grib so dang 'dra ste mi rtag :
rtswa thog gi zil pa dang 'dra ste mi rtag :
bong bu'i 'gre log dang 'dra ste mi rtag :
nyal stegs khar ngal gso ba 'dra ste mi rtag :
dgun gyi 'khyags pa dang 'dra ste mi rtag :
sen mo'i khar rdul chags pa dang 'dra ste mi rtag :
dper na rang gi pha ma rgan rgon :
gnyen nye ba :
zla bo grong pa :
khyim mtshes rnams kyang mi rtag :
lus la gnas pa med pas nam 'chi cha med :
tshe la sring ba med pas nam 'chi cha med :
dbugs la gzung ba med pas nam 'chi cha med :
rtsa rta rnga tsam chad pa la brten nas kyang 'chi :
rma khab mig tsam byung ba la brten nas 'chi :
thor pa sran 'bru tsam la brten nas 'chi bar gda' 'o :
lo gcig song 'chi ba la thag je nye :
zla ba gcig song :
zhag gcig song :
za ma gcig song 'chi ba la thag je nyer song bas :
kha cig ma'i mngal du 'chi :
kha cig skyes ma khad la 'chi :
kha cig gzhon pa la 'chi :
kha cig dar la bab pa la 'chi :
kha cig rgas shing 'khogs nas 'chi bar 'dug pas :
dus der dam pa'i chos min pa cis kyang phan pa med pas :
'chi ba mi rtag pa sgom par zhu :
'di ni mdor bsdus tsam yin la :
mdo rgyud thams cad nas lung rgyas par bshad la :
'chi ba mi rtag pa yang dag par sgom du bcug go :
rdzogs chen ma rgyud mkha' 'gro gsang ba lam khyer las :
'chi ba mi rtag pa sgom pa'i khrid kyi zhal gdams chos thun bdun pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
de rnams sngon 'gro yin no :
drin can ma kun dga' 'bum gyis sgrags yang rdzong shel phug nas spyan drangs pa'i shog ser yang tsha'o //

@#:
rdzogs chen ma rgyud mkha' 'gro gsang ba lam khyer las :
mkha' 'gro'i brda khrid mi rtag sgyu ma'i dpe brgyad kyi ngo sprod bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
mkha' 'gro'i brda khrid 'di ltar phog :
tshogs kyi 'khor lo bshams nas :
bla mas phyi snang ba mi rtag pa sgyu ma'i dpe brgyad kyi ngo sprod 'di ltar bya'o :
thang chen po gcig la me tog skyes yod pa la :
char zhod chen po byung tsa na me tog de yal ga lo 'dab rgyas nas gnam la slebs pa lta bur song ngo :
than pa byung tsa na me tog de skam nas 'gro'o :
de mi rtag sgyu ma'i dpe yin te :
'di'i don khyer shog byas la slob ma bsgom du bcug :
bla mas ngo sprad do :
thun dang po'o :
yang chab dkar dang chab nag gnyis la kha ba snyom par bab pa las :
chab dkar gyi kha ba de zhu :
chab nag gi kha ba de ma zhu bar :
kha ba brtsegs pas gangs rir song :
gangs de'i rtsa ba na mtsho chen po gcig yod pa la :
nam zla sos ka nyi ma dron po byung tsa na gangs de zhu nas mtsho nang du lhung ngo :
de mi rtag sgyu ma'i dpe yin te :
de'i don gang yin sgoms byas la ngo sprad do :
thun gnyis pa'o :
yang shar gyi ri gnyis kyi phrag nas nangs zhog snga mor nyi ma rtse shar ba dang :
nam mkha' la sprin pa bye'u tsam med par nam mkha' g.ya' dag la nyi ma rgas 'gro ba yang yod :
yang rigs gcig nyi ma shar nas sprin gyis chod de :
nyi ma ma mthong ba la rgas 'gro ba yod :
rigs gcig snga dro nyi ma dron po byas pas :
phyi dro sprin gyis chod nas nam mkhar nyi ma'i snying po ma mthong ba yang yod :
yang rigs gcig snga dro sprin gyis chod nas phyi dro sprin pa mtha' yas nas nam mkha' g.ya' dag la rgas 'gro ba yang yod :
de mi rtag sgyu ma'i dpe yin te :
de'i don gang yin bsgom du bcug la bla mas ngo sprad do :
thun gsum pa'o :
yang brag ri mthon po gcig gi rtsa ba na mtsho chen po gcig yod :
brag de'i rked pa na sbrang ma'i sbrang rtsi yod pa la :
mi gcig gis rtsa phung po gcig la rkang rten byas nas :
sbrang rtsi za zhing bsdad yod pa la :
brag ri de'i steng na mi mang po 'gro zhing 'dug pa la :
mi de kun gyis zhags pa ring po gcig mar la btang nas :
mi de la zhags pa 'di la 'jus la yar shog 'then no byas pas :
kho sbrang rtsi de la chags nas mig kyang blta ma phod :
de nas byi ba dkar po gcig phar ngos nas byung ste rtswa nyag ma re btog 'gro :
byi ba nag po gcig tshur ngos nas byung nas rtswa nyag ma re btog 'gro :
nyi ma yang dgong mor song :
sbrang rtsi de yang zad :
rkang rten gyi rtswa de yang zad :
lus ni 'dar zhing 'phrig :
sngar gyi mi de kun da byung na dga' ba la 'then du 'jug pa yin pa la :
da ni mtsho ma gir lhung ba 'dra snyam nas mtsho nang der lhung ngo :
de mi rtag sgyu ma'i dpe yin te :
de'i don gang yin bsgom du bcug la bla mas ngo sprad do :
thun bzhi pa'o :
yang brag ri gzar mo gcig gi rtse nas mar la chu bab song bas :
brag ri zi ma ma phog par :
brag de'i gsham na mtsho chen po gcig yod pa la :
chu de mtsho nang mar song bas :
brag de'i rtse mo nas rnga rdung :
dung 'bud :
dril bu dkrol byed cing rgya mtsho'i chu de ri'i rtse mo la 'dren pa yin zer :
de mi rtag sgyu ma'i dpe yin te :
de'i don gang yin bsgom du bcug la bla mas ngo sprad do :
thun lnga pa'o :
yang do nub bye ma'i ri la char pa bab pas thim nas 'gro :
sang nyi ma dron mo byung na bye ma'i dkyil nas char pa'i rlangs pa nam mkha'i dbyings la 'gro'o :
de ni mi rtag sgyu ma'i dpe yin te :
de'i don bsgom du bcug la bla mas ngo sprad do :
thun drug pa'o :
yang rdza ri gcig brtsegs :
gnyis brtsegs :
gsum brtsegs :
de la rdo khur grangs ga tsam yod blta'o :
chu bran thams cad rgya mtsho'i nang du 'gro :
de la chu khur grangs ga tsam yod blta'o :
de mi rtag sgyu ma'i dpe yin te :
de'i don bsgom du bcug la bla mas ngo sprad do :
thun bdun pa'o :
yang thang chen po gcig sa phyogs bzhi nas chu chen po bzhi 'bab cing :
chus mtha' 'khor nas yod pa'o :
thang de'i dkyil na mi gcig bsdad yod pa la :
mi dkar po gcig gong nas byung nas khyod nga'i phyi la 'gro zer nas yar la khrid :
mi nag po gcig 'og nas byung nas :
'od mig spar mo gang gtad nas :
khyod kyis 'di'i gnyer gyis :
nga'i phyi na mar la 'gro zer nas khrid par 'dug :
de gnyis kyi yar 'then mar 'then bar la :
thang chen po de chu bzhi po des bdas song ngo :
de mi rtag sgyu ma'i dpe yin te :
de'i don gang yin bsgom du bcug la bla mas ngo sprad do :
thun brgyad pa'o :
yang mi gcig chu chen po gcig gi pha rol na lus nas :
de la mi sha chags pa dang :
jag pa dang 'phrang kha mang po yod pas :
'jigs snang chen po yod pa la :
chu de las thar ba'i thabs shig byas drag bsam nas yod do :
da chu chen po la brgal ba la :
ko ba gcig dgos :
zhugs mkhan gcig dgos :
mnyan pa gcig dgos :
skya ba gcig dgos :
de mi rtag sgyu ma'i dpe yin te :
de'i don gang yin bsgom du bcug la bla mas ngo sprad do :
lag len bla ma'i zhal las shes :
rdzogs chen ma rgyud mkha' 'gro gsang ba lam khyer las :
phyi mkha' 'gro'i brda khrid phyi'i snang ba la mi rtag sgyu ma'i dpe brgyad kyi khrid kyi zhal gdams chos thun brgyad pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel gyi 'od gsal phug nas drin can kun dga' 'bum gyis gter nas spyan drangs pa'i shog ser gyi yang tsha las zhal bshus pa'o //
@#:
rdzogs chen ma rgyud mkha' 'gro gsang ba lam khyer las :
phyi 'byung ba'i khrid bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
phyi 'byung ba'i khrid 'di ltar bshad do :
dang po nam mkha' 'di gang nas byung 'dri :
stong pa rang gi ngang las byung zer na ngo 'phrod pa'o :
chu 'di gang las byung 'dri :
chu 'di grang drags pa'i ngang las byung zer na ngo 'phrod pa'o :
sa 'di gang nas byung 'dri :
nyi rdul tsam la brten pa ma gtogs gzhan gang las kyang ma byung zer na ngo 'phrod pa'o :
yang me 'di gang nas byung 'dri :
me 'byung ba thams cad 'dus pa las drod tshor mi tshor tsam zhig las byung ba 'dra zer na ngo 'phrod pa'o :
yang rlung 'di gang nas byung ltos shig ces tshol du gtong :
nam mkha' stong pa'i grags pa la brten nas byung zer na ngo 'phrod pa'o :
de yan chad phyi 'byung ba'i khrid do :
da 'ja' khrid la :
'ja' tshon mthing ga 'di ga nas byung zhes 'byung ba lnga la ngo sprad do :
rdzogs chen ma rgyud mkha' 'gro gsang ba lam khyer las :
phyi 'byung ba lnga'i khrid kyi zhal gdams chos thun dgu pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong nas drin can ma kun dga' 'bum gyis gter nas spyan drangs pa'i shog ser gyi yang tsha las zhal bshus pa'o //

@#:
rdzogs chen ma rgyud mkha' 'gro gsang ba lam khyer las :
lus sems dbyer med ye shes lngar ngo sprod pa'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
rdzogs chen gsang ba lam khyer gyi :
lus sems dbyer med ye shes lngar ngo sprod pa'i gdams pa bstan pa ni :
dang po tshogs gtor bsham du bcug la :
de nas sngon 'gro chos thun rnams rim gyis byed du bcug :
de nas bla mas gdams pa 'di ltar ngo sprad de :
phyi srid pa chags pa'i yab yum gang yin tshol du bcug la :
rnyed byung na rab :
ma byung na bla mas steng 'og gnyis su ngo sprad do :
nang rig bcas kyi yab yum gang yin 'tshol du bcug :
snang stong dbyer med du ngo sprad do :
da lus kyis sems btsal lam :
sems kyis lus btsal :
lus sems gnyis gang snga :
lus gang nas byung :
sems gang nas byung :
lus sems gnyis tha dad yin nam dbyer med yin dri'o :
tha dad yin zer na yin lugs gang tshugs yin thag bcad :
dbyer med yin zer na yin lugs thag legs par bcad do :
mkha' 'gro gsang ba lnga la phyag 'tshal lo :
de nas bla mas dbyer med mngon byang lngar ngo 'di ltar sprad do :
de la phyi'i mngon byang lnga :
nang gi mngon byang lnga :
gsang ba'i mngon byang lnga'o :
de la phyi'i mngon byang lnga ni 'byung ba lnga'o :
nang gi mngon byang lnga ni dug lnga'o :
gsang ba'i mngon par byang chub pa lnga ni ye shes lnga'o :
da de la brten nas lus sems grub pa yin te :
da ni dwangs ma lnga'i ngo sprod 'di ltar ro :
'byung ba nam mkha'i dwangs ma ni sems rig gsal la dwangs pa 'di yin no :
'byung ba chu'i dwangs ma ni khrag dang chu ser rlan rnams yin no :
'byung ba sa'i dwangs ma ni sha dang rus pa lpags pa rnams yin no :
'byung ba me'i dwangs ma ni drod dang mdangs rnams yin no :
'byung ba rlung gi dwangs ma ni dbugs dang 'gyu ba yin no :
de la dwangs ma lnga yang zer :
ye shes mkha' 'gro lnga la bzod par gsol :
da ni rnam dag dbyer med lnga'i ngo sprod ni :
nam mkha'i khams rnam par dag pas gzugs rnam par dag pa :
gzugs rnam par dag pas gti mug rnam par dag pa :
gti mug rnam par dag pas ngo bo ka nas dag pa'o :
de stong pa lnga'i nang nas snang stong dbyer med yin :
sku lnga'i nang nas phyi ltar yab rnam par snang mdzad dang :
yum sangs rgyas mkha' 'gro yab yum dbyer med yin :
ye shes lnga'i nang nas chos dbyings ye shes yin :
'od lnga'i nang nas mthing ga yin :
phrin las lnga'i nang nas 'gyur med yin :
zhing khams lnga'i nang nas chos 'byung yin no :
sa ma ya :
rgya rgya rgya :
kha thaM:
chu'i khams rnam par dag pas rnam shes rnam par dag pa :
rnam shes rnam par dag pas zhe sdang rnam par dag pa :
zhe sdang rnam par dag pas ma bcos lhun gyis grub pa'o :
de stong pa lnga'i nang nas rig stong dbyer med yin :
sku lnga'i nang nas phyi ltar yab rdo rje sems dpa' dang :
yum rdo rje mkha' 'gro yab yum dbyer med yin :
ye shes lnga'i nang nas me long ye shes yin :
'od lnga'i nang nas dkar po yin :
phrin las lnga'i nang nas zhi ba'i las grub pa yin :
zhing khams lnga'i nang nas mngon par dga' ba yin no :
sa ma ya :
rgya rgya rgya :
kha thaM:
sa'i khams rnam par dag pas tshor ba rnam par dag pa :
tshor ba rnam par dag pas nga rgyal rnam par dag pa :
nga rgyal rnam par dag pas 'gag med mtha' bral lo :
de stong pa lnga'i nang nas bde stong dbyer med yin :
sku lnga'i nang nas phyi ltar du yab rin chen 'byung ldan dang :
yum rin chen mkha' 'gro yab yum dbyer med yin :
ye shes lnga'i nang nas mnyam nyid ye shes yin :
'od lnga'i nang nas ser po yin :
phrin las lnga'i nang nas rgyas pa'i phrin las grub pa yin :
zhing khams lnga'i nang nas dpal dang ldan pa yin no :
sa ma ya :
rgya rgya rgya :
kha thaM:
me'i khams rnam par dag pas 'du shes rnam par dag pa :
'du shes rnam par dag pas 'dod chags rnam par dag pa :
'dod chags rnam par dag pas bde gsal mi rtog pa'o :
de stong pa lnga'i nang nas gsal stong dbyer med yin :
sku lnga'i nang nas phyi ltar du yab snang ba mtha' yas dang :
yum pad+ma mkha' 'gro yab yum dbyer med yin :
ye shes lnga'i nang nas sor rtog ye shes yin :
'od lnga'i nang nas dmar po yin :
phrin las lnga'i nang nas dbang gi phrin las grub pa yin :
zhing khams lnga'i nang nas bde ba can yin no :
sa ma ya :
rgya rgya rgya :
kha thaM:
rlung gi khams rnam par dag pas 'du byed rnam par dag pa :
'du byed rnam par dag pas phrag dog rnam par dag pa :
phrag dog rnam par dag pas dri med rang gsal lo :
de stong pa lnga'i nang nas grags stong dbyer med yin :
sku lnga'i nang nas phyi ltar yab don yod grub pa dang :
yum las kyi mkha' 'gro yab yum dbyer med yin :
ye shes lnga'i nang nas bya ba grub pa'i ye shes yin :
'od lnga'i nang nas ljang gu yin :
phrin las lnga'i nang nas drag po'i phrin las grub pa'o :
zhing khams lnga'i nang nas las rab brtsegs pa yin :
sa ma ya :
rgya rgya rgya :
kha thaM:
gti mug rdo rje mthing ga ste :
rtogs na rdo rje phag mo la :
ma rtogs 'dod khams lha ru gol :
zhe sdang rdo rje dkar po ste :
rtogs na bde chen dkar mo la :
ma rtogs mnar med dmyal bar ltung :
nga rgyal rdo rje ser po ste :
rtogs na ser mo don grub la :
ma rtogs ma rig dud 'gror ltung :
'dod chags rdo rje dmar po ste :
rtogs na dmar mo sgra sgrog la :
ma rtogs nyon mongs yi dwags ltung :
phrag dog rdo rje ljang gu ste :
rtogs na sna tshogs mthar phyin la :
ma rtogs khong khros lha min ltung :
de phyi 'byung ba lnga la brten pa dang :
nang dug lnga la brten pa dang :
gsang ba ye shes lnga la brten nas :
lus sems dbyer med chos skur ngo sprod pa'o :
da ni rang gi 'byung bzhi'i lus la brten nas :
dug lnga ye shes su bsgyur ba 'di ltar ro :
pha las thob pa'i zla ba dkar ba chu yi khams dang gcig :
ma las thob pa'i nyi ma dmar ba me yi khams dang gnyis :
ma'i mngal dri ma med pa gtsang ba dag pa sa'i khams dang gsum :
bar do'i rnam par shes pa sems rlung gi khams dang bzhi :
de rnams gcig tu dril bas lus yongs su rdzogs pa nam mkha'i khams dang lnga'o :
de la sku lnga ni :
zla ba dkar cha sprul pa'i sku dang gcig :
nyi ma dmar cha longs spyod rdzogs pa'i sku dang gnyis :
ma'i mngal dri ma med pa yon tan gyi sku dang gsum :
bar do'i rnam par shes pa'i sems nyid phrin las kyi sku dang bzhi :
lus yongs su rdzogs pa chos kyi sku dang lnga'o :
de la brten pa'i ye shes lnga ni :
zla ba dkar ba me long ye shes :
nyi ma dmar cha so sor rtog pa'i ye shes :
ma'i mngal dri ma med pa de mnyam pa nyid kyi ye shes :
bar do'i rnam par shes pa'i sems nyid de bya ba grub pa'i ye shes :
lus yongs su rdzogs pa de chos kyi dbyings kyi ye shes so :
nang 'byung bzhi lus la brten nas lus sems dbyer med dug lnga ye shes su gyur pa yang de yin no :
lar de la brten nas lus sems dbyer med du thag legs par bcad pa gal che'o :
rdzogs chen ma rgyud mkha' 'gro gsang ba lam khyer las :
lus sems dbyer med du ngo sprad pa'i chos thun bcu pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel phug nas slob dpon ma kun dga' 'bum gyis gter nas spyan drangs pa'i shog ser yang tsha las zhal bshus pa'o //
de rnams ni dbang po rab la dgos pa :
dbyer med ka dag gi ngo sprod yin no :
!
'di nas dbang po 'bring la dgos pa sems tsam lugs su ston pa'o //    @#:
rdzogs chen ma rgyud mkha' 'gro gsang ba lam khyer las :
sems nyid gdar sha gcod pa sems tsam dbu ma'i khrid rim bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
mkha' 'gro gsang ba lam khyer gyis :
dbang po 'bring la sems tsam pa'i ngo sprod 'di ltar bya'o :
de la bla mas dri ba bya ba ni :
sems dang rig pa gang snga dri'o :
dbyer med du ngo sprad do :
yang bla mas :
dper na 'byung ba sa rdo :
rtsi shing :
chu rnams la yang byung sa yod :
sman dang rin po che :
mi dang sems can thams cad la byung sa yod :
de bzhin du rang gi sems nyid 'di la yang :
shar lho :
nub :
byang :
steng 'og :
ri'i khong gseng :
brag gseng la sogs pa gang nas byung legs par rtsad gcod du bcug go :
de nas bla mas ngo 'di ltar sprad do :
dang po sems la byung sa med de gsal stong dbyer med kyi ngang las byung ngo :
byung sa med pa'i stong pa byang chad ma yin no :
yang bla mas 'di ltar dri bar bya'o :
dper na phyi'i 'byung ba dang 'ja' tshon la yang kha dog yod :
rtsi shing nags tshal :
lo thog :
gos dar :
gos chas rnams la yang kha dog yod :
de bzhin du ri dang sa gzhi mkhar khang rin po che rnams la yang kha dog dang bzo re yod do :
dpe de bzhin du :
rang gi sems nyid 'di la yang :
kha dog dang bzo i 'dug legs par thag bcad do :
de nas kun rdzob tu kha dog dang bzo yod par ngo sprad :
yang dag pa'i sgo nas kha dog dang bzo gang yang ma grub :
'o na stong pa byang chad kyang ma yin pa :
rig pa stong gsal dbyer med chos nyid du ngo sprad do :
yang bla mas 'di ltar dri'o :
dper na rtsi shing nags tshal :
ri rdo chu :
mkhar kha lnga :
mi rnams la yang ring thung sbom phra che chung yod :
de bzhin du rang gi sems nyid 'di la yang :
ring thung sbom phra :
che chung e 'dug legs par thag bcad do :
'o na kun rdzob kyi sgo nas ring thung :
sbom phra :
che chung yod na'ang :
don dam par stong nyid dbyer med du ngo sprad do :
yang bla mas 'di ltar dri bar bya :
dper na nam mkha'i bya sa gzhi'i 'bu srin :
grog sbur :
chu nang gi sems can :
lung stong gi ri dwags :
ba glang dang ra lug :
de bzhin du sems can thams cad la sdod sa re dang nyal sa re yod :
dpe de bzhin du rang gi sems nyid 'di gang du gnas thag legs par bcad :
gar yang ma gnas zer na :
lus la mtshon la sogs pa btsugs pas :
lus la gnas zer na :
lus kyi gar gnas dri :
lus kyi snying la gnas las che :
gzhan lus kyi spyi gtsug nas rkang mthil yan la ma khyab pa med zer na :
kun rdzob kyi sgo nas lus la gnas zer na yang yin :
yang dag pa'i sgo nas :
gnas pa med pa'i stong pa byang chad cig ma yin te :
gzhan gnas pa med do :
rig pa stong gsal dbyer med cig yin no :
lus la mi gnas pa'i 'khol rtse gnyis yod pa zhal las shes :
sa ma ya :
rgya rgya rgya :
kha thaM:
da ni dbang po tshogs drug gi khrid la :
bla mas slob ma la 'di ltar dri'o :
rna bas sgra thos pa 'di rna bas thos sam sems kyis thos dri'o :
sems kyis thos zer na 'on pa la yang sems yod de thos :
rna bas thos zer na lder so la yang rna ba yod de thos sam dri :
'dus byas dang 'dus ma byas gnyis kyi rten 'brel 'dzom pas thos zer na ngo 'phrod pa'o :
yang mig gis gzugs mthong pa 'di mig gis mthong ngam sems kyis mthong dri :
sems kyis mthong zer na :
long ba la yang sems yod de mthong :
mig gis mthong zer na lder so la yang mig yod de mthong ngam dri :
'o na kun rdzob dang don dam rten 'brel 'dzom pas mthong zer na ngo 'phrod pa'o :
yang snas dri tshor ba 'di snas tshor ram sems kyis tshor dri :
sna yis tshor zer na ro la yang sna yod de tshor ram :
sems kyis tshor zer na rang gi sna bkag na tshor ram dri'o :
thabs shes kyi rten 'brel 'dzom pas tshor zer na ngo 'phrod pa'o :
yang lces ro myang ba 'di :
lce yis myong ngam :
sems kyis myong :
lce yis myong zer na ro la'ang lce yod de myong ngam :
sems kyis myong zer na rang gnyid du song dus su lce thog tu zas zhog dang myong ngam :
zhes dri'o :
kun rdzob dang don dam gyi rten 'brel 'dzom pas myong zer na ngo 'phrod pa'o :
lus kyi reg bya 'jam rtsub 'di :
lus kyis tshor ram sems kyis tshor dri :
lus kyis tshor zer na ro la yang lus yod de tshor ram :
sems kyis tshor zer na rnam shes 'khyams pos kyang tshor :
bem rig ma bral gyi bar du lus sems dbyer med kyis tshor zer na ngo 'phrod pa'o :
da lus sems kyi 'char sgo 'di sems la 'char ram lus la 'char :
lus la 'char na ro la yang 'char dgos pa 'dug :
sems la 'char na de la khyab pa e grub :
rig pa stong gsal chos nyid du shes na khyab pa grub :
rna bas sgra thos pa 'di la bstod sgra btang ba dang :
smad sgra btang ba gnyis la khyad par e 'dug :
da lta'i snang tshul la khyad par 'dug ste don dam chos nyid la khyad par mi 'dug zer na ngo 'phrod pa'o :
mig gis gzugs mthong ba la mdze pho dang skye gzugs legs pa gnyis la khyad par e 'dug :
kun rdzob ma go ba'i dus na khyad par 'dug ste :
don dam sems nyid spros dang bral ba'i dus na khyad par mi 'dug zer na ngo 'phrod pa'o :
snas dri zhim pa dang mi zhim pa tshor ba la khyad par e 'dug :
kun rdzob ma go ba'i dus na khyad par 'dug ste :
don dam spros dang bral ba'i dus na khyad par mi 'dug zer na ngo 'phrod pa'o :
lce'i yul du ro zhim mi zhim gnyis la khyad par e 'dug :
kun rdzob 'khrul pa'i ngos nas khyad par 'dug ste :
don dam sems nyid spros bral gyi ngang nas khyad par mi 'dug zer na ngo 'phrod pa'o :
lus 'di la gos legs pa dang ma legs pa gon pa gnyis la khyad par e 'dug :
kun rdzob ma go ba'i dus na khyad par 'dug ste :
sems nyid stong gsal spros pa dang bral ba la khyad par mi 'dug zer na ngo 'phrod pa'o :
de rnams ni dbang po tshogs drug gi khrid do :
sa ma ya :
rgya rgya rgya :
kha thaM:
da ni 'dzin pa rang grol gyi khrid la :
dang po srid pa ma chags pa'i dus su :
lha dang 'dre dang :
mi gsum gang nas byung ltos :
lha 'dre dang mi gang snga ltos :
lha 'dre mi gsum po 'di dus mnyam du byung zer na ngo 'phrod pa'o :
de la lha khrid 'dre khrid zer ba yin no :
sa ma ya :
rgya rgya rgya :
kha thaM:
da rtsal sbyong las kyi khrid la :
las ka la sogs pa'i bya ba 'di kun lus kyis bya ba byed dam sems kyis byed dri :
sems kyis byed zer na lus nyal sar sdod la :
las sna tshogs sems kyis byed du chugs dang :
'o na lus kyis byed zer na :
byis pa skyes ma khad dang :
ro la yang lus yod de las byed dam :
lus sems dbyer med kyis byed zer na ngo 'phrod pa'o :
na ba 'di lus na'am sems na :
lus sems dbyer med du na zer na ngo 'phrod pa'o :
'chi ba 'di lus 'chi'am sems 'chi dri :
sems nyid stong gsal dbyer med 'di la 'chi rgyu med :
sgyu lus gog po 'di yang na me la sreg :
yang na chu la skyur :
yang na 'bu srin gyis za bas lus 'di 'chi ba yin zer na ngo 'phrod pa'o :
sa ma ya :
rgya rgya rgya :
kha thaM:
yang dper na nam mkha'i bya :
sa steng gi 'bu srin :
lung stong gi ri dwags :
dud 'gro ba glang :
ra lug mdzo rta la sogs pa la yang 'gro sa re yod :
dpe de bzhin du rang gi sems nyid stong gsal 'di yang bem rig bral ba'i dus na gang du 'gro dri :
dge sdig gnyis kyi rjes su 'gro zer na ngo 'phrod pa'o :
de rnams ni sems nyid gdar sha bcad pa'o :
rdzogs chen ma rgyud mkha' 'gro gsang ba lam khyer las :
sems nyid gdar sha gcod pa'i khrid kyi zhal gdams chos thun bcu gcig pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel gyi 'od gsal phug nas slob dpon ma kun dga' 'bum gyis spyan drangs pa'i shog ser yang tsha las zhal bshus pa'o //

@#:
rdzogs chen ma rgyud mkha' 'gro gsang ba lam khyer las :
dug lnga ye shes su ngo sprod pa'i khrid yig bzhugs so :
na mo gu ru de ba DA ki nI:
mtshan nyid dang ldan pa'i bla ma yis :
snod dang ldan pa'i slob ma la :
rdzogs chen mkha' 'gro gsang ba lam khyer gyi :
dug lnga ye shes su ngo sprod pa 'di ltar ro :
gti mug 'di rang gi phar phyin nas btsal ba yin nam :
gti mug gis tshur yong nas rang btsal ba yin :
gti mug la gzugs ci 'dug :
kha dog ci 'dug :
dngos po ci 'dug thag legs par bcad do :
dper na :
sprin dang na bun char pa gsum :
byung yang nam mkha' rang nas byung :
thim yang nam mkha' rang la thim :
dpe de bzhin du :
gti mug byung yang rang gi sems nyid rang las byung :
thim yang rang gi sems nyid rang la thim :
ma go bar du gti mug yin :
go na chos dbyings ye shes yin :
de bzhin du zhe sdang :
nga rgyal :
'dod chags :
phrag dog rnams kyang :
thag legs par bcad la :
ma go bar du dug lnga yin te :
go na ye shes lnga yin pas de go bar gyis shig :
rdzogs chen ma rgyud mkha' 'gro gsang ba lam khyer gyi dug lnga ye shes su ngo sprod pa'i khrid kyi zhal gdams chos thun bcu gnyis pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel phug nas slob dpon ma kun dga' 'bum gyis gter nas bton pa'i shog ser yang tsha las bshus pa'o //

@#:
rdzogs chen ma rgyud mkha' 'gro gsang
ba lam khyer las :
rnam rtog chos skur ngo sprod pa'i khrid yig bzhugs so :
na mo gu ru de ba DA ki nI:
mtshan nyid dang ldan pa'i bla ma yis :
snod dang ldan pa'i slob ma la :
rdzogs chen gsang ba lam khyer gyi :
rnam rtog chos skur ngo sprod 'di ltar bya'o :
sems nyid kyi ngo bo 'di la :
dga' ba dang :
mi dga' ba :
skyid pa dang sdug pa :
skyug log pa dang mi log pa :
bzang rtog dang ngan rtog dang :
legs pa dang nyes pa :
zhim pa dang mi zhim pa :
lha dang 'dre la sogs pa mdor na snang ba la gang shar gyi rnam rtog de thams cad chos nyid kyi rol pa yin cing :
chos nyid kyi ngang du khyer shes dgos pa yin :
de yang dper na kha ba rdo tshan gyi steng du 'babs pa'am :
'o ma sbos pa la chu btab pa'am :
lcags tshan mo satwa gris gses pa'am :
me 'bar ba la chu btab pa bzhin du :
rnam par rtog pa gang shar ba thams cad chos nyid rig pa stong gsal gyi ngang du khrol khrol 'gro ba zhig dgos pa yin :
rnam rtog bya ba'i ngan pa gcig logs na med :
rig pa stong gsal gyi cho 'phrul yin pas :
snang ba la gang shar thams cad chos sku'i rol par thag chod cig :
rdzogs chen ma rgyud mkha' 'gro gsang ba lam khyer gyi rnam rtog chos skur ngo sprod pa'i khrid kyi zhal gdams chos thun bcu gsum pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel phug nas slob dpon ma kun dga' 'bum gyis gter nas bton pa'i shog ser gyi yang tsha las bshus pa'o //

@#:
rdzogs chen ma rgyud mkha' 'gro gsang ba lam khyer las :
mkhan po rtsad gcod kyi khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
rdzogs chen gsang ba lam khyer gyi :
mkhan po rtsad gcod kyi dmigs pa 'di ltar phog go :
gzhi skyabs 'gro sems bskyed :
spyan 'dren phyag 'tshal :
yig brgya maN+Dal :
bshags pa bzod gsol :
bla ma'i rnal 'byor sgom pa dang :
'chi ba mi rtag pa sgom pa dang :
phyi snang ba sgyu mar ngo sprod pa dang :
nang sems nyid gdar sha 'di tsam zhig gcod dgos pa'i mkhan po de gang yin :
rgyu de gang yin :
rkyen de gang yin :
thag legs par bcad do :
de'i rgyu ma go ma rig pas lan pa yin :
dper na :
kun tu bzang po rang rig rang la shar bas gzhi thog nas grol ba yin :
khong la bla ma dang slob dpon gyi ngo sprod mkhan med :
rang rig rang la shar nas rang sar grol ba yin no :
rang re rnams ma go ma rig pas :
bla mas ngo sprod dgos byung ba yin :
da sems nyid rig pa stong gsal dbyer med du ngo 'phrod tsa na rang rig rang la shar ba yin no :
'o na rang rig rang la shar mkhan de gang yin zer na :
sems nyid rig pa stong gsal dbyer med :
ma bcos lhun grub :
ngo bo ka dag :
chos nyid mtha' bral :
yid bzhin gyi nor bu lta bu 'di yin :
'o na yid bzhin gyi nor bu zer ba'i don de gang yin :
sems chos nyid ma bcos pa :
lhun grub :
ngo bo :
ka dag tu rtogs tsa na :
mchog dang thun mong gi dngos grub thams cad de las 'byung bas na :
yid bzhin gyi nor bu rin po che zer ba yin :
'o na yid bzhin gyi nor bu de legs par nya ra bya dgos pa yin te :
de la 'bral med kyi dkon gnyer gcig yod :
de gang yin 'tshol du bcug :
chos nyid kyi dran pa yin par ngo sprad :
'o na nor bu de la char pa dang :
sad ser byung na nor bu de la chud zos yong bas de la na bza' bzang po gcig dgos pas :
de gang yin 'tshol du bcug :   bla ma'i man ngag
/char pa dang sad ser de gang yin ltar bcug go :   nyon mongs rnam rtog yin /
rdzogs chen ma rgyud mkha' 'gro gsang ba lam khyer gyi rig pa stong gsal :
ngo bo ka dag :
ma bcos lhun grub :
yid bzhin nor bur ngo sprad pa khrid kyi zhal gdams chos thun bcu bzhi pa'o :
skal ldan las can gcig dang 'phrad par shog :
lag len bla ma'i zhal la dris :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
drin can ma kun dga' 'bum gyis sgrags yang rdzong nas gdan drangs pa'o //


@#:
rdzogs chen ma rgyud mkha' 'gro gsang ba lam khyer las :
gzhi khregs chod gnas 'gyu dbyer med kyi khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
rdzogs chen gsang ba lam khyer gyi :
gzhi gnas lugs khregs chod kyi dmigs pa 'bogs pa ni :
slob ma rnams kyis mkha' 'gro'i tshogs la tshogs gtor bsham :
gter bdag rnams la dmar gtor phul la :
khrid kyi sngon 'gro rnams rim pa bzhin bya :
de nas bla mas dmigs pa 'di ltar phog go :
lus rnam snang gi chos bdun byas la :
sems skye med chos nyid rig pa stong gsal ka dag lhun grub kyi ngo bo 'di :
sngar 'das pa'i rjes ma snyeg :
ma 'ongs pa'i mdun ma bsu :
da lta'i shes pa la gzo ma byed :
lus sems 'jog pa bzhi'i ngang nas gnas par bya'o :
'jog pa bzhi ni :
lus ni dur khrod kyi ro bzhin du gces 'dzin dang phrag phrig med pa'i ngang la 'jog :
ngag ni rang 'thag chu bcad pa bzhin lhan ne ba'i ngang la 'jog :
mig ni lha khang nang gi lder so bzhin tshum med par blta stangs gcig gi ngang la 'jog :
sems ni rgya mtsho rlabs dang bral ba bzhin du :
yid kyi rnam rtog gi spros pa thams cad khrig gis bcad nas :
rig pa chos nyid stong gsal ma bcos lhun grub ngang la lhan ne bzhag go :
yid la ci yang mi 'gyu bar bzhag :
phyi'i sa rdo ri brag rtsi shing nags tshal rnams kyang bden par ma grub :
nang gi lus kyang bden par ma grub :
sems nyid stong gsal 'di yang bden par ma grub :
bden par ma grub bzhin du cir yang gsal bas :
rig pa stong gsal gyi ngang la gnas pa de la gzhi khregs chod ces kyang zer :
de yang gnas pa'i ngang nas 'gyu ba e 'dug :
'gyu ba'i ngang nas gnas pa e 'dug :
de yang gnas pa'i ngang nas 'gyu ba yod de :
'gyu ba rtsad gcod pa la rnam pa bzhi las :
de yang byi las byi ba sgug pa bzhin :
'gyu ba'i ngo bo la gcer gyis blta'o :
bram zes skud pa 'khal ba bzhin :
rag pa grim lhod byed cing 'gyu ba'i ngo bo la blta'o :
so khang nang nas so pas bya ra byed pa bzhin du :
rig pa ma yengs pa'i ngang nas 'gyu ba la blta'o :
mda' mkhan nas mda' srong ba bzhin du :
rig pa rtse gcig gi ngang nas 'gyu ba la blta'o :
da gnas 'gyu 'dres pa ni :
sems nyid stong gsal gyi ngang la lhan ner bzhag pa de gnas pa yin :
de'i ngang nas rnam rtog gcig thol gyis 'gyus 'ong :
de la gcer gyis bltas pas chos nyid kyi ngang du lhan gyis 'gro'o :
de ni gnas 'gyu chos nyid kyi ngang du 'dres zer ba yin no :
rdzogs chen ma rgyud mkha' 'gro gsang ba lam khyer las :
gzhi khregs chod gnas 'gyu dbyer med chos nyid kyi ngang du 'dres pa'i khrid kyi zhal gdams chos thun bco lnga pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
slob dpon ma kun dga' 'bum gyis sgrags yang rdzong shel gyi 'od gsal phug nas gter nas spyan drangs pa'i shog ser gyi yang tsha las zhal bshus pa'o //

@#:
rdzogs chen ma rgyud mkha' 'gro gsang ba lam khyer las :
lam thod rgal lhag mthong gi khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
rdzogs chen gsang ba lam khyer gyi :
thod rgal lhag mthong gi ngo sprod 'di ltar bya'o :
sems nyid rig pa stong gsal dbyer med 'di :
bya nam mkha' la 'phur pa bzhin :
rig pa byar med rtog med kyi ngang la bzhag :
chu la ral gri brgyab pa bzhin du :
rnam rtog rbad gcod kyi ngang la bzhag :
seng ge gnam la 'phyong ba bzhin du :
rnam rtog thog rdzis kyi ngang la bzhag :
shing sdong rtsa ba nas gcod pa bzhin du :
rig pa gzhi med rtsa bral gyi ngang la bzhag :
dngul dkar me long phyis pa bzhin du :
rig pa gang shar rang grol gyi ngang la bzhag :
nam mkha' g.ya' dag pa bzhin du :
rig pa stong nyid mtha' bral gyi ngang la bzhag :
snang ba la ci shar ci 'gyus kyang :
stong gsal blo bral chos sku'i ngang la bzhag :
rig pa ma 'gags pa'i rang rtsal ji ltar snang yang :
chos sku'i rol pa min pa gcig kyang med do :
bsgom rgyu skad cig kyang med do :
snang ba la gang shar thams cad chos skur thag chod cig :
yang dag pa la bsgoms pas bzang du ma song :
ma bsgom pas ngan du ma song :
bzang ngan gyi mtha' thams cad dang bral ba :
de bzhin du :
skyid sdug dang :
legs nyes dang :
mtho dman dang :
dga' long dang :
gces 'dzin dang :
ngos lkog dang :
chos brgyad dang :
dge sdig dang :
srung sdom la sogs pa'i mtha' thams cad dang bral ba :
rig pa stong gsal 'dzin med rang grol 'di yin no :
yang dag pa la rtogs na :
sangs rgyas sgrub tu med :
sems can spang du med :
dge ba sgrub tu med :
sdig pa spang du med :
rig pa stong gsal lhun grub chos sku 'di yin no :
rdzogs chen ma rgyud mkha' 'gro gsang ba lam khyer las :
thod rgal lhag mthong rang grol khrid kyi zhal gdams chos thun bcu drug pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
slob dpon ma kun dga' 'bum gyis sgrags yang rdzong nas gter bton pa'i shog ser yang tsha las bshus so //

@#:
rdzogs chen ma rgyud mkha' 'gro gsang ba lam khyer las :
chos sku mngon sum du ngo sprod pa'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
chos sku'i ngo sprod 'di ltar phog :
slob ma rnams kyis mkha' 'gro la tshogs 'khor bshams la :
sngon 'gro gzhung bzhin byas la :
de nas nam mkha' g.ya' dag pa'i dus :
lus rdo rje skyil krung byas la kha nub tu bstan :
lag pa gnyis khu tshur bcangs la brla khug gnyis su mnan :
rked pa drang por bsrangs pas lus 'khrang :
lus 'khrang pas rtsa 'khrang :
rtsa 'khrang pas rlung 'khrang :
rlung 'khrang pas bde gsal mi rtog pa'i nyams bzang po 'byung :
dpung pa rgod gshog bzhin du brgyangs pas :
rtsa bzhi ka ba btsugs :
mig khro bo'i spyan bzhin du nam mkha'i dbyings su hrig ge blta stangs la bzhag :
de la nyams kyi mthong snang rnam pa gsum 'byung ste :
dbang po rab la bka' rgyud kyi pho khrom dang :
yi dam dang :
mkha' 'gro'i sku dngos su chos nyid ngang la mthong ngo :
dbang po 'bring gis nam mkha'i dbyings su zhi khro dang :
rigs lnga'i pho brang dngos su mthong ngo :
dbang po tha mas kyang :
drwa ba dang :
drwa phyed dang :
rdo rje dril bu dang :
dbu rgyan dang :
mchod rten dang :
thig le dang :
lu gu rgyud la sogs pa mthong ngo :
de rnams mthong ba la yon tan ci yod na :
bem rig bral ba'i tshe na :
bar do med par rig pa stong gsal chos nyid kyi ngang la :
nam mkha' g.ya' dag pa dang bcas nas :
thod pa mi 'gebs par chos sku'i zhing khams la sangs rgya'o :
rdzogs chen ma rgyud mkha' 'gro gsang ba lam khyer las :
chos sku mngon sum du ngo sprod pa'i khrid kyi zhal gdams chos thun bcu bdun pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
drin chen ma kun dga' 'bum gyis sgrags kyi shel phug nas gdan drangs pa'i shog ser gyi yang tsha las zhal bshus pa lags so //

@#:
rdzogs chen ma rgyud mkha' 'gro gsang ba lam khyer las :
longs sku 'gag med du ngo sprod pa'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
rdzogs chen gsang ba lam khyer gyi :
longs sku'i ngo sprod 'di ltar bya'o :
bla mas khri stan mthon po'i khar :
sku la rus pa'i rgyan drug gsol :
dbu la rigs lnga gsol :
phyag gnyis su DA dril bsnams :
longs spyod rdzogs pa'i cha lugs mdzad :
de'i spyi bor ye shes mkha' 'gro rnams mu tig star la brgyus pa bzhin bsam :
bla ma'i thugs ka'i thad du phag mo'i bris sku mkha' 'gros bskor ba gcig bzhag la :
de nas nam mkha' g.ya' dag pa la nyi ma rtse shar ba'i dus :
slob ma'i tshogs kyis sngon 'gro maN+Dal la sogs pa phul nas :
las kyi slob dpon gcig gis man shel g.ya' dag pa gcig la bltar bcug go :
de nas bla ma'i sku dang :
yi dam gyi sku gcig la gcig brtsegs pa :
mu tig star la brgyus pa lta bu :
mkha' spyod bde chen gyi gnas su dwangs seng mthong yong ngo :
de nas bla mas ngo sprod 'di ltar bya'o :
skal ldan rigs kyi bu rnams nyon cig :
man shel 'di sus kyang bcos pa med pa bzhin du :
longs sku rig pa stong gsal rang bzhin lhun grub tu shes par gyis shig :
man shel phyi nang med par dag pa zang thal le ba bzhin du :
longs spyod rdzogs pa'i sku de yang :
rig pa stong gsal phyi nang med par dag pa zang thal le bar shes par gyis shig :
man shel phyi nang med pa'i nang nas 'od lnga phyir shar ba bzhin du :
longs sku'i klong nas rig pa stong gsal gzugs sku gnyis phyir 'gyed nus par shes par gyis shig :
man shel la mdun rgyab med pa bzhin du :
longs sku'i rig pa stong gsal la mdun rgyab med pa :
ngo bo ka dag tu shes par mdzod cig :
rdzogs chen ma rgyud mkha' 'gro gsang ba lam khyer las :
longs sku 'gag med du ngo sprad pa'i khrid kyi zhal gdams chos thun bco brgyad pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
slob dpon ma kun dga' 'bum gyis sgrags yang rdzong shel gyi 'od gsal phug nas gter nas spyan drangs pa'i shog ser yang tsha las zhal bshus pa lags so //

@#:
rdzogs chen ma rgyud mkha' 'gro gsang ba lam khyer las :
sprul sku rig pa stong gsal yi dam gyi zhing khams su ngo sprod pa'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
mkha' 'gro gsang ba lam khyer gyi :
sprul sku'i ngo sprod 'di ltar bya'o :
nam mkha' dwangs pa la nyi ma rtse shar ba dang :
slob ma'i tshogs rnams gral la bkod la :
nyi ma la kha bstan te :
lus phyed snyes bya :
mig la dar bkab nas nyi ma'i dkyil 'khor la rtse gcig ma yengs par bltar bcug go :
de nas bla mas ngo sprod 'di ltar bya'o :
nyi ma'i dkyil 'khor gyi dbus na :
rdo rje sems dpa'i sku yod pas :
de mthong na skad cig gcig la sprul pa'i sku thob bo :
gzhan yang 'ja' tshon lnga ni :
rigs lnga'i zhing khams su ngo sprad la :
de rnams su sprul pa'i skur sangs rgyas nas :
'gro ba'i don chen po mdzad nas :
mthar thug chos sku'i zhing khams su sangs rgya'o :
gzhan yang thig le dang :
lu gu rgyud dang :
drwa ba dang :
drwa phyed dang :
pa tra dang :
pad+ma dang :
sba phub ltar bskor ba dang :
me tog gi chun bu mthong ba ni :
sangs rgyas sum stong gi zhal mthong bas :
bar do med par sprul pa'i skur sangs rgya'o :
gzhan yang mchod rten dang :
rdo rje dang :
dril bu dang :
gdugs dang :
rgyal mtshan dang :
ba dan dang :
phye ma phur ma dang :
zhal zas la sogs pa mthong ba ni :
de bzhin gshegs pa'i zhing khams khri stong mthong bas :
bar do med par sprul pa sku'i zhing khams su sangs rgyas pa'o :
rdzogs chen ma rgyud mkha' 'gro gsang ba lam khyer las :
sprul sku rig pa stong gsal dbyer med yi dam gyi zhing khams su ngo sprad pa'i khrid kyi zhal gdams chos thun bcu dgu pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong nas slob dpon ma kun dga' 'bum gyis gter nas bton pa'i shog ser yang tsha las bshus pa'o //

@#:
rdzogs chen ma rgyud mkha' 'gro gsang ba lam khyer las :
sgyu lus tshogs 'khor du ngo sprod pa'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
mkha' 'gro gsang ba lam khyer gyi :
sgyu lus tshogs 'khor gyi gdams pa 'di ltar ston :
slob ma rnams kyis mkha' 'gro la tshogs 'khor bshams :
gter bdag la dmar gtor phul :
de nas thams cad lus sems dpa'i skyil krung du 'dug ste :
bka' brgyud kyi bla ma rnams dang :
yi dam lha tshogs :
mkha' 'gro rgya mtsho :
chos skyong srung ma rnams spyan drangs :
snang srid kyi lha ma srin sde brgyad :
gzhi bdag lha 'dre gnod byed :
'byung po dri za :
yi dwags :
khyad par du bdag la sdang bar byed pa'i dgra :
gnod par byed pa'i bgegs :
sgrub pa sa lam tshe srog la bar du gcod par byed pa'i gdon bgegs rigs stong phrag brgyad cu :
phyogs bcu'i lha 'dre thams cad snying rje'i stobs kyis mgron la gdan drangs nas :
de nas byang chub mchog tu sems skyed yang dag par mdzad :
de nas mdun gyi nam mkha'i dbyings mkha' spyod kyi gnas na :
bka' brgyud kyi bla ma yi dam ye shes kyi mkha' 'gro rnams sprin phung 'thibs pa bzhin bzhugs par bsam :
rang gi sgyu lus 'di la gces 'dzin mi byed par :
rang gi sems rig pa stong gsal 'di gser gyi rdo rje rtse lnga pa gcig du gyur te :
snying kha chos kyi pho brang na gnas pa la :
rtsa dbu ma ni lug gi rgyu ma phus btab pa bzhin dwangs sang nge yod :
de'i nang nas rig pa de yar zhugs nas rlung ro phyung nas rngubs pas :
spyi bo tshangs bug kha phye nas :
rig pa'i ngo bo gser gyi rdo rje de the tshom med par nam mkha'i dbyings su rgyangs kyis :
bla ma yi dam mkha' 'gro'i thugs kar song ste rig pa ma bcos lhug pa'i ngang la bzhag :
rang gi mdun du mi mgo'i sgyed pu ri tsam pa gsum btsugs la :
de nas rang gi smin mtshams nas las kyi DA ki ma gcig gis :
gri gug gis thod pa rbad kyis bcad par bsam la :
de sgyed pu'i steng du rdza ma btsugs pa ltar bzhag la :
de'i nang bdud rtsis mer khengs par bsam la :
las kyi DA ki ma gzhon pa gcig gis :
lag bde byas nas :
bka' brgyud kyi bla ma rgya mtsho :
yi dam rgya mtsho :
ye shes mkha' 'gro rgya mtsho rnams la legs par 'bul bar bsam :
yang DA ki ma gcig gis gri gug gis brang gshags nas :
lpags pa de phyal gyis bting bar bsam :
de nas rang gi glo snying :
nang rol :
dbang po lnga :
sha lnga rnams chos skyong rgya mtsho rnams dang :
DA ki rgya mtsho :
bka' srung rgya mtsho :
gter bdag rgya mtsho rnams la 'bul bar bsam :
yan lag bzhi :
khog stod khog smad :
lus kyi sha thams cad dkar gsum dang :
mngar gsum dang :
rta dang glang po :
gos dar la sogs pa :
mig gi yul du gzugs sdug pa :
rna bar sgra snyan pa :
snar dri zhim pa :
lce'i steng du ro mngar ba :
'dod pa'i yon tan lngas stong gsum gyi 'jig rten gyi khams khengs par byin gyis brlabs nas :
gzhi bdag lha ma srin sde brgyad :
bgegs rig stong phrag brgyad cu :
'byung po dri za :
gshin rje :
klu bdud :
gnod sbyin :
yi dwags :
khas nyen zhing dbang chung ba rnams la tshogs 'khor du byin gyis brlabs nas bsngo 'o :
thams cad ngom zhing tshim pa'i skal ba dang ldan par bsam la :
de nas las kyi DA ki ma gcig gis :
lpags pa de sprug pa gcig byas nas :
mkha' spyod kyi gnas su byon par bsam :
da dung shul du lhag ma za tshad yod par bsam :
ngan sprang ston mo la 'du ba lta bu :
sbrang ma rtsi la 'du ba lta bu :
'bu sha la 'du ba lta bu 'dug na :
'dzad med du bsam ste :
shar du bdud rtsi'i phung po ri bo tsam :
lhor rus pa'i phung po ri bo tsam :
nub tu sha'i phung po ri bo tsam :
byang du khrag gi rgya mtsho chen por bsam la :
de las 'dzad pa med par yod par bsam :
de ltar byas pas :
rang re rnams la tshe 'di la yang glo bur gyi nad dang :
gnod pa mi yong :
lha 'dre rnams kyis kyang :
khos bkas gang lcogs kyi grogs dang :
tshe dang bsod nams dpal 'byor thams cad skyed par byed cing phrin las sgrub pa'o :
gting ma ni bar do med par bla ma yi dam mkha' 'gro'i zhing khams mkha' spyod thar pa chen por the tshom med par thal le 'gro'o :
rdzogs chen ma rgyud mkha' 'gro gsang ba lam khyer las sgyu lus tshogs 'khor du ngo sprod pa'i khrid kyi zhal gdams chos thun nyi shu pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya rgya rgya rgya :
kha thaM:
sgrags yang rdzong shel gyi brag phug nas slob dpon ma kun dga' 'bum gyis gter nas spyan drangs pa'i shog ser yang tsha las bshus so //


@#:
rdzogs chen ma rgyud mkha' 'gro gsang ba lam khyer las :
rmi lam 'od gsal gyi khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
rmi lam 'od gsal gyi gdams pa 'di ltar ston :
rang lus 'dom gang gru bzhi la :
snying ga chos kyi pho brang gi dbus su :
pad+ma 'dab ma bzhi pa gcig bsam :
'dab ma de yang dbus mthing ga :
shar dkar po :
lho ser po :
nub dmar po :
byang ljang gu :
de'i dbus su rang gi sems nyid kyi ngo bo de gser gyi rdo rje rtse lnga pa gcig bsam :
rdo rje de'i dbus su a mthing ga gcig bsam :
shar gyi 'dab ma la ha dkar po :
lho'i 'dab ma la ri ser po :
nub kyi 'dab ma la ni dmar po :
byang gi 'dab ma la sa ljang gu gcig bsam :
rang nyid skyabs 'gro sems bskyed rim bzhin bya :
bskyed rim dang rdzogs rim legs par bsgoms la :
nyal ba'i dus su gzhog g.yas pa 'og tu bcug la :
mgo byang du bstan :
kha nub tu bstan :
lag pa g.yas pa ldan pa'i 'og tu bcug :
srin lag gis rtse chung gi 'phar rtsa gnan :
lus seng ge'i nyal thabs kyis nyal la :
lag pa g.yon pa dpyi mgo'i steng du bzhag :
rang lus rdo rje phag mor bsgom :
spyi bor o rgyan bsgom :
'khor lo lnga la mkha' 'gro sde lnga bsgoms la :
sems can thams cad kyi don du rmi lam 'od gsal sbyang snyam pa'i 'dun pa cher btang la :
ngag tu yang rmi lam 'od gsal 'byong bar byin gyis rlobs :
'od gsal ting nge 'dzin du 'char bar byin gyis rlobs :
tshe 'dir rdo rje phag mo'i go 'phang thob par byin gyis rlobs :
byas la :
dmigs pa dang por dbus kyi a mthing ga la gtad :
de nas gnya' ma gnyid la shar gyi ha la rig pa gtad :
gnyid du zim 'gro tsa na lho'i ri la rig pa gtad :
de nas gnyid du char 'gro tsa na nub kyi ni la rig pa gtad :
gnyid du 'thums 'gro tsa na byang gi sa la rig pa gtad la :
rig pa stong gsal gyi ngang la lhan ne bzhag pas :
dang po rmi lam ngo shes pa 'byung :
de nas rmi lam zin :
de nas 'od gsal du 'char :
dang po snying pad+ma 'dab ma bzhi la :
dkyil 'khor gyi kha dog bzhin 'char :
dbus mthing ga :
shar dkar po :
lho ser po :
nub dmar po :
byang ljang gu :
de bzhin du byang khog thams cad khra yal gyis 'char :
de nas yang sbyangs pas :
rang gi nyal zla la sogs pa khra yal gyis mthong :
de nas gnas khang la sogs pa khra yal gyis mthong :
de nas rtog pa thor song nas sa gzhi ri rab gling bzhi la sogs pa khra yal gyis mthong :
de nas ma yengs par sbyangs na rigs lnga'i zhing khams thams cad 'od gsal ngang la khra yal gyis mthong ba'o :
de ltar rtogs pa'i rnal 'byor pas bar do bgrod nas mkha' spyod bde chen gyi zhing khams su 'gro bar the tshom med do :
rdzogs chen ma rgyud mkha' 'gro gsang ba lam khyer las rmi lam 'od gsal du khyer ba'i chos thun nyer gcig pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong nas slob dpon ma kun dga' 'bum gyis gter nas bton pa'i shog ser yang tsha las bshus so //

@#:
rdzogs chen ma rgyud mkha' 'gro gsang ba lam khyer las :
sems nyid mkha' spyod 'pho ba'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer las :
sems nyid mkha' spyod du 'pho ba'i gdams pa 'di ltar bstan no :
de la dmigs pa ni :
bka' brgyud kyi bla ma rnams dang :
yi dam :
ye shes kyi mkha' 'gro rnams mdun gyi nam mkha'i dbyings su bzhugs par bsam la :
rang nyid stan bde ba la sems dpa'i skyil krung bya :
lus gnad drang por bsrang :
lag pa gnyis pus mo gnyis kyi khar bkab :
ro stod rgyangs la :
rtsa gsum dang 'khor lo lnga gsal gdab :
de yang rtsa gsum ni :
dbu ma mthing ga chos sku :
rkyang ma dkar mo sprul sku :
ro ma dmar mo longs sku'o :
'khor lo lnga ni :
gsang gnas rdo rje mkha' 'gro'i pho brang dkar mo :
lte bar rin chen mkha' 'gro'i pho brang ser mo :
snying gar pad+ma mkha' 'gro'i pho brang dmar mo :
mgrin par las kyi mkha' 'gro'i pho brang ljang gu :
spyi bor sangs rgyas mkha' 'gro'i pho brang mthing ga gsal gdab bo :
de nas rang gi sems nyid rig pa stong gsal gyi ngo bo 'di :
gser gyi rdo rje rtse lnga pa gcig tu gyur te :
gser gyi rdo rje de yang :
ye shes mkha' 'gro lnga yin par bsam mo :
rang gi rig pa stong gsal de dang :
ye shes mkha' 'gro rnams dbyer med par bsam :
de nas rtsa gsum 'dus pa'i mdo dbu ma'i yar rtse na :
sems nyid kyi ngo bo gser gyi rdo rje de yod par bsam la :
dbu ma de lug gi rgyu ma phus btab pa bzhin dwangs sang nge bsam la :
ro rkyang gnyis nas rlung rngubs te :
'og sgo bsdams la :
rlung gis yar phul :
ig gis yar 'dren pa dbugs thengs re la drag po brgya brgya tsam bya :
sangs rgyas mkha' 'gro'i pho brang la thug thug btang :
tshangs bug haM gis bkag par bsam :
des 'pho ba 'byongs pa'i rtags la :
spyi bo skrangs pa dang :
na ba dang :
khrag dang :
chu ser thon pa dang :
rdol la khad pa dang :
za ba dang :
g.ya' ba dang :
mgo 'khor byed pa dang :
mig phugs na ba dang :
mgo gas la khad pa dang :
skyug mer pa dang :
de rnams byung na 'pho ba 'byongs pa'i rtags yin pas :
zla ba re la thun re tsam ma brjed par bsgom :
dran pas chog pa'i 'pho ba yin :
de nas lus la nad dam pos bzung :
kha rje za thang gud :
tshe 'di'i 'dug skal rdzogs :
gting ma'i sar 'gro dgos pas :
lus kyi 'byung ba'i rtags rnams rdzogs bem rig bral ba'i dus su :
kun la chags sems dang zhen 'dzin :
nga rgyal :
khe grags :
tshe 'di'i 'dun ma :
bu bu+u mo :
grogs bza' zla :
gnyen nye 'brel :
rgyu nor rdzas thams cad spangs nas :
bla ma'i man ngag ma yengs par sems la bzhag la :
'pho ba skad cig rdzogs sangs rgyas pa 'di bsgom dgos te :
de yang sems nyid kyi ngo bo gser gyi rdo rje rtse lnga pa de :
sum mdo na yod pa la :
sngar bzhin du 'og sgo bsdams nas rlung gis yar phul :
hig gis yar 'dren :
yar byung bas gsang gnas su rdo rje mkha' 'gro'i tshogs kyis yar bteg :
yar lte bar sleb :
rin chen mkha' 'gro'i tshogs kyis yar bteg :
snying gar sleb :
pad+ma mkha' 'gro'i tshogs kyis yar bteg :
mgrin par sleb :
las kyi mkha' 'gro'i tshogs kyis yar bteg :
spyi bor sleb :
sangs rgyas mkha' 'gro'i tshogs dang dbyer med du 'dres nas :
tshangs bug gi haM de gsal nas :
rtsal po ches mda' 'phang ba lta bu :
byang blta bug pa la nyi ma'i zer byung ba lta bu :
rgya mthongs kha phye ba lta bu mkha' 'gro'i tshogs dang bcas pa dbyer med du :
rol mo'i sgra dang bcas te dga' ba dang spro ba'i ngang nas dbang po rab rig pa spros bral gyi ngang la chos sku'i zhing khams stug po bkod par rgyangs kyis 'pho'o :
dbang po 'bring rig pa 'gag med kyi ngang la longs sku'i zhing khams mkha' spyod du rgyangs kyis 'pho'o :
dbang po tha ma rig pa 'dzin med kyi ngang la sprul sku'i zhing khams bde chen du rgyangs kyis 'pho'o :
dbang po rab 'bring tha ma gsum ka skad cig yud tsam la sangs rgyas kyi zhing khams su bgrod pa'i gdams pa'o :
rdzogs chen ma rgyud mkha' 'gro gsang ba lam khyer las :
sems nyid rig pa stong gsal mkha' spyod du 'pho ba'i khrid kyi zhal gdams te chos thun nyer gnyis pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
gter ston ma kun dga' 'bum gyis sgrags yang rdzong shel gyi 'od gsal phug nas spyan drangs pa'i shog ser yang tsha las zhal bshus pa lags so //

@#:
rdzogs chen ma rgyud mkha' 'gro gsang ba lam khyer las :
bar do ngo sprod pa'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
bar do'i ngo sprod 'di ltar bya'o :
glo dkar gyi nyi ma dang :
'od gsal ma'i ngo sprod bla ma'i zhal las shes :
de nas ngo sprod kyi chos thun 'di ltar phog go :
e ma skye gnas bar do la snying rus chung bas :
rmi lam bar dor rang snang 'khrul :
bsam gtan bar dor goms shugs chung bas :
'chi kha'i bar dor don ma rtogs :
chos nyid bar do la brtan pa ma thob pas :
srid pa'i bar dor yid kyi lus 'di rmi lam lta bu zhig 'byung ste :
rang gi sngar gyi lus 'di yod pa snyam byed :
lus dngos po med kyang dbang po kun tshang bas :
sa rdo ri brag bar snang la thogs pa med par 'gro ste :
gang bsam pa'i gnas der thal gyis sleb bo :
las dge ba byas pas mtho ris su skye :
sdig pa byas pas ngan song du skye :
rigs drug gar skye ba der 'od sna res khrid do :
'od nag pos dmyal bar skye :
'od dmar pos yi dwags su skye :
'od sngon pos dud 'gro :
'od ser pos mi :
'od ljang gus lha ma yin :
'od dkar pos lhar skye :
'od de rnams gang la 'dam na ser po la 'dam mo :
de'i dus su bar do'i snang ba shar rgyu ni yod do :
shul gyi nye 'brel rnams kyis rang la ngu 'bod byas pas rang shi dogs pa ni ma bcug :
khyed rnams de tsug ma byed :
nga ma shi ba yod byas pas :
rang lus med pas khong rnams kyis ma mthong bar rang la khros pa 'dra'o :
khong rnams nga la gtam mi smra ba ci yin snyam :
der rang yang shi ba yin nam snyams nas chu dang me long gi nang du bltas pas :
byad gzugs ma byung ba dang shi bar ngo shes te :
der bla ma'i ngo sprod dran nas :
da ni nye 'brel dang nor rdzas thams cad la ma chags par bya'o :
yi dam lha la yang rmi lam sgyu ma lta bur shes par bya'o :
snyams nas rig pa stong gsal gyi ngang la bzhag go :
der ye shes kyi snang ba shar nas yar gyi zang thal la sangs rgya'o :
dbang po tha ma'i rab srid pa bar do la grol ba'o :
dbang po tha ma'i 'bring ni de'i dus su dran pa bdun 'gyur gyis gsal te :
skyabs 'gro la sogs pa mi dran mi srid :
ga re ngas bla ma'i gdams ngag kyang ma dran par 'dug :
'od gsal gyi dkyil 'khor kyang ngo ma shes par 'dug snyams nas :
bla ma mkha' 'gro sde lnga dang :
rdo rje sems dpa' la skyabs su 'gro ba byas pas :
yang chos nyid bden pa'i byin rlabs kyis :
yum mkha' 'gro sde lnga dang :
rdo rje sems dpa'i zhal mngon sum du mthong nas :
yum mkha' 'gro sde lnga dang :
rdo rje sems dpa'i thugs ka nas rang gi snying gar 'od kyi zer kha dog rnam pa lngar zang thal sbrel nas :
rdo rje sems dpa' mkha' 'gro sde lnga'i zhal nas :
kye rigs kyi bu :
bla ma'i gdams ngag dang 'od gsal gyi snang ba gnyis ngo shes par gyis shig :
ces gsung pa 'byung ngo :
der rdo rje sems dpa' dang :
mkha' 'gro sde lnga'i thugs kar rang gi shes pa gtad pas :
shar phyogs mngon par dga' ba'i zhing khams su :
me tog pad+ma'i sdong po la brdzus te skyes nas :
lo lnga brgyar theg pa chen po'i chos la longs spyod nas bar do med par yar gyi zang thal la sangs rgya'o :
de bzhin du lho phyogs dpal dang ldan pa'i zhing khams su rin chen 'byung ldan yab yum bzhugs pa der sangs rgya'o :
nub phyogs pad+ma brtsegs pa na snang ba mtha' yas yab yum bzhugs pa der sangs rgya'o :
byang phyogs las rab rdzogs pa na don yod grub pa yab yum bzhugs pa der sangs rgya'o :
dbus phyogs chos dbyings kyi zhing khams na rnam par snang mdzad yab yum bzhugs pa der sangs rgya'o :
lar rang gang mos pa'i zhing khams der rig pa stong gsal gyi ngang la sangs rgya'o :
mos pa byas pas skye bar the tshom med do :
dbang po tha ma'i tha ma zhig skye ba gcig len dgos par bshad de :
pha ma dad pa can gyi bu tsha'am :
bla ma brgyud pa can gyi sras po'am :
chos pa'i rigs su skyes te :
lo bco lnga'am :
nyi shu gnyis sam :
sum cu rtsa gnyis la chos 'di dang 'phrad nas :
lo lnga bcu rtsa lnga'am :
drug cu rtsa gnyis sam :
bdun cu rtsa bdun la bar do med par yar gyi zang thal la sangs rgya'o :
rdzogs chen ma rgyud mkha' 'gro gsang ba lam khyer las :
bar do ngo sprod pa'i khrid kyi zhal gdams chos thun nyer gsum pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong nas slob dpon ma kun dga' 'bum gyis gter nas spyan drangs pa'i shog ser yang tsha las zhal bshus pa lags so //

@#:
rdzogs chen ma rgyud mkha' 'gro gsang ba lam khyer las :
'od gsal sgron ma lnga'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
mkha' 'gro gsang ba lam khyer gyi :
'od gsal sgron ma lnga'i ngo sprod bya ba ni :
dpal rdo rje sems dpa' dang :
ye shes mkha' 'gro sde lngas gsungs pa'i 'od gsal sgron ma rnam pa lnga ni :
de la gnas pa gzhi'i sgron ma dang gcig :
gzhi rig pa'i sgron ma dang gnyis :
'gyu ba lam gyi sgron ma dang gsum :
rgyang zhags chu'i sgron ma dang bzhi :
nam mkha' mdangs kyi sgron ma dang lnga'o :
de la gnas pa gzhi'i sgron ma la :
byang khog kun dga' ra ba na :
tsit+ta rin po che'i chos la :
lha'i snying rtse gyen la bstan pa ni :
lha mngon par shes pa dang ldan pa'i rtags so :
mi'i snying rtse 'phred la bstan pa ni :
mi shes rab rgyas pa'i rtags so :
byol song tsit+ta rtse thur du bstan pa ni :
byol song dud 'gro blun zhing rmongs pa'i rtags so :
snying zur gsum du 'dug pa ni :
sku gsum du bzhugs pa'i rtags so :
rtsa chen po bzhis brgyangs pa ni :
srog tu gyur pa'i rlung yan lag bzhi dang ldan pa'i rtags so :
snying rtsa ba dkar la rtse mo smug por 'dug pa ni :
rig pa stong gsal dbyer med du gnas pa'i rtags so :
snying 'phar zhing ldeg par 'dug pa ni :
rig pa rlung dang dbyer med du bzhugs pa'i rtags so :
snying gzhan bas gnyan par 'dug pa ni :
rig pa stong gsal ye shes su bzhugs pa'i rtags so :
'byung ba khrag med stong par snang ba ni :
chos rnams stong pa nyid du bzhugs pa'i rtags so :
da gzhi rig pa'i sgron ma la gsum ste :
gnas lugs dang gcig :
'khrul lugs dang gnyis :
grol lugs dang gsum mo :
de la gnas lugs ni :
rigs lnga kha dog lnga la ngo sprad pa bzhin du rtogs pa rnams la rang byung du gnas so :
de ngo ma shes pa rnams la srog tu gyur pa'i rlung bzhi yi rjes su 'brangs nas :
'od mthing kha rig pa'i mdangs su ngo ma shes pas gti mug dud 'gror 'khrul :
'od dkar po rig pa'i mdangs su ngo ma shes pas :
zhe sdang dmyal bar 'khrul :
'od ser po rig pa'i mdangs su ngo ma shes pas nga rgyal mir 'khrul :
'od dmar po rig pa'i mdangs su ngo ma shes pas :
'dod chags yi dwags su 'khrul :
'od ljang gu rig pa'i mdangs su ngo ma shes pas :
phrag dog lha ma yin du 'khrul :
'od sna tshogs rig pa'i mdangs su ngo ma shes pas :
khong khro lhar 'khrul :
da bla ma'i gdams ngag nyams su blangs nas :
grol lugs ni 'di ltar ro :
'od mthing ga rig pa'i mdangs su ngo shes pas :
gti mug chos dbyings ye shes su shar nas :
dud 'gro'i mtshan ma rang sar dag :
'od dkar po rig pa'i mdangs su ngo shes pas :
zhe sdang me long ye shes su shar nas :
dmyal ba'i mtshan ma rang sar dag :
'od ser po rig pa'i mdangs su ngo shes pas :
nga rgyal mnyam nyid ye shes su shar nas :
mi'i mtshan ma rang sar dag :
'od dmar po rig pa'i mdangs su ngo shes pas :
'dod chags sor rtog ye shes su shar nas :
yi dwags kyi mtshan ma rang sar dag go :
'od ljang gu rig pa'i mdangs su ngo shes pas :
phrag dog bya ba grub pa'i ye shes su shar nas :
lha ma yin gyi mtshan ma rang sar dag go :
'od sna tshogs rig pa'i mdangs su ngo shes pas :
khong khro dag rig pa'i ye shes su shar nas :
lha'i mtshan ma rang sar dag go :
da 'gyu ba lam gyi sgron ma ni :
snying tsit+ta'i nang nas rtsa gro sog gi bug pa lta bu gcig mgrin pa'i o stong nang gi rgyus pa la zhugs nas :
klad pa dung khang gi zhabs nas tshur tsang phug la gnas so :
rtsa de'i nang nas yar rlung dang khrag gang yang mi rgyu'o :
de la rig pa stong gsal ye shes kyi rang 'od tshon skud sgril ba lta bu :
gsal la dwangs pa gcig 'gyu'o :
de ye shes kyi snang ba yin no :
da rgyang zhags chu'i sgron ma ni :
nam mkha'i dkyil na zla ba gnas pa la :
'od rgya mtsho'i nang du shar ba bzhin du :
'dir yang dbyings gsang ba ye shes kyi ngo sprod byas pas :
chos nyid 'od gsal du gnas te :
de yang rgya mtsho mdangs kyi sgron ma bzhin :
'od gsal thams cad mig la shar ba'o :
da nam mkha' mdangs kyi sgron ma ni :
bem rig bral ba'i tshe na bar do'i snang ba la :
sgra 'od zer gsum gyi snang ba ci shar yang :
rang byung rig pa stong gsal lhun grub kyi mdangs su ngo sprad do :
rdzogs chen ma rgyud mkha' 'gro gsang ba lam khyer las :
sgron ma lnga'i khrid kyi zhal gdams chos thun nyer bzhi pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel gyi 'od gsal phug nas slob dpon ma kun dga' 'bum gyis gter nas bton pa'i shog ser gyi yang tsha las bshus so //

@#:
rdzogs chen ma rgyud mkha' 'gro gsang ba lam khyer las :
sgron ma drug gi khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
sgron ma drug gi gdams pa 'di ltar ston :
kun tu bzang mo ye shes mkha' 'gro lnga la phyag 'tshal lo :
de la gnas pa gzhi'i sgron ma ni :
thig le gtam pa'i tshul du gnas te :
dpe ci dang 'dra na :
'o ma la mar gyis khyab pa ltar gnas so :
tsit+ta sha'i sgron ma ni :
thig le spungs pa'i tshul du gnas te :
dpe ci dang 'dra na :
'od khang nang du mar me bcug pa ltar gnas so :
dkar 'jam rtsa'i sgron ma ni :
thig le zhur du shar ba ste :
dpe ci dang 'dra na :
rgya skar gyi bug pa'i nang nas nyi ma shar ba ltar gnas so :
rgyang zhags chu'i sgron ma ni :
thig le mdangs su shar ba ste :
dpe ci dang 'dra na :
shar gyi la kha nas nyi ma shar ba ltar gnas so :
bar do dus kyi sgron ma ni :
thig le mngon du gyur pa ste :
dpe ci dang 'dra na :
sngar 'dris kyi mi dang phyis 'phrad pa ltar gnas so :
mthar thug 'bras bu'i sgron ma ni :
thig le bcud du smin pa ste :
dpe ci dang 'dra na :
ston gyi lo tog smin pa ltar gnas so :
da sgron ma drug gi 'grel pa ni 'di ltar ro :
gnas pa gzhi'i sgron ma'i 'grel pa ni :
'o ma bzhos ma thag de la mar gyis kha gting med par khyab pa bzhin du :
thog ma'i gzhi des kyang ya gi rgyal ba'i dgongs pa man chad nas :
ma gi na raka dmyal ba yan chad :
'jag ma'i srin bu tshun chad du snyoms skad du khyab bo :
de ltar lung yang :
bde gshegs snying pos 'gro kun yongs la khyab :
ces gsungs so :
da tsit+ta sha'i sgron ma'i 'grel pa ni :
'od khang nang gi mar me de :
phyi na mi gsal nang na gsal :
nang na sal le sing nge :
ye re gnas pa bzhin du sku dang rig pa stong gsal ye shes kyi rang mdangs de yang snying tsit+ta'i nang na tshom bur shig ge gnas so :
phyi na mi gsal nang na gsal la rtog pa med pa :
snang la rang bzhin med pa :
sal le :
sing nge :
lham me :
lhang nge :
lhan ne gnas so :
da dkar 'jam rtsa'i sgron ma'i 'grel pa ni :
khang pa'i shar logs kyi bug pa nas nyi ma'i zer khang pa'i nang du skya khur gyis slebs pa bzhin du :
rig pa stong gsal ye shes de :
snying gi nang du gnas te :
'gro ba'i lam rtsa dar dkar gyi skud pa tsam gyi nang nas yar la zang thal gyi 'char ba yin no :
da rgyang zhags chu'i sgron ma'i 'grel pa ni :
shar gyi la kha nas nyi ma shar bas :
nub kyi ri la zang thal gyis 'char pa bzhin du :
rig pa stong gsal ye shes de :
gnas pa snying gi nang du gnas pa la :
lam rtsa dar dkar gyi skud pa tsam la zhugs te :
sgo rgyang zhags chu'i sgron ma la thon nas :
rig pa stong gsal ye shes lhug par zang thal gyis 'char :
snang ba thams cad 'od kyi rang bzhin :
sku dang ye shes :
'od kyi kha dog lnga dang :
thig le dang thig phran du bcas pa sal le sing nge 'char ba yin :
de ye shes dngos yin te :
da lta'i shes pas ma bslad pa rig pa stong gsal 'di yin no :
chos nyid dag pa'i ye shes kyang zer :
dper na zhogs pa lta bu'i nyi ma la drod ma thogs na mdangs mi yong ste :
nyi ma shar bas thams cad dros pa bzhin :
ye shes nyams la yod de ngo ma shes pa'o :
nyams su blangs pas grol ba'o :
da bar do dus kyi sgron ma'i 'grel pa ni :
dper na sngar 'dris kyi mi dang phyis khrom chen po'i khrod du 'phrad kyang ngo shes pa yin :
de bzhin du da lta ngo sprad pas :
phyi ma chos nyid bar do la rang snang la dkyil 'khor shar ba'i dus su :
zhi khro'i lha tshogs rnams dang :
ye shes kyi mkha' 'gro rnams ngo mi shes mi srid do :
rang sar grol ba'o :
da mthar thug 'bras bu'i sgron ma'i 'grel pa ni :
dper na myu gu sngon po 'bras bur rtsal rdzogs pa bzhin du :
'dir yang rang ngo shes pas sangs rgyas pa yin no :
nas rdos btags pas phyer song nas :
nas su mi zlog pa bzhin du :
'dir yang da lta bla mas ngo sprad pas :
ngo shes yid ches te :
phyis chos nyid kyi bar dor rang snang gi dkyil 'khor ngo shes pas :
'khor bar phyir mi ldog cing :
rig pa gsal stong lhun grub kyi ngang la sangs rgyas pa 'di las lhag pa'i ngo sprod dang :
sangs rgyas logs na med do :
rdzogs chen ma rgyud mkha' 'gro gsang ba lam khyer las :
sgron ma drug gi khrid kyi zhal gdams chos thun nyer lnga pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
slob dpon ma kun dga' 'bum gyis sgrags yang rdzong shel gyi 'od gsal phug nas gter nas bton pa'i shog ser yang tsha las bshus so //

@#:
rdzogs chen ma rgyud mkha' 'gro gsang ba lam khyer las :
mkha' 'gro'i gsang tshig sgom don khrid kyi zhal gdams bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
mkha' 'gro'i gsang tshig don gyi ngo sprod 'di ltar ston :
de la gdams pa tshig gcig :
dgongs pa thun gcig :
dus skad cig :
sangs rgyas nyag gcig go :
de la :
gdams pa tshig gcig ni don ngo shes pas chog :
dgongs pa thun gcig ni 'chi khar dran pas chog :
dus skad cig ni chos nyid bar dor rang ngo shes pas chog :
sangs rgyas nyag gcig ni rang rig stong gsal lhun grub ngo shes pas chog go :
ling gis skyur ba sgyu lus kyi phung po :
thibs kyis 'gag pa 'gyu byed kyi sems :
tal gyis 'char ba rang snang gi dkyil 'khor :
hrig gis rig pa rang byung gi ye shes so :
de yang :
sgyu lus g.yar po yin pas gtod pa yin :
sems 'khrul pa yin pas 'gag pa yin :
ye shes rang la yod pas 'char ba yin :
'bras bu rang ngo shes pas grol ba yin no :
gzhi ye sangs rgyas pas sku gsum rang la gnas pa :
lam mngon sangs rgyas pas gdams ngag nyams su myong ba :
'bras bu rdzogs sangs rgyas pas rang ngo rang gis shes pa'o :
gzhi'i sku gsum rang la gnas pa'o :
lam gdams ngag gis ngo sprad pas grol ba'o :
'bras bu rang ngo shes te sangs rgyas pa'o :
gzhi rang bzhin lhun grub kyi sangs rgyas :
lam rtogs pa mngon gyur gyi sangs rgyas :
'bras bu rnam pa thams cad mkhyen pa'i sangs rgyas so :
gzhi'i sku gsum lhun grub :
lam gyi sku gsum rang shar :
'bras bu'i sku gsum rang grol lo :
gcig tu dril na :
gzhi ye sangs rgyas pa rang bzhin 'gyur med lhun gyis grub pa'o :
rdzogs chen ma rgyud mkha' 'gro gsang ba lam khyer las :
mkha' 'gro'i gsang tshig sgom don khrid kyi zhal gdams chos thun nyer drug pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
slob dpon ma kun dga' 'bum gyis sgrags yang rdzong shel gyi 'od gsal phug nas gter nas spyan drangs pa'i shog ser gyi yang tsha las zhal bshus pa'o //

@#:
rdzogs chen ma rgyud mkha' 'gro gsang ba lam khyer las :
mkha' 'gro'i gsang tshig tshig rkang sum cu'i khrid yig bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
mkha' 'gro'i gsang tshig khyad par lnga ni 'di ltar ston :
de la :
stong nyid kha ltar gol tsa na :
gtso bo lnga'i skyon 'dzin yod pa'i khyad par dang gcig :
nyams len la phyi bshol byung tsa na :
gces pa bzhi'i skul mkhan yod pa'i khyad par dang gnyis :
yin min gyi the tshom byung tsa na :
mtha' tshig bzhi la 'dri sa yod pa'i khyad par dang gsum :
rdo rje'i tshig bzhi khrol tsa na :
sems la ngo sprod thob pa'i khyad par dang bzhi :
mnyam rjes 'gyur khyad rtogs tsa na :
chos nyid zad sar 'khyol ba'i khyad par dang lnga'o :
da khyad par lnga'i 'grol 'di la :
gtso bo lnga zhes bya ba yod de :
de gang yin na :
bsgom med go ba rnyed nas kyang :
yengs med dran pa gtso bo yin :
rang sems bla mar go nas kyang :
mos gus dung sems gtso bo yin :
byar med lhug po go nas kyang :
bya ba chos spyod gtso bo yin :
'gag med mtha' bral go nas kyang :
ngo bo ka dag la gnas pa gtso bo yin :
bzang ngan gnyis med rtogs nas kyang :
rgyu 'bras la 'dzem pa gtso bo yin :
de rnams ni gtso bo lnga'o :
da gces pa bzhi la ni :
tshe 'dir sangs rgyas 'dod pa la :
long med kyi brtson 'grus gces pa yin :
ngo bo rgyun du bsring ba la :
nyams len lnga pa gces pa yin :
tshogs drug bla mar 'char ba la :
rig pa gcer lta gcer 'jog gces pa yin :
rkyen ngan grogs su 'char ba la :
drag po'i nyams len gces pa yin :
de ni gces pa bzhi'o :
da nyams len lnga pa ni :
thog mar sems bskyed bla ma bsgom :
sems la sgom dang skye 'chi med :
bzang ngan rnam rtog byung tsa na :
byung sa ltos la phaT cig rgyob :
rig pa 'dzin med ngang la zhog :
mnyam rjes mtshams su bsngo ba bya :
de ni nyams len lnga pa 'o :
da yin min the tshom gyi 'grol ni :
sgom med gang yin ma shes na :
sgom pa'i mkhan po rtsad bcad pas :
'gyu ba'i rnam rtog rang sar yal :
mnyam bzhag gang yin ma shes na :
byung gnas 'gro gsum med pa yis :
rig pa rang sar 'jog pa yin :
blo 'das gang yin ma shes na :
blo bem rig gnyis kyi rtsa ba chod :
rnam rtog rtsa ba kun yang gcod :
rtsad gcod kyi rtsa ba gcod pa ni :
zab pa nam mkha' stong pa 'dra'o :
de ni yin min gyi the tshom bzhi'i 'grol yin no :
rdo rje'i tshig rkang bzhi ni :
skye med du thag chod :
yengs med du rgyun gzung :
'gag med du rtsal sbyong :
blo 'das su la bzla 'o :
de ni rdo rje'i tshig bzhi yin no :
mkha' 'gro'i gsang tshig thag chod gsum ni :
dus gsum sangs rgyas thams cad kyi mkhyen pa'i ye shes dang :
ma rig sems can gyi 'khrul pa'i rang 'dod gnyis :
gzhi stong nyid kyi ngang la gcig par thag bcad do :
dus gsum sangs rgyas thams cad kyi snang stong rtogs pa'i bde ba dang :
sems can thams cad kyi ma go ba'i 'dod pa gnyis :
lam 'gag med kyi rtsal la gcig par thag chod :
dus gsum sangs rgyas thams cad kyi snang stong dbyer med zang thal dang :
sems can thams cad kyi ma rig pa'i rjes med gnyis :
'bras bu gtad med kyi ngang du gcig par thag gcod do :
de ni thag gcod gsum pa'o :
rdzogs chen ma rgyud mkha' 'gro gsang ba lam khyer las :
mkha' 'gro'i gsang tshig nyams len tshig rkang sum cu'i khrid kyi zhal gdams chos thun nyer bdun pa'o :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
slob dpon ma kun dga' 'bum gyis sgrags yang rdzong shel phug nas gter nas bton pa'i shog ser yang tsha las bshus so //

@#:
rdzogs chen ma rgyud mkha' 'gro gsang ba lam khyer las :
mkha' 'gro'i gsang dbang khrid kyi zhal gdams bzhugs so :
na mo gu ru de ba DA ki nI:
dam tshig dang ldan pa'i bla ma yis :
snod dang ldan pa'i slob ma la :
ma rgyud gsang ba lam khyer gyi :
khrid thon nas gsang dbang bskur ba ni :
dkyil 'khor bca' gzhi spyi dang mthun pa la :
phag mo'i phrin las gzhung bsrang :
mkha' 'gro yongs rdzogs kyi bstod bskul la sogs pa byed :
dkyil 'khor dbus mthing :
shar dkar :
lho ser :
nub dmar :
byang ljang :
de bzhin du :
dbus chos 'byung gru gsum gyi steng du sna tshogs kyi bum pa bzhag :
shar pad+ma dkar po'i steng du dung gi bum pa :
lhor gser gyi bum pa :
nub tu zangs kyi bum pa :
byang du g.yu'i bum pa bzhag go :
de nas bskyed rim ni :
rdo rje phag mo dang :
mkha' 'gro sde lnga bdag tu bskyed :
de nas rdo rje slob dpon la :
las kyi yum gtsang ma gcig byas nas :
mdun bskyed ni dkyil 'khor gyi steng du bum pa bzhag :
bum pa'i nang du bdud rtsis bkang :
bum pa'i steng du ye shes kyi bla ma yab yum gnyis med du bskyed la :
yab yum gnyis med bde stong gi sbyor ba mdzad pas :
byang sems babs pas zag med kyi bdud rtsir gyur par bsam :
de nas me gcod dang bgegs skrod byas nas :
rdo rje slob dpon yab yum khri la bzhugs nas :
slob ma'i tshogs rnams la dam tshig bkag la dmigs pa phog :
de nas dbang bskur ba ni :
gang zag dbang po rab kyis yab yum bde ba bskyed pa'i dus su :
byang sems dkar dmar gyi dbang thob na gsang ba'i dbang yin pas thod pa mi 'geb par chos sku'i zhing khams la 'gro :
gang zag dbang po 'bring la bdud rtsi'i dbang bskur bas :
longs sku'i zhing khams la 'gro'o :
nang gi dbang yin no :
gang zag dbang po tha ma la bum pa'i dbang bskur :
sprul sku'i zhing khams la 'gro'o :
phyi'i dbang yin no :
'dir phyi nang gnyis kyi dbang bskur bar bya'o :
da dngos gzhi dbang bskur ba ni :
yab yum gnyis kyi sna tshogs bum pa slob ma'i spyi bor bzhag la :
ngag tu 'di skad brjod do :
chos dbyings ye shes dkyil 'khor du :
gti mug rang sar dag pa yis :
snang stong dbyer med lhun grub pa'i :
'gyur med lhun grub dbang thob shog :
a ha ri ni sa brjod :
shar du dung gi bum pa spyi bor bzhag la :
me long ye shes dkyil 'khor du :
zhe sdang rang sar dag pa yis :
rig stong dbyer med lhun grub pa'i :
chos sku zhi ba'i dbang thob shog :
a ha ri ni sa :
lhor gser gyi bum pa slob ma'i spyi bor bzhag la :
mnyam nyid ye shes dkyil 'khor du :
nga rgyal rang sar dag pa yis :
bde stong dbyer med lhun grub pa'i :
longs sku rgyas pa'i dbang thob shog :
a ha ri ni sa :
nub tu zangs kyi bum pa spyi bor bzhag la :
sor rtog ye shes dkyil 'khor du :
'dod chags rang sar dag pa yis :
gsal stong dbyer med lhun grub pa'i :
sprul sku dbang gi dbang thob shog :
a ha ri ni sa :
byang du g.yu'i bum pa spyi bor bzhag la :
bya grub ye shes dkyil 'khor du :
phrag dog rnam par dag pa yis :
grags stong dbyer med lhun grub pa'i :
sku gsum drag po'i dbang thob shog :
a ha ri ni sa :
shog dril lnga'i dbang dang :
sku lnga'i dbang bla ma'i zhal las shes :
de nas me tog cod pan skyur :
gsang mtshan btags :
dkyil 'khor lha ngo sprad :
gtor ma 'phang :
bkra shis brjod :
bsngo ba dang smon lam gyis rgyas 'debs :
rdzogs chen ma rgyud mkha' 'gro gsang ba lam khyer las :
mkha' 'gro'i gsang dbang khrid kyi zhal gdams chos thun nyer brgyad pa'o :
rdzogs chen ma rgyud mkha' 'gro gsang ba lam khyer gyi khrid yig rdzogs so :
skal ldan las can gcig dang 'phrad par shog :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
sgrags yang rdzong shel gyi 'od gsal phug nas drin can ma kun dga' 'bum gyis gter nas spyan drangs pa'i shog ser gyi yang tsha las zhal bshus pa'o //
sa ma ya :
rgya rgya rgya :
chos 'di'i rgyab chos la shog dril lnga dang :
o rgyan dang mtsho rgyal gyi rnam thar :
phag mo mngon byung :
gsang sngags ma rgyud gang shes bshad par bya'o :
chos 'di la blo bzo dang :
'phri bsnan ma byed cig :
dad pa dang mos gus can la ye shes mkha' 'gro rnams dang mngon sum du mjal bar the tshom med do :
khrid thob nas bla ma gsang ba dang :
dam nyams log lta can skur pa 'debs pa rnams la byin na :
gter bdag spyang zhon spun gsum dang :
DA ki rnams kyis srog chod :
snying khrag thungs shig :
sa ma ya :
rgya rgya rgya :
gnas chen khyung rdzong gangs rar grub thob dung mtsho ras pa la /
bya btang nyi ma rang grol gyis zhus shing /
shog ser las kyang de dus phab pa'o ///
/
