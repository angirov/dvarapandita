@#//
lce btsun chen po'i bi ma la'i snying thig gi smin byed lag len gsal bar bkod pa gser 'gyur rtsi mchog ces bya ba bzhugs so //
na mo gu ru siM he shwa ra ya /
'byung bzhi 'od du dengs pa'i mgon de dang //
dbyer med 'oda~M gsa~Ml ye shes klong chen nas //
sprula~M pa'i \u0f83gar rol rdo \u0f83rje~M gsum gyi bdag
/gus pas bsnyen nas rim pa rnam gsal bya //
gang zhig bcud dang ldan pa'i slob dpon gyis snod dang ldan pa'i slob ma la rjes su dran pa'i zab gter snying thig kun gyi bcud phur chen po 'di'i rim pa dbang gi bya ba bgyid pa la gsum /
sbyor dngos rjes so //
dang po sbyor ba la gnyis /
yo byad kyi gshom bkod /
bdag dang dbang rdzas nus ldan du bsgrub pa'o //
dang po ni /
gnas dben zhing zil che bar dus yar mar gyi tshes bcu la sogs par /
stegs bu khebs ldan gyi steng du dkyil 'khor 'od lnga'i mu khyud zlum por bskor ba'i lte ba mthing nag can gyi dbus su many+dzi la bum pa dri bzang 'o chab nyer lnga'i rdzas sbyar bas bkang zhing a yig dkar pos mtshan pa'i khar b+han+d+ha mtshan ldan bdud rtsis bkang ba dang /
de steng rang byung shel rdo dri ma med pa rnams brtsegs mar bsham /
bka' srung ma gza' dam gsum gyi gtor ma rgyan ldan dang gdugs can /
sman gtor rak+ta /
phyi mchod rnams spyi mthun dang /
tshogs kyi yo byad /
sngon gtor dang srung ma'i gtor 'bul sogs 'du bya'o //
gnyis pa bdag dang dbang rdzas sgrub pa ni /
gsol 'debs sngon du 'gro bas gter gzhung kun bzang don gyi phrin las kyi skyabs sems yan lag bdun pa /
bgegs gtor bsngos te mtshams gcod pa nas brtsam gzhung nyid mthar chags su gtang /
rang byung snang srid gzhir bzhengs dag pa rab 'byams dbyings rig thig le gcig tu rdzogs pa'i dkyil 'khor gsal 'debs pa dang /
bya rtsol blo dang bral ba'i ngang bzhag khyab gdal lhun 'byams chen po'i bzlas pa byas pa tsam gyis chog kyang /
rtogs goms gdengs su ma gyur pas khrid rim ltar spro na /
spyan 'dren dang bzhugs gsol gyi rjes su gzhung dum bu dang po'i bla ma'i byin rlabs lam du bya ba'i skabs ltar /
'od gsal snang bzhi mthar phyin sogs gsol 'debs dang sngags ci 'grub bzlas nas dbang bzhi blang /
smin mtshams su bstims nas phyag mchod bstod pa'i bar du gtang /
bzlas pa'i skabs smin mtshams kyi 'od zer spro bsdu'i dmigs pa'ang snga ma'i 'phros ltar bya /
dbyangs gsal dang rten snying bzlas pas bum thod byin brlabs /
ye shes sku mchog gi bshags pa dang /
tshogs mchod rim gsum phul te /
rang bzhin gzhi'i kun tu bzang po las bla ma he ru ka'i skur bzhengs pa'i dgongs pa la tha mal 'khrul zhen gyis bar ma chod par slob ma rjes su gzung ngo //
gnyis pa dngos gzhi dbang la'ang gnyis /
'jug pa dang /
dbang dngos so //
dang po ni /
snod du rung nges pa'i slob ma gcig gam bdun las mi mang ba khrus nas dbyung /
bgegs gtor spyi ltar bsngos la mtshams gcod srung 'khor bsgom /
sems bskyed gsal gdab la chos bshad ji ltar 'os pa dang khyad par /
de'ang theg pa rim dgu'i mthar thug gi skyel so rtsol med blo 'das a ti yo ga la sems klong man ngag gi sde chen po gsum du bzhugs shing de rnams kyi rgyud lung man ngag gi skor mtha' yas pa zhig dang /
gangs can 'dir yang bka' srol rim pa mang du byon cing gdod ma'i grol sar 'ja' lus 'pho ba chen po'i grub mtha' bsnyegs pa bsam gyis mi khyab pa byung /
sde gsum gyi mthar thug man ngag snying thig chen mo la'ang phyi nang gsang ba yang gsang bla na med pa'i dbye bas phye ba dang /
pad 'byung /
bi ma /
bai ro bcas slob dpon rnam pa gsum gyi bka' srol tha dad par byon pa las skabs su bab pa ni /
'chi med ye shes kyi sku can paN chen bi ma la mi tra'i gdams zab dang rjes su 'brel ba ste /
dang po ji ltar byung ba'i tshul gzhung nyid las /
'di skad bdag gis thos pa dus gcig na :
sogs gter gzhung ltar brjod de /
lce btsun siM he shwa ra bdag nyid bsgom par bya'o :
zhes pas thog drangs /
man ngag rgyal po klong lnga'i yi ge dum bu gsum pa nyid zhal chems gnad gzer gyi tshul du legs par bka' bstsal nas 'od gsal thig le chen po yi ge med pa'i dbyings su snyoms par zhugs /
de nas ye shes mkha' 'gro dpal gyi blo gros ma la sogs pas gsang ba chen po klong lnga'i brda ris su gces par bzung ba la /
deng sang gter rnying phal mo che'i 'bras bu dang sgrub pa'i dus yol nas lung dang rtags tsam 'dzin pa'i dus la babs pa na /
gzhung nyid las ji skad du /
'di ni ma 'ongs snyigs ma lnga ches sogs nas /
'ga' zhig la phan par 'gyur ro :
zhes bslu med rdo rje'i lung gis bstan pa ltar /
slob dpon chen po 'jam dpal bshes gnyen dang paN chen bi ma mi tra'i ye shes rol pa gcig tu 'dus pa'i rang gzugs /
gter 'byin mkhas grub rgya mtsho'i 'khor los sgyur ba bka' babs bdun gyi mnga' bdag 7pad+ma 'od gsal mdo sngags gling pa'am 'od gsal sprul pa'i rdo rje dgung grangs nyer bzhir son pa chu mo yos kyi lo'i snron zla ba'i yar tshes brgyad kyi nyin par 'u yug gi mthil /
ram sdings ma dgon dang nye bar pheb pa'i dus kyi tshe /
tha mal gyi snang ba dbyings su thim pa'i 'od gsal gyi snang char /
lce btsun chen po 'od lus su gshegs pa'i gnas dus ston 'khor gyi tshom bu'i bkod pa ji lta ba bzhin gsal bar shar cing man ngag gi gzhung bka' bstsal pa nyid thugs la bkra lam gyis sad pa ltar /
gsang ba'i gnas rjes su dran pa'i cho 'phrul chen pos gtan la phab ste shin tu gsang ba'i rgyas btab /
phyis dgung grangs so brgyad du son pa me mo sbrul gyi lor sngags srung e ka dzA Tis gsang sgo dbye bar bskul ba ltar thog mar kho bo la smin grol tshang sprugs su bstsal /
rim gyis skal pa dang ldan pa rnams gdod ma'i grol sar dbugs 'byin par mdzad pa'i zab chos mkha' 'gro'i kha rlangs kyi ngad pa thol le ba lce btsun chen po'i bi ma la'i zab tig gi rim pa dbang gi cho ga bsgrub pa la sogs kyis mtshams sbyar nas maN+Dal 'bul du gzhug
/thal mo me tog dang bcas gus pa chen pos gsol ba 'debs pa 'di'i rjes zlos mdzod /
kye kye bla ma sogs dbang gzhung ltar lan gsum zhus pa'i lan du slob dpon gyis /
e ma rigs kyi bu :
sogs nas /
bsgrub par bgyid dam :
zhes dris pa'i lan gsol bar mos la 'di'i rjes zlos /
e ma bla ma rin po che :
sogs /
ji ltar khas blangs pa'i tha tshig las nam yang 'da' bar mi bzod pa'i dpang por dam tshig bdud rtsi'i chu sbyin pa snying gi dbus su thim par mos shig
/dam chu sbyin la /
badzra sa ma ya a mr-ita Tha Tha Tha :
dam bcas pa rab tu brtan pa'i phyir rdo rje'i bro bor ba 'di'i rjes zlos /
badzra sa ma ya na ra kan :
zhes rdo rje mgor bzhag
/de nas thog mar gsang ba snying thig chen mo'i dgongs pa sngon 'gro sems sbyong bdun gyi rim pa rnams la 'di ltar blo nges par mdzod cig
/e ma rigs kyi bu rnams :
'di ltar 'dus byas thams cad ni sogs nas /
dar cig mnyam par 'jog mdzod :
ces cung zad mnyam par gzhag
/des sngon 'gro sems sbyong gi rim pa song nas /
rgyud rnam par dag par bya ba'i slad du /
kun rdzob gnyis su 'dzin pa'i blos byas kyi rtog goms ma yin par /
don dam gdod ma'i gnas lugs rang byung rang gsal chen po'i dgongs pa gsal 'debs pa gzhir byas nas /
dang po skyabs su 'gro ba la /
chos thams cad kyi dbyings ka dag gi ngo bo chos sku /
rig rtsal lhun grub kyi 'od gdangs longs sku /
de gnyis dbyer med pa'i rtsal snang cir yang 'char ba sprul sku /
de gsum ka'ang gud na btsal du med de rang gi sems nyid ngo bo stong pa /
rang bzhin gsal ba /
dbyer med sku gsum gyi bdag nyid rig stong rang ngo shes pa'i ngang du skyabs su 'gro ba'i don shes pas 'di'i rjes zlos /
a :
ka dag gting gsal sogs las byang ltar lan gsum /
glo bur rtog 'khrul gyi gzhan dbang du gyur pa'i sems can thams cad gdod nas dbyings rnam dag gi ngang las gang du'ang g.yos pa med pas /
rig pa ye shes 'od du gsal ba'i yin lugs ngo shes te cog gzhag chen por la bzla bar sems bskyed la 'di'i rjes zlos /
ho :
glo bur 'khrul pa'i sogs gsum /
yongs grub ye shes chen po'i tshogs 'bad rtsol med par gsag cing glo bur rtog sgrib bag chags dang bcas pa rang bzhin med pa'i dbyings su sbyong ba dang /
rnam dkar gyi phung po rang rig 'od gsal chen po'i sbubs su spel ba'i don so so rjes su dran pas yan lag bdun pa 'di'i rjes zlos /
a :
snang bzhi mthar phyin sogs /
de nas gus shing gdung ba'i sems rtse gcig pas tshig dang mthun pa'i don gsal 'debs bzhin pas brjod med don gyi bshags pa 'di gsung bar zhu /
oM/
ye shes sku mchog sogs tshang bar brjod /
sgrib pa sbyong ba'i dmigs bzlas zab mo 'di bzhin mdzad 'tshal /
khyed rang gi lus kyi dbus su rtsa gsum 'khor lo bzhi dang bcas pa dwangs gsal 'od kyi rang bzhin can gyi mar sne lte 'og sor bzhi'i thad kyi dbu ma'i sbubs su /
bla ma bcom ldan 'das dpal rdo rje sems dpa' dmar gsal longs sku'i chas can rdo rje dang dril bu 'dzin pas rang 'od kyi yum la 'khyud cing pad zla'i gdan la bzhugs pa gsal thobs /
de la gus pa chen pos gsol 'debs kyi bzlas pas thugs rgyud bskul pas sku las ye shes kyi me 'bar /
rtsa 'khor lo bzhi'i gnas thams cad du khyab /
sgo gsum cha mnyam dang bcas pa'i sgrib pa bzhi lhag med du bsregs /
rang lus kyang 'od kyi rang bzhin dpal rdo rje sems dpa'i gsang ba gsum dang dbyer mi phyed par gyur pa'i mos pa brtan po'i ngang yi ge brgya pa zlos shig
/ces yig brgya bdun nam nyer gcig tsam bzlar gzhug
/tshogs gsag pa'i slad du dmigs pa 'di bzhin sgom 'tshal /
rdo rje sems dpa'i sku las skyes pa'i ye shes kyi me lces spyi bo'i haM yig la reg pas de las sangs rgyas thams cad 'dus pa'i rang bzhin can gyi bdud rtsi'i rgyun babs /
'khor lo bzhi'i gnas thams cad du khyab pas bla ma sku bzhi'i dkyil 'khor pa thams cad dga' ba bzhi'i ye shes kyis rab tu mnyes /
bde chen 'bras bu'i tshogs rdzogs te rdo rje bzhi mngon du byas par mos la sngags 'di bzla bar zhu /
ma hA su kha badzra satwa a haM:
zhes ji ltar 'os pa bzla /
de nas dbang gi ye shes skyed pa'i gzhi rten bla ma'i rim pas byin gyis rlob pa yin pas dmigs 'dun 'di bzhin rtse gcig tu mdzad 'tshal /
snang srid thams cad dur khrod rol pa'i zhing khams chen po'i dbus su :
seng ge dang pad+ma nyi ma'i gdan la khyed rang skad cig gis dpal he ru ka siM he shwa ra khro 'dzum sgeg pa'i nyams can kha dog dmar zhing mnyam gzhag dang skyil krung can :
dar dang rin po che dang rus pa'i rgyan gyis brgyan pa :
ba spu'i khung bu thams cad nas rdo rje ye shes kyi me khro chung gi tshogs dang bcas pa 'phro bas bdud dang bar du gcod pa thams cad sreg par mdzad pa :
steng gi nam mkhar gdod ma'i mgon po nas rtsa ba'i bla ma'i bar gyi brgyud pa'i bla ma thams cad byin thibs se bzhugs pa /
snang srid thams cad 'ja' zer thig ler mer mer shig shig g.yo bar gsal thobs :
slob dpon dang khyed rang gi gnas gsum las 'od zer dpag tu med pa 'phros /
dag pa'i zhing rab 'byams thams cad du khyab /
de dag na gnas pa'i skyabs gnas dkon mchog rgya mtsho thams cad dang /
khyad par du 'od gsal snying tig gi brgyud pa'i bla ma rnams kyi gsang gsum gyi byin rlabs thams cad sku dang yig 'bru phyag mtshan gyi rnam par char drag tu babs pa tsam du spyan drangs nas khyed rang la sib sib thim par mos shig
/ces dmigs pa phog la sha chen gyi spos bsreg
/thod rnga dril bu dbyangs kyis bskul te /
a :
ngo bo chos sku'i gzhal yas sogs phrin las kyi spyan 'dren tshang bar brjod la byin dbab /
hU~M lngas byin dbab pa bsdu /
nam mkhar bzhugs pa'i /
brgyud pa'i bla ma rnams kyang 'od du zhu nas slob ma la thim pas byin rlabs kyi zil 'bar :
snang ba bde chen du shar :
shes pa gtad med zang thal gyi nyams skyes par gyur pa'i mos pa mdzod cig :
'o ma dang bcas pa'i dri'i thig le gnas gsum du reg ste :
oM AHhU~M:
ye shes pa'i byin rlabs kyi rgyun byang chub ma thob bar du brtan par byas par mos shig
/de rnams kyis ye shes kyi dkyil 'khor du 'jug pa'i rim pa rnams grub pa lags /
gnyis pa dbang dngos ni /
de nas dbang bskur dngos gzhi la /
spros bcas spros med shin tu spros med rab tu spros med bcas rnam grangs bzhi rim par 'byung ba'i /
thog mar spros bcas bum pa'i dbang bskur ba yin pas gzhung tshig dang mthun pa'i 'dun pa dang nges shes skyed cig
/bum pa gnas bzhir bzhag la /
oM:
ka dag dbyings kyi bum pa sogs dang dbyangs gsal rten snying brjod /
bum chu gnas bzhir 'thor /
bum chu gnas bzhir gtor la khrus byas pas :
sogs nas /
gang bar bsam pa dang :
slob dpon nyid dpal he ru ka siM he shwa ra dngos su gsal ba'i sku las ye shes kyi sku gnyis pa 'phros /
khyed rang gi dpral bar thim pas bum dbang gi byin rlabs kyi rgyun brtan par byas par mos shig
/oM oM oM:
zhes rgyas gdab /
des lus ngag yid gsum gyi gzung 'dzin bag chags dang bcas pa sbyangs shing shes bya la rmongs pa'i sgrib pa dag nas snang srid gzhir bzhengs rang byung lha'i 'khor lo mngon sum mthong ba'i rten 'brel 'grigs pa yin no //
gnyis pa spros med bdud rtsi'i dbang bskur ba yin pas bsgrag tshig ji lta ba'i 'dun pa dang nges shes skyed cig
/thod pa gnas bzhir bzhag la /
A:
rtsa rlung byang sems b+han+d+ha sogs dang dbyangs gsal brjod la bdud rtsi myang du gzhug
/bdud rtsi byin pas :
bdud rtsi'i dwangs ma sogs nas /
nyams skyes pa'i mos pa gyis la rlung bum pa can drag tu gcun cig :
ces drag rlung khug pa gcig gzung du bcug
/mthar rtsa gnas kyi sogs nas /
nub par bsam pa dang :
slob dpon gyi mgrin pa nas yi ge A li kA li'i phreng ba 'phros /
khyed rang gi mgrin par thim pas gsang dbang gi byin rlabs kyi rgyun brtan par byas par mos shig
/AHAHA:
zhes rgyas gdab /
des sku gsung thugs ye shes chen po'i byin rlabs dang rang byung zag med bde chen gyi nus pa rgyud la zhugs te mtshan ma'i rtog pa mtha' dag 'od gsal gyi dbyings su zad pa'i rten 'brel 'grigs pa yin no //
gsum pa shin tu spros med brda'i dbang bskur ba la sngon 'gro sgo gsum sbyong zhing ru shan dbye ba yin pas /
slob ma rnams kyi lus sogs brjod la rdo rje rtse gsum pa'i 'dug stangs byar gzhug
/ngag tu hU~M gi glu sogs dang /
hU~M ring thung drag dal spel mar brjod /
yid dus gsum gyi sogs nas /
mnyam par zhog cig :
ces dar cig bzhag la /
bla mas phaTa? ces drag por brjod pas nyams de las sad pa'i tshe /
de nas khyed rang dmyal bar skyes nas tsha grang gi sdug bsngal myong zhing kyi hud kyi smre sngags 'byin pas mtshon /
yi dwags bkres skom /
dud 'gro gsod gcod /
mi skye rga na 'chi /
lha min 'thab rtsod /
lha 'pho ltung bcas /
rigs drug gi 'gro ba wal gyis yid la gyis shig
/ces cung zad re bsgom du gzhug
/mthar /
de thams cad kyang skye 'gag gnas gsum dang bral bar shes pas ka dag chen po'i dbyings su rang bab tu zhog la ngal gsos shig
/ces cung zad 'jog
/de nas shel rdo 'ja' 'od 'phro ba bstan te /
dngos gzhi rang rig stong gsal rig pa'i snying po can brda 'dis mtshon nas rtogs par gyis shig
/hU~M:
ma skyes stong pa shel sogs kyis ngo sprad /
mi 'gyur ba'i gzer sogs nas /
lhug par zhog cig :
ces brjod la dar cig bzhag
/slob dpon gyi thugs ka nas a yig dkar po 'od 'bar ba 'phros /
khyed rang gi snying gar thim pas dbang gi byin rlabs kyi rgyun brtan par byas par mos shig
/hU~M hU~M hU~M:
zhes rgyas gdab /
des sems nyid gzhi med rtsa bral du ngo sprad cing de ltar bsgoms pas ka dag gi ye shes mngon sum du rtogs te chos nyid zad sar 'khyol ba'i rten 'brel 'grigs pa yin no //
bzhi pa rab tu spros med don gyi dbang bskur ba la sngon 'gro sku gsum gyi dkyil 'khor du gzhug pa yin pas /
dpon slob thams cad sogs kyis lus stod tsam gcer bu bya /
slob dpon mnyam gzhag sogs nas /
'bar ba la rtse gcig tu sems zungs shig :
ces cung zad bzhag la zin pa na /
hU~M hU~M hU~M:
zhes drag tu brjod la byin dbab /
phaTa? brjod la /
nyams gang shar yang ma bcos pa'i ngang du glod pas /
de'i tshe sems nyid stong pa sogs nas /
gzhug pa yin no :
dngos gzhir slob ma sogs nas /
mnyam par 'jog :
ces gsungs pas dang po chos sku'i bzhugs stangs seng ge khyi tshugs lta bu dang /
lta stangs gyen du gzir la 'od gsal gyi snang ba mtshon par gyis shig
/ces dang /
gnyis pa longs sku'i bzhugs stangs glang chen nyal ba lta bu dang /
lta stangs zur du khrid la 'od gsal gyi snang ba mtshon par gyis shig
/ces dang /
gsum pa sprul sku'i bzhugs stangs drang srong tsog pu lta bu dang /
lta stangs thur du phob la 'od gsal gyi snang ba mtshon par gyis shig
/ces cung zad re 'jog tu bcug
/de nas slob dpon gyis dgongs pa mi g.yo ba'i ngang nas :
a :
sku gsum bzhugs stangs sogs kyis ngo sprad /
slob dpon gyi tsit+ta rin po che'i sbubs nas 'od lnga'i gong bu tshon gang ba 'phros /
khyed rang gi tsit+ta'i sbubs su thim pas dbang gi ye shes brtan par byas par mos shig
/a a a :
zhes mi ldog par rgyas gdab /
des lhun grub mngon sum gyi don nyams su len pa la dbang zhing snang bzhi mthar phyin nas 'ja' lus 'pho chen gzhon nu bum pa skur byang chub pa'i rten 'brel 'grigs pa yin no //
de dag gi rgyab rten du /
'od gsal ye shes kyi sku can dpal chen siM he shwa ras zhal chems gnad kyi gzer bu rdo rje'i mgur du bzhengs pa 'di legs par gson la /
'khor 'das thams cad rang gi rig pa'i rtsal du snang ba tsam las nam du'ang dbyings las ma g.yos g.yo ba med pas 'khrul grol gyi mtshan ma las gdod nas 'das pa'i don rtogs par gyis shig
/e ma smyon pa seng dbang nga :
sogs gter gzhung gsham ltar snyan pa'i dbyangs kyis dal bur brjod /
de skad ces bka' bstsal pa'i tshig don ma nor bar dran pa'i zungs su bzung nas sgom pas nyams su len pa dang gser gyis bris te spyi gtsug tu bcang bar bya dgos so /
!
/'dir bka' srung bka' gtad byed na gtor ma blangs la /
gtor ma snying tig gnyan po'i bka' srung mched gsum du gsal ba khyed rang la gtad cing bka' bsgos pas ji ltar bcol ba'i phrin las thogs med du sgrub par zhal gyis bzhes par mos shig
/a :
dbyings las ye shes rang shar ba'i :
sogs chad mdo'i tshig mjug tu /
khyad par rdo rje'i slob ma 'di'i //
lus dang grib ltar 'grogs nas kyang //
rtag tu srung zhing skyob pa dang //
phrin las rnam bzhi bsgrub par mdzod //
sa ma ya ho :
zhes sngags brjod la gtor ma lag tu gtad /
de rnams kyis a ti yang gsang thun mong ma yin pa'i rig pa rtsal gyi dbang bzhi grub nas dga' ston tshogs kyi 'khor lo nang gi sreg blug gi tshul du longs spyod par zhu /
zhes tshogs kyi dam rdzas dpon slob lhan cig pas rol /
spro na /
e ma ki ri ki ri sogs rdo rje'i glu blang /
lhag ma bsngos la thun mong ma yin pa'i smon lam rgya cher btab la shis brjod bya /
de ltar na de dag rnams kyi sgo nas rdzogs pa chen po man ngag sde'i bcud phur lce btsun chen po'i bi ma la'i zab tig gi smin byed dus gsum du 'byung bar dkon pa'i thos grol chen po nyid legs par grub pa yin pas sogs kyis mtshams sbyar la dam tshig khas blang /
gtang rag maN+Dal sogs dbang rjes spyi ltar byas la slob ma gyes /
slob dpon gyis gtor skyong nas shis brjod bar phrin las kyi rjes rim rnams don phrin ltar byas pas 'grub bo //
gzhi snang 'khrul pa ka dag dbyings su zad //
gdos bcas 'byung ba 'od gsal sbubs su dengs //
gdod nas 'gyur med thig le'i dbyings chen du //
'khor ba ru ldog srid pa dong sprugs shog
/ces 'od gsal rdo rje rtse mo'i bstan pa'i snying po las kyang snying por gyur pa'i gsang ba rmad du byung ba 'di nyid /
gdod ma'i mgon po zab chos kyi mnga' bdag dngos kyis thog ma'i snod ldan du bka' drin bstsal te rjes su gnang ba thob pa bzhin /
dbang gi lag len 'dus gsal 'di'ang 'chi med bstan gnyis g.yung drung gling pas sgrub gnas rgyal po rdzong shod bde gshegs 'dus pa'i pho brang chen por bgyis pa dge legs 'phel ///
/
