@#:
ye shes mkha' 'gro mtsho rgyal phyi ltar mkha' 'gro yid bzhin nor bu'i sgrub pa shin tu byin rlabs kyi rtags mtshan che ba bzhugs :
rta mgrin gsang 'dus yum bka' them med skor /
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88[ \u0f88 ]dus gsum rgyal ba skyed pa'i yum :
ye shes mkha' 'gro mchog gi lus :
ma gcig mtsho rgyal zhabs la 'dud :
o rgyan chen po dang ma gcig ye shes mtsho rgyal gnyis :
dge bsnyen chen po mkha' ris lho la yag tu gdan drangs pa'i dus su :
mon mkhar steng du :
byang chub sems dpa' zla 'od gzhon nu'i sprul pa mon tsan+d+ra dang :
rin chen mkha' 'gro ma bkra shis ma khye 'dren gyis sbyin bdag mdzad de dbang chos kyi 'khor lo bskor zhing :
yun du bzhugs pa las :
de'i dus su shangs glang po tsha thog gi shel dkar bza' rdo rje mtsho dang :
mon mo bkra shis khye 'dren gyis shug pa yal ga stong ldan gyi shar du gser gyi ma rdal la g.yu dmar seng mgo dang :
nyi ma g.yang 'khyil gnyis tshom bur bkod :
'bras chang dngul skyogs su bkang nas drangs te :
ma nyid kyi sgrub thabs khyad par can yang dang yang du zhus pa las :
ma gcig nyid kyis mkha' 'gro gsang ba rgya mtsho dang :
gtsug gi rgyan gcig ma sogs bstan pa las :
khyad par du zab pa mkha' 'gro yid bzhin nor bu 'di gnang ngo :
'di la gsum steH
dang po phyi ltar rnal 'byor ma lA s+yai'i skur sgrub pa ni :
dben pa'i gnas su :
yar ngo'i tshes bdun nam tshes bcu bzhi la :
dal mda' gang pa la :
ba dmar gyi 'o ma la :
rigs bzang bcu drug ma'i chu dang mda' ma phog pa'i rak+tas chag chag gdab :
dal dpe chung ltar bris pa'i dbus su :
many+dzi'i steng du :
b+han d+ha dum bu gcig ma'i nang du phye gtsang chang dang spod kyis sbrus la :
'og tu zan phor pa'i dbyibs lta bu 'dab brgyad kyi steng du :
rin po che 'bar ba 'dab brgyad ril bu dang bcas pas bskor ba la dkar dmar gyi thig le :
de'i steng du ras sam tsaka li'i bris sku bskyed rim lta bu :
dbang bzhi rdzogs par thob pa'i lha bzo bas skya ris btab la de'i khong du rang dang shes rab ma'i byang sems gi waM bud med rigs bzang gi nu zho dang sbyar la gnas gsum du 'bru gsum :
thugs kar snying po :
phyag zhabs bzhi la d+hA ki'i yi ge bzhi :
lte bar ma bris pa la ye shes pa bstim :
mchod pa dbul :
rab gnas yam gcig byas te tshon tshar nas rab gnas rgyas par byas pa gcig gzhug go :
gzhan yang sman rag gtor gsum tshogs dang phyi'i rnam lnga :
sba lcag tshigs gsum la dar sna lnga btags la :
me long dang :
dung dang mu tig mu men :
rigs ldan bcu drug mda' ma phog pa'i skra :
mda' ma phog pa'i rak+ta dang mtshal sbyar ba'i snying po bris pa mdun du gzug :
gzhan yang rgyan bkod pa dang ldan par byas la :
rang bde ba'i stan la 'dug ste :
lce la a mr-ita bzhag :
dpral bar sin+d+hu ra'i thig le byas la :
bdag nyid ye shes kyi mkha' 'gro mtsho rgyal bcu drug lon pa'i gzhon tshul can :
dkar la dmar ba'i mdangs ldan pa :
mkhur tshos gnyis rgya skyegs ltar dmar ba :
shin tu mdzes shing lta bas chog mi shes pa :
dbu skra ser zhing 'bol la li ba bod mo'i mdzes thabs su brdzes pa la gser g.yu mu tig gi thod la rin po che sna lnga'i phras mtshan pa :
dpral ba na rgya g.yu zla ba 'khyil ba dang :
spyi gtsug na gtsug g.yu rin po che 'od 'phros mtshan pa :
sku la dar sngo dmar gyi na bza' nyis brtsegs gsol ba :
mgul la rin po che dbang gi rgyal pos mtshan pa :
gser g.yu mu tig rin po che sna tshogs kyis brgyan pa :
mu tig gi sku rags pad+ma rA ga'i phra can bcing pa :
phyag gnyis mnyam gzhag ka pA la'i nang na rin po che 'bar bas mtshan pa :
dpral bar sin+d+hu ra'i thig les mtshan par bsgom :
rang gi rtsa gnas su yang mkha' 'gro ma til gyi gong bu kha phye ba tsam gang bar bsgom :
de 'dra ba mdun gyi sku 'bag kyang gsal bar bskyed do :
bdag dang sku 'bag gi gnas gsum du :
oM AHhU~M gsal ba'i gnas gsum las 'od zer 'phros pas :
rang bzhin gyi gnas nas byon par bsam la spyan drang ba ni :
thod rnga dang dril bu la sogs rol mo'i sgra sgrog cing dbyangs snyan pos spyan drang ba ni :
hU~M:
bzhengs shig bzhengs shig chos kyi dbyings nas bzhengs :
mkha' 'gro bde chen rang bzhin dag pa'i yum :
dngos grub ma lus myur du stsol ba'i lha :
ma gcig mkha' 'gro gnas 'dir gshegs su gsol :
bde chen mkha' 'gro dag pa'i pho brang nas :
rang bzhin mkha' 'gro 'bum gyi tshogs dang bcas :
dpa' bo mkha' 'gro sprin ltar gtibs nas kyang :
byin gyis rlob phyir gnas 'dir gshegs su gsol :
dpal ldan nub phyogs o rgyan pho brang nas :
mkha' 'gro'i gtso mo ye shes mtsho rgyal ma :
dpa' bo mkha' 'gro bye ba 'bum dang bcas :
dngos grub stsol phyir gnas 'dir gshegs su gsol :
lho nub rnga yab zangs mdog dpal gyi ri :
pho brang pad+ma 'od kyi gzhal yas nas :
skye shi 'gyur med ye shes mkha' 'gro ma :
dbang bskur byin gyis rlob phyir gshegs su gsol :
ma d+hA ki nI sa ma ya dza dza :
zhes spyan drang ngo :
dam tshig gsang ba'i dkyil 'khor gnas mchog 'dir :
du ma ro gcig brtan par bzhugs su gsol :
sa ma ya tiSh+Tha lhan :
hU~M:
mkha' 'gro bde ba mchog gi sku mnga' ba :
phrin las rnam bzhi lhun gyis grub pa'i dpal :
mkha' 'gro 'bum tshogs rgya mtshor bcas pa la :
lus ngag yid gsum dang bas phyag 'tshal lo :
a ti pU ho :
pra ti dza ho :
hU~M:
ma gcig mtsho rgyal mkha' 'gro dpag med la :
phyi nang gsang ba'i mchod tshogs 'bul ba ni :
me tog bdug spos mar me dri la sogs :
zhal zas sil snyan mchod sprin dpag med pa :
dpe med nam mkha'i mtha' klas gyur pa rnams :
ma gcig rgyal ba rgya mtsho'i tshogs la 'bul :
oM badzra puSh+pe sogs :
hU~M:
bla med mchog gi mchod pa dam pa ni :
ngo mtshar rmad byung bdud rtsi a mr-ita :
'dod yon rgyan gyi dam rdzas gtor chen dang :
gzung 'dzin ru tra bsgral pa'i rak+ta dang :
ta na g+ha Na sbyor sgrol mchog chen po :
tshogs kyi longs spyod mchod tshogs dpag med pa :
mkha' 'gro rgyal ba rgya mtsho'i tshogs la 'bul :
mchod bzhes bla med mchog gi dngos grub stsol :
gu ru d+he ba d+hA ki nI ma hA pany+tsa ma hA b+ha liM ta ma hA rak+ta b+ho d+hi tsit+ta g+ha na g+hu ya g+ha Na tsakra sarba kha kha khA hi khA hi :
zhes gong du spyan drang dus bdag dang dkyil 'khor lha la yang yang nan gyis bstim :
mchod tshogs phul nas dam tshig ye shes gnyis su med pa'i gnas gsum las 'od zer phyogs bcur 'phros pas :
rtsa ba gsum gyi sku gsung thugs kyi byin rlabs :
'gro ba rnams kyi tshe bsod dpal 'byor :
mdor na 'khor 'das kyi srog bcud bdag la 'dus :
dngos grub sprin ltar gtibs shing rtsa gnas kyi mkha' 'gro thams cad kyang sngags kyi sgra di ri ri bzla bar bsams la :
ma yengs par dmigs pa'i 'phro 'du gsal bar snying po bzlas te :
A+oM dz+nyA na bud+d+ha d+hA ki nI sarba sid+d+hi hU~M:
dngos grub kun 'byung zhes bya ste :
yi ge 'bru bcu gnyis pa 'di mi tshig gis bar ma chod par zhag bdun bsgrubs na :
rtags ni rnal 'byor pa rab la dngos :
'bring nyams :
tha ma yang rmi lam du zhal mjal lung ston dbang bskur :
chos 'chad de brda'am don tshig gang yang rung ba 'byung bar the tshom med do :
gzhan yang nyi zla shar ba :
khrus byed gos gsar gon pa :
bud med bzang mos b+han d+har chang dang khrag dang 'o ma dang ro ldan zas rnams ster ba dang :
'phur ba dang :
khrom dang longs spyod 'du ba :
rnga brdung dar 'phyar dung 'bud pa la sogs ltas bzang po 'ga' 'byung ngo :
dam tshig mi gtsang ngam :
rdzas ma tshang ngam dmigs pa ma gsal lam :
mos gus chung ngam :
re dogs dang the tshom du gyur na :
nyi nub char 'bab :
mi gtsang bas gang :
mun nag gam bud med 'thab :
lus lci dma':
tshig pa za ba la sogs ltas ngan pa 'byung ba la :
bshags skong bya :
nges shes dang mos gus :
brtson 'grus skyed :
spogs chog bya'o :
skabs su gsol 'debs kyi tshul du bskul bstod 'di dbyangs snyan pos rnga'am thod rnga brdung zhing bya'o :
hU~M:
yul gyi ming ni rnga yab gling :
zangs mdog dpal ri'i gnas mchog gi :
pad+ma 'od kyi gzhal yas nas :
rje btsun pad+ma thod phreng dang :
ma gcig ye shes mtsho rgyal gnyis :
lhun gyis grub pa'i dkyil 'khor na :
skye shi med pa'i sku brnyes nas :
srin po rnams la dam chos ston :
gdong dmar srin po thabs kyis 'dul :
rig 'dzin mkha' 'gro 'bum gyis bskor :
bran du lha srin sde brgyad 'khol :
dbu la rin chen rgyan gyis brgyan :
dar gyi cod pan pu ru ru :
sil snyan mang po si li li :
rgyan cha mang po khro lo lo :
rol mo mang po di ri ri :
rus pa'i rgyan cha khro lo lo :
dpa' bo bro brdung khrabs se khrab :
dpa' mo gar byed shigs se shig :
mkha' 'gro brda skad di ri ri :
khyed rnams sngon gyi thugs dam can :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar gcod sol :
mchog dang thun mong dngos grub stsol :
khyad par ye shes mkha' 'gro ma :
rigs ldan 'bum gyi tshogs dang bcas :
skye shi 'gyur med rdo rje'i sku :
rdo rje'i sku la phyag 'tshal bstod :
ma 'gags rang byung chos sku'i sgra :
'gag med gsung la phyag 'tshal bstod :
spros pa med pa chos kyi dbyings :
'gyur med thugs la phyag 'tshal bstod :
rnal 'byor bdag gi lus ngag la :
sku gsung thugs kyis byin gyis rlobs :
ye shes lnga yi dbang mchog skur :
ces nyams spar mos pa'i gdung ba drag pos mchi ma phyung bar byas pas byin rlabs dngos grub kyi mchog chen po 'byung bar the tshom med pas gnad du shes par bya'o :
de tshe rtags kyi rim pa yang :
lus sems bde ba'i nyams rtogs mang :
bud med rigs bzang kun yang 'du :
longs spyod char ltar 'bab par 'gyur :
nyi zla shar dang gangs rir 'dzegs :
bud med mang pos zas tshogs ster :
de sogs rtags bzang mang du 'byung :
thon nas dbang dang dngos grub blang bar bya ste :
gong gi gtor ma sku dang bcas pa mkha' 'gro dngos su gsal ba de rang gi spyi bor bzhag pas gnas gsum nas 'od zer bar ma chad pa byung bar bsam la gong gi gsol 'debs kyi rjes su :
hU~M:
rang bzhin dbyings kyi dkyil 'khor nas :
ye shes mkha' 'gro byin rlabs can :
mtshan ldan sku yi dkyil 'khor nas :
skal ldan lus la dbang skur cig :
'chi med tshe yi dngos grub stsol :
'gag med gsung gi dkyil 'khor nas :
skal ldan ngag la dbang skur cig :
tshangs pa gsung gi dngos grub stsol :
stong gsal thugs kyi dkyil 'khor nas :
skal ldan yid la dbang skur cig :
nyams dang rtogs pa'i dngos grub stsol :
oM bud+d+ha sarba d+hA ki nI kA ya a b+hi Shiny+tsa oM:
gong gi sham bur wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes gnas gsum du gtugs la :
mchog gi dngos grub thams cad thob par nges shes bskyed do :
rdzas dngos grub tu rol :
dpral bar sin+d+hu ra'i thig le byas :
gong gi sku dang gtsang ma'i rak+ta sin+d+hu ra zangs kyi ga'u gang mu men rnams rtag tu mi 'bral bar bcang ngo :
de nas ni mkha' 'gro rnams lus dang grib bzhin mi 'bral lo :
de nas da la bsdu :
bsngo ba dang bkra shis gang yang rung ba bya'o :
lo re bzhin gyis zhag bdun nam nyer gcig gi dam bca' mi bcag go :
dus chen bzhi'am :
zla re'i tshes bcu la thengs re ma chag na dngos grub glog bas myur ro :
ye shes mkha' 'gro phyi ltar sgrub pa shin tu byin rlabs kyi rtags mtshan che ba :
mkha' 'gro dngos kyi gsung bzhin :
la yag mon mkhar steng du bdag shel dkar bzas bkod pa'o :
gnam skas can gyi brag la sbas :
phyi mar gyur pa'i dus kyi tshe :
las can gcig dang 'phrad par shog :
dam can bka' 'di ched du gnyer :
gter rgya :
sbas rgya :
zab rgya :
gtad rgya :[ \u0f88\u0f88\u0f88\u0f88\u0f88\u0f88\u0f88 \u0f88\u0f88\u0f88 ]:
'di'i dkyil 'khor dpe chung ltar ro zhes pa ni :
re khA rim gsum du bskor ba'i lte ba'i phyi'i mu khyud la pad 'dab bzhi :
de'i phyi ma la rin po che'i 'dzum brgyad dra phyed kyis sbrel ba'o :[ \u0f80]atsha :
@:
ye shes mtsho rgyal 'phags ma sgrol mar sgrub pa'i thabs :
yid bzhin nor bu zhes bya ba gter ston rat+na gling pa'i khyad chos so :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]rje btsun sgrol ma'i sprul pa ste :
las kyi rdo rje drag mo rtsal :
ye shes mkha' 'gro mtsho rgyal ma :
gus pas phyag 'tshal skyabs su mchi'o :
mon mo bkra shis khye 'dren ngas :
ma gcig ye shes mkha' 'gro la :
phyi ltar lA s+yai'i sgrub thabs dang :
nang ltar sgrol ma'i sgrub pa dang :
gsang ba phag mor sgrub pa gsum :
zhus nas ma 'ongs 'gro don du :
yi ger btab nas gter du sbas :
dus mthar 'gro ba 'dren par shog :
sa ma ya :
rgya rgya rgya :
'dir nang ltar sgrol mar sgrub pa ni gsum ste :
sngon 'gro dang dngos gzhi dang rjes so :
le'u bco brgyad las :
sngon 'gro'i rim pa ni :
gnas khang gtsang mar dris byugs te :
'bru spungs shing me tog gis gcal du bkram pa'i dbus su :
man+dzi'i steng du :
ma rdal mtho skor ma rin po che'i steng du :
bum pa 'o ma dang chu gtsang :
bum rdzas nyer lngas bkang la bzhag :
mtha' skor du yang rang gzhung gi gtor ma tshang ba dang :
mchod pa rnam lnga shin tu rgyas pa dang :
rje btsun ma'i rten dang :
gzhan yang sku gsung thugs kyi rten dang :
sa rgyan gnam rgyan :
me long dar dpyang dang :
bum pa la kha rgyan mgul chings gzungs thag rdo rje gtod do :
de nas rnal 'byor pa rnams bde ba'i stan la 'dug ste :
tshangs pa'i gnas bzhi sngon du 'gro bas khyad par du sems can la snying rje tshad med pa nan du bsgom zhing :
bdag dang gzhan gyi don :
mchog dang thun mong gi dngos grub ma lus pa thams cad 'phags ma sgrol ma'i sgo nas bsgrub snyam pa'i gus pa tshad med pa shin tu bsgoms la :
skyabs 'gro sems bskyed maN+Dal la sogs sngon du song nas 'byung gtor btang la bgegs la bka' bsgo ba ni :
hU~M:
nyon cig bgegs tshogs 'byung po rnams :
byang chub sgrub la mi dga' ba'i :
bdud sde dpung dang bcas pa rnams :
nga ni rab 'jigs khro bo'i rgyal :
nga yi bka' las ma 'da' bar :
lan chags glud gtor 'di longs la :
gnas 'dir ma 'dug gzhan du dengs :
gal te mi 'gro 'dug gyur na :
khro bo khro mo'i tshogs bcas kyis :
khyod kyi lus ngag yid dang bcas :
brlag par 'gyur gyis gzhan du min :
de bas ma 'dug myur du dengs :
oM sum b+ha ni sum b+ha hU~M:
g+h+r-ih+Na g+h+r-ih+Na hU~M hU~M:
g+h+r-ih+Na pA ya g+h+r-ih+Na pA ya hU~M:
A na ya ho :
b+ha ga wAn :
b+hid+yA rA tsa ya hU~M:
gnyis pa mtshams gcad pa ni :
hU~M:
nga ni dbang chen rab 'jigs khros pa'i sku :
mtshon cha'i 'od zer khro tshogs dpag med 'phro :
rdo rje 'khor lo ral gri 'bar ba dang :
dbyug to rgya gram phur pa la sogs gur :
ye shes lnga yi me dpung lnga ru 'bar :
khro chung yak+sha mang po skar ltar 'khrugs :
sgrub la bar du gcod pa'i dgra dang bgegs :
thams cad rdul phran bzhin du brlag par byed :
steng 'og phyogs mtshams kun tu khyab par bsrung :
bka' dang mtshams la su yang 'da' ma byed :
oM badzra tsakra tIg na karma kI la ya dz+wa la raM yak+sha kro ta dz+wa la ma d+ha la hU~M phaT:
ces mtshams gcad do :
gsum pa mchod rdzas la bsang chu gtor zhing byin gyis brlab pa ni :
swa b+hA was snod bcud thams cad stong par sbyangs la :
stong pa'i ngang las a las thod pa dang b+h+rU~M las rin po che'i snod yangs shing rgya che ba'i nang du :
oM AHhU~M:
oM b+h+rU~M trAM a :
oM badzra puSh+pe d+hU pe A lo ke g+han+d+he nai bid+ya shab+da AHhU~M:
na maHsarba ta thA ga te b+h+yo b+hi shwa mu khe b+h+yaHsarba thA khaM ut+ga te i maM ga ga na khaM:
zhes brjod pas :
mchod gtor rnams ye shes kyi bdud rtsi ro mchog brgya dang ldan pa :
gzugs mdzes :
sgra snyan :
dri zhim :
ro bda':
reg 'jam :
zhal bsil :
zhabs bsil :
yon chab :
dri chab la sogs pa mchod pa'i bye brag dpag tu med pas nam mkha' dang sa gzhi 'jig rten gyi khams thams cad mchod pa'i bye brag dang :
'dod yon gyi lha mos gang bar nan gyis byin gyis brlab bo :
bzhi pa rten gyi lha bskyed pa ni :
swa b+hA was stong par sbyangs pa'i ngang las gnas de nyid 'ja' tshon lnga'i 'od dang zer du 'khrugs pa :
khyad par du in+d+ra nI la'i mdog steng 'og phyogs mtshams kun tu yang ljang gur gsal la dag par gyur pa'i dbus su :
paM las pad+ma sngon po 'dab ma stong dang ldan pa'i steng du :
a las zla ba'i gdan dang zla ba'i rgyab yol gyi dbus su :
tAM yig ljang gu 'od zer lnga ru 'phros pas :
phyogs bcu'i rgyal ba thams cad la mchod :
sems can gyi sgrib pa sbyangs :
don byas tshur 'dus tAM la thim pa yongs su gyur pa las :
rje btsun ma zhal gcig phyag gnyis sku mdog ljang gu :
phyag g.yas mchog sbyin :
g.yon ut+pa la'i yu ba mtheb srin gyis bzung nas snyan gyi thad ka na kha bye ba :
zhabs g.yas brkyang g.yon bskum zhal 'dzum 'od zer dang ldan zhing dbu gtsug na snang ba mtha' yas kyis brgyan pa :
gzhon nu lang tsho rgyas pa bcu drug lon pa nu ma 'bur ba :
sku ldem la 'gying bag dang ldan pa :
sangs rgyas kyi mtshan thams cad rdzogs pa :
dbu rgyan snyan rgyan phyag gdub zhabs gdub :
do shal dpung rgyan la sogs rgyan du mas spras pa :
dbu skra ser zhing li ba spyi bor bcings pa zar bu 'phyang ba :
dar lnga'i stod g.yogs dang :
dar dmar po'i sham thabs can nam mkha'i 'ja' 'am chu nang gi zla ba ltar snang la gdos bcas su ma grub pa 'od zer dang ldan pa gcig gsal bar yang yang bsgom :
de'i mtha' skor du yang sgrol ma nyi shu rtsa gcig dang sangs rgyas dang byang sems yi dam mkha' 'gro chos skyong dpag tu med pas bskor bar bsgom :
rje btsun ma'i spyi bor oM dkar po :
mgrin par AHdmar po :
thugs kar hU~M mthing ga dang tAM yig ljang gu :
lte bar hrIHser po re bsam :
thugs ka'i yig 'bru gnyis las 'od 'phros :
rgya gar rdo rje gdan gyi lho nub :
nub phyogs o rgyan yul gyi shar ri bo ta la byang chub sems dpa' spyan ras gzigs kyi gnas dang lho phyogs seng ldeng gi nags nas thugs dam gyi rgyud bskul nas byon par bsam :
lnga pa spyan drang ba ni :
rol mo dbyangs snyan pos :
hU~M:
chos sku skye med ngang nyid las :
thugs rje'i smon lam las 'khrungs pa :
longs spyod rdzogs sku mtshan dpes spras :
bcom ldan thugs rje'i ngang can ma :
tshur gshegs rgyal ba skyed pa'i yum :
'phags ma sgrol ma gshegs su gsol :
po ta la yi gnas mchog nas :
thugs rje'i spyan dang tAM yig las :
'gro ba skyob par sku sprul ma :
yid bzhin dngos grub kun gyi gter :
'gro ba mgon med rnams la ni :
brtse ba chen pos gshegs su gsol :
'jigs brgyad zhi dang tshe dbang rgyas :
khams gsum dbang sdud drag po yis :
mi mthun phyogs rnams bzlog pa dang :
bdag la mchog dang thun mong sogs :
re ba'i 'dod don ma lus pa :
thams cad stsol phyir gshegs su gsol :
Ar+ya tA ra sa ma ya dzaHdzaHhU~M baM ho :
zhes rje btsun ma'i lha tshogs 'khor dang bcas pa skad cig la byon nas mdun gyi nam mkhar khra spungs bzhugs pa la rang thal mo sbyar la ji snyed su dag gam :
yan lag bdun pa gang yang rung ba gcig 'bul lo :
drug pa bzhugs su gsol ba ni :
hU~M:
bsod nams dang ni ye shes kyi :
tshogs gnyis rnam dag las grub pa'i :
pho brang gzhal yas 'od du 'bar :
pad+ma ge sar zla ba'i steng :
bcom ldan 'phags ma'i tshogs rnams kun :
dgyes shing brtan par bzhugs su gsol :
Ar+ya tA re d+he ba d+hA ki nI sa ma ya tiSh+Tha lhan :
ces nam mkha'i ye shes pa rnams dam tshig pa bskyed pa la chu 'dres pa ltar dbyer med du bzhugs par bsam mo :
yang thugs ka nas 'od 'phros pas phyogs bcu'i rgyal ba thams cad rigs lnga'i tshul du byon nas dbang bskur :
bum chus sku gang khengs spyi bor lud pa las rigs kyi bdag nyid snang ba mtha' yas kyis dbu brgyan cing :
gzhan lha rnams la rang rang gi rigs bdag gis brgyan par bsam :
bdun pa phyag btsal ba ni :
e ma ho :
dus gsum sangs rgyas skyed pa'i yum :
'gro drug bu bzhin skyong ba'i ma :
rgyal ba'i yum la phyag 'tshal lo :
'gro rnams sdug bsngal gzir ba la :
byams pa'i thugs rjes skyabs mdzad ma :
sgrol ma yum la phyag 'tshal lo :
las kyi me chen 'bar ba la :
thugs rje'i chu yis bsil mdzad ma :
'phags ma khyod la phyag 'tshal lo :
snyigs ma'i 'gro ba nyon mongs la :
'phags ma khyed ni lhag par brtse :
thugs rje can la phyag 'tshal lo :
gang gis zol med blo yis ni :
mos pas skad cig dran pas kyang :
sdug bsngal sgrol la phyag 'tshal lo :
lha mo thugs rje'i ngang can ma :
brtse dang mkhyen dang nus par ldan :
yid bzhin ma la phyag 'tshal lo :
dus min 'chi ba la sogs pa :
mi mthun phyogs rnams kun skyob ma :
skyabs chen ma la phyag 'tshal lo :
tA ra d+he ba d+hA ki nI a ti pU ho :
pra tI dza ho :
zhes phyag bya'o :
brgyad pa sku khrus gsol ba ni :
hU~M:
sngon gyi rgyal ba 'jig rten mgon :
lum bi'i tshal du bltams pa na :
tshangs dang brgya byin lha rnams kyis :
ji ltar dag pa'i khrus gsol ltar :
dri ldan chab ni dge ba'i chus :
de bzhin bdag gis sku khrus gsol :
ye shes mchog gi 'phags ma ni :
gtso 'khor lha yi tshogs rnams la :
sku la sgrib sogs mi mnga' yang :
bdag cag sgrib pa sbyang ba dang :
'gro rnams bsod nams gsag pa'i phyir :
dag byed chu yis sku khrus gsol :
bdag sogs nyon mongs sgrib dag nas :
dri ma med pa'i sku thob shog :
oM sarba ta thA ga ta a b+hi She ka ta sa ma ya shrI hU~M:
zhes me long ngos la sku khrus gsol lo :
de nas ras sam dar dri ma med pa thogs la :
hU~M:
dri bral yang dag mchog gi sku mnga' ba :
sred dang chags sogs dri ma mi mnga' yang :
gtsang dang dri zhim ldan pa'i gos dag gis :
'phags ma'i tshogs rnams dga' bas sku phyi 'o :
oM hU~M hrIHkA ya b+hi sho d+ha na ye swA hA:
lha yi na bza' pany+tsa li ka dang :
dri med dag pa kA shi ka yi ras :
rje btsun 'phags ma 'khor dang bcas pa dang :
phyogs bcu'i rgyal ba kun la 'bul bar bgyi'o :
oM sarba ta thA ga ta a laM kA ra ye swA hA:
zhes na bza' dbul lo :
dgu pa mchod pa'i bye brag rnams 'bul ba ni :
dang po phyi mchod rnams las chu gsum 'bul ba ni :
hU~M:
dri med gtsang zhing dag pa bdud rtsi'i chu :
yan lag brgyad ldan bkra shis dge ba'i rdzas :
spos dang ga pur tsan dan la sogs pa :
bsil dang ngad ldan bde ba skyed byed pa :
zhal bsil zhabs bsil yon chab la sogs pa :
rje btsun 'phags ma'i tshogs la 'bul bar bgyi :
ar+g+haM pra tIts+tsha swA hA:
pA d+yaM pra tIts+tsha swA hA:
de nas ma d+hal 'bul ba ni :
spyi dang mthun par rgyas bsdus gang yang rung ba lan gsum du 'bul lo :
bcu pa 'dod yon gyi mchod pa 'bul te :
rdo rje dril bu gsor zhing 'khrol :
rol mo'i sgra skabs su sgrog cing :
hU~M:
stong gsum 'jig rten phyogs dus thams cad du :
'dod yon lnga ldan mchod pa'i bye brag ni :
dngos su 'byor dang yid kyis legs sprul te :
rgyal ba'i yum mchog khyod la 'bul bar bgyi'o :
hU~M:
rgyal ba'i dkyil 'khor spyan la mchod 'bul ma :
lha mo dkar mo rab mdzes ngang tshul can :
dkar ser dmar ljang mthing ba'i mdangs ldan pa'i :
sgeg mo'i phyag na me tog sna tshogs thogs :
rje btsun 'phags ma'i tshogs la 'bul bar bgyi'o :
oM AHhU~M tA ra d+he ba d+hA ki nI badzra puSh+pe hU~M:
rgyal ba'i dkyil 'khor shangs la mchod 'bul ma :
lha mo ser mo rab mdzes ngang tshul can :
ga pur tsan+dan rgya shug la sogs pa :
sgeg mo'i phyag na bdug spos sna tshogs bsnams :
rje btsun 'phags ma'i tshogs la 'bul bar bgyi'o :
oM AHhU~M tA ra d+he ba d+hA ki nI badzra d+hU pe hU~M:
rgyal ba'i dkyil 'khor thugs la mchod 'bul ma :
lha mo dmar mo rab mdzes ngang tshul can :
'bru mar rtsi mar snang gsal 'od kyi tshogs :
sgeg mo'i phyag na snang gsal dpag med bsnams :
rje btsun 'phags ma'i tshogs la 'bul bar bgyi'o :
oM AHhU~M tA ra d+he ba d+hA ki nI badzra A lo ke hU~M:
rgyal ba'i dkyil 'khor sku la mchod 'bul ma :
lha mo ljang gu rab mdzes ngang tshul can :
tsan+dan gur gum rtsi chen si la sogs :
sgeg mo'i phyag na dri chab dpag med bsnams :
rje btsun 'phags ma'i tshogs la 'bul bar bgyi'o :
oM AHhU~M tA ra d+he ba d+hA ki nI badzra g+han d+he hU~M:
rgyal ba'i dkyil 'khor ljags la mchod 'bul ma :
lha mo dkar mo rab mdzes ngang tshul can :
rang byung lhan skyes sbyar ba'i zhal zas sogs :
sgeg mo phyag na zhal zas dpag med bsnams :
rje btsun 'phags ma'i tshogs la 'bul bar bgyi'o :
oM AHhU~M tA ra d+he ba d+hA ki nI badzra nai wid+ya hU~M:
rgyal ba'i dkyil 'khor snyan la mchod 'bul ma :
lha mo sngon mo rab mdzes ngang tshul can :
rnga dung gling bu pi wang 'byung ba'i sgra :
sgeg mo'i phyag na sil snyan dpag med bsnams :
rje btsun 'phags ma'i tshogs la 'bul bar bgyi'o :
oM AHhU~M tA ra d+he ba d+hA ki nI badzra shab+da hU~M:
bcu gcig pa nang gi mchod pa 'bul ba ni :
hU~M:
srid par gtogs pa'i 'jig rten rab 'byams na :
gzugs mchog rab mdzes ji snyed yod pa kun :
rdo rje gzugs ma'i tshogs su kun sprul nas :
rgyal ba skyed pa'i yum la 'bul bar bgyi'o :
oM AHhU~M badzra rU pa hU~M:
hU~M:
srid par gtogs pa'i 'jig rten rab 'byams na :
sgra snyan yid 'ong ji snyed yod pa kun :
rdo rje sgra ma'i tshogs su kun sprul nas :
rgyal ba skyed pa'i yum la 'bul bar bgyi'o :
oM AHhU~M badzra shab+da hU~M:
srid par gtogs pa'i 'jig rten rab 'byams na :
dri mchog bzang po ji snyed yod pa kun :
rdo rje dri ma'i tshogs su kun sprul nas :
rgyal ba skyed pa'i yum la 'bul bar bgyi'o :
oM AHhU~M badzra g+han d+he hU~M:
srid par gtogs pa'i 'jigs rten rab 'byams na :
longs spyod ro mchog ji snyed yod pa kun :
rdo rje ro ma'i tshogs su sku sprul nas :
rgyal ba skyed pa'i yum la 'bul bar bgyi'o :
oM AHhU~M badzra ra sa hU~M:
srid par gtogs pa'i 'jig rten rab 'byams na :
rab mdzes na bza' ji snyed yod pa kun :
rdo rje reg ma'i tshogs su sku sprul nas :
rgyal ba skyed pa'i yum la 'bul bar bgyi'o :
oM AHhU~M badzra spar+she hU~M:
srid par gtogs pa'i 'jig rten rab 'byams na :
snang srid chos mchog ji snyed yod pa kun :
rdo rje chos ma'i tshogs su sku sprul nas :
rgyal ba skyed pa'i yum la 'bul bar bgyi'o :
oM AHhU~M badzra d+harma ma hA mu drA hU~M:
bcu gnyis pa bde ba'i gsang mchod 'bul ba ni :
hU~M:
rdo rje rigs kyi rje btsun 'phags ma la :
zhe sdang ngo bo rnam par dag pa yi :
me long ye shes bde ba'i mchod pa 'bul :
kun tu bde ba'i mchod pas mnyes gyur gcig :
rin chen rigs kyi rje btsun 'phags ma la :
nga rgyal ngo bo rnam par dag pa yi :
mnyam nyid ye shes bde ba'i mchod pa 'bul :
kun tu bde ba'i mchod pas mnyes gyur cig :
pad+ma rigs kyi rje btsun 'phags ma la :
'dod chags ngo bo rnam par dag pa yi :
sor rtog ye shes bde ba'i mchod pa 'bul :
kun tu bde ba'i mchod pas mnyes gyur gcig :
las kyi rigs kyi rje btsun 'phags ma la :
phrag dog ngo bo rnam par dag pa yi :
bya grub ye shes bde ba'i mchod pa 'bul :
kun tu bde ba'i mchod pas mnyes gyur cig :
de bzhin rigs kyi rje btsun 'phags ma la :
gti mug ngo bo rnam par dag pa yi :
chos dbyings ye shes bde ba'i mchod pa 'bul :
kun tu bde ba'i mchod pas mnyes gyur cig :
oM AHtA ra dz+nyA na sarba pU tsa sa ma ye hU~M:
bcu gsum pa gtor ma 'bul ba ni :
me rlung gi sbyor ba la sogs spyi ltar byin gyis brlabs la :
hU~M:
ngo mtshar rmad du byung ba'i gtor ma ni :
rang byung rnam dag bdud rtsi'i ngo bo nyid :
ye shes lnga yi 'od zer rnam par 'phro :
'dod pa'i yon tan lnga yi phung por gsal :
mchod pa'i lha mo dpag tu med pas gang :
sha lnga bdud rtsi sman gtor rak+ta'i tshogs :
dpag tu med pa'i mchod sprin rgya mtsho 'dis :
rje btsun 'phags ma'i lha tshogs mnyes gyur cig :
tA ra d+he ba d+hA ki nI a mr-ita ma hA b+ha liM ta rak+ta sarba pU tsa hU~M:
kha kha khA hi khA hi :
bcu bzhi pa bstod pa bya ba ni :
sangs rgyas kyis bstod pa las gnyis gsum bdun du mngon par bstod na zhes pas :
hU~M:
spyan ras gzigs dbang brtse ba'i thugs rje can :
'gro ba kun gzigs dag pa'i spyan nyid las :
'gro ba'i don du sprul pa'i bcom ldan ma :
brtse ba'i thugs rje can la phyag 'tshal bstod :
zhal gcig phyag gnyis in+d+ra nI la'i mdog :
gzhon nu lang tsho bcu drug lon pa'i tshul :
g.yas pa mchog sbyin g.yon pa ut+pa la :
dus gsum rgyal ba'i yum la phyag 'tshal bstod :
rin chen rgyan spras 'dzum pa'i 'od zer can :
longs spyod rab rdzogs rgyan rnams ma lus rdzogs :
phrin las rnam bzhi dngos grub kun gyi gter :
dgos 'dod re skong ma la phyag 'tshal lo :
ces brjod rjes su :
phyag 'tshal nyer gcig bstod pa tshar gnyis bton rjes su :
bum pa la spro bsdu bya zhing mang du bzlas so :
oM tA re tut+tA re tu re swA hA:
zhes brgya dang :
Ar+ya tA re :
zhes brgya tshar rjes su :
yang bstod pa tshar gsum 'don :
yang bsnyen pa brgya bton rjes su :
bstod pa tshar bdun bya'o :
bco lnga pa bshags pa bya ba ni :
mos gus tshad med pas yid dmad 'gyod pa bskyed de :
thal mo snying gar sbyar la :
rje btsun 'phags ma'i lha tshogs thams cad dgongs :
bdag cag ma rig rmongs shing las ngan pas :
mi dge'i las kyis sgrib tshogs ci bgyis pa :
gnong zhing 'gyod sems drag pos mthol zhing bshags :
ma ltar byams pa'i thugs rjes dgongs nas kyang :
nyes byas sgrib pa'i tshogs rnams byang bar shog :
badzra sa ma ya shud d+he a :
zhes pa dang yig brgya bzlas so :
bcu drug pa thugs dam gnad nas bskul zhing smre sngags kyis gsol ba gdab pa ni :
rje btsun 'phags ma'i rten gyi drung du thal sbyar pus btsugs lus ba spu g.yo ba :
gdong mchi ma 'byin cing bu ma la dungs nas ngu ba'i tshul du 'di ltar bya'o :
kyi hud 'phags ma byams ldan thugs rje can :
rgyal ba'i yum khyod gnas mchog gang na bzhugs :
skyabs med bdag la dgos pa'i dus byung ngo :
thog med dus nas da ltar thug gi bar :
rigs drug 'khor ba'i g.yang sa dong ring 'dir :
skye ba grangs med sha khrag lus blangs kyang :
byas pa'i las la don med chud re zos :
skye ba lan gcig tsam zhig thar pa'i lam :
sgrub pa'i 'brel yang bdag gis ma zhogs sam :
'phags ma'i thugs rjes bdag nyid gtang srid dam :
thugs rjes zungs dang 'phags ma rgyal ba'i yum :
bdag nyid ma rig las ngan sdig sgrib can :
mgon med bdag ni ma yis ma gzigs sam :
dungs pa'i nga ros 'o dod bos lags na :
ma khyed brtse ba'i thugs rjes mi 'dzin nam :
rigs drug 'khor ba'i dong du lhung lags na :
'phags mas thugs rje'i zhags pas mi 'dren nam :
ma rig mun pa'i yul du gtan 'khyams na :
'phags mas thugs rje'i sgron me mi spor ram :
las kyi yul du dbang med 'khyams lags na :
ma gcig thugs rje'i lcags kyus mi 'dzin nam :
dge ba'i myu gu lo thog skam lags na :
'phags mas thugs rje'i char rgyun mi 'bebs sam :
zhe sdang dug lnga'i me chen 'bar lags na :
ma khyed thugs rje'i chu yis mi brlan nam :
dug gsum 'khrul pa'i nad kyis gdungs lags na :
ma khyed thugs rje'i sman gyis mi gso 'am :
dus 'dir ma khyed thugs rjes ma bzung na :
deng nas phyin chad nges pa'i gnas med do :
kye ma kyi hud 'phags ma thugs rje can :
bdag la re ltos skyabs gnas gzhan na med :
skyid sdug re ltos gcig gyur khyed shes na :
thugs rje'i dpa' tshan skyed cig rje btsun ma :
'khor ba'i gnas su yun ring gtan 'khyams nas :
nam zhig las zad 'bras bu thob pa'i tshe :
'phags ma'i thugs rje'i ci 'tshal don ma mchis :
las dbang btsan zhes bdag nyid bor gyur na :
thugs rje che zhes skyabs gnas su la byed :
'phags ma khyed la thugs rje'i stobs mnga' zhing :
sngon 'brel gsol btab bden pa mi bslu na :
thugs la le lo btang snyoms ma mdzad par :
skad cig nyid la thar par 'dren du gsol :
tshe 'dir mi mthun rkyen ngan bar gcod dang :
rgyal po me chu lcags sgrog dug dang mtshon :
rims nad sna tshogs chom rkun dus min 'chi :
dgra dang bgegs sogs rmi lam mtshan ltas ngan :
chag che nyam nga 'jigs pa brgyad la sogs :
ma lus zhi zhing zlog par mdzad du gsol :
tshe dbang longs spyod dpal 'byor phrin las rnams :
gong nas gong du 'phel zhing rgyas par mdzod :
khams gsum srid gsum snang srid thams cad kyi :
snang ba dbang du 'du bar mdzad du gsol :
bdud dang dgra bgegs 'byung po'i tshogs rnams kun :
tshar gcod drag po'i phrin las mdzad du gsol :
bdag ni rtse gcig zol zog med pa yis :
kha tsam ma yin snying nas gsol btab pas :
'gro 'dug las byed gang gi phyogs dag tu'ang :
bu gcig ma bzhin brtse bas bskyang du gsol :
'di dang phyi ma bar do'i gnas skabs su :
'bral med rtag tu thugs rjes gzung du gsol :
bdag gi rgyud la mi rtag byams snying rje :
dad dang brtson 'grus nges 'byung skyo shas dang :
zab mo'i don dang stong nyid lta ba'i mchog :
rtag tu nyams len skyo ngal med pa dang :
tshe dang sgrub pa mtha' ru phyin par shog :
ces skad cig ma yengs par dung dungs pas gsol ba gdab bo :
bcu drug pa dbang bskur ba ni :
bum pa rje btsun ma'i rten dang bcas pa rang dang gzhan gyi spyi bor bzhag la :
rje btsun ma dngos su gsal ba'i gnas bzhi nas :
bskyed rim gyi skabs ltar gnas bzhi nas yig 'bru bzhi las 'od zer bar ma chad pa bdag gi gnas bzhir 'phros shing thim par bsgom la :
hU~M:
rje btsun 'phags ma thugs rje can :
rnam dag sku yi sgo phyes la :
mi 'gyur rdo rje tshe yi dbang :
bdag skal ldan lus la bskur du gsol :
Ar+ya tA ra kA ya a b+hi Shiny+tsa oM:
rje btsun 'phags ma thugs rje can :
'gag med gsung gi sgo phyes la :
'gag med rnam grol gsung gi dbang :
skal ldan ngag la bskur du gsol :
Ar+ya tA ra wA ka a b+hi Shiny+tsa A:
rje btsun 'phags ma thugs rje can :
spros bral thugs kyi sgo phyes la :
spros med rdo rje thugs kyi dbang :
skal ldan sems la bskur du gsol :
Ar+ya tA ra tsit+ta a b+hi Shiny+tsa hU~M:
rje btsun 'phags ma thugs rje can :
sku gsum yongs rdzogs sgo phyes la :
phrin las rnam bzhis 'gro 'dul dbang :
skal ldan lus ngag yid la skur :
Ar+ya tA ra sarba a b+hi Shiny+tsa hrI:
zhes gnas bzhir gtug cing bum chu btung zhing khrus bya'o :
bcu bdun pa smon lam gdab pa ni :
thal mo me tog dang bcas la :
oM:
'grub par gyur cig rje btsun thugs rje can :
'phags ma khyed la bsnyen sgrub mchod pa dang :
bstod cing gsol ba btab pa'i mthu byin gyis :
deng nas bzung ste byang chub ma thob bar :
'phags ma khyed dang rtag tu mi 'bral zhing :
nad med tshe dbang longs spyod 'phel ba dang :
byang chub sgrub la bar gcod mi 'byung zhing :
sa dang lam gyi yon tan myur rdzogs nas :
bdag gzhan don gnyis lhun gyis grub pa yi :
rnam mkhyen rdzogs pa'i sangs rgyas thob par shog :
ces lan gsum byas nas :
rten dang tshom bu bsdu :
oM:
khyed kyis sems can don kun ces pa dang :
badzra mu :
ye shes pa gshegs :
dam tshig pa bdag la bsdu :
A li kA li yig brgya bzla :
bdag ni rmongs pa'i blo can te :
ting 'dzin dmigs pa ma gsal nor :
cho ga lhag chad nyes gyur rnams :
'phags ma'i tshogs kyis bzod par mdzod :
ces brjod la mi dmigs par rgyas gdab bo :
bco brgyad pa bsngo ba bya ba dang bkra shis brjod pa ni :
bdag gi dus gsum bsags pa yi :
bsnyen sgrub la sogs dge tshogs dang :
gzhan yang dge spyad bskul btab dang :
rjes su yi rangs las byung zhing :
'phags ma khyed mchod byin rlabs kyis :
nad med tshe ring dpal dang grags :
bkra shis bde legs mchog thob cing :
bdag gzhan don gnyis mthar phyin shog :
ces lan gsum brjod rjes su :
me tog 'thor zhing bkra shis bya ste :
ho :
dus gsum rgyal ba kun gyi yum mchog ma :
dgos 'dod re skong yid bzhin nor bu'i mchog :
bkra shis kun gyi mchog brnyes don grub ma :
dpal ldan thog ma bar dang mthar dge ba'i :
phrin las kun 'grub myur ma dpa' mo ste :
rje btsun 'phags ma sgrol ma'i bkra shis shog :
ces dang :
gzhan yang rgya cher brjod do :
ma gcig ye shes mtsho rgyal nang ltar rje btsun sgrol mar sgrub pa mon mo bkra shis khye 'dren gyis zhus pa sgrub mchog yid bzhin nor bu zhes bya ba rdzogs so :
mkha' 'gro ye shes mtsho rgyal ni :
rje btsun sgrol ma dngos yin pas :
dus kyi tha mar gyur pa na :
kha ba can gyi rgyal khams 'dir :
lha yang thugs rje chen po dang :
rje btsun sgrol mas 'dul bar 'gyur :
'di ni byin rlabs glog ltar myur :
de phyir gnam skas brag la sbas :
las can gcig dang 'phrad nas kyang :
'gro don bstan pa mthar rgyas shog :
gter rgya :
sbas rgya :
gtad rgya'o :[ \u0f88\u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88 ]shog ser dngos la gter ston rat+nas zhus pa'o //
gter ston rat+na gling pa sku drin can de'i drung du /
sprang po chos legs bdag gis lan lnga phyin te bka' lung yongs su zhus pa'o //
'di ni shog ser bu yig byin rlabs can no ///
/
@:
ye shes mtsho rgyal rdo rje phag mor sgrub pa'i gsang sgrub gnam skas ma'o :[ \u0f88\u0f88\u0f88\u0f88\u0f88\u0f88\u0f88\u0f88\u0f88 ]o rgyan skad du :
ma tri dzi na mu tra san d+ha :
mkha' 'gro brda yi skad du :
ma ho ko li ma la ni :
rgya gar skad du :
badzra d+hA ki nI b+ha ra hi kro tI kA li sa d+ha nA ma :
bod skad du :
rdo rje phag mo khros ma nag mo gsang sgrub ces bya ba :
ye shes mkha' 'gro la phyag 'tshal lo :
skal ba dang ldan pa'i rnal 'byor pas ye shes kyi mkha' 'gro gsang ba ltar sgrub pa yid bzhin nor bu 'di la gsum ste :
dang po dur khrod dam ri khrod la sogs dben pa'i gnas su :
dal mda' gang ba'i dbus su chos 'byung gnyis brtsegs su e :
zur rnams su gri gug :
gru chad rnams su g.yung drung :
mtha' skor la me tog sngon po'i tshom bu bkod pa'i dbus su :
thod pa dum bu gcig pa chang gis bkang ba'i nang du a mr-ita sin+d+hu ra dang byang sems dkar dmar sbyar la blug go :
de'i steng du me long chang brlan sin+d+hu ra brtsegs pa la snying po rnams bkod :
de'i steng du khros ma nag mo'i sku bzhag :
mtha' skor du gtor tshogs gzhung bzhin bsham :
thod pa ltag sprod kyi rnga ni shin tu khag che ste :
lar mkha' 'gro sgrub pa tsam la gces so :
de nas bla rdo'i 'khor lo bdag gis mchan du bcang ngo :
gnyis pa dngos gzhi'i rim pa ni :
bde ba'i stan la 'dug ste :
sin+d+hu ra'i thig le dpral bar byas la smra ba bcad :
skyabs 'gro sems bskyed sngon du 'gro bas :
ma hA shUn+ya tA dz+nyA na'i sngags kyis snang srid thams cad chos dbyings stong pa'i ngang las dur khrod chen po 'bar ba'i dbus su e gru gsum me dpung dmar nag tu 'bar ba'i dbus su baM las ro'i gdan steng du :
skad cig dran rdzogs su hU~M las phag mo khros ma zhal gcig phyag gnyis sku mdog mthing nag spyan gsum dmar la zlum zhing :
mche ba gtsigs pa dbu skra kham ser sku rgyab na mar 'phyang ba :
spyi gtsug phag zhal ngur sgra sgrog pa las snang srid dbang du sdud cing srid gsum zil gyis gnon pa :
ma mo mkha' 'gro thams cad rang dbang med par dam la 'du ba :
phyag g.yas gri gug nam mkha' la 'phyar ba :
g.yon pa thod khrag thugs kar 'dzin pa :
kha T+wAM rtse gsum gru mos brten pa :
zhabs g.yas bskum mtshan ma la gtad pa :
g.yon brkyang ro yi snying ga nas mnan pa :
nu ma dang b+ha ga rgyas pa :
glang chen dang zhing g.yang gi stod g.yogs dang stag lpags sham thabs :
sbrul chun la mi mgo khrag 'dzag pa lnga bcu'i do shal can :
sku'i ba spu'i bu ga re nas mkha' 'gro rang 'dra ba tshon gang ba me'i tshwa tshwa ltar 'phro zhing phaT dang pheM gyi sgra sgrog pa :
de'i spyi bo na rdo rje mkha' 'gro ma sku mdog dkar mo gtso 'khor sum brgya drug cu g.yas thams cad rdo rje'i gri gug :
g.yon thams cad thod khrag bsnams pa :
mgrin par rin chen mkha' 'gro sku mdog ser mo gtso 'khor bcu drug g.yas thams cad rin chen gri gug :
g.yon thod khrag bsnams pa :
thugs kar sangs rgyas mkha' 'gro mthing nag gtso 'khor sum cu rtsa gnyis g.yas 'khor lo'i gri gug :
g.yon thod khrag bsnams pa :
lte bar pad+ma mkha' 'gro sku mdog dmar mo gtso 'khor drug cu rtsa bzhi :
g.yas thams cad pad+ma'i gri gug dang :
g.yon thams cad thod khrag bsnams pa :
gsang gnas su las kyi mkha' 'gro ma ljang gu gtso 'khor nyi shu rtsa brgyad g.yas rnams rgya gram gri gug dang :
g.yon rnams thod khrag thogs pa'o :
de ltar gsal ba'i bdag gi snying gyen la log pa'i dbus su :
pad+ma phyogs mthun 'dab ma bzhi'i dbus su :
gsang ba thugs kyi phag mo lnga bskyed de :
pad+ma'i dbus su sangs rgyas mkha' 'gro ma mthing nag :
mdun du rdo rje mkha' 'gro ma dkar mo :
g.yas su rin chen mkha' 'gro ma ser mo :
rgyab tu pad+ma mkha' 'gro ma dmar mo :
g.yon du las kyi mkha' 'gro ma ljang mo :
de rnams g.yas thams cad gri gug :
g.yon thams cad thod khrag :
rgyan cha lugs gtso mo dang 'dra ba'o :
de rnams kyi thugs kar nyi ma'i dal sen gang ba re'i dbus su sangs rgyas mkha' 'gro la hU~M dang ma :
rdo rje la ha :
rin chen la ri :
pad+ma la ni :
karma la sa :
de rnams re re la yang rang rang gi sa bon la sngags 'khor bskor bar bsgom mo :
de ltar gsal bar nan gyis bskyed nas :
ngag tu :
hU~M hU~M hrIHma ha ri ni sa pheM pheM sa ma ya dza dzaH
zhes brjod pas lha rang rang gi thugs ka'i sa bon las 'od zer 'phros nas 'og min nas ye shes kyi lha rnams kyang sngags sgra di ri ri nam mkha' la byon nas :
slar bdag nyid dam tshig rnams la so so ru dbyer med du thim nas sku gsung thugs kyis byin brlabs :
ye shes lngas dbang bskur :
lha thams cad kyis phag skad dus gcig tu bsgrags pas stong gsum 'ur 'ur khyom khyom ldem ldem shig shig tu gyur nas thams cad rang dbang med par bdag gi dbang du 'dus shing :
mkha' 'gro rnam bzhis phrin las dus gcig la sgrub cing lha srin sde brgyad bka' nyan las byed :
srog snying 'bul bar bsgom mo :
gzhan yang rang gi rtsa gnas na :
mkha' 'gro ma til gyi gang bu kha phye ba ltar gnas par bsgom mo :
de nas shin tu zab pa'i bzlas pa bya :
steng rlung bar rlung pho smad du bzung ste tir gyis brgyang :
sked pa cung zad nyag byas nas steng 'og gi rlung rang so la bzhag cing dmigs pa snying ga'i phag mo lnga la gtad nas rlung rab tu rgyas pas 'khor lo dang rtsa gnas kyi mkha' 'gro thams cad rab tu bcud pas thams cad sngags kyi sgra di ri ri bzlas par bsam la :
A+o~M badzra b+ha ra hi kro tI kA li ha ri ni sa A b+he sha ya tsit+ta hrIng hrIng dzaHdza :
zhes bzlas pas rtags dang byin rlabs bsam gyis mi khyab pa 'byung zhing :
skabs su bar rlung bzung nas sked pa g.yas dang g.yon du bskor :
lha rnams kyang de bzhin 'khor zhing gnad nas bskul bas thams cad kyis rang rang sngags sgra di ri ri bzla bar bsam la sngags bzlas pas rtags dang yon tan bsam gyis mi khyab ste myur du 'grub par 'gyur ro :
thun mtshams su gtor ma 'bul ba ni :
me rlung gi sbyor bas ye shes kyi bdud rtsir byin gyis brlabs te :
thod rnga 'khrol zhing :
hU~M:
rnam dag chos dbyings b+han d+ha ru :
sha khrag dmar la longs spyod brgyan :
ye shes bdud rtsi ro mchog ldan :
'dod yon mchod pa sprin ltar gtibs :
spos gsur dri ngad chi li li :
khrag zhag zhun chen me re re :
tshogs skong longs spyod chi li li :
dpal gtor brjid ldan ya la la :
rak+ta zhun chen chi li li :
ye shes bdud rtsi ngo re mtshar :
rab tu mi 'dzad rgyun re ring :
mkha' 'gro gtor len dang re spro :
mchod bzhes dam skongs dngos grub stsol :
oM badzra b+ha ra hi kro tI kA li ha ri ni sa badzra rat+na pad+ma karma sarba tsit+ta hring hring badzra pi pa ho a tri kra ma ni ma hA b+ha liM ta kha kha khA hi khA hi :
zhes tshar bdun nam gsum gyis 'bul lo :
thun mtshams su bstod pa bya zhing thugs dam bskul :
dngos grub blang ba ni :
sha chen dang gu gul bsreg :
rnga chen brdung zhing thod rnga 'khrol zhing dbyangs snyan pos :
hU~M:
chos kyi dbyings las sgyu ma'i skur bzhengs pa :
rgyal ba'i yum mchog bcom ldan 'das ma mchod :
chags med rtog bral khros ma nag mo'i sku :
bde gshegs mkha' 'gro'i sku la phyag 'tshal bstod :
chos 'byung 'bar ba e yi dkyil 'khor nas :
ye shes bskal pa'i me dpung 'bar ba'i klong :
gar dgu'i nyams ldan khro dang 'dzum pa'i sku :
pha rol phyin drug rdzogs la phyag 'tshal bstod :
zhal gcig phyag gnyis mthing nag 'bar ba'i sku :
spyan gsum sdang mig dmar zlum rab tu g.yo :
mche ba bzhi gtsigs khro gnyer 'gying bag ldan :
mkha' 'gro'i gtso mo khyod la phyag 'tshal bstod :
g.yas pa gri gug skye shi rtsad nas gcod :
g.yon pa rtog med b+han+d+ha khrag gis bkang :
g.yas bskum g.yon brkyang ro yi gdan la bzhugs :
dpa' mo chen mo khyod la phyag 'tshal bstod :
phag zhal nag mo gyen la sgra sgrog cing :
khams gsum srid gsum dbang du sdud par byed :
phag skad ngar ngar bar du sgra sgrog cing :
sde brgyad 'dul zhing skye 'gro dbang du sdud :
phag skad ngur ngur 'og tu sgra sgrog cing :
sa bdag klu gnyan zil gyis gnon par byed :
phaT dang pheM gyi sngags sgra zhal nas sgrog :
che ba'i yon tan rdzogs la phyag 'tshal bstod :
dbu skra kham ser rigs lngas dbu la brgyan :
snyan cha mgur chu gdu bus rab tu mdzes :
kha T+wAM mchan bcug dug gsum rtsad nas gcod :
ye shes mkha' 'gro'i sku la phyag 'tshal bstod :
'du byed rnam dag mgo phreng rgyu mar brgyus :
g.yang gzhi stag sham rus pa'i rgyan drug spras :
sku yi rgyan rnams rdzogs la phyag 'tshal bstod :
sku yi gnas lngar mkha' 'gro'i dkyil 'khor rdzogs :
gsang ba thugs kyi phag lnga ye shes mchog :
rtsa khams 'khor lo mkha' 'gro'i sngags sgra sgrog :
phrin las rnam bzhi rdzogs la phyag 'tshal bstod :
ces bstod nas thugs dam bskul ba ni :
bdag bskyed rim gsal bas :
phag mo'i ngur dbyangs su byas te :
hU~M hU~M:
pheM pheM:
ma g.yel ma 'phang rnal 'byor ma :
chos dbyings e yi gzhal yas nas :
rang bzhin dbyings kyi mkha' 'gro ma :
rdo rje phag mo sku bzhengs shig :
ri rab chen po'i gling bzhi dang :
nyi shu rtsa bzhi'i gnas mchog nas :
rigs bzhi'i mkha' 'gro shugs 'gro dang :
ye shes las grub ma mo'i tshogs :
khri 'bum bye ba sa ya rnams :
dar gyi cod pan pu ru ru :
sil snyan mang po si li li :
rol mo mang po di ri ri :
rgyan cha mang po khro lo lo :
DA dril gar stabs shigs se shig :
zhal nas sngags sgra di ri ri :
phaT dang pheM sgra 'u ru ru :
ri rab gling bzhi ldegs se ldeg :
rgya mtsho chen po khyoms se khyom :
snang srid dbang du hri li li :
sde brgyad bran du khyugs se khyug :
rkang pa rdo rje sgeg 'gros can :
thogs med mkha' la bun ne bun :
lag pa gser gyi gdu bu can :
sna tshogs gar byed khyugs se khyug :
cha lugs rnam pa sna tshogs can :
phrin las rnam bzhi thogs med sgrub :
bskul lo thugs dam gnad nas skul :
mkha' 'gro dngos grub ma g.yel cig :
shugs 'gro las la ma bul cig :
bse lang mthu stobs ma chung zhig :
rgyan gyi mchod gtor 'di bzhes la :
'dod pa'i don la gsol 'debs kyis :
mchog dang thun mong dngos grub stsol :
tshe dbang longs spyod rgyas pa dang :
bcol pa'i phrin las grub par mdzod :
ces gnad nas bskul zhing :
bskyed rim gyi gzer gdab :
srog sngags kyis dbang du bsdus :
thugs dam gnad nas bskul na gang bsam thogs pa med par 'grub bo :
las can gcig dang 'phrad par shog :
s+ya mya y+ya :
kha thaM:
g+hu yah+ya :[ \u0f88\u0f88\u0f88 ]kho bo rat+na gling pa ngas //
gnam skas brag nas phyung pa yin //
shin tu gsang ba'i bka' rgya 'o //
shog ser shel dkar bza' yi phyag bris /
shog ser bu yig las bshus pa'o ///
/
