@#//
rdo rje rnam par 'joms pa dkar po'i sgrub thabs bum chog bkru byab dang bcas pa lhan thabs su bsdebs pa bzhugs //
chos gling chos bdag bar chad sel ba'i chos bzhi'i nang tshan no //
na mo badzra bi dA ra Na ya /
sras bcas rgyal ba'i thugs gsang ye shes kyi //
dri med rdo rje 'dzin der gus btud nas //
gang gi sgrub thabs bum chog bkru byab bcas //
mi gtsang nyes tshogs dag byed 'di na bsgrub //
de la 'dir bcom ldan 'das rdo rje rnam par 'joms pa dkar po'i sgrub thabs bum chog dang rjes su 'brel bar bkru byab srung gsum dang bcas pa gter gzhung la ngag 'don chog khrigs lhan thabs kyis blan te 'god pa la gsum /
bdag don bsnyen pa'i rnal 'byor rgyun khyer /
bum sgrub cho ga dang bcas pa /
rjes 'brel bkru byab srung ba'o //
dang po ni /
tho rangs la sogs pa'i dus gtsang zhing dben par dri nga'i zas dang spyod lam spangs la tshangs spyod dka' thub kyi brtul zhugs dang ldan pas /
skyabs 'gro sems bskyed ni /
dkon mchog gsum sogs skyabs yul kun //
'gyur med gsang bdag thugs kyi lhar //
yongs su 'dus la skyabs su mchi //
gzhan don smon 'jug byang sems bskyed //
lan gsum /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haMH
stong nyid ngang las rdo rje dkar gsal ni :
shel ltar 'tsher ba rtse lnga rgya gram gyi :
mtha' skor pad dkar dri med phreng ba dang :
rdo rje'i ra ba dkar po me phung gi :   dkar po /
gur khang dbus su pad zlar rang rig ni :
hU~M dkar ga pur zegs ma rab 'phros pas :
'phags pa mchod cing sems can sdig sgrib sbyangs :
slar 'dus rang nyid rnam par 'joms pa'i sku :
rab dkar zhi ma khro dbyibs spyan gsum 'bar :
rdzi smin dbu skra dkar ser gyen du 'khyil :
rin chen dbu rgyan snyan cha gdu bus mdzes :
phyag g.yas gser gyi rdo rje thugs kar gtod :
g.yon pa dngul gyi dril bu dku la brten :
dri med lha yi na bza' lhab lhub gsol :
rdo rje skyil krung cung zad 'gying tshul gyis :
dpag yas 'od zer 'phro dbus lhang mer bzhugs :
gnas gsum 'bru gsum 'od kyi 'phro 'du las :
rang rig ye shes sems dpa' spyan drangs bstim :
badzra sa mA dzaH
spyan drangs /
dzaHhU~M baM hoH
bdag dang gnyis su med par mos /
dbang gi lha tshogs rnams kyis bdud rtsi'i chus :
khrus gsol rgyu la 'bras bus rgyas btab gyur :
ces rang 'dras dbu brgyan /
slar yang thugs las sprul pa'i lha mos mchod :
oM sarba ta thA ga ta badzra bi dA ra Na ar+g+haM pra tIts+tsha ye swA hA:
de bzhin du /
pA d+yaM 
puSh+pe 
d+hU pe 
A lo ke 
g+han+d+he 
nai wid+ya 
shab+da sbyar bas mchod /
dus gsum sangs rgyas sras bcas thams cad kyi :
sku gsung thugs yon phrin las mthu stobs kun :
mi 'gyur gsang bdag thugs kyi lhar shar ba :
rdo rje rnam par 'joms la phyag 'tshal bstod :
ces pas bstod :
thugs kar zla steng dkar gsal yi ge hU~M:
de mthar gzungs sngags snying pos bskor ba las :
'od 'phros 'phags pa mchod cing mkha' khyab kyi :
'gro ba'i sdig sgrib sdug bsngal thams cad sbyangs :
khyad par rang lus bdud rtsi dkar bsil gyis :
rkang pa'i mtheb sor tshun gang nad gdon bgegs :
sdig sgrib nyes ltung rgyud du 'khrigs pa kun :
dud khu'i rnam par phyir 'thon rang gi lus :
sgrib med shel gong phyis pa lta bu'i dbus :
tsit+ta'i gur khang ting 'dzin sems dpa'i mthar :
sngags kyi 'od dkar rab tu 'bar bar gyur :
ces pa'i ting nge 'dzin dang ldan pas spro na /
'di skad bdag gis thos pa'i dus gcig na /
zhes sogs gleng gzhi che ba dran pa tshar gcig dang /
na mash+tsaN+Da badzra pA Na ye /
ma hA yak+Sha se nA pa ta ye nas /
b+hin+d+ha b+hin+d+ha badzra hU~M phaTaH
ces pa'i bar gyi gzungs ring thung nyer gcig gam ci rigs dang /
na mash+tsaN+Da badzra kro d+hA ya\u0f8ezhes pa'i yang snying brgya rtsa brjod mthar /
sdig pa thams cad sogs nas /
rgyal po rtag tu khrus gyis shig
/ces pa yan gyi phan yon brjod cing bsam /
bsdu na /
sngags kyi 'od dkar kun tu 'bar bar gyur :
ces pa'i mjug tu yang snying brgya rtsa sogs bzla /
gang gi tshe yang thun mthar A li kA li yig brgya sbrel ba lan gsum brjod pas bskyed bzlas ting 'dzin nyams pa bskang /
spro na sngags tsam gyis mchod /
gong gi bstod pas bstod /
mi gtsang nad gdon sdig sgrib dam nyams sogs //
rtsa ba yan lag nyams chag kun bskangs te //
rnam dag ye shes gtsang mar sor chud nas //
skye med dbyings kyi nA dar dmigs med bsdu /

/slar yang de las ma 'gags snang ba'i cha //
rig pa'i ye shes rnam par 'joms par gsal //
zhes snod bcud phung po lhar gsal ba thugs srog hU~M gi nA dar bsdu /
de yang dmigs med klong du bzhag
/slar rjes thob kyi lhar skad cig dran rdzogs su ldang ba rdzogs rim ste bdag don bsnyen pa'i rnal 'byor rgyun khyer ro //
gnyis pa bum sgrub cho ga dang bcas pa ni /
rang nyid la phyogs pa'i gtsang ma'i stegs kyi khar bum gdan pad+ma dkar po 'dab brgyad bris pa'i steng du /
dngul la sogs pa'i bum pa dkar po dri ma med pa rgyun 'bab kyi chu srog chags med pas sum gnyis bkang /
nor bu yungs dkar dUrba rin po che :
tsan+dan dkar po dri med legs btab pa :
zhes pa'i bum rdzas dang /
shel dang rdo rje me tog kha rgyan can :
dri med ras dkar kha tshar mgul pa bcing :
zhes pa'i chas su bcug pa bkod /
mdun du 'das gtor dkar rgyan can dang mtha' skor du chu gnyis sngon 'gro'i nyer spyod mtshams 'dzin dang bcas pa g.yas skor du bkod /
rang gi mdun du bsang chu rdor dril sogs bsham /
sngon 'gro'i gtor ma a mr-itas bsang /
swa b+hA was sbyang /
oM AHhU~M gis byin gyis brlab /
na maHsarba ta thA ga te b+h+yo bi shwa lan gsum dang /
gang yang 'dir gnas lha dang klu //
gnod sbyin srin po'am gzhan dag la //
sngags spyod don du gtor ma 'di //
'bul gyis yang dag bzhes su gsol //
mchod sbyin gtor ma 'di bzhes la //
sogs nas /
yid la 'dod pa kun grub mdzod //
ces pas bsngo zhing phrin las bcol /
bar du gcod pa'i bgegs rnams la yang snying dang hU~M bzhi bzlas pas bskrad /
rdo rje dkar po'i rwa ba dang drwa ba gur bla bre phyi rol du ye shes kyi me dkar gsal phyogs mtshams steng 'og kun tu 'bar ba dang bcas pa'i srung ba'i 'khor lor gyur par mos /
oM badzra rak+Sha dz+wa la hU~M/
mchod pa rnams bsang chu a mr-itas bsang /
swa b+hA was sbyang /
thugs ka'i hU~M yig las byung ba'i mchod pa'i lha mo rin po che dang pad+ma la sogs pa'i snod du nyer spyod sogs mchod pa'i sprin rab 'byams 'dzin pa nam mkha'i mtha' klas pas yongs su gang bar gyur /
oM badzra ar+g+haM AHhU~M swA hA/
thog mtha' rigs 'gre ba'i pA d+yaM sogs dang /
oM badzra d+harmA ra Ni ta sogs kyis byin brlab /
skyabs sems nas bdag gi rnal 'byor bzlas pa mchod bstod dang bcas pa bya /
bum pa bsang chu a mr-itas bsang /
swa b+hA was sbyang /
stong pa'i ngang las bum gdan pad+ma dkar po 'dab ma brgyad pa'i steng du b+h+rU~M las rin po che las grub pa'i bum pa lto ba yangs shing mgrin pa phra ba kha g.yel zhing mchu 'phyang ba /
rtsa ba dang nag po'i ra ri med pa /
lha'i gos bzang pos mgul pa dkris shing 'bras bu me tog dang ldan pa'i shing rdo rje rin po che'i kha rgyan can /
nang dri bzang gi chab kyis bkang ba'i dbus su paM las pad+ma dkar po dang a las zla ba'i dkyil 'khor dri ma dang bral ba'i lte bar /
hU~M yig dkar po las 'od zer ga pur gyi zer ma lta bu 'phros /
'phags pa mchod /
bdag dang sems can thams cad kyi sdig sgrib nyes ltung thams cad sbyangs /
tshur 'dus yongs su gyur pa las bcom ldan 'das rdo rje rnam par 'joms pa shel dkar zhun ma'i phung por zla 'od byugs pa lta bur dkar ba'i sku
/dgyes pa'i zhal gcig 'dzum zhing spyan gsum yid tsam khro ba /
rdzi smin sma ra dbu skra dkar ser gyen du 'khyil ba /
phyag gnyis g.yas gser gyi rdo rje rtse lnga pa 'od zer kun tu 'phro ba thugs kar gtod de 'dzin cing /
g.yon pas dngul dkar gyi dril bu bdag bral gyi sgra sgrog pa dku g.yon du brten pa /
rin po che'i dbu rgyan snyan cha mgul chu do shal 'og pags phyag zhabs kyi gdu bus rnam par spras shing /
lha'i gos dri ma med pa'i stod g.yogs dang smad sham yug gos lhab lhub tu gsol ba /
rdo rje'i skyil mo krung gis 'od dang 'od zer gyi klong na cung zad 'gying ba'i tshul gyis lham mer bzhugs pa'i dpral bar oM/
mgrin par AH
thugs kar hU~M/
de las 'od zer 'phros pas phyogs bcu'i zhing nas rdo rje rnam par 'joms pa la sangs rgyas dang byang chub sems dpa'i tshogs dang bcas pa oM badzra sa ma ya dzaH
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
dzaHhU~M baM hoH
dam tshig pa dang gnyis su med par bsam /
slar yang thugs ka'i sa bon las 'od zer 'phros /
dbang gi lha tshogs spyan drangs /
de bzhin gshegs pa thams cad kyis mngon par dbang bskur du gsol /
zhes gsol ba btab pas /
bum pa bdud rtsi'i bcud dang ldan pas spyi bo nas dbang bskur /
sku gang dri ma dag
/chu zhabs yar lud pa rgyu la 'bras bu'i rnam par 'joms pa rang 'dra bas dbu brgyan par gyur /
rang lhar gsal ba'i thugs ka nas spros pa'i mchod pa'i lha mo rnams kyis mchod par gyur par mos la /
rab 'byams rgya mtsho dpag med na //
mchod yon ji snyed yod pa dang //
bdag gis gus pas bshams pa 'di //
rgyal ba sras dang bcas la 'bul //
oM sarba ta thA ga ta badzra bi dA ra Na sa pa ri wA ra ar+g+haM pra tIts+tsha ye swA hA/
de bzhin du mchod yon gyi gnas su /
zhabs bsil /
me tog
/bdug spos /
mar me /
dri chab /
zhal zas /
rol mo rnams dang /
ar+g+haM gyi gnas su /
pA d+yaM/
puSh+pe /
d+hU pe /
A lo ke
/g+han+d+he /
nai wid+ya /
shab+da /
sbyar zhing thog mtha' rigs 'gre bas mchod /
dus gsum sangs rgyas sras bcas thams cad kyi :
sku gsung thugs yon phrin las mthu stobs kun :
mi 'gyur gsang bdag thugs kyi lhar shar ba :
rdo rje rnam par 'joms la phyag 'tshal bstod :
ces shwa lo ka gcig dang /
mi shigs rdo rje'i ra ba me phung ni //
shel dkar phreng ba zla zhun thigs pa yis //
lan brgyar byugs ltar kun nas 'od 'bar dbus //
pad zlar mngon par rol la phyag 'tshal bstod //
sgrib pa'i mun chen drungs nas 'byin byed pa'i //
dri med zla 'od gzhon nur 'dzum pa'i zhal //
spyan gsum yid tsam khro ba'i lta stangs can //
'gying tshul bsil zer spro la phyag 'tshal bstod //
rdzi smin sma ra dbu skra dkar ser tshogs //
gyen 'khyil rdo rje rin chen cod pan dang //
snyan cha mgul chu do shal gdu bu sogs //
rin chen rgyan phreng 'dzin la phyag 'tshal bstod //
phyag g.yas gser gyi rdo rje thugs kar gtod //
g.yon pas dngul dkar dril bu dku la brten //
dri med reg 'jam lha yi na bzas bklubs //
rdo rje'i skyil krung bzhugs la phyag 'tshal bstod //
rgyal ba kun gyi gsang ba'i mdzod 'chang ba //
gang sku'i bkod pa bsam pas khyab min yang //
'gro ba'i sdig ltung dri ma sbyong ba'i slad //
mos blor mtshan dper gsal la phyag 'tshal bstod //
mtshon byed dpe dang rgyan dang phyag rgya sogs //
sna tshogs snang yang ngo bo chos kyi dbyings //
rig pa'i ye shes rnam par 'joms pa'i ngang //
gnyis med 'phrul dga'i tshul gyis phyag 'tshal bstod //
ces pas bstod la /
thugs kar zla steng dkar gsal yi ge hU~M:
de mthar gzungs sngags snying pos bskor ba la :
bdag nyid lhar gsal thugs las sngags phreng 'phros //
bum lha'i thugs kar phog pas thugs rgyud bskul //
sku yi cha dang thugs ka'i sngags phreng las //
bdud rtsi'i rgyun babs bum chur gnyis med thim //
zhes bsam /
gzungs thag gtad de bdag gi rnal 'byor ltar che ba dran pa sngon du 'gro bas gzungs ring thung nyer gcig dang yang snying brgya phrag sogs long skabs dang bstun par bzla /
mthar phan yon dang A li kA li yig brgya sum sbrel brjod pas lhag chad kha bskang /
rgyas par na gong bzhin nam bsdu na sngags tsam gyis mchod cing bstod pa shwa lo ka dang pos bstod /
'das gtor oM AHhU~M dang /
a kA ro mu khaM lan gsum gyis /
pad+ma'i snod du dag cing gtsang ldan dri ma med pa'i gtor ma 'dod yon gyi phung por gyur /
oM sarba ta thA ga ta badzra bi dA ra Na sa pa ri wA ra i dam ba lin+ta kha kha khA hi khA hi /
lan gsum dang /
mchod sbyin gtor ma 'di bzhes la //
ces sogs nas /
yid la 'dod pa kun grub mdzod //
ces pas dbul zhing phrin las bcol /
spro na 'jig rten pa rnams la cha gsum gyi gtor ma'ang bsngo /
bdag gi thugs ka'i sa bon las 'od zer 'phros /
bum lha'i thugs kar phog pas mnyes te 'od du zhu ba bum chu dang ro gcig tu gyur pa snod bcud dngos po gang la 'thor yang mi gtsang ba drungs nas 'byin cing dag pa chen po la sbyor bar gyur par bsam pa ste bum sgrub cho ga'i rim pa'o //
gsum pa de dang rjes su 'brel bar gzhan don bkru byab srung gsum ni /
bsgrub bya re ba la sogs pa'i stan la gos nag gyon /
mdun du khrus sder bsham /
slob dpon gyi mdun du g.yon nas brtsam pa'i khrus bum rdor dril spos thun /
snod gcig tu ting lo changs bu gtor zan rnams brgya rtsa'am nyer gcig re bshams la /
bsgrub bya'i spyi bor paM las pad+ma dkar po dang sogs mngon rtogs nang bzhin /
lham mer bzhugs pa'i thugs kar zla ba'i dkyil 'khor gyi steng du hU~M yig dkar po'i mtha' skor du yang snying sngags kyi phreng ba /
ston ka'i zla 'od dri ma med pa'i 'od zer 'phro ba ltar kun tu 'bar ba las ye shes kyi bdud rtsi dkar bsil reg na bde ba'i rgyun ba mo ltar 'dzag pas /
spyi gtsug nas mar zhugs lus kyi nang thams cad gang /
tshe rabs thog ma med pa nas bsags pa'i nad gdon sdig sgrib thams cad dang /
khyad par du yang gsang sngags rdo rje theg pa'i rtsa ba dang yan lag gi dam tshig nyams chag nyes ltung gi rigs su gyur pa dang /
gzhan yang dam nyams pa dang tshogs dang dkyil 'khor 'dres pa /
chos bshad pa dbang bskur ba /
zas gos dang gtam 'dres pa /
gnas dang lung pa gcig tu 'dug cing /
rlung phyogs dang chu rgyun gcig tu btungs pa'i nyams grib /
dme yugs mdze dang ro 'khon gdon can sogs kyis bskyed pa'i sgo gsum la sdig cing ye shes la sgrib pa'i nyes tshogs mi gtsang ba thams cad /
rkang pa'i mtheb sor dang bshang gci'i lam nas dud khu'i rnam par 'thon /
shel gong phyis pa g.ya' dag pa lta bur gyur pa'i tsit+ta rin chen 'bar ba shel dkar zur brgyad pa zla ba'i dkyil 'khor dri ma dang bral ba'i lte bar snying po sngags kyi phreng ba 'od zer dkar po kun tu 'bar bar gyur pa'i mos pa gyis shig pa'i brda sbyar zhing rang gzhan gnyis kas bsgom pa dang lhan cig
/bum pa'i chu rgyun gyis spyi bo nas bran bzhin pas gzungs ring thung yang snying dang bcas pa'i mthar khrus 'thung kha gdong bshal te bum chu ku shas 'thor ba dang bcas te /
nad thams cad sarba a pa na ye swA hA/
gdon thams cad sarba a pa na ye swA hA/
sdig sgrib nyes ltung thams cad sarba a pa na ye swA hA/

slar yang kha rgyan gyi mdongs sgro'i dbus su zla ba'i dkyil 'khor gyi lte bar yang snying sngags kyi phreng ba me long gi gzugs brnyan ltar dwangs gsal sgrib med du shar ba de las 'od zer ku sha'i chun po lta bu 'phros /
nad gdon sdig sgrib dam tshig nyes ltung thams cad phyags mas btab pa bzhin du bdas te khrus chur sib sib thim par gyur par mos la /
yang snying gi mjug tu nad thams cad sarba shAn+tiM ku ru ye swA hA/
de bzhin du gdon thams cad /
sdig sgrib nyes ltung thams cad /
ces pas re re bzhin nas lus la byab cing khrus chur bstim tshul bya /
de nas khrus chu de nyid kyis brdzis pa'am bran pa'i ngar glud dang /
gong gi changs bu ting lo gtor zan rnams bdun tshar re re bzhin /
sam+b+ha ra bdun dang /
de bzhin gshegs pa bzhi'i mtshan bsgrag cing byin gyis brlab /
gnod byed lan chags tshim byed bza' btung gnas lus longs spyod 'dod yon gyi phung po zad mi shes par gyur pa 'di nyid /
tshe rabs thog ma med pa nas sdig sgrib nyes ltung dang lhan cig sgo gsum la bar du gcod cing /
ye shes la sgrib pa'i 'khrul snang yid kyi lus can sa 'og sa steng sa blar rgyu ba'i gdon bgegs 'byung po'i rigs su gyur pa thams cad la bsngo 'o //
mchod sbyin bzang po 'dis tshims par gyis la gnod 'tshe gdug pa'i bsam sbyor spongs la phyogs 'dir ma gnas par gzhan du dengs shig
/gal te bsgo ba 'das shing log par 'dren par 'gyur ba gang yin pa thams cad de bzhin gshegs pa rnams kyi sku gsung thugs mi bzad pa rab tu khros pa'i ye shes kyis rdul phran bzhin du brlag par 'gyur ro //
zhes bsngos pa'i mthar glud gtor rnams bsgrub bya la g.yas su bskor te rgyang ring por dor /
spos kyis bdug cing thun gyis brab rdo rje gsor zhing dril bu gsil /
yang snying bzlas pas bgegs dpag tshad du bskrad par bsam /
bsgrub bya gdan gos dkar po la gnas pa /
skad cig gis rdo rje rnam par 'joms par gsal bar gyur pa'i gnas lnga tshigs chen bzhi por yang snying gi sham bur rak+Sha ku ru hU~M btags pa bzla bzhin pas phyag mtshan rdo rje rgya gram bkod tshul byas pa la brten nas /
rdo rje dkar po rgya gram gyis lus kyi phyi thams cad ye shes rdo rje'i go khrab kyis go mtshams med pa 'phyur bur gtams pas /
sdig sgrib nyes ltung gdon bgegs sogs bar du gcod pa thams cad kyis mi tshugs shing mi chod mi shigs pa nyid du gyur /
rgyas par na /
gang la ser sna rnam chags pa //
rnam 'joms dri ma med mdzad cing //
thugs zhi gnod pa mi mnga' des /
khyed la bde legs mdzad par gyur //
ces sogs yangs pa can gyi grong khyer du 'jug pa'i mdo'i shis brjod dam /
bsdu na /
dus gsum sangs rgyas sras bcas thams cad kyi :
sku gsung thugs yon phrin las mthu stobs kun :
mi 'gyur gsang bdag thugs kyi lhar shar ba :
rdo rje rnam par 'joms pa'i bkra shis shog :
ces dang /
mi 'gyur lhun po sku yi bkra shis shog
/ces sogs dang /
nyin mo bde legs sogs pa rnams kyis shis pa brjod pa ste gzhan don bkru byab srung ba'i rim pa'o //
sgo gsum ye nas dag pa gang+gA'i chab //
gnas skabs rkyen gyis bsgyur pa'i rnyog can rnams //
drungs 'byin rnam par 'joms pa ke ta ka'i //
man ngag mdzod 'chang drang srong mkho ba'i skyes //
nad gdon mi gtsang tshad pas gdungs pa rnams //
yig 'khyar gyo dum bsdus pa'i bsil grib la //
bde bar ngal gsor 'dod pa'i las dor te //
legs bshad yan lag brgyad pa'i chab 'di bsten //
ha cang tshig gi spun pas ma rnyogs shing //
sgra sbyor don min lhad kyis ma bslad par //
lhan thabs o rgyan cho~Xs rje~X'i dgongs pa'i rgyan //
rnga yab gli~Xng pa~X'i 'bangs des byas pa yin //
thog ma'i rtsom yig rgyal rtse rig sngags 'chang //
rwa ston stobs ldan thogs med rtsal gyis so //
dge'o ///
/
