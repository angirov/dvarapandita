@#//
rdo rje g.yu sgron ma'i phrin las 'dod 'jo'i snye ma zhes bya ba bzhugs so //
oM swasti /
rgyal bstan skyong phyir badzra b+ha ra hi //
ye shes ma mo'i sgyu 'phrul rdo rje'i gar //
sgyur mdzad g.yu yi sgron ma sman btsun mar //
btud nas gang de'i mchod phreng 'dir gsal bya //
'di nyid mchod par 'dod pas gtsang zhing yid dang mthun pa'i gnas su phyag bdar byas sku gsung thugs kyi rten bkram /
spyan gzigs sna tshogs kyis mdzes par brgyan /
stegs bu gru bzhi pa dar ram ras dkar pos bkab pa'i steng du 'bras sam nas dkar mo'i pad+ma 'dab bzhi tshom bu lnga tshom can gyi dbus su rten gtor zlum brjid dkar po rang 'dra'i 'khor gyis bskor ba sku gzugs dang mda' dar me long gis brgyan pa gzug
/de'i mdun du mchod gtor dbyibs de dang 'dra ba /
gnyis ka'ang dkar gsum mngar gsum sogs zas phud bzang po sna tshogs pas brgyan /
me tog sogs nyer spyod lnga dang /
phye mar /
gser skyems /
'o phud /
dri zhim po'i bsang dud sogs dam rdzas su 'os pa'i yo byad thams cad dang /
sngon du yi dam chos skyong gi mchod gtor /
mjug tu rjes 'brang gzhan dang /
gzhi bdag gtor ma sogs tshang zhing bkod pas mdzes par bsham /
rang nyid gu ru'i phrin las kyi gzhung gang rung 'brel ba'i bdag bskyed bzlas pa dang bcas pa sogs skabs dang sbyar ba sngon du 'gro bas /
mchod gtor bye brag pa rnams bsang sbyang /
stong pa'i ngang las b+h+rU~M las byung ba'i snod kyi nang rin po che sna tshogs pa'i rang bzhin gyi ri brag mtsho klung ljon shing gi skyed mos tshal dar sna tshogs kyi gur lding dang bcas pa'i gnas su /
oM las byung ba'i kha zas ro brgya pa /
lha'i nyer spyod bzang dgur spel ba /
mi'i zas mchog g.yos su sbyar ba /
bzang zhing gtsang ba mkho dgu tshogs pa /
lha dang /
mi dang /
gnod sbyin gyi dbang po rnams kyi rkyen du 'os pa'i yo byad mdzes dgus phyug pa /
gzhan yang phyi nang gsang ba'i mchod pa'i yo byad du 'os pa /
sngags rgya ting 'dzin gyis khyad par du bsgrubs pa /
rgya nam mkha'i mtha' dang mnyam zhing yul dus thams cad du zad mi shes par 'byung ba /
bde stong gnyis su med pa'i ngo bor ro gcig tu dag pa rnams su gyur par bsam la /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes lan gsum gyi byin gyis brlabs la /
mdun gyi rten bsang sbyang /
stong pa'i ngang las mdun gyi nam mkhar 'chi med kyi dga' ba'i tshal chen po gangs ri dang rin po che'i rwa bas kun nas bskor ba'i gnas /
dpag bsam ljon pa'i tshal dang me tog sna tshogs kyi do ra 'khrigs shing /
gur gum dang rtswa ljang gzhon nu'i ne'u gsing rgyas pa /
bdud rtsi'i char rgyun lhung lhung 'bab cing rgya mtsho 'khyil ba'i dbus rin po che sna bdun gyi khang bzang rgyu dang bkod pa phun sum tshogs pa'i ngo mtshar gyis 'phags pa'i nang na /
rin po che'i khri stan bzang zhing bkod legs pa'i steng du sman btsun chen po rdo rje g.yu'i sgron ma sku mdog dkar mo mdzes shing lta na sdug pa'i lang tsho can /
nu 'bur zung gis brjid cing rked skabs phra ba 'chi med bu mo gzhon nu'i 'jo sgeg can /
gnag snum lcang lo sil bu rgyab tu 'phyang zhing lhag ma btsug tu bcings pa /
dar dkar gyi thod nor bu'i rtse bran gyis spud pa /
dar dkar po gser gyi thig phran can gyi stod g.yogs dang smad dkris gsol zhing /
gser g.yu bai DUr+Ya sogs nor bu'i dbu rgyan rna cha gdu bu mgul rgyan dpung rgyan rnams kyis spras shing /
mu tig gi do shal dang rin po che'i ska rags bcings pa /
mdzes sdug mtshungs pa med pa'i tshul can /
g.yas dgos 'dod 'byung ba'i yid bzhin gyi nor bu rin po che dang /
g.yon srid gsum gsal ba'i me long 'dzin pa brkyang bskum rol pa'i 'jo sgeg ngom zhing bzhengs stabs su bzhugs pa /
de'i phyogs bzhir sman mo mched bzhi rgyan cha lugs gtso mo lta bus 'dud cing bskor ba /
gzhan yang bod skyong brtan ma bcu gnyis sogs lha sman 'bum sde'i tshogs dang /
lha klu dri za gnod sbyin sogs srid gsum dregs pa'i tshogs bsam gyis mi khyab pa bka' nod cing phrin las 'dod rgur bsgyur bas yongs su gang bar gyur /
de rnams kyi spyi bor oM/
mgrin par AH
thugs kar hU~M/
hU~M las 'od zer 'phros pas lha gnas gangs ri'i rwa ba /
sprin dkar dag pa'i pho brang sogs rang bzhin gar bzhugs kyi gnas nas sman btsun g.yu yi sgron ma 'khor dang bcas pa spyan drangs par bsam la /
spos btul zhing rol mo'i sgra dang sbyar ba'i dbyangs snyan pos /
kyai /
chos dbyings 'gyur med spros bral las //
'gag med rnam rol DA ki nI//
ye shes ma mo lhan cig skyes //
sprul pa'i gar gyis gshegs su gsol //
gnas mchog o rgyan sprul pa'i zhing //
rgya gar rgya nag bal bod kyi //
dben gnas chos 'khor gar bzhugs nas //
dgyes shing brtse bas gshegs su gsol /
khyad par gangs can rtse lnga'i ri //
nags tshal me tog thod bcings can //
dkar phyogs srung ma 'du ba'i zhing //
gsang mchog dngos grub 'byung ba'i gnas //
dgyes shing bzhugs pa'i zhing kun nas //
sman btsun rdo rje g.yu sgron ma //
kun snang sprul sku'i sgyu 'phrul gyis //
spyan 'dren gnas 'dir gshegs su gsol //
sman btsun chen mo mched lnga dang //
brtan ma bcu gnyis 'khor gyis bskor //
sman phran 'bum phrag du mar bcas //
mchod sbyin gnas 'dir spyan 'dren gshegs //
oM badzra pra mo ha hrIM hrIM swA hA/
pany+tsa DA ki nI sa pa ri bA ra badzra sa mA dzaHdzaHhU~M baM hoH
zhes spyan drang /
kye /
ma gcig lha mo g.yu sgron ma //
'dir byon dam tshig rten la bzhugs //
ye shes DA ki rang rig rten //
gnyis med gnyug ma'i stan la bzhugs //
rig 'dzin ma mo nang gi rten //
rtsa rlung thig le'i stan la bzhugs //
sprul pa'i ma mo mchod sbyin rten //
rnam sprul rin chen stan la bzhugs //
badzra sa ma ya A sa na tiSh+Than+tu /
zhes bzhugs su gsol /
kye /
rang rig rang gsal sman btsun lha /
khams lnga bde chen dbyings su 'dres //
gnyis med mnyam par phyag bgyid na //
blang dor med pa'i dbyings su rol //
a ti pU hoH
pra tIts+tsha hoH
zhes phyag bya /
kye /
sna tshogs snang ba rig pa'i rtsal //
cir yang 'char ba sgyu ma'i dngos //
ting 'dzin sngags dang phyag rgya yis //
mchod sprin 'dod yon bzhed dgur spel //
dwangs bsil ar+g+haM zhabs bkru'i rdzing //
mdzes pa'i me tog spos sprin gtibs //
snang gsal mar me dri chab klung //
ro brgya'i zhal zas rol mo 'bul //
'chi med bdud rtsi rak+ta'i bcud //
ba liM bza' bca' btung ba'i tshogs //
ma tshang med pa'i 'dod yon lnga //
mthun pa'i longs spyod rkyen du 'bul //
'jo sgeg gar dang snyoms 'jug ro //
'khor gsum bde ba chen por shar //
sna tshogs 'dod yon sems kyi rgyan //
dwangs ma mi shigs dbyings su rol //
bzang dgu'i spyan gzigs nam mkha' gang //
mkho dgu'i longs spyod rgya mtshor bskyil //
bzhed dgu'i mchod par lhun gyis grub //
kun tu tshim zhing dgyes par mdzod //
oM pany+tsa DA ki nI sa pa ri bA ra ma hA pU dza pra tIts+tsha hoH
pany+tsa a mr-ita khA hi /
ma hA rak+ta khA hi /
ma hA su kha pU dza hoH
zhes mchod /
kye /
rdo rje g.yu sgron shin tu mdzes pa'i sku
/dkar gsal gangs ri'i ngos la nyi shar 'dra //
sgrub pa po la dngos grub mchog stsol mdzad //
mched lnga 'khor dang bcas la phyag 'tshal bstod //
sngon tshe slob dpon pad+ma'i spyan snga ru //
ji ltar zhal bzhes thugs dam dran mdzod la //
rnal 'byor bdag la dgyes pa'i zhal bzang ston //
bcol pa'i phrin las myur du 'grub par mdzod //
ces kun mkhyen gyi gsung dang /
oM/
ka dag spros bral chos sku'i gshis //
ma 'gags gsal gdangs nyams brgya'i dpyid //
rnam rol sprul sku'i cho 'phrul rtsal //
chu zla'i gar bzhin ston la bstod //
ye shes lnga yi rang bzhin las //
rig 'dzin DA ki lngar dag kyang //
sangs rgyas bstan pa skyong ba'i phyir //
cho 'phrul cir yang ston la bstod //
dkar gsal yid 'ong gzhon tshul can //
lhab lhub dar gyi na bza' dang //
rin chen du ma'i rgyan gyis mdzes //
sman btsun g.yu sgron ma la bstod //
phyag g.yas 'dod ster rin chen dang //
g.yon pas dngul dkar me long 'dzin //
rang 'dra'i 'khor tshogs sman mo bzhi //
gtso dang 'khor du bcas la bstod //
brtan ma bcu gnyis khyed kyi 'khor //
lha srin sde brgyad pho nya bran //
'jig rten dregs ldan yongs kyi rje //
mthu stobs thogs med khyed la bstod //
ngo bo rgyal yum lhan cig skyes //
rang bzhin rigs lnga'i mkha' 'gror shar //
thugs rje'i rnam rol sman btsun la //
mchod cing bstod do dam tshig dgongs //
zhes dang /
tshangs pa lha yi 'jig rten na //
lha mo me tog man+d+hA ra //
dpag med lha yis bstod pa ni //
'jig rten gsum dbang mdzad pa mo //
mchod cing bstod de phyag kyang 'tshal //
ji ltar bdag gi bsam pa bzhin //
'dod dgu'i re ba 'grub par mdzod //
ces pa'ang kun mkhyen gyi gsung ngo //
rang gi snying ga nas 'od zer 'phros pas sman btsun ma'i thugs rgyud bskul dgyes pa bskyed cing 'dod pa'i phrin las thogs med bsgrub par bsam la /
oM badzra pra mo ha hriM hriM swA hA/
zhes bzlas pa bya zhing mthar gtor ma 'bul ba dang bstod pa'ang bya'o //
skabs 'gar gser skyems kyi phud gtor bya bar 'dod na /
gser dngul la sogs pa'i zhal bur zhal zas sna tshogs pa sman phud kyis bran pa nam mkha' mdzod kyi rig pas rgya cher spel la /
oM mchod do //
phud thams cad kyi mnga' bdag bla ma yi dam mkha' 'gro'i tshogs dang /
khyad par rgyal yum rdo rje phag mo'i rnam rol ye shes kyi DA ki lngar snang ba'i sprul pa rdo rje g.yu'i sgron ma 'khor dang bcas pa rnams la /
phyi 'dod yon lnga dang ldan pa'i gser skyems gtsang ma'i mchod pa /
mthun pa'i dam rdzas sna tshogs kyis mdzes shing /
dgyes pa'i gsos sman du sbyar ba /
nang ting nge 'dzin dang /
sngags dang phyag rgyas bzhed dgur spel ba /
gsang ba 'khor gsum yongs su dag pa bde ba chen po'i rol mor spel ba 'dis gnyis su med par tshim zhing dgyes par gyur cig
/zad mi shes pa'i ro mchog dam pa 'dis ljags kyi pad+ma brtas /
mgul gyi bum pa brlan /
sku yi rgyal mtshan sim /
thugs kyi dpal be'u dgyes pa rab kyi mthar phyin /
mnyes pa rab kyi phul du phyin te /
kun bzang rdo rje sems dpa'/
slob dpon pad+ma 'byung gnas /
nyang ban ting 'dzin bzang po /
kun mkhyen chos kyi rgyal po /
gsang bdag phrin las lhun grub rnams kyi spyan sngar ji ltar khas blangs shing dam bcas pa'i g.yar dam gnyan po rjes su dgongs la /
bdag cag 'khor dang bcas pa la 'jig rten dang 'jig rten las 'das pa'i dngos grub yid la bsam zhing don du gnyer ba thams cad sgrubs /
phrin las rnam bzhi'i stongs grogs mdzod /
gnas skabs su tshe srings /
dpal skyed /
longs spyod spel /
dgos dgu sgrubs /
nyin gyi bya ra /
mtshan gyi mel tshe /
sngun nas bsu ba /
phyi nas skyel ma mdzod cig
/nad gdon bar chad sol /
'gro na lam sna drongs /
sdod na grogs gyis /
sdang ba'i dgra thul /
gnod pa'i bgegs choms /
bla ma'i dgongs pa sgrubs /
bstan pa spyi dang bye brag gi gnyer kha ma g.yel /
bcol pa'i phrin las thams cad sgrubs shig
/ces phud gtor zhing mgron gzhan dgos na'ang de dang mthun par sbyor /
mtha' gtor ma bskyod nas slar yang byin gyis brlabs nas /
kye /
stong nyid dbyings yum b+ha ra hi //
bde chen nyams brgya'i sgyu 'phrul gar //
rdo rje mkha' 'gro g.yu sgron ma //
'khor bcas 'dir gshegs bdag la dgongs //
chos khrims bstan pa'i snga rabs la //
kun bzang dpal chen spyan snga ru /
khas blangs dam bcas mna' bor ba'i //
g.yar dam gnyan po rjes su dgongs //
de 'og bstan pa'i bar ma la //
rig 'dzin pad+ma'i spyan snga ru /
khas blangs dam bcas mna' bor ba'i //
g.yar dam gnyan po rjes su dgongs //
de 'og nyang ban chen po sogs //
rig 'dzin brgyud pa'i spyan snga ru /
khas blangs dam bcas mna' bor ba'i //
g.yar dam gnyan po rjes su dgongs //
dam bcas bzhin du lha khyod kyis //
rgya ma lcogs la'i brag khung du //
kun mkhyen klong chen rab 'byams la //
rigs bdag bla mas lung bstan nas //
snying thig bstan pa'i chos bdag tu //
zab mo'i rten 'brel thog mar bsgrigs //
mchims phu dpal gyi nags khrod du //
zab rgyas chos 'khor bskor ba dang //
gangs ri o rgyan rdzong gnas su //
zab don spel bar rjes su bskul //
gsang chen rdzogs pa chen po yi //
bstan dang de 'dzin skyong ba la //
g.yel ba med pa'i dam tshig rnams //
de ring bdag gis bskul lags so //
kye /
dam rdzas rgyan gyi gtor ma dang //
mthun pa'i longs spyod sna tshogs kyis //
gsol lo mchod do sman btsun ma //
dgyes shing tshims par gyur nas kyang //
rnal 'byor bdag cag 'khor bcas la //
bu gcig pa yi ma bzhin dgongs //
phu nu sring gcig ji bzhin dang //
mdza' zhing yid gcugs gnyen bzhin du //
sangs rgyas bstan pa gnyan po srungs //
dpal ldan bla ma'i phrin las sgrubs //
'jig rten khams kyi bde skyid spel //
phyi nang 'gal rkyen bar chad sol //
chos dang srid kyi rigs brgyud spel //
tshe srog mi 'gyur ka ba tshugs //
phun tshogs dpal 'byor rgyas pa dang //
srid gsum dbang du bsdu bar mdzod //
nyams pa'i bdud dgra thal bar rlogs //
theg mchog bstan pa'i snying po 'di'i //
bshad sgrub phyogs dus thams cad du //
dar zhing rgyas la smin pa sogs //
ji ltar bsgo ba'i las rnams kun //
skad cig tsam la bsgrubs nas kyang //
'dod pa'i don la gnyer gtad pa'i //
don gnyis lhun gyis grub par mdzod //
ces bskul zhing gtor ma gtsang sar phul /
gtang rag gi mchod bstod nongs pa bshags /
nang dang gsang ba'i DA ki dbyings su gshegs /
sprul pa'i gzugs brnyan rnams so so'i rten la gshegs /
sgrub rdzas dpal bshos sogs dngos grub kyi don du longs spyad cing shis brjod dga' ston gyis khyab par bya'o //
nang gsang gi sgrub thabs dang /
rdzogs rim man ngag sogs ni chos rje kun mkhyen chen po'i gsung las shes par bya'o //
bla med dngos grub bsgrub la myur bde'i skyes //
ma tshang med 'byung bstan srung g.yu sgron ma'i //
phrin las phyi sgrub gzhung gi rjes 'gro ba //
'di yis gsang chen bstan pa rgyas byed shog
/sman btsun chen mo rdo rje g.yu sgron ma'i phrin las kun mkhyen chen pos mdzad pa'i sgrub thabs zla ba 'dod 'jo'i phyi sgrub la gzhi byas /
skabs su babs pa'i tshig gis phreng bas mi 'gal bar brgyan pa 'di ni /
theg mchog rdzogs pa chen po'i lam la mi 'phrog pa'i dad pa dang ldan pas lha 'di la mos pa dge slong blo gsal rgya mtshos bskul ba don yod par bya ba'i ched du /
rdzogs pa chen po'i rnal 'byor pa 'gyur med rdo rjes o rgyan smin grol gling gi dgon par bris pa dge legs su gyur cig //
/
