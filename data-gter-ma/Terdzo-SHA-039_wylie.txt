\u0f01\u0f83:
dpal yang dag thugs kyi snying po las :
nyams chag skong ba'i cho ga bzhugs so :
\u0f88\u0f88\u0f88\u0f88
dpal he ru ka la phyag 'tshal lo :
nyams chag skong ba'i cho ga ni :
stegs bu 'dom gang chag chag gdab :
dkyil 'khor tshul bzhin bri bar bya :
phyag rgya'i sku dang mar me dgu :
bum pa chas ldan dbus su bsham :
tha mar sman raka gtor gsum brgya :
de bzhin mar me tshe dza gad :
zla rgyas zla phrom mAM sa dang :
spos dang me tog khur ba bsham :
yang na gang 'byor tsam gyis chog :
dkyil 'khor gtso bo bla ma dang :
dbyer med bsgoms la phrin las gtang :
bum pa zla gam gzhal yas su :
he ru ka dpal bskyed bzlas dang :
las kyi bum par rdor sems bsgom :
yi ge brgya pa gang nus bzla :
tshogs 'khor bya zhing phyi mchod 'bul :
nang mchod stegs la dkyil 'khor bskor :
hU~M:
stong pa nyid kyi b+han+d+ha ru :
bde ba chen po'i bdud rtsis bkang :
bde stong dbyer med bdud rtsi 'di :
bla ma he ru ka dpal dang :
rnal 'byor ma yi tshogs la 'bul :
bdag cag nyams chag bskang du gsol :
oM ru lu ru lu hU~M b+h+yo hU~M:
sarba pany+tsa a mr-ita kha raM khA hi :
hU~M:
'byung nus rtsa rlung b+han+d+ha ru :
phung po rnam shes dbang po bsgral :
'dzin rtog bsgral pa'i rak+ta 'di :
bla ma he ru ka dpal dang :
rnal 'byor ma yi tshogs la 'bul :
bdag cag nyams chag bskang du gsol :
oM ru lu ru lu hU~M b+h+yo hU~M:
ma hA rak+ta kha raM khA hi :
hU~M:
snang srid snod kyi b+han+d+ha ru :
bcud kyi sems can gtor mar sbyar :
lha dang lha mo'i gtor ma 'di :
bla ma he ru ka dpal dang :
rnal 'byor ma yi tshogs la 'bul :
bdag cag nyams chag bskang du gsol :
oM ru lu ru lu hU~M b+h+yo hU~M:
ma hA ba liM ta kha raM khA hi :
hU~M:
dbang po tshogs brgyad b+han+d+ha ru :
rnam shes brgyad rnams tshogs su sbyar :
sku gsung thugs kyi tshogs 'khor 'di :
bla ma he ru ka dpal dang :
rnal 'byor ma yi tshogs la 'bul :
bdag cag nyams chag bskang du gsol :
ma hA ga Na tsakra kha raM khA hi :
hU~M:
dus bzhi rtag chad bsgral pa yi :
mAM sa tshe gal zla rgyas dang :
zla phrom khur ba me tog spos :
snang srid tshogs kyi longs spyod 'di :
bla ma he ru ka dpal dang :
rnal 'byor ma yi tshogs la 'bul :
bdag cag nyams chag bskang du gsol :
pany+tsa ka ma gu Na kha raM khA hi :
hU~M:
ye shes lnga yi pho brang du :
rang rig lha yi mar me sbar :
dbyings rig dbyer med 'od gsal 'di :
bla ma he ru ka dpal dang :
rnal 'byor ma yi tshogs la 'bul :
bdag cag nyams chag bskang du gsol :
A lo ke pU dzaHho :
dkyil 'khor mthar bkod dbyangs snyan pos :
bdag gi 'dren mchog bla ma rje :
he ru ka dpal thugs dam bskang :
sku yi phyag rgyar gyur pa yi :
badzra rnal 'byor thugs dam bskang :
rigs kyi sras su gyur pa yi :
rdo rje sems dpa'i thugs\u0f8e
sku yi phyag rgyar bzhengs pa yi :
gau rI dkar mo'i thugs\u0f8e
gsung gi dbyings su bzhengs pa yi :
pra mo ha yi thugs\u0f8e
thugs kyi dbyings su bzhengs pa yi :
tsaN+Da lI yi thugs\u0f8e
yon tan dbyings su bzhengs pa yi :
tsau 'u rI yi thugs\u0f8e
phrin las dbyings su bzhengs pa yi :
bai tA li yi thugs\u0f8e
ye shes dbyings su bzhengs pa yi :
puk+ka si yi thugs\u0f8e
gzi brjid dbyings su bzhengs pa yi :
sme sha ni yi thugs\u0f8e
dngos grub dbyings su bzhengs pa yi :
g+hasma rI yi thugs\u0f8e
dbang khrid bshad pa'i bka' drin skyong :
slob dpon rnams kyi thugs\u0f8e
lam khrid sa mkhan brtse gdung can :
mched lcam rnams kyi thugs\u0f8e
dngos grub ster zhing byin rlabs stsol :
yi dam rnams kyi thugs\u0f8e
rtogs pa bskyed cing brtse gdung can :
phyag rgya rnams kyi thugs\u0f8e
bar chad sel zhing phrin las can :
mkha' 'gro chos skyong thugs\u0f8e
legs nyes phan gnod las byed pa'i :
lha srin rnams kyi thugs\u0f8e
dpal gyi spyan sngar khas blangs pa'i :
ma mo rnams kyi thugs\u0f8e
snying rje'i yul gyur 'gro drug rnams :
lha dang lha mor thugs\u0f8e
lan chags bgegs rigs thams cad kun :
yi dam lhar gsal thugs\u0f8e
thugs dam skong ba'i dam rdzas ni :
rgyu mchog chen po rnam lnga dang :
sbyor sgrol sman raka gtor ma dang :
'dod yon rol mo snyan pa'i dbyangs :
mar me 'od gsal mdangs kyis bskang :
hU~M:
dngos po chos nyid yangs pa'i klong du bskang :
snang ba ye shes chen po'i klong du bskang :
gsal ba shes rab 'bar ba'i klong du bskang :
sdug bsngal ka dag chos nyid klong du bskang :
kun rdzob don dam gnyis med klong du bskang :
bskang du med de skye med ngang du bskang :
mchod du med de gnyis med rol pas mchod :
sbyor du med de zung 'jug chen por sbyor :
sgrol du med de mnyam nyid dbyings su sgrol :
ye sbyor ye sgrol chen pos thugs dam bskang :
oM ru lu ru lu hU~M b+h+yo hU~M:
skabs 'dir brjod med smre bshags dang khro bo spyi bshags rnams bya'o :
mched lcam rnams kyis mar me thogs la :
hU~M:
dur khrod gsang ba mchog gi dkyil 'khor du :
rdo rje slob dpon gnyen gyis dbu bzung nas :
rgyal ba'i gdung 'tshob mched dang lcam dral rnams :
nam zhig byang chub lhums su zhugs pa'i tshe :
'khor ba'i g.yang sa chen por mi ltung zhing :
ma rig mun pa'i nang du mi 'thum la :
gcong rong zab mo'i nang du mi skye dang :
dmyal ba'i zangs khar lam du mi ltung zhing :
gcan gzan gdug pa'i sgra skad mi grags te :
las kyi mtshon rnon dbal gyis mi phog shog :
bshes gnyen dam pa bka' drin che ba dang :
dam tshig gcig pa'i rdo rje mched grogs rnams :
shes rab gnyen gyis 'brel ba'i gzungs ma gsum :
tshe rabs 'di dang tshe rgyud thams cad du :
mi 'bral 'grog pa'i ting 'dzin rtse gcig gis :
sa bcu rim gyis khyad par bgrod par shog :
nam zhig tshe 'phos lus brjes dus byung tshe :
ma rig gti mug rmongs pa'i sdug bsngal gyis :
'khor ba'i g.yang sa chen por ltung srid na :
gsal ba'i sgron me thugs rje der ma chung :
snang ba'i go 'byed zhun mar mdangs ldan 'dis :
rig 'dzin sgrub pa po yi shul mtshon cig :
zhe+e sdang mnar ba'i las kyi sdug bsngal gyis :
dmyal ba'i zangs khar lam du ltung srid pas :
gsal ba'i sgron me thugs rje der ma chung :
snang ba'i go 'byed zhun mar mdangs ldan 'dis :
rig 'dzin sgrub pa po yi shul mtshon cig :
nga rgyal khro gtum khengs pa'i sdug bsngal gyis :
gcan gzan gdug pa'i sgra skad thos srid pas :
gsal ba'i sgron me thugs rje der ma chung :
snang ba'i go 'byed zhun mar mdangs ldan 'dis :
rig 'dzin sgrub pa po yi shul mtshon cig :
'dod chags 'dzin pa'i las kyi sdug bsngal gyis :
gcong rong zab mo'i nang du skye srid pas :
gsal ba'i mar me thugs rje der ma chung :
snang ba'i go 'byed zhun mar mdangs ldan 'dis :
rig 'dzin sgrub pa po yi shul mtshon cig :
phrag dog zug rngu'i las kyi sdug bsngal gyis :
mtshon cha gdug pa'i dbal gyis phog srid pas :
snang gsal mar me thugs rje der ma chung :
snang ba'i go 'byed zhun mar mdangs ldan 'dis :
rig 'dzin sgrub pa po yi shul mtshon cig :
sa bcu khyad par rim gyis bgrod pa'i tshe :
nyon mongs bag chags ma lus der byang nas :
'gro don thogs pa med pa'i brtson 'grus kyis :
sa bcu gcig char rdzogs par gyur nas kyang :
byang chub sems dpa' rnams kyis mdun sus shig :
byang chub sems ma rnams kyis mtha' skyor cig :
khro bo khro mo rnams kyis rgyab rten cig :
sa bcu khyad par rtse mor phyin pa'i tshe :
phyir mi ldog pa'i dngos grub der thob bo :
kun tu 'od kyi sa la phyin pa'i tshe :
yi dam lha tshogs rnams kyis shul mtshon cig :
bkra shis lha mo brgyad kyis mtha' skyor cig :
ye shes ting nge 'dzin gyis rgyab rten cig :
rdo rje 'dzin pa'i sa la phyin pa'i tshe :
gsal ba'i ting nge 'dzin gyis shul mtshon cig :
mchod pa'i lha mo rnams kyis mthar skyor cig :
byang chub sems dpa' rnams kyis rgyab rten cig :
pad+ma can gyi sa la phyin pa'i tshe :
shes rab ting nge 'dzin gyis shul mtshon cig :
sgo ba chen po rnams kyis mtha' skyor cig :
ta krita chen po rnams kyis rgyab rten cig :
'khor lo tshogs chen sa la phyin pa'i tshe :
'das pa'i sangs rgyas rnams kyis mdun sus shig :
yi dam lha tshogs rnams kyis rgyab rten cig :
ma tshogs dbang phyug rnams kyis mdun sus shig :
bkod pa rab rdzogs sa la phyin pa'i tshe :
ye shes mkha' 'gro rnams kyi zhal mthong nas :
rig 'dzin rnams kyi zhing du skyes nas kyang :
bla med sku gsung thugs su 'grub par shog :
oM ru lu ru lu hU~M b+h+yo hU~M:
dkyil 'khor thugs ka'i 'od zer ni :
rang la phog pas nyams chag bskang :
ru lu'i sngags kyis gar stabs bya :
'og min gnas nas rdo rje sems :
byon te bdag la khrus byas bsam :
yig brgya bum chus khrus bya 'o :
bla ma rdo rje 'dzin pa dgongs :
bdag la dbang bzhi bstsal du gsol :
dkyil 'khor lha tshogs thams cad kyis :
bdag la dbang bskur mdzad par bsam :
hU~M:
ye shes lha yis bum pa yis :
ma rig sgrib pa'i tshogs rnams bkru :
phyag rgya sku yi dkyil 'khor gyis :
bskyed rim lha yi dbang thob shog :
snying po sngags kyi dbang bskur bas :
rtsa rlung sngags su 'gyur bar shog :
bdud rtsi thod pa'i dbang bskur bas :
bde stong ye shes 'char bar shog :
snang gsal mar me'i dbang bskur bas :
phyag rgya chen po rtogs par shog :
oM ru lu ru lu hU~M b+h+yo hU~M:
kA ya wA ka tsit+ta a b+hi Shiny+tsa hU~M hrI:
dbang blang de ltar dus bzhir bya :
nyams chag thams cad bskang bar 'gyur :
phrin las mjug bsdu gzhung bzhin bya :
sa ma ya :
rgya rgya rgya :[ \u0f88\u0f88\u0f88\u0f88 ]sprul sku mchog gyur gling pas sa spyod gsung gi gnas 'og min karma'i dam can brag nas gdan drangs pa'o //
dge legs 'phel //

//
