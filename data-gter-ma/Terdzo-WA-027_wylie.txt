@#//
klong gsal gter byon tshe sgrub yang gsang bla med kyi dbang gi mtshams sbyor 'chi med bdud rtsi'i rgyun bzang zhes bya ba bzhugs so //
na mo gu ru badzra A yu She /
mtsho skyes tshe dpag med mgon dang //
rnam 'dren bla ma dbyer med pa'i //
zhabs kyi pad mor gus btud nas //
'chi med grub pa'i dbang bskur bri //
de la sbyor ba yo byad kyi gshom dang bsgrub cing mchod pa sngon du 'gro bas /
slob ma rnams khrus byas /
bgegs phral /
srung 'khor bsgom /
mtshams sbyor rgyas bsdus ci rigs pa dang /
lo rgyus kyi khyad par /
da lam 'dir skabs su babs pa ni /
rab 'byams las kyi lha rigs lnga'i nang tshan pad+ma'i rigs mchog mgon po tshe dang ye shes dpag tu med pa'i dkyil 'khor du dbang bskur ba yin te /
de yang dus gsum sangs rgyas thams cad kyi rang gzugs o rgyan mtsho skyes rdo rjes rgya gar brag phug mA ra ti kar lha lcam man+dA ra ba phyag rgya ru bsten nas pho nya'i lam gyis 'chi ba med pa rdo rje'i sku brnyes pa'i tshe na /
dbang gi lha mo tsaN+Da lIs tshe dpag med kyi rgyud dang sgrub thabs mtha' yas pa phul pa la brten nas sgrub thabs kyang mang du mdzad /
de nas 'jam dpal dbyangs dngos lha btsan po khri srong lde'u btsan gyis dad pas spyan drangs shing zhabs pad kyi shing rta'i kha lo gangs can du bsgyur ba la brten nas dpal bsam yas mi 'gyur lhun gyis grub pa'i gtsug lag khang bzhengs /
sangs rgyas kyi bstan pa nyi ma shar ba ltar mdzad nas mthar rnga yab pad+ma 'od du gshegs pa la nye ba na rje 'bangs grogs lngas zhus te 'khor bcas g.ya' ma lung du gshegs nas tshe dpag med kyi dkyil 'khor 'di nyid zhal phyes /
zhag bdun phrag tu bsgrub par mdzad de dbang bskur ba'i tshe /ye shes mtsho rgyal dngos su 'ja' skur smin cing gzhan kun kyang lo sum brgya re thub par lung bstan nas /
tshe sgrub yang gsang bla med 'di nyid da lan ma gtogs rlung phyogs tsam yang bsgrags pa med /
'di ni khog pa'i nang gi snying lta bu /
dpral ba'i dkyil gyi mig lta bu ste /
da lta spel ba'i gnas med /
dus snyigs ma'i don du lang gro lo tsA bas gter du sbos la rgya rim pa bdun gyis gdab par gyis shig
/ces bka' bstsal pa ltar bod chen po'i ljongs kyi thig le grub pa'i gnas mchog sna brag dkar rdo rje'i yangs rdzong du zab gter du sbas par mdzad pa las /
phyis gter chen chos kyi rgyal po rig 'dzin klong gsal snying po'am /
pad+ma mdo sngags gling pa zhes mtshan nyi zla ltar yongs su grags pa de nyid kyis bar chad med par spyan drangs pa'i tshe sgrub yang gsang bla med kyi dkyil 'khor du 'chi med tshe yi dbang bskur zab mo sgrub par bgyi ba la /
bdag nyid kyis bgyi bar 'os pa thams cad sngon du legs par grub zin nas /
da khyed rang rnams kyi ngo skal du gyur pa la maN+Dal 'bul zhing gsol ba 'debs pa sogs sngon du 'gro dgos pas /
thog mar bla ma dang 'chi med tshe dpag med mgon tha mi dad pa'i spyan sngar dbang bskur zab mo zhu ba'i yon du dmigs te maN+Dal zhig 'bul mdzod /
maN+Dal phul nas gsol ba gdab pa ni /
lung las /
gang zhig sangs rgyas yid byed pa //
de yi mdun na thub pa bzhugs //
zhes gsungs pa ltar gnas khang 'di yang tha mal gyi gnas khang 'di lta bu ma yin par 'chi med pad+mo bkod pa'i grong khyer dang /
slob dpon yang mgon po tshe dpag med dngos yin snyam pa'i mos gus gdung shugs drags po dang ldan pas 'di'i rjes zlos lan gsum mdzod /
e ma :
kun mkhyen mgon po bdag la dgongs :
bdag ni mgon po'i rjes 'jug gis :
'chi med tshe yi dkyil 'khor du :
skye 'chi med pa'i dbang bskur stsol :
de ltar gsol ba btab pa'i bu la bla ma tshe dpag med kyis mkhyen brtse'i sgo phyes nas bka' yi gnang ba sbyin pa ni /
legs 'ong bu khyod skal pa bzang :
rdo rje tshe yi dbang sbyin gyis :
dad dang dam tshig tshul bzhin gyis :
dbang don sgrub pa'i tshul zungs shig :
ces gnang ba sbyin /
spro na skyabs sems sdom bzung bya /
de nas dbang don gyi gtso bo ye shes dbab pa yin pas dmigs pa 'di bzhin du mdzod /
oM ma hA shUn+ya tA sogs /
oM swa b+hA wa sogs /
'khor 'das gnyis snang gis bsdus pa'i chos thams cad mi dmigs pa stong pa nyid du gyur /
stong pa'i ngang las rdo rje 'dzin pa dbang skur gyi lhar bskyed pa'i thugs ka nas 'od zer 'phros /
mdun bskyed lha yi thugs kar phog
/de'i thugs ka nas 'od zer dpag tu med pa 'phros /
khyed rang rnams la phog pas phung po khams dang skye mched kyis mtshon pa'i ma dag pa'i snang ba thams cad mi dmigs pa stong pa nyid du sbyangs /
stong pa'i ngang las pad+ma dang nyi zla'i steng du sems nyid rnam par mi rtog pa'i ye shes kyi ngo bo yi ge hrIHdmar po ring cha tsheg drag dang bcas pa /
de las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las khyed rang rnams skad cig gis /
rgyal mchog tshe dang ye shes dpag tu med pa yab yum rgyan cha lugs ma 'dres pa chu zla 'ja' tshon lta bur gsal ba'i gnas gsum du oM AHhU~M gis mtshan pa las 'od zer gyi tshogs dpag tu med pa 'phros pas /
nub phyogs bde chen pad+mo bkod pa sogs rdul gcig gi steng na rdul snyed kyi zhing du bzhugs pa'i rgyal ba sras dang bcas pa'i tshogs thams cad /
bcom ldan 'das tshe dpag tu med pa'i sku phyag rgya /
gsung yig 'bru /
thugs phyag mtshan gyi rnam par spyan drangs te sib sib thim pas rgyud byin gyis brlabs pa'i thugs mos mdzod /
hrI:
'og min bde chen dbang gi pho brang nas :
sogs kyi mthar /
badzra sa ma ya dza dza :
dzaHhU~M baM ho :
badzra A be sha ya a A:
de ltar byin dbab pa'i lha tshogs thams cad khyed rang rnams kyi sgo gsum rdo rje gsum dang dbyer med ro gcig tu brtan par gyur cig
/oM ye d+harmA sogs brjod cing me tog 'thor /
de ltar ye shes dbab cing brtan par bya ba sngon du song nas /
tshe 'gugs shing bcud bsdu ba'i slad du /
bdag dang mdun bskyed lha'i thugs ka nas 'od zer lcags kyu'i dbyibs can grangs med pa 'phros pas /
stong khams khyab par gyur nas phyi 'byung ba sa chu me rlung nam mkha' la sogs pa snod kyi 'jig rten gyi khams 'byung ba kun gyi dwangs ma thams cad dang /
nang khams gsum gyi skye 'gro mchog dman bar ma so so'i stobs rtsal nus pa ji snyed pa dang /
gsang ba phyogs bcu dus gsum gyi bde bar gshegs pa sras 'khor sprul pa dang bcas pa'i mkhyen brtse nus gsum gyi yon tan sogs /
mdor na 'khor 'das lam gsum gyis bsdus pa'i tshe bsod dpal 'byor ye shes thams cad 'od dang 'od zer gyi sne la nr-i yig gi rnam par bsdus te /
khyed rang rnams la sib sib thim pas 'chi med tshe yi dngos grub thob pa'i thugs mos mdzod /
tshe 'gugs gzhung ltar gtang /
de nas dngos gzhi dbang bskur ba'i slad du mdun bskyed kyi dkyil 'khor slob dpon dbang rdzas dang bcas pa /
bcom ldan 'das mgon po tshe dang ye shes dpag tu med pa'i lha tshogs su gsal bas sku gsung thugs yon tan phrin las kyi dbang rnams rim pa bzhin du stsol byung snyam pa'i mos pa dung dung mdzod cig
/ces brda sbyar nas /
bum pa spyi bor bzhag la /
hrI:
rgyal ba'i sku las thugs rje'i ye shes rgyun :
skal ldan bu yi lus la dbang bskur bas :
'chi med tshe yi dbang mchog thob nas kyang :
skye 'chi med pa'i go 'phang myur thob shog :
rtsa sngags dang /
kA ya a b+hi Shiny+tsa A+oM:
sku mi zad pa rgyan gyi 'khor lo'i dbang dam pa thob par gyur cig
/b+han+d+ha mgrin par bzhag la /
hrI:
rgyal ba'i gsung las thugs rje'i ye shes rgyun :
skal ldan bu yi ngag la dbang bskur bas :
'chi med tshe yi\u0f8e
skye 'chi med pa'i\u0f8e
sngags /
wA ka a b+hi Shiny+tsa A:
gsung mi zad pa\u0f8e
gtor ma snying gar bzhag la /
hrI:
rgyal ba'i thugs las thugs rje'i ye shes rgyun :
skal ldan bu yi yid la dbang\u0f8e
'chi med tshe yi\u0f8e
skye 'chi med pa'i\u0f8e
sngags /
tsit+ta a b+hi Shiny+tsa hU~M:
thugs mi zad pa\u0f8e
tshe ril sbyin la /
hrI:
rgyal ba'i yon tan mdzad pa rgya che ba'i :
bcud ldan myang tshad rnam grol tshe yi rdzas :
zag med myang ba don ldan 'chi med kyi :
rdzas mchog dam pa tshe yi dbang thob shog :
rtsa sngags dang /
gu Na a b+hi Shiny+tsa trAM:
yon tan mi zad pa\u0f8e
tshe chang lag g.yon du sbyin la /
hrI:
rgyal ba'i phrin las mthu stobs rlabs che ba'i :
bcud ldan 'chi med dam pa bdud rtsi'i chang :
rA sa ya na bcud ldan 'chi med kyis :
rnam par grol ba'i 'chi med bdud rtsi sbyin :
rtsa sngags dang /
sarba karma a b+hi Shiny+tsa hrI:
phrin las mi zad pa\u0f8e
tshe yi rten 'brel gyi rdzas dUrba thogs te /
dUrbas tshe ni 'phel bar byed pa ste :
rdo rje sems dpa'i tshe ni rab sgrub cing :
nyon mongs skye shi rgyun chad gyur pa yi :
bkra shis des kyang tshe yang 'phel gyur cig :
rtsa sngags dang /
mang+ga laM a b+hi Shiny+tsa hU~M:
mthar rgyas gdab pa ni /
de nas bdag nyid tshe dpag med par gsal ba'i phyag na las kyi rdo rje rgya gram bsnams pa khyed rang rnams kyi gnas lngar bzhag cing byin gyis brlabs pa la brten nas lus la ye shes kyi rdo rje'i go khrab bzhu lugs su gyur nas /
phyi nang gsang ba'i bar chad gang gis kyang mi tshugs par tshe srog rdo rje'i brag ltar brtan pa'i mos pa mdzod /
oM:
dang po chos kyi dbyings kyi rgya :
gnyis pa thabs dang shes rab rgya :
gsum pa sku gsung thugs kyi rgya :
bzhi pa ye shes bzhi yi rgya :
lnga pa rgyal ba rigs lnga'i rgya :
drug pa bcom ldan thub drug rgya :
bdun pa sangs rgyas rabs bdun rgya :
phyag rgya bdun gyi rgyas gdab bo :
badzra rak+Sha rak+Sha :
mtha' rten du bkra shis pa'i rtags brgyad dang rdzas brgyad /
rgyal srid rin po che sna bdun gyis mnga' gsol /
shis pa brjod /
dam tshig khas blangs sogs spyi ltar bya'o //
tshe dang ye shes dpag med pa'i //
sgrub thabs rgya mtsho'i snying po'i phul //
yang gsang bla med bdud rtsi 'dis //
dbang bcu'i bcud len 'grub gyur cig
/tshe sgrub yang gsang bla med kyi don dbang gi mtshams sbyor snying por dril ba'i le'u tshan no //
sarba mang+ga laM///
/'di dza ka kun bzang rnam rgyal gsung ngo //
