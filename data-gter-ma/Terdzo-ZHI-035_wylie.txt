thugs sgrub yang 'dus them med gras /
[<!TCC Tibetan character 3,182 undefined in unicode!>]:
thod sgrub rin chen 'bar ba yid bzhin nor bu bzhugs so :
kho bo rat+na gling pa'i khyad chos so //
\u0f88\u0f88\u0f88\u0f88\u0f88\u0f88\u0f88
rgya gar skad du :
rat+na ka pA la sid+d+hi u pa d+he sha nA ma :
bod skad du :
rin po che thod sgrub kyi man ngag ces bya ba :
dngos grub thams cad kyi 'byung gnas ka pA la la phyag 'tshal lo :
bdag 'dra pad+ma 'byung gnas kyis :
rin chen gter mdzod rgyud las phyung :
yid bzhin nor bu'i sgrub pa bstan :
'di la sbyor dngos rjes dang gsum :
dang po sbyor ba sngon 'gro la :
sgrub pa'i dam rdzas gsag pa ni :
lha klu mi yi gnas gsum na :
yid bzhin nor bu gsum yod de :
lha la nor bu ke ke ru :
klu la yid bzhin nor bu ste :
mi la mtshan ldan ka pA la :
'di gsum nor bu rin po che :
de yang thod pa mtshan ldan pa :
kha dog dkar ser smug po la :
snum la 'od ldan brjid che ba :
mi sa nor sa kun 'jam pa :
rang sa tshugs shing dgra sa 'jam :
mthil na gshong bu bzhi ldan zhing :
mdun na nor bu lta bu'i gshong :
dpag bsam shing la 'bru chags pa :
shing lo bag tsam mdun phyogs 'gugs :
'jam la shas mnyam tshangs bug can :
dum bu gcig nas lnga yi bar :
dgos 'dod 'byung ba'i thod pa ste :
khyad par bkra shis dum gsum mo :
rgyas pa thod bshad spyi dang mthun :
de lta bu yi thod pa las :
dngos grub ma lus thams cad 'byung :
de la zla ba yar gyi dus :
gza' skar tshes grangs bzang ba la :
bkra shis phyug po'i zhing sa la :
maN+Dal byas te tshom bu bkod :
thod pa phyi brdar legs byas te :
mi sar bdag gi mi pho mo'i :
rigs rgyud dar zhing 'phel rgyas su :
gyur cig ces pa'i 'dod gsol bri :
nor sar 'bru nor rin po che :
dpag med rgyas pa'i 'dod gsol bri :
gu gul bgegs bskrad dri bzang byug :
'khor lo yar bstan thod par gzhug :
de yang nang du sgrub rdzas ni :
rat+na lnga dang sman sna lnga :
dar sna dri lnga 'bru sna lnga :
dkar gsum mngar gsum dar zab dang :
phyug po bsod nams ldan pa yi :
lag nas 'bru sna zas sna dang :
phyugs kyi spu la sogs pa blugs :
spo+os dang sman gyi thum po dang :
shing thog gser g.yu khrab byang dang :
sha mar thud la sogs pa gzhug :
de dag sngon 'gro'i rim pa 'o :
!
de nas dngos gzhi'i rim pa ni :
phyi nang mchod pa gtor tshogs bsham :
las byang gzhung bsrang mtshams kyang gcad :
thod pa dar dmar dag gis dril :
gzhan yang dar sna lnga yis dril :
yid bzhin nor bur bsam byas la :
maN+Dal dbus su many+dzi'i stegs :
bzhag ste dar gyi gur yang phub :
las byang gzhung bsrang mchod pa'i dus :
bla ma yi dam mkha' 'gro dang :
chos skyong nor lha gter bdag la :
rat+na ka pA la 'bul na :
bdag la mchog dang thun mong dang :
khyad par mi nor zas gsum gyi :
dngos grub ma lus bstsal du gsol :
zhes pa'i 'dod gsol rim yang gtang :
de nas phyug po'i lug pho yi :
nam tshong spu la   snying bal /gzungs thag bya :
de nyid bzung la sgrub sngags bzla :
shin tu gces pa'i dmigs pa ni :
bdag nyid yi dam lhar gsal ba'i :
thugs ka'i 'od zer kha dog lnga :
thod pa'i nang du 'phros pa yis :
thod pa dgos 'dod kun 'byung ba'i :
yid bzhin nor bur gyur par bsam :
thod pa las ni 'od zer lnga :
khyad par dmar po shas che ba'i :
rtse la lcags kyus mtshan pa ni :
'jig rten phyogs bcur 'phros pa las :
bkra shis rdzas brgyad rgyal srid bdun :
dpag bsam shing dang 'dod 'jo'i ba :
ma rmos lo thog gter gyi bum :
nor lha mi nor zas gsum dang :
mdor na yid la gang 'dod pa :
'od zer lcags kyu lta bus drangs :
thod par thim pa yang yang bsam :
thod pa yid bzhin rin po che :
nor bu kun 'byung dngos bsam la :
dus bzhir 'dod gsol mchod tshogs 'bul :
yid bzhin nor bu'i sngags 'di bzla :
oM rat+na ma hA ka pA la sarba sid+d+hi pha la hU~M hU~M:
rat+na puN+ye sid+d+hi sid+d+hi hU~M:
d+ha naMHme d+hi sid+d+hi sid+d+hi hU~M:
nA nA kha d+he sid+d+hi sid+d+hi hU~M:
d+ha la saM b+ho sid+d+hi sid+d+hi hU~M dzaHdza :
ma yengs ngang nas gsal dag bzla :
zhag ni rab bdun 'bring lnga dang :
tha ma gsum du thun bcad bsgrub :
de tshe rtags kyi rim pa ni :
dngos sam nyams dang rmi lam du :
thod pa dag la me 'bar dang :
mar khus khengs dang gser g.yus khengs :
rin po che dang gter rnyed pa :
nor sna 'bul dang 'bru sna 'bul :
dos kyis khyim gang phyugs khyu 'dus :
mi ro bshas dang lo tog rgyas :
de sogs rtags rnams mang byung tshe :
las sbyor sngags 'di zhag gcig bzla :
na ma ka pA la sha ra ya dzaHhU~M hU~M:
muM ha ri swA hA:
de ltar sgrub pa thon pa dang :
chos skyong bskang zhing gtor ma gtang :
thod nang rdzas las dngos grub blang :
mi la mi sbyin rang gis bza':
'dod pa'i don la gsol ba gdab :
'bru sna sogs kyis kha gsos la :
dar gyis dril te gwa 'u 'am :
yang na khug ma'i nang du gzhug :
mi la mi bstan shin tu gsang :
khyad par mdze pho yugs sa dang :
dam nyams sogs kyis mthong mi rung :
'di zhus bla ma gtsug tu khur :
zas dang nor gyi phud rnams 'bul :
'di ni gces pa'i dam tshig yin :
nyams na sid+d+hi brlag par 'gyur :
rjes kyang lo re ma chag par :
dus tshod gza' skar bzang po la :
sgrub pa zhag bdun yang yang bya :
dus bzang dag la mchod pa 'bul :
'dod pa'i don la gsol ba gdab :
mdzod phugs bang ba la sogs par :
mi dang gnam gyis mi mthong sba :
sgrub tshe mi mngon gsang ba gces :
rjes kyang gsang ba dam tshig go :
de la thod pa'i 'khor yod kyang :
kha ni sbub par mi bya ste :
'bru yis bkang la gzhag par bya :
gus dang gces spras che bar bya :
the tshom med par yid ches bya :
de dag sgrub pa'i rim pa 'o :
!
gsum pa zhal gdams zab rgya ni :
thod pa'i mtshan nyid ldan gyur kyang :
thod sgrub 'di nyid ma byas na :
phran tshegs dngos grub 'byung srid kyang :
nor bu byi dor ma byas bzhin :
dgos 'dod rgya cher ster mi nus :
thod ngan bcangs na phung bar 'gyur :
thod pa mtshan ldan khyad par can :
skal ldan skyes bu'i lag tu 'byung :
bzang po brten rung thod pa la :
thod sgrub de ltar byas na ni :
yid bzhin nor bu dngos su 'gyur :
rjes su 'bras bu'i yon tan ni :
tshe ring nad med yon tan rgyas :
zas nor longs spyod bdag por 'gyur :
snyan dang grags pa nor phyugs 'phel :
sris sme mi zad gter la spyod :
mdor na 'dod dgu ma lus 'grub :
rin chen lhun grub ces bya ba'i :
thod pa mchog de ma bsgrub kyang :
dgos 'dod kun 'byung yod pa yin :
skal ldan min pa'i lag mi 'byung :
gzhan la sgrub pa 'di byas pa'i :
yid bzhin nor bu mchog de yis :
yid la ci bsam 'grub par 'gyur :
!
gong gi tsakra bri ba ni :
gser dngul mtshal lam dri bzang gi :
snag tshas 'khor lo mu khyud gsum :
rtsibs bzhi ldan pa bri bar bya :
lte bar 'dod gsol mi nor zas :
yid la gang 'dod stsol cig bri :
de yi phyi rim rtsibs bzhi la :
oM rat+na ma hA ka pA la sarba sid+d+hi pha la hU~M hU~M:
ces bri de yi rtsibs mchan la :
rat+na puN+ye sid+d+hi sid+d+hi hU~M:
d+ha naMHme d+hi sid+d+hi sid+d+hi hU~M:
nA nA kha d+he sid+d+hi sid+d+hi hU~M:
d+ha la saM b+ho sid+d+hi sid+d+hi hU~M dzaHdza :
ces bri de yi phyi rim la :
ye d+harmA dang yid bzhin gyi :
thod pa nor bu rin po ches :
bdag la mi nor zas gsum gyi :
dngos grub ma lus bstsal du gsol :
'dod gsol dang bcas rgyas par bri :
rab gnas legs byas b+han+d+har gzhug :
gzhan yang nor lha'i snying po dang :
nor rgyun ma yi gzungs la sogs :
gser gyis bris te gzhug par bya :
bkra shis rdzas brgyad rgyal srid bdun :
bris te gzhug kyang yon tan che :
mdor na yid la gang bsam 'grub :
nor sgrub yid bzhin nor bu 'di :
shin tu zab phyir gter du sbas :
snying gi bu mchog ma gtogs pa :
mi bstan rang gi snying la bzhag :
mang du spel na rang la gnod :
'di yod mi de yid bzhin gter :
mi nor zas kyi bdag por 'gyur :
shin tu gsang ba'i yang zab 'di :
las can gcig dang 'phrad par shog :
sa ma ya :
rgya rgya rgya :
kha thaM:
gu h+ya :
gter rgya :
sbas rgya :
sa ma ya :
thAthaM:
rgya rgya rgya :
kho bo rat+na gling pa ngas //
dmyal smad dge ba'i ri bo nas //
dpag bsam shing rgyas brag nas bton //
thugs sgrub yang snying 'dus pa yi //
them yig med pa'i zab gces yin //
shog ser ngos nas zhal bshus so ///
/
'di 'ja' tshon gter byon thod sgrub dgos 'dod re skong dang sngags kyi khyad cung zad dang tshigs bcad lhug gi khyad tsam ma gtogs shin tu gcig par snang ngo ///
/
