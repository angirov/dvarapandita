@#//
thugs sgrub mthing ga drag po rtsal gyi bsnyen pa'i yang yig zab don nor bu bzhugs so //
gu ru pad+ma sid+d+hi hU~M/
byang gter thugs sgrub mthing ga drag po rtsal gyi bsnyen pa bya ba la /
gter gzhung gsang ba rin chen 'dus pa dang /
de'i dmigs khrid lag len chos rgyal dbang po'i sdes mdzad pa sogs las logs su med kyang yang yig gi tshul du bri ba la /
zla ba gang rung gi tshes bcu'i nyin mchod gtor tshogs kyi 'khor lo dang bcas pa'i sgo nas thugs sgrub kyi gzhung bsrang /
gter srung mchod pa tshogs dang bcas dngos grub blang zhing dkyil 'khor bsdu ba'i bar grub par bya /
thugs sgrub sems la longs spyod phyir :
sgrub rdzas mchod gtor bsham mi 'tshal :
spyan drangs mchod bstod bskul mi dgos :
dkyil 'khor gsum gyi sgrub thabs bya :
zhes gsungs pas lus lha'i dkyil 'khor /
ngag sngags kyi dkyil 'khor /
sems chos nyid kyi dkyil 'khor dang gsum las /
phyi rol gyi dkyil 'khor sgrub rten sogs gang yang mi dgos /
'on kyang /
mdun du pad+ma nga yi sku :
rab gnas ldan pa bzhugs su gsol :
zhes gsungs pa ni phyag mchod gsol ba 'debs pa'i mos rten tsam du gu ru zhi drag gang yang rung ba'i bris 'bur gyi rten la ci 'byor gyi mchod pa dang bcas pa dgod /
tshes bcu'i srod thun nas skyabs sems sogs sngon 'gro'i chos gang yang med par rig pa lha skur mdung slong gi tshul du lus lha'i dkyil 'khor gsal 'debs pa ni /
bdag nyid kyis hU~M hU~M zhes brjod pas /
skad cig dran rdzogs su ma hA gu ru pad+ma 'byung gnas rdo rje drag po rtsal zhes bya ba /
zhes pa nas /
srid gsum zil gyis gnon pa'i bdag nyid can du gyur gyi bar ngag tu brjod /
ngag sngags kyi dkyil 'khor ni /
hU~M hU~M zhes srod thun skabs /
hU~M nyis brtsegs su bcad de drag por bzla dgos te /
rtsa ba gsang ba rin po che 'dus pa las /
srod kyi dus su rdo rje srin po yi :
ngur sgra drag po hU~M gis lha srin 'dul :
zhes gsungs pa'i phyir /
sems chos nyid kyi dkyil 'khor ni /
rtsa bar /
lce'i steng na hU~M mu tig bstar la brgyus pa ltar :
mgrin pa byang chub sems kyi lam nas babs pas :
khog pa'i sha khrag rus pa nang rol dang bcas pa thams cad mer mer zhu ste 'og sgo nas sangs kyis don par bsam :
pags pa phyi gsal nang gsal shel gyi bum pa'i dbyibs lta bur bsam :
de nas lus kyi nang thams cad hU~M gis me re re khengs par bsams pas :
'bru yi bang ba khengs pa ltar du mgrin pa man chad gang bar bsams la zhag bdun bzla :
zhes gsungs pa'i don lce yi steng du /
hU~M sngon po mgo mjug ma log pa gcig gi zhabs kyur /
gcig gi mgo gtad pa mu tig bstar la brgyus pa ltar mgrin pa nas nar gyis babs te lus kyi nang du chil chil chags shing mer mer gang ba'i /
khog pa'i nang gi sha khrag nang rol sogs gdos bcas kyi dngos po thams cad mer mer zhu zhing nad gdon sdig sgrib dang bcas te 'og sgo nas sangs sangs thon /
lus kyi pags pa phyi gsal nang gsal shel sngon po'i bum pa lta bu'i nang hU~M gis sngo rong nge mgrin pa man chad gang bar bsams la gnas lugs kyi ngang nas bzla'o //
'di la mu tig bstar la brgyus pa'i dpes 'khrul gzhi byas te kha cig hU~M dkar po sgom pa'i srol 'dug kyang /
hU~M sgreng tshar mu tig bstar la brgyus pa ltar yin no zhes pa'i don las hU~M gi kha dog bshad pa min pas hU~M sngon po kho na yin no /
thun bsdu ran pa dang /
mchod bstod bsdu chog sogs kyi spros pa med par mi dmigs rdzogs pa chen po'i ngang du khong lhod kyis 'jog dgos te rtsa bar /
ngal bso'i dus su rtsa bral ngang la bzhag :
ces gsungs pa'i phyir ro //
de nas glo g.yas 'og tu bcug pa seng ge'i nyal stabs kyis nyal ba /
snying gi dkyil du yi ge hU~M mthing sngon rab tu 'tsher ba zhig la sems gtad nas rnam rtog gzhan gyis bar ma chod par nyal dgos te /
rtsa bar /
gnyid log dus su shes rig hU~M la gtad :
snying gi dkyil du yi ge hU~M gcig bsgom :
rlung rig rtsa yi 'phar grangs bsnyen pas 'grub :
nyi khri chig stong zhag gcig bsnyen pa'i gnad :
zhes gsungs pa'i phyir tho rengs gnyid sad ma thag
/bdag nyid kyis hU~M zhes dkyil 'khor gsum gyi dmigs pa sngar ltar gsal btab ste /
hU~M hU~M hU~M hU~M hU~M hU~M hU~M:
zhes bdun brtsegs su bzla dgos te /
tho rengs dus su hU~M gi snang glu yis :
ma mo mkha' 'gro thams cad dbang du sdud :
ces gsungs pa'i phyir /
thor thun bsdu tshul yang sngar ltar ro //
bar der gzhan pa'i chags med kyi rigs byed /
de nas zhogs thun kyang sngar ltar la /
hU~M gcig ma shub bu'i tshul gong bas tshor ba tsam /
mchu so mnyam par sbyar te dal bur bzla ba yin te /
rtsa bar /
snga dro'i dus su zhi ba shub bu yis :
dngos po bdag tu 'dzin pa'i rnam smin sbyangs :
zhes gsungs pa'i phyir /
nyin gung kha zas kyi rnal 'byor dang phyag bskor ba dgos na bya /
dgong thun yang sngar ltar la hU~M hU~M hU~M hU~M hU~M zhes lnga brtsegs su bzla ba yin te /
dgong gi dus su hU~M gi gdung dbyangs kyis :
rang rig bla ma'i rnal 'byor chen po bsgom :
zhes gsungs pa'i phyir ro //
de ltar tshes bcu bdun gyi dgong thun bar de bzhin no //
'di'i skabs /
rtsa bar /
rtags su rnag khrag 'dzag pa dang :
khrus byed pa dang gos dkar po gyon pa dang :
'ja' tshon gyi gur na 'dug pa'i snang ba 'char ro :
dngos su lto ba mi bde ba dang skyugs bro mer ba 'byung ngo :
zhes gsungs so //
mdor na thun bzhi por hU~M gi bzla tshul /
srod la drag po /
tho rengs rgyas pa /
snga dro zhi ba /
dgong mo dbang ste phrin las bzhi'i bzla tshul thams cad la rigs 'gre'o //
thun de rnams la 'jug tshul ni /
rtsa bar /
stan bde ba la lus tsog bur 'dug ste :
zhes dang /
yang tig gces sgron du /
sems dpa' dang rdo rje skyil krung gi 'dug stangs bshad pas /
de dag gang rigs ma gtogs pa rkyang bub 'gyel bsnyes sogs spang /
sngags kyi grangs las bzhi'i bzla tshul dus bzhir bshad pa ltar la /
gzhan du phreng ba la grangs 'dzin pa sogs mi mdzad pa gzhung gi dgongs don phyag bzhes su yod /
bdun phrag dang po song nas /
bcu bdun gyi srod thun nas bdun gnyis pa la 'jug ste /
dkyil 'khor gsum las mi g.yo ba gong ltar bya zhing /
thun 'gor hU~M gis khog pa gang rjes /
rtsa bar /
de nas khog par mi shong ba'i snang ba byung ba dang :
phyir 'phros pas :
rim par rang gi gnas khang dang :
yul khams dang :
rgyal khams dang :
stong gsum gyi 'jig rten thams cad hU~M gis mer gang bar bsams la zhag bdun bzla'o :
zhes gsungs pa ltar /
khog pa khengs pa dang /
ba spu'i bu ga thams cad nas phyir 'phros te /
thog mar gnas khang /
de nas yul khams te dper na dbus gtsang khams gsum lta bu /
de nas rgyal khams te rgya dkar nag gling bzhi sogs /
de nas stong spyi phud dang stong bar pa dang /
stong gsum gyi stong chen po'i 'jig rten gyi khams la sogs pa thams cad hU~M gi sngo mer mer rong rong gang bar bsams la srod la nyis brtsegs /
tho rengs bdun brtsegs /
snga dro hU~M gcig
/dgong mo lnga brtsegs sogs bzla zhing /
nyal ldang sogs byed tshul thams cad bdun dang po kho na ltar ro //
'di la 'ga' zhig gis hU~M ba spu'i bu ga nas mi 'phro bar mgrin pa rang nas brgyud de 'phro ba dang /
de yang hU~M gcig gi klad skor la gcig gi zhabs kyus 'khyud de 'phro ba sogs /
mgo sprod kyis thon dgos par bshad pa sogs gzhung gzhan gyi rgyas 'gebs las /
lugs 'di'i gzhung man ngag gang nas kyang bshad pa med la /
de bzhin du phyir 'phro ba'i hU~M yang kha dog lngar byed pa 'ga' zhig 'dug kyang rtsa ba'i dgongs pa dang bla ma'i phyag bzhes gsung rgyun sngon po kho nar 'khrul pa med do //
nyer bzhi'i srod thun nas bdun phrag gsum pa la 'jug ste /
rtsa bar /
de nas hrIHzhes brjod pas hU~M gi yig 'bru rnams mkha' 'gro mar gyur te :
snang srid thams cad mkha' 'gro rigs lnga'i lha tshogs su mer bsams la mkha' 'gro ma thams cad hU~M sgra di ri ri skye 'gro mi dang rtsi shing nags tshal dang :
snang srid lha 'dre ma lus mkha' 'gror bsam :
de dag ma lus hU~M sgra di ri ri :
de yi ngang la zhag bdun bzla bar bya :
zhes gsungs pa'i phyir ro //
thun 'gor hU~M gis khog pa gang nas phyir 'phros snang srid thams cad hU~M gi sgra di ri ri sgrog pa 'ba' zhig tu gyur pa dang /
der ma zad 'di ltar snang ba'i bcud kyi sems can skye 'gro lha 'dre mi gsum sogs dang /
snod kyi 'jig rten du snang ba'i rtsi shing nags tshal sa rdo ri brag thams cad kyang mkha' 'gro rigs lnga 'ba' zhig tu gyur cing /
de dag thams cad kyang hU~M gi sgra 'brug ldir ba bzhin du di ri ri sgrog par bsam zhing las bzhi'i bzla tshul thun gcod tshul sogs thams cad snga ma ltar ro //
'ga' zhig phyir 'phro ba'i dus hU~M lnga ldan byed pa ni 'di'i skabs mkha' 'gro rigs lngar bsgyur bas 'khrul gzhi byas par 'dug go
/tshes gcig gi srod thun nas bdun phrag bzhi par 'jug dgos la /
de'i dmigs pa ni /
rtsa bar /
de nas bdag nyid mgrin pa'i nang nas ni :
hU~M dmar tshon gang bye ru lta bu las :
'od 'phros 'jig rten khams su khyab pa las :
hU~M hU~M zhes pa drag tu brjod pa yis :
snang srid mkha' 'gros bro brdungs khrigs se khrig :
'jig rten stong gsum ri rab ldegs se ldeg :
phyogs bcu'i bde gshegs byang chub sems dpa' dang :
skye 'gro sems can ma lus thams cad dang :
snang srid lha srin dbang du 'dus par bsam :
bdag nyid rgyun gyi ting 'dzin gsal btab la :
ma yengs drag po'i nga rgyal ldan pa yis :
zhag bdun bar du bsnyen pa hU~M la bskyal :
hU~M hU~M zhes pa drag tu brjod pa yis :
snang srid 'jig rten rmongs nas ldeg cing 'khrug :
'ur 'ur chem chem kun du g.yo zhing 'gul :
zhes gsungs pa'i don /
thun 'gor hU~M gis khog pa gang zhing phyir 'phros hU~M gis gang /
hU~M rnams hrIHzhes brjod pas mkha' 'gro mar gyur pa dang /
snod bcud thams cad mkha' 'gror gyur pa de rnams kyi zhal nas hU~M gi sgra di ri ri sgrog pa'i bar gsal btab rjes /
rang gi mgrin par hU~M dmar po byu ru lta bu gsal ba las 'od 'phros stong gsum gang ba'i mkha' 'gro rigs lnga de rnams la phog pas rkyen byas mkha' 'gro thams cad bro brdung khrig khrig mdzad cing hU~M gi glu blangs pa la brten nas /
stong gsum gyi 'jig rten thams cad ldeg ldeg 'khrug cing 'ur 'ur chem chem du g.yo zhing 'gul ba dang lhan cig
/phyogs bcu'i sangs rgyas byang sems skye 'gro sems can khyad par du snang zhing srid pa'i lha srin thams cad bdag gi dbang du 'dus par bsams la thun bzhir phrin las bzhi'i tshul du sngar bzhin bzla'o //
de ltar bdun phrag bzhi tshes brgyad kyi dgong thun gyis rdzogs shing /
rtags ni /
rtsa bar /
de ltar bzlas pas dngos sam rmi lam du :
mchog dang thun mong dngos grub bsam mi khyab :
mngon sum rtags ni sems nyid gsal dag rtogs :
chos nyid rang byung rang gsal rgyud la 'char :
khro gtum nga rgyal dgra bgegs bar chad 'joms :
bar gcod gdug pa'i tshogs rnams brlag par 'gyur :
tshe yi rig 'dzin dngos grub thob par 'gyur :
zhes gsungs shing /
rgyas par na phyi nang rtags kyi rim pa'i nang du blta'o //
'di nyid spyir bla ma'i gsang sgrub zab mo dang khyad par rdzogs chen kho na dang 'brel bas gnas lugs kyi ngang nas bzlas pa byas na gsang sngags gzhan ltar dmigs pa'i 'phro 'du za zi mang pos mi g.yeng zhing /
rtse gcig tu brtson 'grus drag pos nyams su blangs na dge sbyor rig pa dwangs snyigs phyed cing gsal stong 'dzin med kyi nyams myong khyad par can skye bar 'gyur te /
rtsa bar /
snyom las le lo spangs la sgrub pa bya :
brtson 'grus drag pos dngos grub myur du thob :
nyams len drag pos rig pa dwangs snyigs phyed :
sems kyi rang bzhin chos nyid dkyil 'khor na :
thugs dgongs brjod bral mkha' dbyings rnam dag klong :
rang byung rang gsal stong pa 'dzin pa med :
skye med ka dag zang thal gnas lugs la :
gzung 'dzin zhen chags thag pa bcad la bzhag :
de ltar shes na kun gyi srog rtsa zin :
zhes dang /
nyams len gsal stong 'dzin med ngang nyid las :
drag la ngar ldan rig pa mdung slong gi :
dbang po hur thon rig pa gzengs bstod la :
khams gsum zil gnon bla ma'i rnal 'byor bsgom :
nyam nga bag tsha rnam rtog blo yis bsgyur :
zhen 'khris chags sdang shes pa'i 'khri ba bcad :
brtul zhugs drag po srin po ngar dbyangs la :
gtum sgra drag po rdo rje'i 'gying glu yis :
hU~M sgra brtsegs ma ngar ldan thog ltar bzla :
dal bar bzlas pa'i yon tan bsam yas la :
zhes gsungs pa'i phyir ro //
'di yan chad du bdun phrag re re'i dmigs pa rnams rab tu rang gi bla ma'i mched grogs dam tshig gtsang ba zhig gis bdun mtshams su spo dgos pa phyag bzhes su yod /
de nas dngos grub blang ba ni /
rtags byung dngos grub blang thabs las /
de nas dngos grub blang bar bya ba ni :
nor rdzas ci yod tshogs kyi 'khor lo bskor :
rin chen spyan gzigs zhal zas sna tshogs dang :
rin chen 'bar ba'i gtor ma tshogs kyis bskor :
dar zab gdugs phub bla bre rgyan du bres :
zhes gsungs pa ltar /
tshes brgyad kyi snga dro nas mchod gtor tshogs 'khor sogs dang dngos grub kyis rdzas bza' bca' btung ba'i dngos po gang 'byor bsham /
bla bre spyan gzigs sogs bkod pa mdzes shing bag dro bar bya /
srod thun nas bzung cho ga thun bzhir bya dgos te /
gzhung de nyid las /
rdo rje slob dpon yi dam mkha' 'gro la :
ser sna spangs pa'i tshogs mchod dus bzhir 'bul :
dngos grub blang ba'i snying po bzlas pa dang :
rtags bstod dang ni don bstod la sogs pa'i :
bstod pa bya zhing dngos grub stsol zhes brjod :
ces gsungs pa'i phyir /
sngon 'gro gzer lnga nas bzung bzlas pa'i bar thugs sgrub kyi phrin las rgyas par gtang zhing /
lus dkyil sgom tshul sogs mtha' dpyod thams cad kho bos brtsams pa'i phrin las kyi rnam nges ltar legs par bsgom /
gtor ma byin rlabs dus mchod rdzas su shes pa dang /
mngon rtogs skabs dpal gtor lhar gsal 'debs shing spyan 'dren mchod bstod sogs tshul ldan du dgos so //
de yang 'dod yon gyi lha mos bskor bar bsams pas lha dang mchod rdzas gnyis ka lhun grub tu 'byung ba yin no //
bzlas pa'i skabs phreng ba la sum brgya'am nyer gcig gi grangs 'dzin zhing /
de yang thog mar zhi ba sham bu'i bzlas pa hU~M gcig ma brgya rtsa'i ring bdun phrag dang po'i dmigs pa bya /
de rjes brgya rtsa'i ring bdun phrag gnyis pa'i dmigs pa dang bstun drag po'i hU~M nyis brtsegs su bzla /
de rjes hrIHzhes brjod pas hU~M rnams mkha' 'gror bsgyur te dbang gi hU~M lnga brtsegs brgya rtsa'i ring bdun phrag gsum pa'i dmigs pa byed /
nyi shu rtsa gcig gi skabs /
rgyas pa'i hU~M bdun brtsegs lan gsum gyi ring bdun phrag bzhi pa'i dmigs pa bya'o //
'di yang rig bzo lta bu ma yin te /
byin rlabs thugs rje'i dbang lnga las /
bsnyen pa sum brgya nyer gcig gi :
dbang gis byin rlabs nus pa bskyed :
ces gsungs pa'i dgongs pa yin /
dngos grub blang ba'i 'dzab /
oM AHhU~M badzra gu ru pad+ma sid+d+hi hU~M hU~M hU~M:
nA nA kha d+he sid+d+hi hU~M hU~M hU~M sarba sid+d+hi d+ha naM mai d+hi hrIHA yuHsid+d+hi sa ma ya sdus sdus :
zhes pa thun re la ci 'grub bzla zhing /
'di'i skabs kyi dmigs pa ni /
dngos grub blang thabs las /
ces bzlas 'jig rten khams kyi 'dod yon lnga :
'ub kyis bsdus la tshogs la bstim par bya :
'khor los sgyur rgyal rgyal po'i pho brang dang :
rin chen bdun dang bkra shis brgyad dang ni :
rtsi bcud 'bru yi bcud dang shing gi bcud :
bcud rnams bsdus la bstim zhing snying po bzla :
bde gshegs rnams dang rdo rje slob dpon gyis :
tshe yi dngos grub bdud rtsir byin gyis brlabs :
gsol ba btab cing 'chi med bdud rtsir 'gyur :
zhes gsungs pas /
'dzab bzla khar /
'khor los sgyur rgyal /
zhes sogs nas /
bdud rtsir byin gyis brlabs :
zhes pa'i bar ngag tu brjod de 'dzab la 'jug cing /
ji ltar gsungs pa ltar 'dzab bzlas pas /
bdag las 'od zer dmar po lcags kyu'i rnam pa can phyogs bcur 'phros pas /
brtan g.yo snod bcud 'jig rten gyi 'dod pa'i yon tan gzugs mdzes pa /
sgra snyan pa /
dri zhim pa /
ro bda' ba /
reg bya 'jam pa ste lngas mtshon te 'khor los sgyur ba'i rgyal po'i longs spyod rgyal srid sna bdun bkra shis rdzas brgyad sogs dang /
rtsi bcud 'bru bcud shing gi bcud ces /
rtsi bcud sbrang dang mar lta bu /
'bru bcud chang lta bu /
shing bcud bu ram lta bu ste mdor na 'jig rten khams kyi zas nor longs spyod 'dod rgu'i gter mdzod yid la ci 'dod kyi dngos po dang /
bcud kyi sems can gyi tshe dang bsod nams dbang thang gzi brjid phun tshogs thams cad dang /
phyogs bcu'i sangs rgyas byang sems kyi thugs rje byin rlabs dngos grub mthu dpal sogs mdor na srid zhi'i legs tshogs thams cad bsdus te bdag dang sgrub rdzas dang tshogs 'khor sogs la thim par bsam /
gzhan yang 'od zer gyi 'phro 'dus /
rgyal ba sras bcas bde gshegs rig 'dzin thams cad mdun gyi nam mkhar byon te bdag la shis brjod kyi me tog 'thor zhing sangs rgyas su lung ston pa srid pa las dbugs dbyung chos kyi rgyal thabs su gzengs bstod pa dang /
snang srid lha srin dregs pa can thams cad kyang dbang du 'dus shing bka' nyan gsung sgrub /
lha mi'i longs spyod dngos grub 'dod yon gyi sprin gtibs shing tshe bcud bdud rtsi'i char 'beb pa sogs rgyas pa dang dbang gi las sgrub pa'i dmigs pa'i 'phro 'du rig pas spros la bya /
thun bsdu khar 'dzab bskul don bstod bka' srung mchod pa tshogs 'khor sogs lhag ma la thug gi bar du bya /
tshogs la rol /
lhag ma mi gtong bar gsag
/de nub 'bul gtor chad thos phul /
brtan ma bskyang ngo //
dbang po'i sde'i ljags khrigs su dpal gtor la dngos grub blang bar bshad kyang gab pa'i rnam pa yin pas /
rjes chog gi mchod bstod bzod gsol /
nyer bsdu bsngo smon shis brjod sogs bya ba las dngos grub blang mi dgos /
dgu'i nangs par mchod gtor kha gsos nas /
thor thun la cho ga sngar ltar gtong zhing 'dzab bzla thun bsdu /
gter srung mchod pa bstan srung yongs rdzogs kyi phrin las /
sngags srung mar sngon tshe 'khor 'das dang /
spyir sangs rgyas rdo rje 'chang ma tsam bya /
de nas tshogs 'khor gyi rim pa rtsa gsum skong gso'i bar btang nas /
chad tho brtan skyong dngos grub blang ba bzhag
/rjes chog gi mchod bstod sogs gong bzhin bya /
zhogs thun la mchod gtor gsos te cho ga rgyas par btang zhing 'dzab gung tshigs la thug gi bar du bgrangs rjes 'dzab bskul nas bzung tshogs 'khor sogs thor thun ltar ro //
dgong thun la yar mchod gtor gsos te cho ga rgyas par gtang zhing 'dzab dgong kha bar du bgrangs /
'di skabs gter srung rnams rgyas par mchod tshogs sogs snga ma ltar ro //
srod thun yang sngar bzhin la gter srung bsdus pa dang tshogs sogs snga ma ltar ro //
tshes bcu'i thor thun dang zhogs thun gung tshigs bar yang sngar bzhin no //
tshes bcu'i dgong thun gyi mjug tu grol rgyu yin na /
cho ga rgyas par gtang zhing /
de'i bar bsags pa'i tshogs lhag rnams gtang /
chad thos gtor ma phul /
bshal chus brtan ma bskyang /
sgrub gtor bsgul zhing bdud rtsis bran te /
gtor ma de nyid rdo rje drag po rtsal lus dkyil dang bcas pa'i spyi bor rdo rje thod phreng rtsal /
mgrin par pad+ma thod phreng rtsal /
snying gar bud+d+ha thod phreng rtsal /
lte bar rat+na thod phreng rtsal /
gsang bar karma thod phreng rtsal rnams dngos grub blang ba'i tshig kho na ltar gsal btab la /
dngos grub bskul ba'i mthar gtor ma rang gi spyi bor oM las 'od zer dkar po byung /
rang gi spyi bor thim /
bum dbang thob /
lus sgrib dag
/sku yi byin rlabs lus la zhugs /
mgrin pa'i AHlas 'od zer bdud rtsi'i rgyun dmar po byung /
rang gi mgrin par thim /
gsang dbang thob /
ngag sgrib dag
/gsung gi byin rlabs ngag la zhugs /
sku gsung thugs lte ba gsang gnas rnams nas 'od zer bdud rtsi'i rgyun kha dog sna tshogs byung /
rang gi spyi mgrin snying lte gsang bar thim /
dbang bzhi pa thob /
sgo gsum gyi sgrib pa dag
/sku gsung thugs kyi byin rlabs lus ngag yid gsum la zhugs par bsam /
mthar gtor ma'i ye shes pa gshegs /
dam tshig pa bdud rtsir zhu bar mos te dngos grub kyi phyir rol /
de bzhin du sgrub rdzas bza' bca' btung ba'i rigs rnams rol /
tshogs kyi 'khor lo tshim pa drug ldan du spyad do //
de yang /
dngos grub blang thabs las /
bdag nyid rdo rje slob dpon gsal ba las :
lha la lhas mchod zhal zas phud la rol :
de yi dngos grub tshe la dbang ba dang :
lan gsum sgrub na dngos grub rnam gnyis thob :
rig 'dzin gral la the tshom yod re kan :
mchog dang thun mong dngos grub thob par 'gyur :
zhes gsungs pa ltar 'gyur ba ni nges pa'o //
de rjes bdag bskyed la spro na mchod bstod /
gzhan du bzod gsol gyi mthar /
hU~M:
da ni dkyil 'khor gsal btab la :
zhes sogs nyer bsdu'i tshig ngag tu brjod la /
de'i don ni /
phyi nang snod bcud thams cad 'od du zhu nas bdag lhar gsal ba la thim /
bdag nyid lus dkyil dang bcas pa 'od du mer gyis zhu nas thugs ka'i hU~M la bsdu /
hU~M de yang zhabs kyu /
'a yig
/ha khog
/mgo bo zla tshes /
thig le nA da'i bar gyen rdzogs su bsdus te mthar 'ja' ltar yal bar bsams la dmigs med ka dag gi ngang du cung zad lhod kyis klod /
slar yang skad cig la lhar lam gyis langs te /
snod bcud thams cad lha sngags ye shes kyi rol par bsams la bsngo smon bkra shis rgyun spyod thams cad ma 'gag rol pa chen po sgyu ma lta bur shes par bya ba ni gnad dam pa'o //
de yi 'bras bu ni /
gsang ba rin chen 'dus pa'i rtsa ba las /
dngos dang nyams sam rdo rje slob dpon gyi :
zhal mthong lung bstan man ngag gnad tig gnang :
phung po rdo rje'i lus su gyur pa dang :
phyi nang bar gcod bdud dpung 'joms pa dang :
yi dam gang yin nus pa dngos su thon :
bde gshegs zhal mthong mkha' 'gros lung bstan 'byung :
chos nyid skye med lhag mthong rgyud la 'char :
nyams myong dam pa'i chos la rang byan tshud :
chos sku kun bzang thig le rdzogs pa dang :
longs sku 'od zer mtshan dang dpe byad ldan :
sprul sku sems can gang la gang 'dul 'byung :
yi ge 'khor lo tshogs chen sa la gnas :
dngos sam nyams su ye shes mkha' 'gro yis :
nor bu bzhin du mchod cing bkur sti byed :
snang srid lha 'dres bka' nyan srog snying phul :
zhes gsungs pa bzhin 'byung bar gdon mi za bas gu ru pad+ma'i rdo rje'i gsung gis mi bslu bar nges shes bskyed do //
de ltar drag po rtsal gyi bsnyen pa'i yang yig zab don nor bu zhes bya ba 'di yang /
nye bar gnas pa dge slong ngag dbang gis nan tan chen pos bskul ba ltar /
bya bral ba rgan po pad+ma phrin las kyis rang lo nga gsum gyi steng du rang gnas thub bstan gyi mtshams mal du thun bar la bris pa'i dge des bdag gzhan thams cad o rgyan bla mas rjes su 'dzin pa'i rgyur gyur cig
/dge 'o //

//
