\u0f88
dpal rta mgrin gnyen po lha lnga snyan brgyud snying po'i yang zhun bzhugs so :
he ru ka la phyag 'tshal lo :
e ma skal ldan pad+ma'i bu :
bstan 'gro'i don chen sgrub pa legs :
'on kyang mtha' dmag gdug pa yi :
gnyen po las la sbyar ba'i tshe :
nags phyogs gza' klu rgyal gsum dang :
bdud bzhi'i tshogs rnams rab tu 'khrugs :
glo bur tshe la bar chad 'byung :
de rnams gnyen po stobs kyi lha :
o rgyan bdag gi thugs bcud 'di :
yal bar ma dor nyams su longs :
rang gzhan don chen 'grub par nges :
sa ma ya :
skyabs 'gro sems bskyed tshogs gsag dang :
bgegs bskrad mtshams gcod byin rlabs sogs :
las rim spyi ltar sngon 'gro bas :
dngos gzhi bskyed pa'i rim pa ni :
hU~M:
de bzhin nyid dbyings ma bcos 'od gsal gdangs :
dmigs med brtse ba'i cho 'phrul hU~M mthing ga'i :
rig rtsal rol pas snod bcud stong par sbyangs :
stong pa'i ngang nas mkha' las 'ja' tshon ltar :
'byung ba rim brtsegs rdo rje'i ri rab dang :
mi phyed srung 'khor dur khrod gzhal med dbus :
sna tshogs pad+ma nyi ma'i dkyil 'khor dang :
bdud bzhi dregs pa gza' klu rgyal 'gong sogs :
'dar zhing 'dud pa byi chings bsnol ba'i steng :
rig pa hU~M las bdag nyid rtsa ba'i lha :
rig 'dzin 'chol ba'i khro rgyal gro bo lod :
yak+sha kA la dpal chen rta mgrin rgyal :
sku mdog dus mtha'i char sprin 'khrugs pa'i mdangs :
zhal gdangs mche gtsigs spyan gsum dmar la zlum :
sma ra smin ma ag tshom me ltar 'bar :
khro gnyer rab bsdus ljags 'dril hU~M sgra sgrog :
dar nag ber gsol dur khrod chas kyis brgyan :
phyag g.yas gnam lcags rdo rje rwa dgu pa :
sdigs pa'i mdzub mo nam mkha'i dbyings su sgreng :
rtse las gdug pa klu gdon 'dul ba'i gnyen :
ye shes khyung chen mthing nag khra thabs 'phro :
phyag g.yon ri rab phur bu gsor ba las :
bar chad bdud 'dul badzra kI la ya :
ljang nag phur bu 'dril ba rlung ltar 'tshubs :
spyi gtsug rta gdong ljang zhur 'tsher ba yis :
'jig rten khams kun shig shig yom yom 'gul :
rngog ma dmar po me 'bar thig le'i dbus :
pad nyi'i steng du dus min 'chi ba yi :
gnyen po'i lha mchog bcom ldan tshe dpag med :
khros pa'i skur bzhengs pad+ma he ru ka :
phyag g.yas pad+ma dmar pos tshe bcud sdud :
g.yon pas tshe bum sgrub la dngos grub stsol :
dar dang rin chen rus pa'i phyag rgyas spras :
rang 'od yum 'khyud zhabs gnyis skyil krung bzhugs :
thugs kar pad+ma nyi ma'i gdan gyi steng :
ye shes sems dpa' klu gshed gsang ba'i bdag :
rdo rje sdigs mdzub mthing nag khro chas rdzogs :
rang byung rig pa 'od skur lam mer gsal :
bdag nyid rgyal 'gong dam sri 'byung po'i gshed :
zhabs zung dor stabs drag me 'khrugs pa'i klong :
rab 'byams khro bo'i sprul pa spro zhing bsdu :
de ltar gsal ba'i lha tshogs thams cad kyi :
gnas gsum rdo rje gsum gyi yi ges mtshan :
ye shes dbang bskur rigs lnga'i phyag rgyas brgyan :
phung khams skye mched khrag 'thung phyag rgyar rdzogs :
oM AHhU~M badzra kA wA tsi At+ma ko\u0f85 haM:
hU~M oM trAM hrIHA:
a b+hi Shiny+tsa su ra ta satwaM a haM:
hU~M:
chos dbyings skye ba med pa'i ngang nyid las :
'bar ba'i skur bzhengs gnyen po stobs kyi lha :
khrag 'thung rigs lnga'i lha tshogs gnas 'dir gshegs :
dbang skur byin phob mthu rtsal dngos grub stsol :
oM sarba ma hA kro d+hA rA dza e h+ye hi :
dzaHhU~M baM ho :
dz+nyA na sa ma ya satwaM:
hU~M:
dam tshig rten la ye shes gnyis med bzhugs :
byang chub bar du ro gcig tiSh+Tha lhan :
rang las sprul pa'i phyag rgya'i d+hA ki nIs :
sgo gsum gus pa'i brda yis 'dud phyag 'tshal :
a ti pU ho :
pra tIts+tsha ho :
hU~M:
gdug pa'i dgra bgegs bsgral pa'i phung khams tshogs :
drag po'i nyer spyod 'dod yon brjid cing rngam :
sman raka gtor tshogs sbyor sgrol mchod pa'i sprin :
'bul lo bzhes nas mthu dbang dngos grub stsol :
oM badzra ma hA kro d+ha sarba pU dza AHhU~M:
pany+tsa a mr-ita rak+ta b+ha liM ta kha kha khA hi khA hi :
hU~M:
khro rgyal kun 'dus gnyen po stobs kyi lha :
dus min 'chi dang bdud bzhi'i bar chad 'joms :
srog bdag gza' klu rgyal 'gong tshar gcod pa'i :
rdo rje 'du 'phro mdzad la phyag 'tshal bstod :
de ltar lha sku gsal btab nas :
yid mig rlung gsum rtse gcig gtad :
kun gzhi ma bcos rig pa'i gdangs :
phyag rgya'i gzugs su yang yang brtag :
rtog tshogs lha skur thim pa na :
rlung gi rgyu ba'ang der thim nas :
rlung sems dbyer med gzugs kyi sku :
gsal brtan gyad du gyur pa'i tshe :
gzung 'dzin snang zhen rgyur bcas kyis :
de la bar chod byar med na :
phyi rol bgegs kyis smros ci dgos :
rdo rje'i btsan rdzong grub pa 'o :
sa ma ya :
bzlas pa sngags kyi man ngag ni :
ye shes sems dpa' gsang bdag gi :
thugs kar nyi steng rdo rje'i sbubs :
hU~M mthar sngags kyis bskor ba las :
'od 'phros rtsa gsum rab 'byams mchod :
'gro ba kun gyi bar chod bsal :
'chi bdag gdon dang bdud kyi sde :
ma rungs gza' klu rgyal 'gong sogs :
sde brgyad 'byung po'i tshogs rnams kun :
dbang du bsdus shing bran du bkol :
bsad gzir bskrad mnan chos dbyings bstims :
thams cad ka dag rig pa'i gdangs :
lhun grub dpal gyi phyag rgyar rdzogs :
tshur 'dus bdag thim nus stobs 'bar :
gnyen po stobs kyi lha lnga dang :
dbyer med dgongs pa'i rtsal rdzogs bsam :
spyi dril bsnyen sgrub las sbyor gyi :
bzlas brjod chu bo'i gzhung ltar bya :
oM badzra kro d+ha ha ya grI wa hrIHhU~M khroM kI la ya sarba big+h+nAn baM hU~M phaT:
so so'i bzlas pa bya 'dod na :
spyi bo'i pad+ma he ru ka'i :
thugs srog hrIHlas 'od 'phros pas :
rang gi bla tshe chad yar dang :
'khor 'das dwangs bcud bdud rtsir bsdus :
zhal zhugs sku yi dbyibs brgyud nas :
sbyor mtshams las byung bdag nyid kyi :
spyi bo nas brgyud rtsa khams gang :
'chi med rdo rje'i srog 'grub bsam :
oM hrIHpad+ma kro d+ha badzra A yu She swA hA:
ye shes sems dpa'i thugs ka nas :
thugs srog hU~M mthing thog ltar spros :
steng gdon gza' rnams bran du bkol :
gdug pa can kun tshar bcad bsam :
oM hU~M badzra tsaN+Da sarba duSh+TAn mA ra ya phaT:
phyag g.yas rdo rje'i rtse mo las :
ye shes khyung chen skar ltar 'phros :
'og gdon gdug pa klu yi tshogs :
gzir mnan ma rungs tshar bcad bsam :
oM khroM badzra ga ru DaHnA ga sarba duSh+TAn hU~M phaT:
phyag g.yon rdo rje gzhon nu las :
gnam lcags phur pa ser ltar 'dril :
bdud bzhi la sogs bar chad kun :
bsad gzir bskrad mnan dbyings bstims bsam :
oM badzra kI li kI la ya sarba big+h+nAn mA ra se na baM hU~M phaT:
spyi dril bsnyen pa 'bum bzhi ste :
so so'i rig pa 'bum du bzla :
las rnams thams cad rdzogs pa yi :
mthu rtsal 'grub par gdon mi za :
sa ma ya :
rdzogs pa'i rim pa rgyun gyi rnal 'byor ni :
mi rtag rgyud bskul nges 'byung byang sems sbyang :
skyabs 'gro sems bskyed bla mar gsol ba gdab :
thugs yid gcig bsres ka dag dgongs pa'i ngang :
lhun grub rig rtsal lha sngags sgyu mar sbyang :
lus bsrang rlung dal mig 'bras nam mkhar gtad :
rig pa ma bcos spro bsdu bral bar bzhag :
de tshe dug lnga'i rtog pa ci shar yang :
sngon bsu rjes gcod blo yis ma bcos pas :
sbrul mdud bzhin du 'gyu dran rang sar grol :
gti mug rnam rtog dus min 'chi ba kun :
rig stong chos dbyings ye shes ngang du thim :
nga rgyal dam sri 'byung po dpung dang bcas :
gsal stong mnyam pa nyid du lhun gyis rdzogs :
zhe sdang 'bar zhing 'khrugs pa'i gza' yi gdon :
myang stong me long ye shes klong du zhi :
'dod chags chu ltar g.yo ba'i gdug pa'i klu :
bde stong so sor rtog pa'i phyag rgyas thebs :
phrag dog rlung dmar 'tshubs pa'i bdud kyi sde :
dran stong bya grub ye shes rgyan du shar :
skabs su hU~M gi glu blangs bden zhen bshig :
res 'ga' cir yang mi dmigs stong par sbyang :
rnam kun ma yengs mi sgom rig pa'i gzer :
chu bo'i rgyun bzhin rtag tu sus goms pa :
dug lnga gnas dag gdon lnga rang sar grol :
khrag 'thung rigs lnga'i ye shes tshe 'dir rnyed :
mi mthun gzung 'dzin g.yul las rnam par rgyal :
lhun grub rig 'dzin go 'phang mngon du 'gyur :
sa ma ya :
slob ma smin byed dbang bskur gyi :
cho ga'i rim pa bsgrub 'dod na :
dben par rdzas dang mchod gtor bsham :
bskyed bzlas bdag nyid nus ldan bya :
de nas gsang ba'i snod rung rnams :
khrus nas dbyung zhing 'gal rkyen bsal :
mthun rkyen tshogs phyir maN+Dal phul :
gus pas gsol ba 'di skad gdab :
e ma rdo rje slob dpon dgongs :
bdag cag skal ldan rigs kyi bur :
khrag 'thung gnyen po lha lnga yi :
dbang bskur byin rlabs bstsal du gsol :
zhes zhu rgyud sbyang sdom pa sbyin :
dam tshig gsal gdab ye shes brtan :
de nas bum pa spyi bor bzhag :
hU~M:
rin chen bum pa dur khrod gzhal med khang :
nang bcud khrag 'thung lha lnga'i phyag rgya'i tshogs :
'od zhu byang sems bdud rtsis dbang bskur bas :
rgyud dag ye shes nus rtsal rdzogs par shog :
sngags mthar hU~M oM trAM hrIHA:
badzra a mr-ita u da ka su ra ta satwaM a b+hi Shiny+tsa mi :
dbang bskur rigs bdag phyag rgyas gdab :
ye shes sku las gnyis pa bstim :
hU~M:
dpal chen rta mgrin khro bo'i rgyal po yi :
rdo rje'i sku yi byin rlabs ma lus pa :
skal ldan slob ma 'di la bstsal nas kyang :
rgyal 'gong dam sri'i gnyen por grub par shog :
badzra kro d+ha ha ya grI wa kA ya a b+hi Shiny+tsa oM:
hrI:
tshe dpag med mgon pad+ma he ru ka'i :
rdo rje'i sku\u0f8e
skal ldan\u0f8e
dus min 'chi ba'i gnyen por grub par shog :
hrIHpad+ma kro d+ha kA ya\u0f8e
hU~M:
bcom ldan gsang ba 'dzin pa'i bdag po yi :
rdo rje'i sku\u0f8e
skal ldan\u0f8e
dregs pa gza' yi gnyen por\u0f8e
hU~M badzra tsaN+Da kA ya\u0f8e
khroM:
khro rgyal sprul pa ye shes ga ru Da'i :
rdo rje'i sku\u0f8e
skal ldan\u0f8e
gdug pa klu yi gnyen por\u0f8e
khroM ga ru DaHhU~M kA ya\u0f8e
hU~M:
phrin las rtsal rdzogs badzra kI la ya'i :
rdo rje'i\u0f8e
skal ldan\u0f8e
ma rungs bdud bzhi'i gnyen por\u0f8e
hU~M badzra kI la ya kA ya a b+hi Shiny+tsa oM:
bzlas lung sbyin zhing bgrang phreng gtad :
A:
gnyen po stobs 'dus khro rgyal lha tshogs kyi :
rdo rje'i gsung gi byin rlabs ma lus pa :
skal ldan slob ma 'di la bstsal nas kyang :
nus pa sngags kyi ye shes grub par shog :
sngags mthar wA ka a b+hi Shiny+tsa A:
rdo rje'i gzugs brnyan me long du :
gsal bar 'char bas mtshon byas te :
hU~M:
khro rgyal rnams kyi stong gsal ye shes dbyings :
rdo rje'i thugs kyi byin rlabs ma lus pa :
skal ldan slob ma 'di la bstsal nas kyang :
rang byung dgongs pa'i rtsal chen rdzogs par shog :
sngags mthar tsit+ta a b+hi Shiny+tsa hU~M:
mtha' rten so so'i rdzas byin la :
hrI:
zla gam dmar po 'od kyi thig le ru :
tshe bdag mgon po khro bo'i lha tshogs bzhugs :
'chi med bdud rtsi'i rgyun gyis dbang bskur pas :
mi phyed rdo rje'i srog tu yongs grub shog :
hrIHA yur+dz+nyA na a b+hi Shiny+tsa mi :
tshe ril bdud rtsi dag kyang sbyin :
hU~M:
srid pa gsum po 'dar zhing g.yo byed pa'i :
rta gdong zhal gyi phyag rgyas dbang bskur pas :
rdo rje'i rta skad nam mkhar 'tsher ba'i sgras :
rgyal 'gong dam sri'i dpung tshogs zil gnon shog :
hrIHha ya grI ba hi hi hi a b+hi Shiny+tsa mi :
hU~M:
gnam lcags 'bar ba'i rdo rje rtse dgu la :
gsang bdag khro rgyal chen po'i nus mthu rdzogs :
gsor ba tsam gyis steng gdon gza' yi tshogs :
gzir mnan las la 'khol ba'i nus thob shog :
hU~M badzra a b+hi Shiny+tsa mi :
khroM:
dug lnga'i rang bzhin klu gdon gdug pa'i dbal :
'joms byed khyung chen rigs lnga'i ngo bo nyid :
gnyen po rdzas kyi ril bu 'di byin pas :
gdug pa nA ga'i tshogs rnams tshar chod shog :
khroM pany+tsa ga ru DaHa b+hi Shiny+tsa mi :
hU~M:
phrin las stobs rdzogs badzra kI la ya'i :
phur bu 'dril zhing 'debs pa'i dbang bskur pas :
byang chub lam gyi bar chad ma lus kun :
tshar gcod mngon spyod las kun grub par shog :
hU~M badzra kI la ya a b+hi Shiny+tsa mi :
shis brjod dam tshig khas blang sogs :
rjes kyi rim pa spyi ltar bya :
lta dgongs gding ldan slob dpon gyis :
dam tshig dag pa'i slob ma la :
dbang 'di lan gcig bskur pas kyang :
byang chub sgrub pa'i bar chod kyi :
g.yul las rnam par rgyal 'gyur na :
bskyed rdzogs lam la brtson pa yis :
dngos grub thob pa smros ci dgos :
de phyir shin tu gces par zungs :
sa ma ya :
de ltar gnyen po lha lnga'i tshogs :
gcig 'dril snying po'i sgrub thabs 'di :
sngon chad gzhan du ma bstan pa :
lo tsA chen po'i skye ba'i mtha':
skal ldan khyod la brtse bas gdams :
gzhan la ma spel rang nyams longs :
ma 'ongs shin tu rtsub 'gyur dus :
gsang ba kun 'dzin pad+ma'i bu :
khyod kyi ming dang mthun pa la :
snyan brgyud byin rlabs tshul du gdams :
snod ldan 'ga' re'i don du 'gyur :
sa ma ya rgya rgya :
gu h+ya :
brda thim :
lo chen bai ro'i thugs sprul rig 'dzin mchog ldan mgon po'am sprul pa'i gter chen o rgyan mdo sngags gling pa la gu ru rin po ches snyan brgyud du bstsal pa nyid /
slad char pad+ma 'od gsal mdo sngags gling pa la gter ston nyid kyi skus snyan brgyud du gdams te gtan la phab nas rig 'dzin mkha' 'gro'i brdas bskul pa ltar /
kho bo 'chi med bstan gnyis g.yung drung gling pa la smin grol tshang sprugs su bstsal te bar chad kyi 'phrang bsal bar mdzad pa'i bka' drin bsam gyis mi khyab pa thob pa'o //
dge legs 'phel ///
/
