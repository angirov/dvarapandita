@#//
drang srong gi nad pa gso thabs las gzhung bdud rtsi'i bum bzang zhes bya ba bzhugs //
na mo badzra pA Na ye /
rdo rje 'dzin pa chen po gsang ba'i bdag
/dregs pa rab 'joms rdo rje khro bo'i rgyal //
drang srong chen po gza' mchog gdug pa can //
'dul mdzad lag na rdo rje la phyag 'tshal //
'gro ba'i dug gsum las la rab snang ba'i /
khyab 'jug chen po rA hu la zhes pa //
drag rtsal 'bar ba'i nad kyis btab pa gang //
gso thabs bdud rtsi lta bu 'dir bshad do //
'di la rgyu tshul nad brtag gso ba'i thabs //
tha ma mi ldog bsrung ba rnam pa bzhi //
dang po king kang gza' bdud 'di nyid ni //
dza yi drang srong bu pho tshangs spyod can //
skye bo'i dbyen gyis rgyal po'i chad pa phog
/smon lam log pas khyab 'jug chen por gyur //
snyigs ma'i dus 'dir kun gyi srog len byed //
srid pa'i lha srin sde brgyad rnams dang bsdong /
khyab ni gling bzhi kun la khyab par rgyu //
nad rims 'khrug pa gri rgod char du 'beb //
sngon tshe rdo rje 'chang dang gshin rje gshed //
rab khros gtum po 'di nyid bsgral pa las //
tshal par gtubs te des kyang 'gro la 'tshe //
rnam shes tshogs brgyad shar gyi gling du rgyu //
yul brgyad byang gling nyon mongs brgyad po nub //
lus kyi dum bu brgyad ni gling 'dir rgyu //
de la phyi nang gsang ba rnam pa gsum //
phyi ltar rgyu ba dus gnyan brgyad po ste //
tshes bzhi'i srod la dpung g.yon ma mor sprul //
nub nas drang por shar du rgyu ba yin //
brgyad kyi nyi dros lag g.yas dgra lha ste //
shar lho mtshams nas nub byang mtshams su rgyu //
bcu gcig nam phyed chu so bdud du sprul //
byang nas lho yi phyogs su drang srong 'jug
/bco lnga'i nyin phyed mgo bo srin por sprul //
lho nub nas ni byang shar mtshams su rgyu //
bco brgyad nam phyed yol la mjug ma ni //
dmu ru sprul te shar nas nub tu rgyu //
nyer gnyis nyin phyed lag g.yon klu btsan du //
sprul nas nub byang mtshams nas shar lhor 'gro
/nyer lnga'i skya rengs dpung g.yas gshin rjer sprul //
lho nas byang gi phyogs su rngams par rgyu //
nyer dgu'i nyi ma dmar thag chod pa'i dus //
mig snying mche ba bgegs dang bsdongs nas ni //
byang shar mtshams nas lho nub myur bar rgyu //
dus der skad cig tsam gyis phyin par byed //
nyin mo'i rgyu ba bzhis ni mtshams bzhi 'joms //
mtshan mo'i rgyu bas phyogs bzhi 'joms pa'i phyir //
gnyan po dus brgyad ces ni rab tu brjod /
7
/nang ltar tshes lnga'i phyi dro shar nas nub //
dgu yi skya rengs nub byang nas shar lho //
bcu gnyis nam gung lho nub byang shar 'jug
/bcu drug nyin phyed byang nas lho ru rgyu //
bcu dgu sa 'tshub lho nub nas byang shar //
nyer gsum nyi shar shar nas nub phyogs rgyu //
nyer drug nam phyed nub nas shar du rgyu //
gnam stong tho rengs shar nas nub tu rgyu /
7
/gsang bar zla ba gang yang rung ba yi //
rta dang byi ba stag dang spre 'u'i nyir //
stobs bskyed rgyu ste 'di dus drag las shis //
phyi nang gsang ba'i rgyu dus 'di rnams su //
glud gtor bsrung ba gzungs chog 'bad par bya //
'ong phyogs rgyab bstan 'gro ba'i phyogs kha bstan //
de las go log gdong thug dug gis 'chi //
gzhan yang thod rgal rgyu dang pho nya dang //
sna 'dren ltar rgyu ra ba bzhi 'bring bzhi //
tha chung bzhi la rgyu dang bsnyen sgrub dus //
dbab gsad rbad dus la sogs spros pa dag
/tshul 'di nye bar mkho ba ma yin yang //
'dzem bag bya ba'i dus 'dir bsdus te bstan //
drang srong la ni mthong reg kha rlangs dug
/'tshe ba'i dug dang bsam ngan sbyor ba'i dug
/mang du yod phyir 'di nyid rgyu ba'i tshe //
skye bo gang dag gdong thug gyur pa la /
khyab 'jug gdug pa'i nad kyis zin par 'gyur //
!
//gnyis pa /   'di la brtag pa spyi dang bye brag gnyis //
spyi la yin min brtag dang gso dka' sla //
gnyan dang mi gnyan brtag pa rnam pa gsum //
dang po gza' nad yin min brtag pa ni /
kha yo mig dmar skad 'gags dri mi zhim //
ngag lkugs yang na 'chal lam lus po sbrid //
yan lag rtsa gshal gnyan cing zha ba 'am //
yang na rengs sam dran med shes pa stor //
'di rnams byung na gza' yis btab pa yin //
nad pa'i lus la gla rtsi'i chu byugs pas //
slar la na ru song na gza' nad yin //
nad pa'i dri chu lus kyi stod du byug
/rlangs pa sngo dmar byung na'ang drang srong gdon //
rna ba'i rgyab kyi rtsa ris gsal ba dang //
mig gi rtsa ris sngo 'am dmar ba dang //
mig sprin steng du thig le nag po shar //
sen mo la ni me ris dmar po 'am //
yang na nag po'i ri mo byung na yin /
khyad par gu gul dkar dang tsan+dan dkar //
gi wang bsres pa'i dud pa snar bdug pas //
sngangs sam sbrid cing har lang byed pa dang //
'dar ram stong skyugs byed na gza' nad yin //
sran ma dkar dang sbang skam l+h+wam 'bog gi
/dud pas rgod dam ngu 'am yang na gzer //
nad pa'i skra sen gnyis dang la cha dang //
sog ma'i dud pa bdug pas 'dar sngangs byed //
'di dag drang srong nad du nges par bya //
shin tu zab pa'i brtag tshul nad pa yi //
skra mtshams rna ba'i rgyab tu sa dkar   gyis ske la bskor nas /byug
/lus la ga sha'i ris dang brang dbus su /   bsnol ma bya /
gru gsum ris bris mdun du shing sna'i me /   tshogs tshad bsags pa /
spar ba'i thal sol lam gyi bzhi mdor bskyal /  la mnan /
nangs par 'byung ba'i   me chu sa lcags shing gang yin pa de'i /nad brtags gsal bar mthong /
7
/gnyis pa gso ba dka' sla brtag pa ni //
cig car byi 'u la ni rdo phog ltar //
'chi ba la ni bcos su ci zhig yod //
rim gyis phog pa'i gza' nad lus po smyogs //
dran nyams shed chung nyol nyol yang na 'dar //
skyigs bu mang 'byin phyed zha gso ba dka'//
'on kyang sman dpyad rim gro cher bskyed sos //
rengs dang zug gzer yod dang dran pa gsal //
shed che lto zhim sman ngo len pa rnams //
bcos na myur du 'tsho bas dang du blang /
7
/gsum pa skyes pa'i g.yon phyogs phog na gnyan //
bud med g.yas la dang por phog na gnyan //
shes pa 'phyo zhing ngag lkugs zag pa 'gags //
yang na mi thub pa rnams gnyan pa ste //
de las gzhan pa mi gnyan 'tsho bar nus /
7
/bye brag me gza' mdog dmar skom dad che //
mgo na srong rdo 'byung zhing zug gzer che //
me ris dang ni thig le dmar po 'byung //
snying mi dga' zhing bzhin 'gyur 'tshig pa za //
ngag lkugs skra la gzhob kyi dri ma 'byung /
7
/chu gza' dbang po mi gsal rkang lag bshal //
mdog sngo mkhal rked na zhing lus drod chung /
kha sna'i chu 'dzag mig dang sen ris sngo //
zug chung kha lkugs rlung ldang myur ba 'o /
7
/sa gza' mdog ser lus kyi tshigs bzhi na //
mig ser chu sgrim shed chung grod pa che /
7
/shing gza' gsus pa sbos shing grang rngul byed //
rtsa rgyus gzer bshal yan lag rengs shing sbrid //
zha 'khum mgo bo 'khor zhing dang kha zhan //
g.yal mang khyad par mtshan ma na bar byed /
7
/lcags gza' rdo ltar rengs dang pho mchin na //
drod med grang rngul ldang zhing sha lpags 'khrigs /
7
/shing me sa lcags chu dang lnga yi gza'//
kun kyang me chu gnyis la ma 'dus med //
de yang nad pa'i rna ltag rus 'bur ni //
mthe bos mnyes pa'i shul du dmar thig me //
sngo thig chu yin dkar na rang bzhin pa'o //
!
//gsum pa /   de ltar drang srong nad kyis gzir ba'i skye bo dag
/'tsho thabs rtsa ba yan lag rnam pa gnyis //
rtsa ba'i bcos la sman dpyad cho ga dang //
sngags dang zas spyod rnam pa lnga ru bstan //
sman la byug bdug khong sman rnam pa gsum //
re re la yang zhi drag gnyis gnyis las /
7
/zhi byug spang spos gla rtsi spyang ki'i brun //
chu dag nag po cha mnyam zhib btags la //
tsha na chu la grang na mar sbyar byug
/yang na thang chu thang shing pri yang ku
/byi brun phyugs kyi rwa rtse ru rta dang //
smyug shun la cha ra yi chu sbyar bku //
'di yis gza' nad zhi 'joms the tshom med //
oM su b+hi ra da na ye swA hA/
sngags 'di thang chu'i sbyor sde dag la btab //
byugs pas gnyan rims brjed byed kyis phog dang //
smyo byed gdon gyis btab pa'ang grol bar nus /
7
/drag byugs yugs sa'i mngal khrag yang na spu //
pha bong dreg pa mu zi nag po dang //
g.yer mar ra thug lug thug gnyis kyis sbre //
smigs bu'i thal ba   sbub sreg byas pa /bdun gyi sbyor bas byug
/yang na grir shi'i snying khrag nal bu'i sha
/yugs sa'i dor rta bsregs pa'i gzhob btags la //
rtsi mar la sbyar lan gsum bar du byug
7
/dud sbyor zhi bar dzA ti shing kun dang //
chu dag gla rtsi tsan+dan gu gul nag
/li shi thar nu brgyad kyi dud pas bdug
/yang na gu gul dkar po nas tshig dang //
sbang skam gsum bsdebs dud med me la bsreg
/lkugs na sran phye'i dud pas kha la bdug
/drang srong dug kun zhi byed bdud rtsi yin /
7
/drag po'i bdug rdzas la cha 'ba' cha dang /
khyi lud spyang brun sran ma sbang skam dang //
mu zi nag dang l+h+wam skrad brgyad po sbyar //
bgegs kun byer zhing ring por 'bros par byed /
7
/zhi sman spyi dang bye brag khyad par gsum //
spyi la btson du 'dzin dang phye ma gnyis //
btson 'dzin gu gul dkar po mtheb tshigs tsam //
chu ru btul nas nangs snga nad pas btung //
chu gza' 'khu 'khrig 'gyur ldog byed mi nus //
gul nag chu sbyang btang bas me gza'i gshed //
phye ma'i sbyor ba gi wang gu gul nag
/gser mdog gla rtsi ru rta tsan+dan gnyis //
bdun po thun re cha mnyam de yi steng //
dzA ti gur gum li shi sug smel dang //
cu gang ka ko la rnams thun gnyis re //
zhib btags tho rangs chu grang phul la gtang //
sbyor ba 'di ni gso byed gtso bo ste //
ki kang khyab 'jug gnyen po mchog yin no /
7
/bye brag shing gza' phog la lcags phye dang //
cu gang gnyis kyi sbyor bas nad las grol //
me la gla rtsi gu gul gur gum gsum //
lcags la dzA ti tsan+dan spos dkar gsum //
sa la ru rta li shi tig ta gsum //
chu la sug smel gi wang rgyam tsha   dpe 'gar rgya tsha yod /gsum //
sbyor bas so so'i nad las grol bar 'gyur //
phye ma'i sbyor steng ga pur bsnan pa yis //
me gza'i nad la phan pa'i bdud rtsi yin /
7
khyad par zab mo'i sbyor ba gla gul gnyis /   dpe 'gar gu gul gnyis yod /
btsan dug shing kun bzhi po cha mnyam la //
dri chu la sbyangs ril bu yungs 'bru tsam //
bcu gsum chu bskol phul la nyin gung gtang //
des ni gza' nad sel bar the tshom med //
zhi sman rang srog brtan zhing nad gso myur //
lha srung mi khro shin tu shis pas na //
zhi bcos gtso bor nyams su blang bar gces /
7
/drag sbyor phag nag ra rog rta nag khrag
/khyi nag lug nag khrag dang skyung ka'i khrag
/gri khrag gtsod khrag yugs sa'i mngal khrag dgu //
mi sha rta sha bya rgod spyang ki'i sha
/mdze sha sre mong sha dang srin bya'i sha
/khyi sha te lo grum pa'i sha dang bcu //
thun re cha mnyam de skyobs bzang po drug
/gi wang gla rtsi ga pur thun gnyis gnyis //
mu zi nag dang grub thob dri chen rnams //
sbyar ba'i ril bu gong ltar gtang bar bya //
sum cu'i sbyor bas gdon kun 'joms par byed //
'on kyang drag sbyor drag las yin pas na //
rang srog la 'ongs 'khu ldog che zhing rtsub //
de phyir drag po'i sbyor ba dag la 'dzem /
7
/dpyad la me gza' yin na nad pa'i mthar //
rdza snod gsar pa chu gtsang bkang ba la //
rin chen brdar bas bskor la zhag bdun bzhag /   ste brje rung bya /
nad pa chur skyur snying gar chu mda' rdeg
/sna rtse gtar zhing gos nag gyon du gzhug
/chu gza' yin na sa ser snod du blug
/nad pa'i mtha' skor bdun bdun zhag bzhag brje //
spyi bor zan dron snum gyis byug bya zhing //
mjug chung mer bsreg gos ser gyon pas 'tsho //
dpyad gzhan sman dang mthun par snga nas bya //
nad gzhan 'dres sogs nad gzhug bshal gyis sbyong //
gtar bsreg dugs rnams phyi nas 'phrod dang sbyar /
7
/cho ga gtor ma byad 'grol gzungs rten 'brel //
gtor ma rgyu ba'i dus gnyan brgyad la gtang //
mchod sbyin dri med lag len snying po bya //
de yi lhan thabs gza' 'phyong glud 'phyong gyer //
'khu ldog chung zhing phan stobs che ba yin /
7
/byad 'grol gtor ma dang 'brel cho ga dngos //
rnam grol thugs rje'i zla ba'i nang du gsal /
7
/gzungs kyi cho ga byad 'grol dang 'brel ba //
ngo mtshar bdud rtsi'i char rgyun nang du ltos /
7
/rten 'brel nad pa'i lus dang de las gzhan //
dang po lus la rten 'brel bya ba ni //
bal tshon sna lnga'i ga sha lus la bkon //
mgrin par oM dkar bri   yi ge gzab ma bya /zhing lag pa g.yas //
mtshal gyis ram bri lag g.yon yam ljang khu //
rkang g.yon ba blas lam bri rkang pa g.yas //
rams kyis kham bri de yis phan par 'gyur /   rten 'brel snying po yang bzla /
7
de las gzhan par bye brag khyad par gnyis //
bye brag shing gza' la ni sta re dang //
ral gri sog les 'breg pa'i tshul du bya //
me la chus bsnun chu byung bros zhes smra //
sa la rams dang ba bla bsres pa yis //
nad pa'i lus la ljon shing ri mo bri //
spen phyags sbyang mas 'phyag cing sbud pas 'bud //
gnya' shing rdeg tshul nyer gcig bar du bya //
lcags la tha ma mes bskor sol ba gding //
btsag dang mtshal gyis lus byug gos dmar bkon //
spyi bor zan gyi kong bur mar me sbar //
chu la sa yi steng byibs 'og tu gding //
shing dgra lcags la lcags dgra me yin te //
me dgra chu la chu yi dgra ni sa //
sa dgra shing phyir gshed kyi rten 'brel lo /
7
khyad par rten 'brel gza' yi 'gyu lam dgag
/khang pa'i phyogs bzhir mtho brtsegs rgyal chen bzhir //
mnga' gsol gza' dang sde brgyad srungs zhes bsgo //
nad pa'i 'gram du lha rdo dkar po bzhag
/sngas su mas sgyed kha bstan bzhag par bya //
nad pa'i steng du dbyug pa ring po la //
srang dang gtsags bu mig mang btags nas ni /
khrol ma'i nang der sku gsung thugs rten dang //
mda' dang khrab byang rma bya'i sgro me long //
'gron bu sbrum ma dung dang g.yu rnams bzhag
/bal tshon sna lnga'i dra bas sbrel bar bya /
khang pa'i rten 'brel shin tu zab pa yin /
7
/sngags kyis gso thabs slob dpon nad pa gnyis //
mchod sbyin dri med kyi bdag bskyed ltar /   phyag na rdo rjer bskyed cing gsang sngags bzla //
rdo rje rnam par 'joms pa'i yang snying dang //
oM gza' kha tra ru tra ya hU~M phaT/
mang bzlas skyer pa'i /   tsher ma   mgo ling /la btab nad par brab //
gza' gshed sngags 'di shin tu zab pa yin //
gzhan yang dug 'byin sngags 'di mang du bzla //
oM rA hu la ha khram shig dug phyungs shad drir phyungs swA hA/
oM phud phud /
nyil nyil /
phyungs phyungs /
shig shig swA hA/
sngags kyi gso thabs bslu med zab pa'i phul /
7
/zas ni mar gsar btab pa'i skyo tsha dang //
rtsam pa gtong zhing rul sungs med pa'i sha
/yun du brten pas lus zungs 'tsho bar byed //
chang dang dkar bag sha rul ra phag sha
/mngar dang skyur ba'i zas skom shin tu 'dzem //
spyod lam 'grul srung dben par brten pa bya //
rta la mi zhon chu bo che mi brgal //
mya ngan khyim du mi 'gro dmar la 'dzem //
mdze can yugs sa la sogs grib la 'dzems //
gyen du mi 'dzeg mdzo rta sgal ro can //
'bras nad can rnams khyim du mi gzhug go
7
/de ltar bcos thabs lnga yis nad pa la //
snying rje'i sems kyis brtson 'grus bskyed la gso //
des ni 'phral du nad zhi slad mar ni //
gso bar byed po'ang dge ba nyid du 'gyur /
khe drag nor la sred pa'i bcos mkhan gang //
re zhig nad pa gso bar nus srid kyang /
khyab 'jug khros ldog srog gi gshed mar 'ong //
des na gzhan phan bsam pa man ngag yin //
7
//yan lag bcos la nad babs bcos pa dang /
kha 'thor dum khrigs bsdong zla bcos thabs gsum //
babs bcos glo bar babs na glo gsar 'bud //
lud pa mang na cu gang rgun 'brum dang //
gur gum shing mngar sro lo dkar po lnga //
cha mnyam sbyor ba chu skol phul la gtang //
mchin babs mig 'grib dbugs thung mchin pa na //
gur gum li shi dom mkhris pri yang ku //
tig ta brag zhun drug gis sel bar byed //
mkhal mar babs na mkhal ma gzer 'khyug byed //
mkhal ma zho sha lcam 'bru bre ga gtang //
phor babs pho ba mi bde zas mi 'ju //
sug smel ma nu 'u su dbyi mong dkar //
bzhi sbyar btang bas nad las grol bar byed //
snying babs snying mi dga' zhing ngu snying 'dod //
dzA ti gu gul dkar po tsan+dan dkar //
sha chen snying zho sha rnams bur dkar sbyar //
ran par btang bas snying rlung sel ba yin //
yang na gangs thigs sha chen snying zho sha
/spos dkar tsan+dan dkar po lnga yis sel //
mtsher pa'i nad la sug smel li shi dang //
gla gor zho sha btang bas 'tsho bar 'gyur //
de dag phye ma'am ril bu ci rigs bya /
7
kha 'thor dum dum khrigs kyi gdams pa ni //
rgyu long na zhing sbo 'khrog ka ko la //
btsod kyi thang gis sel bar byed pa yin //
mgo na ru rta dur byid mar dkar byug
/mig rtsa dmar na ga pur cu gang dang //
gur gum sbyar ba'i chu ni mig la byug
/yan lag rengs na a ru thar nu byug
/yang na pi pi ling dang phag tshil sbyar //
yang na mar rnying ri sho'i rtsa ba sbyar //
gang na'i sar byug rus pa gzer ba zhi //
yang na ra dug byang pa zhu mkhan dang //
ru rta cha mnyam chur btab tshod lums bya //
tsha ba'i skyigs bu 'byin la bsil gsum mam //
ga pur bzang po drug gi phye ma gtang //
grang skyigs dzA ti rgo ru'i   dpe 'gar sgog rus yod /bskol thang gtang /
khrag tu skyug na dom gyi mkhris pa dang //
nA ga ge sar phye ma btang bas phan //
skyug pa tsam la rig sngags drag po bzla //
yang na sran phye'i dud pa bdug pas phan //
gab pa gting slong spos dkar gla rtsi gnyis //
cha mnyam rtsi bzhin btags la chur sbyar gtang //
gang gnod zas bsten lhang 'gyur gzhung bzhin bcos //
byer na nad rtags mi gsal chol bar ston //
spyang brun khyi lud gu gul la cha bzhi //
cha mnyam sbyar ba'i dud pas gsal por 'gyur //
zug gzer drag po la ni gur gum dang //
gi hang tsan+dan dkar dmar gla rtsi dang //
nA ga ge sar dom mkhris bdun cha mnyam //
chu grang sbyar nas btang bas 'phral zug 'joms //
lkugs 'byed 'gron bu dung dang dbyi mong dkar //
rlid pa   dpe 'gar rlig pa yod /bsregs thal steng du gla rtsi btab /
khye 'u zho 'thung chus 'phul khong du gtang //
sla nga chus bkang nang du 'gron bu la //
zan gyi phub bskyon mda' chung rgyab pas phyed //
yang na srab bskyon sga rtod lcag gis brab //
de rnams kyis ni lkugs pa kha 'byed 'gyur /
kha 'khyog mig sle byung na srong thabs ni //
me yis 'khyogs na sla ngar chu grang blug
/ga pur bzang po drug gam bsil gsum btab //
nad pa kha bub 'thung du bcug pas sangs //
chu yis 'khyogs na sla ngar chu dron blug
/drod sman ril 'jong gnyis sga dang /   tsha ba gsum po btab la gong ltar 'thung //
yang na tsan+dan dmar po   dpe 'gar dkar po yod /dung 'gron bu //
bsregs thal phye ma 'gams pas gnyis kar phan //
des mi phan na sa gdon yin pas spang /
7
/gza' yi bsdong zla sde brgyad nad phog pa //
de la chig rgyug sman gyis bcos pa ni //
ma mos g.yon gzer khyad par srod la na //
mchin nad yin pas gur gum chig rgyug gtang //
dgra lhas g.yas pa na zhing snga dro ldang //
mtsher nad yin pas li shi btang bas phan //
bdud kyis dri chu 'gags shing nam 'jings na //
pho nad yin pas se 'bru'i chig thang gtang //
srin pos mgo bo 'thoms shing nyin phyed na //
tshad pa'i nad yin gi hang chig shur gtang //
dmu yis mjug thung na zhing nam phyed ldang //
glo ba'i nad yin cu gang btang bas phan //
btsan gyis lag g.yon na zhing nyin phyed ldang //
mkhal ma'i nad yin ka ko la thang gtang //
gshin rjes dpung pa g.yas gzer tho rangs na //
snying rlung nad yin dzA ti btang bas phan //
bgegs kyis kha mig yo zhing snying mi dga'//
nyi myur ldang zhing sug smel chig thang gtang //
bsdong zla'i nad rtags de ltar ston pa'i phyir //
so so'i sman gyis zhi zlog byed par nus //
!
//bzhi pa /   tha ma mi ldog bsrung ba'i gdams pa la //
rdzas dang ting 'dzin sngags dang 'khor los bsrung //
rang phyir mi 'breng rten 'brel bya ba lnga //
rdzas ni chu dag dzA ti spru ba dang //
mu zi sgog skya rta bon shi skra dang //
grir shi'i sen mo lus la bcangs pas thub //
yang na bder gshegs ring bsrel stag gi sha
/sbrul sha grir shi'i sen mo rma bya'i mdongs //
dung gi sho dang dzA ti bcangs pas thub //
yang na ma btab 'bru   'dre mo yungs dkar /dang me med dud /   pha ba dgo thul /
ma bsad sha   lug gi rlig pa /dang gza'   nad kyi shi ba'i /rus   pa /'gron bu sbrum //
dkar po klo rnams kyi phreng bar brgyus pa zhig 'ong /   'jag 'bru me long dung sho khrab byang   mig dgu pa /rnams //
sngags kyis rab gnas byas te lus la btag
/'dis ni gza' gdon thub par the tshom med //
yang na gla rtsi shing kun gu gul nag
/sle tres sgog skya yungs dkar mi yi sha
/mi skra mi rus rgya khrag pu shud sgro //
thig le dkar dmar rnams bsres phye ma bya //
thum po lus 'chang bu gar dri myangs pas //
gdon kun dpag tshad brgyad khrir byer zhing 'bros //
slar la mi ldog bsrung ba mchog tu byed /
7
/ting 'dzin rta mgrin gshin rje gshed po 'am //
yang na phyag na rdo rje bsgom par bya /
7
/sngags ni yi dam de dag snying po dang //
'dir yang bshad pa'i rim pa ci nus bzla //
oM gtum po le gtum po le ma hA gtum po le su su me me shig shig
/gza' kha tra ru tra ma ma rak+Sha rak+Sha hU~M swA hA/
zhes dang blo la yod pas bsrung thub pa //
sho sa na tsa tri du phaT/
ces bzla gza' yi gzungs ni ci nus 'don /
7
'khor lo pad+ma 'dab brgyad mu khyud can //
phyi la me ri g.yon 'khor bris pa yi //
lte bar a dang gtum po gza' sngags la //
gang bsrung ming gi sham bu yod pa bri //
'dab ma brgyad la ya ma pre du ti //
sha na la rnams 'bru re dbu can bri //
mu khyud A di kA di rten 'brel snying //
shAka thub rigs gsum mgon po'i sngags bris te //
yi ge dbu rnams phyi la bstan par bya //
bgegs bskrad ye shes 'khor lo bkug cing bstim //
bris pa'i sngags kyis rab tu gnas byas te //
mi lag ma brgyud gang bsrung mgul du 'dogs //
gzhan nas 'byung ltar 'khor lo'ang ci mang btags //
des ni gdug pa'i dug rlangs srung ba'i mchog
7
/sngags pa'i phyir 'breng bsrung ba'i rten 'brel ni //
spyir du yi dam bsgom zhing gsang sngags bzla //
gdon la snying rje bsgom zhing smon lam gdab /
khyad par lug mgo kha bgrad dbyug rtser bskyon //
gdon phyogs kha bstan bzhag pas phyir 'breng thub //
yugs sa'i gos gsham mer bsregs thal ba dang //
dge slong chu sbyar rang gi lus la byug
/shin tu zab ste thub par nges pa yin /
!
/de ltar rgyu brtag gso srung rnam pa bzhi //
nye bar bstan pas rang gzhan bde bar 'tsho //
'on kyang khyab 'jug bsten na cung mi shis /
khyad par bskrad sogs byas na srog la rgol //
zhi bcos tsam la brten na skyon med de //
snying rje'i sems kyis phan 'dog ci nus bya //
de ltar drang srong nad gso bdud rtsi'i bum //
klu sgrub bi ma la dang pad+ma 'byung //
dam pa las 'ongs zab don gab sbas rnams //
mngon phyung lag len gsal bar bstan pa ste //
ngag dbang blo gros pad+ma'i mtshan can las //
legs 'ongs man ngag bdud rtsi mchog 'thung ba //
gang de khyab 'jug 'chi bdag las grol nas //
lus ngag sems rnams bde zhing sim byed yin //
'di dge sprin gzhon dag byed chu ris can //
de yis drang srong nyin byed kyis gdungs pa'i //
skye bo rnams kyi ngal ba rab bsal nas //
bde bar 'tsho ldan bsil gnas thob gyur cig
/mthar thug drang srong chen po rdo rje 'dzin //
kun rtog sbyin skyes dgra las rnam rgyal zhing //
mtshan dpe'i mig bkra bde chen me 'od 'phro //
thugs rje'i sbrul zhags che 'dzin thob par shog
/ces bya khyung pa ngag dbang pad+ma rnam rgyal gyis legs par sbyar ba'o ///
/
@#//
gza'i nad gso thabs las /
gtor chog mchod sbyin dri med lag len snying po bzhugs /
na mo shrI gu ru ya /
sangs rgyas kun gyi gsang ba 'dzin //
sde brgyad dregs pa 'dul mdzad pa //
lag na rdo rjer gus btud nas //
gza' yi gtor chog bri bya 'o //
de la 'gro ba gang zhig drang srong gi gnod pa dang dug gis non nas mya ngan gyis nyam thag par gyur pa na de nye bar zhi ba'i cho ga gtor ma'i rim pa 'di ltar bya ste /
'di la gsum /
sngon 'gro dang dngos gzhi rjes so //
dang po la /
ji ltar bsham pa dang bdag bskyed gnyis las /
dang po ni /
snod gtsang ma'i nang du gza' brgyad kyi gtor ma bshos bu zur gsum che ba gcig la bshos phran brgyad kyis bskor ba la sha khrag gis brgyan /
de'i mthar glud bcu /
changs bu bcu /
dkar gtor bcu rnams kyis bskor ba dang /
'bru sna dar sna /
klu sman /
dkar gsum /
mngar gsum /
chang phud kyis bran pa bsham mo /   'og gi gzugs 'gros rnams kyang //
gnyis pa bdag skyed ni /
sngags pa bde ba'i stan la 'dug ste /
hU~M/
bla ma rje btsun dam pa dang //
sangs rgyas chos dang dge 'dun gsum //
yi dam lha dang mkha' 'gro la //
bdag dang 'gro kun skyabs su mchi //
lan gsum /
sems can thams cad bde gyur cig
/sdug bsngal kun dang bral gyur cig
/bde dang bral bar ma gyur cig
/nye ring chags sdang bral gyur cig
/ces ci mang gis sems bskyed /
rgyas par spro na yan lag bdun pa bya /
de nas /
oM swA b+hA wa shud+d+ha sogs /
chos kun mi dmigs stong pa'i ngang //
chu la chu bur rdol ba ltar //
pad nyi dregs pa'i gdan steng du //
rang nyid phyag na rdo rje 'dzin //
mthing nag zhal gcig phyag gnyis pa //
phyag g.yas gnam lcags rdo rje 'phyar //
g.yon pas sdigs mdzub khyung sprul 'gyed //
dur khrod 'bar ba'i rgyan gyis brgyan //
g.yas bskum g.yon brkyang dor stabs tshul //
rab 'phros me dpung dbus na bzhugs //
de yi spyi mgrin snying ga ru //
oM dkar AHdmar hU~M mthing gsal //
de las 'od 'phros ye shes pa //
spyan drangs bdag dang gnyis med gyur //
dzaHhU~M baM hoH
ar+g+haM sogs kyis mchod /
hU~M/
dus gsum sangs rgyas thams cad kyi //
gsang ba'i mdzod chen 'dzin pa'i dpal //
gdug pa ma lus 'dul mdzad pa //
sbrul stag rin chen rgyan gyis brgyan //
che la brjid pa'i 'jigs gzugs can //
rdo rje khyung chen phyag na bsnams //
ye shes me 'bar klong na bzhugs //
pad nyi dregs pa'i gdan la 'gying //
gtum po khyod la phyag 'tshal bstod //
gos sngon can la phyag\u0f8e
rdo rje 'dzin la phyag\u0f8e
gsang ba'i bdag la phyag\u0f8e
sku gsung thugs la phyag\u0f8e
brtse ba chen pos rjes bzung nas //
gza' dang sa bdag klu gnyan gyis //
'tshe bar byed las bskyab tu gsol //
bsam pa'i dug dang reg pa'i dug
/mthong ba'i dug dang kha rlangs dug
/sbyor ba ngan pa'i dug rnams kun //
zhi zhing zlog par mdzad du gsol //
zhes brjod /
snying gar nyi steng rdo rje sngon //
'greng thabs lte bar hU~M mthing mthar //
sngags kyi phreng bas bskor bar bsam //
oM badzra tsaN+Da ma hA ro Sha Na hU~M phaT/
ces ci 'grub bzla 'o //
gnyis pa dngos gzhi la /
sdom ni /
gtor ma byin rlabs gza' rnams bskyed //
spyan drang gtor 'bul dug dbyung gshegs //
dang po ni /
hU~M/
gtor snod mi dmigs dag pa las //
gtor ma ci 'dod bdud rtsi'i rgyu //
mi zad rin chen gter gyi mchog
/lhun 'grub 'bad med chen por gyur //
oM AHhU~M/
lan gsum gyis byin brlab /
rgyas par spro na /
sngags drug phyag rgya drug gis byin rlabs bya'o //
gnyis pa gza' rnams skyed pa ni /
rang nyid gsang bdag chen po'i mdun //
drang srong chen po dud kha la //
mgo dgu mgo lus mig gis gang //
spyi bor bya rog tong sgra sgrog
/g.yas pas ral gri rgyal mtshan 'dzin //
g.yon pa sbrul zhags mda' gzhu thogs //
rang 'khor sde brgyad tshogs dang ni //
mched bcas me dpung dbus na gsal //
'khor gyi gza' chen brgyad po ni //
shar nas rim pa bzhin du bskyed //
pa sangs dkar po ku mud 'dzin //
lho /   phur bu sngon po po ti 'dzin //
nub /   zla ba rab dkar ku mu ta //
byang /   lag pa ser po ut+pal 'dzin //
shar lho /   mig dmar le brgan bum sgron 'dzin //
lho nub /   sgra gcan dud kha gri pad 'dzin //
nub byang /   nyi ma dmar ser pad+ma dbyug
/byang shar /   spen nag dbyug to dgra satwa 'dzin //
thams cad drang srong gzugs can la //
rin chen rgyan spras zhi tshul ldan //
bka' nyan gus bstod 'khod par gyur /   bka' srung 'jig rten pa rnams thams cad skad cig gis lam gyis bskyed pas chog pa slob dpon pad+ma'i gsung /
rang gi snying kha'i 'od zer gyis //
gza' rnams gnas nas spyan drangs gyur //
gsum pa spyan drang ba ni /
hU~M/
zhi ba'i ngang las ma g.yos kyang //
he ru ka dpal thugs sprul ni /
'jig rten dregs pa'i gtso bo mdzad //
bstan pa bsrung phyir 'jigs tshul ston //
gza' bdud chen po rA hu la //
sprul pa'i gza' brgyad 'khor dang bcas //
dam tshig dam pa rjes dgongs la //
mchod pa'i gnas 'dir myur gshegs shig
/rin chen snying po shAkya thub //
rdo rje 'chang dang gshin rje'i gshed //
phyag na rdo rje rta mgrin rgyal //
bka' las ma 'da' gnas 'dir byon //
rA hu la pa sha mi ki
/ma ra tsa sha
/rak+sha nA ga
/sa ma ya dza dzaH
zhes spyan drangs pa dam tshig pa dang gnyis med du 'khod par bsam /
bzhi pa gtor 'bul ni /
oM AHhU~M/
rA hu la gza' kha tra ru tra sa pa ri wA ra i daM ba liM ta kha kha khA hi khA hi /
zhes lan bdun nam nyer gcig gis phul la dgyes pas bzhes par bsam zhing /
hU~M/
drang srong gza' brgyad 'khor bcas la //
mchod sbyin gtor ma 'di 'bul gyis //
dgyes pa'i tshul gyis bzhes nas kyang //
gnod pa'i bsam pa zhi bar mdzod //
hU~M/
gza' bdud chen po rA hu la //
'jigs byed chen po drag rtsal can //
pha ni srin la ma ni klu //
klu srin tshogs pa'i mthu bo che //
lus po gcig la mgo bo dgu
/mgo lus med par mig gis gang //
sku ni 'jigs pa'i dud kha la //
g.yas pas ral gri rgyal mtshan te //
g.yon pas sbrul zhags mda' gzhu 'dzin //
rang 'khor sde brgyad tshogs dang ni //
mched bcas 'dir gshegs mchod gtor bzhes //
bdag cag yon mchod 'khor bcas la //
gnod cing gdug pa ma mdzad cig
/phyag na rdo rje'i spyan snga ru //
ji ltar khas blangs dam bcas ltar //
mchod sbyin gtor ma 'di bzhes la //
gnod pa'i bsam pa rab zhi nas //
phan bde byang chub sems ldan pas //
rang gi gnas su bde bar dengs //
sngon chad gnod pa byas gyur kyang //
bzung pa thongs la bcings pa khrol //
mnan pa khyogs la dug rnams phyungs //
phyin chad gnod pa ma byed cig
/gal te gnod pa byas gyur na //
sngon gyi dam las 'gal 'gyur zhing //
phyag na rdo rje thugs khros nas //
skad cig nyid la brlag par 'gyur //
de bas dam la ma 'da' bar //
'dod yon rgyan mchod 'di bzhes la //
rang gi gnas su da gshegs shig
/hri shag ru rag raM nA ge tsi ta traM ma ma yo za 'gram ha he yo ga sha la dzaHdzaH
ba li ta sa ma ya kha kha khA hi khA hi /
oM ke ta ke ta rA hu la /
rA tsa hA ka
/sa ma ya /
gza' bdud chen po rA hu la 'khor dang bcas pa khyed rnams kyis dam tshig rdzas kyi mchod sbyin gyi gtor ma 'di snoms la /
gnod gdug gi sems zhi zhing /
phan pa byang chub kyi sems dang ldan par mdzod la /
rang gi gnas su gshegs shig
/ces brjod do //
bsdu na 'di yan byas pas chog
/lnga pa dug dbyung ni /
rgyas par spro na /
gong gi gtor ma'i mthar /
stag gi gzugs dang /
sbrul dang /
spre'u gdong dmar /
phag rgod /
'brug sngon /
lug dkar /
khyi /
glang gi gzugs rnams bsham /
byin rlabs byas la 'di skad do //
hU~M/
nga ni phyag na rdo rje yin //
nga ni khro rgyal gshin rje'i gshed //
lha srin sde brgyad nga yi bran //
nga las che btsan su yang med //
gza' rnams nga yi bka' la nyon //
hU~M/
gza' bdud chen po khyod kyi yab //
ri rab chen po'i rtse mo na //
srin po yak+sha me dbal bzhugs //
sku mdog smug nag 'jigs pa la //
sku la reg pa'i dug chen yod //
sems cad kun la gnod par byed //
sha khrag gtor ma 'di bzhes la //
rgyu sbyor yon bdag 'khor bcas kyi //
reg pa'i dug rnams da phyungs shig
/hU~M/
gza' bdud chen po khyod kyi yum //
rgya mtsho chen po'i gting rum na //
klu mo rdo rje glog 'gyu ma //
sku mdog dmar mo 'jigs tshul ston //
sku la mthong ba'i dug yod pas //
sems can kun la gnod par byed //
dkar mngar gtor ma 'di bzhes la //
rgyu sbyor yon bdag 'khor bcas kyi //
mthong ba'i dug rnams da phyungs shig
/hU~M/
gza' bdud chen po yab yum gyi //
sku las sprul pa'i zhe sdang gza'//
shar phyogs rus pa'i zhing khams kyi //
dmu bdud rol pa'i dkyil 'khor na //
gza' chen b+hi nu rA dza ni //
sku mdog smug nag 'jigs pa la //
'khor du dmu bdud brgyad kyis bskor //
sku la zhe sdang dug yod pas //
sems can kun kyang rengs par byed //
stag chen dar ma 'di bzhes la //
rgyu sbyor yon bdag 'khor bcas kyi //
zhe sdang dug rnams da phyungs shig
/oM pra ma dus me sa ma ye swA hA:
hU~M/
lho phyogs drod kyi zhing khams kyi //
gshin rje rol pa'i dkyil 'khor na //
gza' chen khyab 'jug chen po ni //
sku mdog ser nag 'jigs pa la //
'khor du gshin rje brgyad kyis bskor //
sku la nga rgyal dug yod pas //
sems can kun kyang brgyal bar byed //
sbrul chen 'khyil pa 'di bzhes la //
rgyu sbyor yon bdag 'khor bcas kyi //
nga rgyal dug rnams da phyungs shig
/oM bi sho nA ga sa ma ye swA hA:
hU~M/
nub phyogs khrag gi zhing khams kyi //
ma mo rol pa'i dkyil 'khor na //
gza' chen ljang sngon drag po ni //
sku mdog dmar nag 'jigs pa la //
'khor du ma mo brgyad kyis bskor //
sku la 'dod chags dug yod pas //
sems can kun kyang 'khums par byed //
spre'u gdong dmar 'di bzhes la //
rgyu sbyor yon bdag 'khor bcas kyi //
'dod chags dug rnams da phyungs shig
/oM dza ha pra ma sa ma ye swA hA:
hU~M/
byang phyogs dbugs kyi zhing khams kyi //
bdud po rol pa'i dkyil 'khor na //
gza' bdud chen po tsa ra ka
/sku mdog mthing nag 'jigs pa la //
'khor du bdud po brgyad kyis bskor //
sku la phrag dog dug yod pas //
sems can kun kyang 'khrug par byed //
phag rgod dar ma 'di bzhes la //
rgyu sbyor yon bdag 'khor bcas kyi //
phrag dog dug rnams da phyungs shig
/oM tsadz+nyA la sa ma ye swA hA:
hU~M/
ri rab lhun po'i shar lho yi //
dge bsnyen rol pa'i dkyil 'khor na //
gza' bdud drang srong chen po ni //
sku mdog dkar ser 'jigs pa la //
'khor du dgra lha brgyad kyis bskor //
sku la gti mug dug yod pas //
sems can kun kyang rmugs par byed //
g.yu 'brug sngon mo 'di bzhes la //
rgyu sbyor yon bdag 'khor bcas kyi //
gti mug dug rnams da phyungs shig
/oM bi sho dza ya sa ma ye swA hA:
hU~M/
ri rab lhun po'i lho nub kyi //
srin po rol pa'i dkyil 'khor na //
gza' bdud bi tri pa tra ni //
sku mdog smug nag 'jigs pa la //
'khor du srin po brgyad kyis bskor //
sku la mthong ba'i dug yod pas //
sems can kun kyang rengs par byed //
gza' lug dkar po 'di bzhes la //
rgyu sbyor yon bdag 'khor bcas kyi //
mthong ba'i dug rnams da phyungs shig
/oM dza li er mi sa ma ye swA hA:
hU~M/
ri rab lhun po'i nub byang gi
/klu btsan rol pa'i dkyil 'khor na //
gza' bdud du ba mjug ring ni //
sku mdog ljang nag 'jigs pa la //
'khor du klu btsan brgyad kyis bskor //
sku la bltas pa'i dug yod pas //
sems can kun kyang 'ching zhing sdom //
ku ku ra tsa 'di bzhes la //
rgyu sbyor yon bdag 'khor bcas kyi //
bltas pa'i dug rnams da phyungs shig
/oM nA ga du li sa ma ye swA hA:
hU~M/
ri rab lhun po'i byang shar gyi //
bgegs rnams rol pa'i dkyil 'khor na //
gza' bdud chen po sgra gcan 'dzin //
sku mdog dud kha 'jigs pa la //
'khor du bgegs rigs brgyad kyis bskor //
sku la kha rlangs dug yod pas //
sems can kun kyang myos par byed //
glang chen ru ring 'di bzhes la //
rgyu sbyor yon bdag 'khor bcas kyi /
kha rlangs dug rnams da phyungs shig
/oM tsakra dug nan phyungs sa ma ye swA hA:
hU~M/
mig dmar mna' zos gshed ma'i dug
/glud dang gtor ma 'di bzhes la //
rtsa yi dug rnams da phyungs shig
/zla ba lhag pa chu yi gza'//
glud dang gtor ma 'di bzhes la //
chu yi dug rnams da phyungs shig
/nyi ma dmag dpon me yi gza'//
glud dang gtor ma 'di bzhes la //
me yi dug rnams da phyungs shig
/pa wa sangs ni lcags kyi gza'//
glud dang gtor ma 'di bzhes la //
rus pa'i dug rnams da phyungs shig
/phur bu shing gi gza' yin te //
glud dang gtor ma 'di bzhes la //
rtsa rgyus dug rnams da phyungs shig
/spen pa sa yi gza' yin te //
glud dang gtor ma 'di bzhes la //
sha yi dug rnams da phyungs shig
/gti mug dug rnams da phyungs shig
/zhe sdang dug rnams da\u0f8e
nga rgyal dug rnams da\u0f8e
'dod chags dug rnams da\u0f8e
phrag dog dug rnams da\u0f8e
dug rnams thams cad da phyungs shig
/rgyu sbyor yon gyi bdag po rnams //
'khor bcas dug las grol bar mdzod //
bzung pa thongs la bcings pa khrol //
mnan pa thegs la bsdams pa glod //
nad rnams ma lus zhi bar mdzod //
bkra shis phun sum tshogs par mdzod //
ces brjod do //
drug pa gshegs gsol ni /
glud gtor nad pa'i mgo la bskor nas phyir btang zhing rol mo sgrog la /
gshegs gsol 'di skad do //
hU~M/
phyogs phyogs de ni pha gi na //
nyi ma shar phyogs pha gi na //
rdo rje gur gyi gzhal yas khang //
gza' yi bzhugs sa de na yod //
gza' yi gnas sa de na yod //
gza' gshegs de ni shar ra ra //
gza' bzhud de ni sil li li //
gza' gshegs de ru gshegs par 'tshal //
phyogs phyogs de ni pha gi na //
nyi ma lho phyogs pha gi na //
rin chen gser gyi gzhal yas khang //
gza' yi bzhugs sa de na yod //
gza' yi gnas sa de na yod //
gza' gshegs de ni shar ra ra //
gza' bzhud de ni sil li li //
gza' gshegs de ru gshegs par 'tshal //
phyogs phyogs de ni pha gi na //
nyi ma nub phyogs pha gi na //
pad+ma 'bar ba'i gzhal yas khang //
gza' yi bzhugs sa de na yod //
gza' yi gnas sa de na yod //
gza' gshegs de ni shar ra ra //
gza' bzhud de ni sil li li //
gza' gshegs de ru gshegs par 'tshal //
phyogs phyogs de ni pha gi na //
nyi ma byang phyogs pha gi na //
'ja' tshon 'bar ba'i gzhal yas khang //
gza' yi bzhugs sa de na yod //
gza' yi gnas sa de na yod //
gza' gshegs de ni shar ra ra //
gza' bzhud de ni sil li li //
gza' gshegs de ru gshegs par 'tshal //
phyogs phyogs de ni pha gi na //
nyi ma steng phyogs pha gi na //
sna tshogs 'bar ba'i gzhal yas khang //
gza' yi gzhugs sa de na yod //
gza' yi gnas sa de na yod //
gza' gshegs de ni shar ra ra //
gza' bzhud de ni sil li li //
gza' gshegs de ru gshegs par 'tshal //
rang rang gnas su 'gro re ran //
da lta nyid du gshegs su gsol //
rA hu la sa pa ri wA ra gats+tsha /
g+ha g+ha /
g+ha ta ya gats+tsha /
zhes brjod pas /
gtor mas tshims nas rang gnas su song bar bsam /
gtor ma gza' yi 'gyu phyogs su gtong ngo //
gsum pa rjes kyi rim pa ni /
rang nyid phyag rdor gyi thugs kar bsrung bya yod par bsam la /
srung sngags 'di bzla 'o //
oM gtum po le /
gtum po le /
ma hA gtum po le /
su su /
me me /
shig shig
/gza' kha tra ru tra rak+Sha rA hu la /
a ya ma du ru tsa sha na sa ma ya rak+Sha du /
a d+hi tiSh+Tha hU~M swA hA/
zhes so //
nad pa la bkra shis brjod /
chos thams cad rang bzhin gyis mi dmigs pa dag pa chen po'i ngang du bzhag go
/de las langs te bsngo ba smon lam bya'o //
des gnod pa sngar byas zhi /
phyis mi byed pa yin no //
tshul 'di slob dpon pad mas mdzad pa'i drang srong gi bcos thabs rigs 'ga' las btus te shin tu rgyas bsdus 'tsham par sbyar pa yin no //
'dir smras pa /
drang srong khros pa'i dug rlangs mun nag gis //
'gro mang kun dga'i gzhi la khebs pa na //
lang tsho dpal gzis gang ba'i skye bo kun //
nyam thag sdug bsngal khang bur zhugs par gyur //
de 'dra'i 'gro la mchod sbyin dri med 'od //
phan bde'i snang byed shar bas sdug bsngal mun //
ma lus sel 'di kho bo'i blo mtsho las //
byung mod kun gyi dpal 'di ches ngo mtshar //
tshul 'di bya khyung dgon pa ba //
ngag dbang pad+ma zhes pas sbyar //
dge bas 'gro kun drang srong gi
/nad las grol nas bde ldan shog
/shub+haM///
/
@#//
gza'i nad gso thabs las /
gza' 'phyong glud 'phyong bzhugs /
badzra pA Ni na mo /
lag na rdo rje 'dzin btud nas //
lhan thabs 'phyong gnyis bri bar bya //
de la dang po gza' cho 'brang nas 'don pa ni /
hU~M/
gza' bdud chen po rA hu la //
drang srong chen po tshur nyon dang //
de tsam cho 'brang ma smros na //
mi shes snyam nas dam la 'da'/
khyod kyi cho dang 'brang smros pa //
sngon gyi bskal pa dang po la //
yab ni dza yi drang srong dang //
yum ni 'phrul mo pho sdig gnyis //
tshe stod bu dang sras med pas //
dpyid zla ra ba'i tshes brgyad nub //
yab yum gnyis la rmi lam rmis //
drang srong dza yi rmi lam du //
rin chen shel brag dkar po la //
me shel gser gyi nyi ma shar //
shar ma thag tu rgas pa rmis //
'phrul mo yum gyi rmi lam na //
mo yi lto ba'i dkyil 'khor nas //
skar mda' tsam gyi 'od shar nas //
phyogs mtshams kun tu 'phros pa rmis //
sang nyin rmi lam 'chad res byas //
rmis ltas bshad pas sems ma bde //
rig pa can zhig spyan drangs nas //
ltas kyi bzang ngan dris pa las //
rin chen shel brag dkar po la //
me shel gser nyi shar ba de /
khye 'u btsa' ba'i snga ltas dang //
dam chos tshul bzhin byed pa yin //
shar ma thag tu rgas pa de //
sku tshe thung ba'i snga ltas yin //
yum gyi lto las 'od 'phros pa //
tshe 'dir rang don byed pa yin //
phyogs mtshams kun la khyab pa de //
skye 'gro kun la gnod pa'i rtags //
zhes bshad de nas sras btsas te //
dgung lo bcu phrag dang po la //
rab byung de nas bsnyen par rdzogs //
rgya gar shar phyogs nor bzang der //
blag sha ljon pa'i shing gseb tu //
ting 'dzin rtse gcig bzhugs pa'i dus //
rat+na sid+d+hi'i grong khyer na //
rgyal po rat+na sid+d+hi la //
bkur bar 'os pa'i bla mchod med //
dus dang bskal pa de tsam na //
g.yog mo pra dz+nyA ku lu de //
sid+d+hi'i chu mig sngo 'jam la //
nangs par chu len phyin pa na /
kha ba sa skya babs pa'i tshe //
ljon pa'i gseb na mi yi rjes //
me tog re re skyes pa mthong //
pad+ma de yi rjes bcad pas //
blag sha'i shing gi bsil grib la //
blta bas chog mi shes pa yi //
sprul pa'i sku zhig bzhugs mthong mod //
g.yog mos phyag 'tshal zhu phul ba //
rgyal po rat+na sid+d+hi la //
bkur bar 'os pa'i bla mchod med //
rgyal po'i mchod gnas 'byon par zhus //
dge slong de yi zhal na re //
blo ngan bud med ci zer na //
skye ba ngan pas mo lus blangs //
bsags pa chung bas nga dang 'phrad //
da lta rang gi khyim du song //
mi yi drung du ma bshad cig
/bshad na bar chod rkyen du 'gyur //
de skad gsungs pas 'bangs mos song //
'bangs mos rgyal po'i drung du phyin //
rje gcig nga la tshur gson dang /
khyed kyi btsun mo gsum po las //
lhag pa nga la mdzad pa na /
khyed kyi bla mchod dam pa ni //
de ring nga yis mthong lags so //
zhus pas rgyal pos 'di skad gsungs //
bud med gtam la gzung du med //
rdzun med khyod kyis mthong srid na //
lam sna gyis la nga la ston //
bden na khyod la btsun mo byed //
de nas rgyal po 'khor bcas byon //
blag sha'i nags gseb bzhugs pa mthong //
rgyal pos zhu ba 'di skad phul //
mi yi seng ge 'gro ba'i mgon //
rgyal po nga yis lam sna drongs //
'gro drug thugs rjes gzung ba dang //
skye 'gro'i dpal mgon mdzad pa'i phyir //
bla mchod dam par gshegs su gsol //
dge slong de yi zhal na re //
dam chos tshul bzhin bsgrub pa lags //
rgyal po'i ngo srung nga mi byed //
rgyal po'i zhal nas 'di skad gsungs //
rgya gar yul gyi shar phyogs na //
nga yi dbang du mi 'du med //
bla mchod byed par mi gnang na //
bka' yi chad pa byed do zer //
dge slong de yi thugs dgongs la //
nga ni 'chi la mi 'tsher te //
rgyal po mnar med 'gro bar 'dug
/rgyu rkyen nga las byung ba yis //
lan gcig nyes pa nga la phog
/bla mchod byed par khas blangs zhus //
dge slong rgyal pos yar gdan drangs //
pho brang bzhugs nas bla mchod mdzad //
de dus bran mo'i btsun mo de //
dbang che smra ba mi mkhas pas //
blon po rnams kyis bla mchod dang //
mdza' 'o zhes pa'i phra ma byas //
rgyal po'i zhal nas 'di skad gsungs //
dang po bran mos rnyed pa yin //
da yang de kun bden srid pas //
gal te gtam de bden gyur na //
bla mchod tsan+dan me la sregs //
de skad rgyal pos bka' gnang nas //
dge slong me yi 'gram du byon //
nga tshig gsum smra ru chug cig gsung //
snang srid lha 'dre dpang po mdzod //
ngas btsun mo'i lus la reg pa na //
dmyal khams bco brgyad 'grim pa dang //
mtshams med sdug bsngal myong bar shog
/ngas btsun mo'i lus la ma reg na //
skye ba 'di yi phyi ma la //
gnod sbyin gdug pa'i lus blangs nas //
rgyal po 'khor dang bcas pa rnams //
zhag bdun tshun la za bar shog
/de nas rang bzhin 'das 'og tu //
lha srin sde brgyad bran du khol //
steng 'og bar la dbang byed shog
/da lta bskal pa'i dang po la //
rgyal po khrims log byed pa dang //
btsun pa 'dul khrims nyams pa dang //
bud med spyod pa 'chol ba dang //
de rnams bdud du 'bab par shog
/bskal pa dus kyi snyigs ma la //
sa 'og sa steng thams cad kyi //
mtho ba srid pa'i rtse mo nas //
'jag ma'i srin bu yan chad kyi //
srog len dbugs la sleb par shog
/ngas ni tshul khrims ma nyams so //
btsun mos nongs pa ma shor ro //
rgyal po gdug pa ches pa dang //
blon po bsam pa ngan pas lan /
khyed kyi btsun mo bzhi po ni //
nga yi phyi bzhin 'brangs nas kyang //
dus dang gnas skabs thams cad du //
nga yi bka' nyan byed par shog
/de skad brjod nas me la mchongs //
'du byed tshe yi dus byas so //
de nas btsun mo bzhi po yang //
smyo nas 'di skad zer ba'i tshig
/rgyal po'i thugs su gdon gsol nas //
bla mchod de 'dra med par byas //
mi yi drung du ci skad zer //
gson por sdod du mi rigs zhes //
btsun mo bzhi po me la mchongs //
de tshe ri rab lho phyogs na //
'od mo mtsho yi gting shed na //
klu mo sbal mgo khrag mig des //
ri rab rtse la yar bltas pas //
srin po yak+sha glog phreng mthong //
srin pos mtsho la mar bltas pas //
klu mo mdzes sdug can de mthong //
gtan gyi grogs su ma phan yang //
srod gcig mdza' ru yod na snyam //
de gnyis gcig sems gcig la chags //
dngos su 'khrig pa ma spyad kyang //
srin pos mchil ma gcig dor ba //
rgya mtsho'i nang du lhung ba las //
klu mos chags sems kyis 'thungs pas //
zla ba dgu na lcags grod skyes //
gsang bdag phyag na rdo rje yis //
gser gyi rdo rje rtse dgu brgyab //
grod pa brtol pa'i nang shed na //
klu srin gnyis las skyes pa'i bu //
sku stod mi yi gzugs la dmar //
sku smad sbrul gyi gzugs la sngo //
spyi gtsug bya rog mgo bo can //
lus la mig gis gang ba byung //
log pa'i smon lam mthu btsan pas //
gnod sbyin gdug pa'i lus su gyur //
sngon dus tsan+dan mer bsregs pas //
da lta khyod kyis phog tsa na //
me ris chu bur 'ong ba lags //
btsun mos me la lcebs pa'i dus //
bran g.yog rnams kyis chu brgyabs pas //
da lta khyod kyis phog tsa na //
chu mda' rdeg pa de tsug lags //
bcom ldan rdo rje 'dzin pa yis /
khyod kyi mgrin pa rdo rjes phug
/lce rtsa bcad pas smra ma shes //
da lta khyod kyis phog tsa na //
lkugs dang dig pa de tsug lags //
'jam dpal gshin rje'i gshed khros nas //
'khor lo 'bar bas khyod la bsnun //
lus ni dum bu brgyad du song //
'chi med bdud rtsi myong ba'i mthus //
lus srog bral bar ma gyur te //
dum bu brgyad po gzugs brgyad gyur //
da lta khyod kyis phog tsa na //
lus tshigs na ba de tsug lags //
rta mgrin rgyal po rab khros nas //
rdo rje be con mgo la brgyab //
mgo ni tshal pa dgu ru btang //
da lta khyod kyis phog tsa na //
mgo bo na ba de tsug lags //
rigs gsum mgon pos ded pa'i dus //
zhad nas dri chu thang la shor //
da lta khyod kyis phog tsa na //
dri chu shor ba de tsug lags //
dang po yul la skyes pa'i dus //
hi li ka zhes bya bar grags //
pra dz+nyA ku lus mthong ba'i tshe //
dge slong chen po bya bar grags //
rgyal po'i bla mchod mdzad pa'i dus //
byang chub sems dpa' bya ba yin //
ma nyes skur pa byung dus su //
tsa ra ka zhes bya bar grags //
grod pa'i nang nas don pa'i dus //
mtho ba tshangs ris man chad nas //
'jag ma'i srin bu yan chad du //
yongs la khyab cing srog la 'jug
khyab 'jug chen po bya bar grags //
lcags kyi dra bar bcug pa'i dus //
ljang sngon drag po bya bar grags //
rgya mtsho'i klu bran bsad pa'i dus //
du ba mjug ring bya bar grags //
nyi zla gyur mid byas pa'i dus //
gza' bdud chen po bya ba yin //
rigs gsum mgon la srog snying phul /
khyod la gsang ba'i mtshan btags pa //
rA hu la zhes bya ba yin /
khyab 'jug chen po khyod kyis ni //
sprul pa mi bstan dgu bstan kyang //
rigs gsum mgon gyis legs par btul //
da ni khyed shes skyabs su song //
rang rtags srog gi snying po phul //
rnal 'byor pa yi bka' bzhin sgrub //
bstan pa bsrung bar zhal gyis bzhes //
dam tshig de las ma 'da' bar //
phyag na rdo rje'i bka' byung gis //
rta mgrin rgyal po'i bka' byung gis //
gshin rje mthar byed bka' byung gis //
rgyu sbyor yon bdag nad gdon dang //
bar chad thams cad zhi bar mdzod //
bzung pa thongs la bcings pa khrol //
phyin chad gnod pa ma byed cig
/ces brjod la gza' rnams la mthun pa'i rdzas mchod 'bul lo /
!
/gnyis pa glud kyi 'phyong gyer ba ni /
hU~M/
nga ni phyag na rdo rje yin //
nga ni rta mchog he ru ka
/nga ni gshin rje'i gshed po yin //
dang po rigs gsum khro bo'i bka'//
bar du pad+ma 'byung gnas bka'//
da lta rnal 'byor bdag gi bka'//
bka' dang dam las ma 'da' bar //
drang srong chen po tshur nyon cig
/gza' bdud 'khor bcas tshur nyon cig
/khyod dang rgyu sbyor yon bdag gnyis //
mkhon bsdum 'gras pa sbyang ba dang //
nad dang gnod pa zhi ba'i phyir //
glud bzang yon tan phung po 'di /
khyod la 'bul lo bzhes su gsol //
'bru mchog ngar gyi mi bo che //
lung tang mig gis skye 'gro mthong //
'gron bu'i so zho dkar la bzhad //
le brgan ljags kyis bden tshig smra //
dbang po lag pas 'du byed mkhyen //
zho sha'i snying gis dus gsum dran //
zer mo'i skra lo 'phang bzang legs //
rkang pa g.yas pa thabs chen lcags //
rkang pa g.yon pa shes rab zangs //
lag pa g.yas pa rin chen gser //
lag pa g.yon pa mtsho ro g.yu //
stag dong g.yas la gzig shub g.yon //
bso sgra chen po di ri ri //
skyes pa dmag la chas pa 'dra //
lus la gser g.yu dngul gyis brgyan //
btsad po lha gcig rdzongs pa 'dra //
zang zing mang po'i nor dang bcas //
tshong btsun lam du zhugs pa 'dra //
yid 'ong mdzes pa'i ngar glud 'di //
drang srong khyod kyi phyag tu 'bul //
nad dang gnod pa zhi ba dang //
bgegs dang bar chad zlog par mdzod //
drang srong rang gi yul du byon //
bar snang stong pa'i ngang la gshegs //
zhi ba'i sems dang ldan pa dang //
byams pa'i sems la gnas par mdzod //
b+h+rU~M AM dzaM khaM hU~M/
mi las glud dga' bas //
glud bzang 'bul gyis bzhes //
phyin chad sbyin bdag la //
gnod 'tshe ma mdzad cig
/gza' ra rgya bo 'di //
rwa gnyis gnam la snyeg
/rmig bzhis sa chen non //
spu rgod zhol du 'khyil //
skad snyan sgrog dang bcas //
pha yi nor du 'bul //
nad kun zhi bar mdzod //
dug kun phyir phyungs shig
/gza' lug dkar po 'di //
gangs kyi ri la 'gran //
rwa dkar 'khyil ba gnyis //
sprin gyis 'khyud pa 'dra //
'gro mdzes yid du 'ong //
ma yi nor du 'bul //
klu yi gnod pa kun //
zhi dang grol bar mdzod //
sngo dmar dar dpyang gis //
brgyan pa'i mda' bo che //
dkar gsum mngar gsum mtsho //
rtsi sman sna tshogs bcas //
gza' bdud ming sring dang //
lha srin sde brgyad la //
mchod pa'i rdzas su 'bul //
dgyes pa skong bar mdzod //
srid pa'i zhags pa khrol //
sdang ba'i mtshon 'debs bshol //
rmongs pa'i dug dbal phyungs //
bde legs phun tshogs mdzod //
ces glud rabs gyer ro //
mchod sbyin lhan thabs 'phyong gi le 'u //
sngon gyi smreng yig khungs ma la brten //
ngag dbang pad+mas bkod pa'i dge ba //
'od dkar 'gro ba'i gnyen du gyur cig //
/
@#//
gza'i nad gso thabs las /
rnam grol thugs rje'i zla ba zhes bya'i byad 'grol bzhugs so //
na mo badzra pA Ni ye /
bcom ldan srid zhi'i 'ching ba kun //
rnam grol thugs rje can btud nas /
khyab 'jug dug gi zhags pa yis //
bcings pa 'grol byed cho ga bri //
de la slob dpon nus pa can thugs rje dang ldan pas /
drang srong dug gis sbags pa'i nad pa gang la byad 'grol bya bar 'dod pas /
dus gnyan brgyad la sogs par nad pa'i mdun du gdan nag po'i steng du ro bsregs pa'i rdo dmar po'i sgyed bu gsum gyi steng du /
zangs dmar gyi snod che ba gcig gi nang du /
chu sna dgus nad pa'i lus bkrus pa'i chus bkang la de'i dbus su ri rab bang rim bzhi pa'i steng du bag zan la rA hu la mgo dgu pa'i gzugs byas la tshon gyis byug
/zangs kyi kha khyer la mar me brgyad dang dbus su gcig ste dgu bkod /
phyogs mtshams brgyad du gza' brgyad kyi gzugs 'bur du dod dam bris pa gang rigs bkod /
yang dbus su ngar glud che ba gcig la lung tang gi mig
/'gron bu'i so /
zer sbab kyi skra sogs glud rabs kyi rdzas dang /
nad pa'i skra sen gos dum gyis brgyan cing dar zab kyi gos bkon /
phrag pa g.yas g.yon du pho shing mo shing la nad pa'i lo grangs kyi nyag ga byas la gzug
/gzhan gza' gzugs re'i mdun glud re bshams /
gza' ra gza' lug gson po 'am gzugs byas pa dang /
mda' dar sngo dmar /
chang phud 'o ma /
rtsi sman khrag sna sogs mchod rdzas rnams bkram mo //
de nas gza' dgu la so so'i mdog dang mthun pa'i tshon skud btags la dbus kyi de /
nad pa'i mgo dang lus la dkri /
phyogs kyi tshon skud bzhi nad pa'i mthe bong bzhi dang /
mtshams kyi tshon skud srin mdzub bzhi la btags /
mi phyugs mang du bsad pa'i ral gri gcig dang /
rma bya'i mdongs /
ku sha'i chun po rnams sta gon bya'o //
de nas skyabs sems sngon du 'gro bas /
rang phyag rdor gyi skur bskyed la bzlas pa bya /
gtor glud rnams kyang ting 'dzin sngags rgyas byin brlab /
khyad par 'bru gsum mang du bzla 'o //
de nas mdun gyi gzugs rnams stong pa'i ngang las rgya mtsho chen po'i dbus ri bo mchog rab kyi steng du gza' rnams bskyed pa ni /
rang nyid gsang bdag chen po'i mdun //
sogs kyis 'khor bcas dngos su bskyed la /
gza' rnams spyan drang ba dang /
gtor ma 'bul ba nas dug phyung ba yan rdzogs par byas la /
skabs der gza'i byad 'grol ba ni /
skyes dar ma gcig gis ral gri bzung nas byad thag rim par gcod cing slob dpon gyis 'di skad brjod /
hU~M/
gza' bdud chen po rA hu la //
drang srong chen po tshur nyon dang //
sogs gza'i 'phyong gi cho 'brang gi rjes su /
oM ke ta ke ta rA hu la swA hA/
pa sha mi ki dz+wa la ti tshu lu tshu lu swA hA/
lan gsum bya /
hU~M/
dbus phyogs gza' bdud rA hu la //
sku mdog dud kha 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
rA hu la gra he khram shig dug phyungs shad drir phyungs swA hA/
zhes bzla 'o //
dbus kyi byad thag bcad la zangs nang gi chur dor /
de bzhin du /
hU~M/
shar phyogs gza' chen pa ba sangs //
sku mdog dkar la 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
pher sham phaT/
gza' pa ba sangs kyi dug thams cad rgya mtsho'i nang du song zhig
/bcings pa thams cad khrol cig
/ces tshon skud bcad la chur dor ro //
hU~M/
lho phyogs gza' chen phur bu ni //
sku mdog sngon po 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
ther sham phaT/
gza' phur bu'i dug thams cad rgya mtsho'i nang du song zhig
/bcings pa thams cad khrol cig
/hU~M/
nub phyogs gza' chen zla ba ni //
sku mdog dkar po 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
dur sham phaT/
gza' zla ba'i dug thams cad rgya mtsho'i nang du song zhig
/bcings pa thams cad khrol cig
/hU~M/
byang phyogs gza' chen lag pa ni //
sku mdog ser la 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
phe sham phaT/
gza' lag pa'i dug thams cad rgya mtsho'i nang du song zhig
/bcings pa thams cad khrol cig
/hU~M/
shar lho gza' chen mig dmar ni //
sku mdog dmar ser 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
se sham phaT/
gza' mig dmar gyi dug thams cad rgya mtsho'i nang du song zhig
/bcings pa thams cad khrol cig
/hU~M/
lho nub gza' chen rA hu la //
sku mdog dud kha 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
tsa sham phaT/
gza' sgra gcan gyi dug thams cad rgya mtsho'i nang du song zhig
/bcings pa thams cad khrol cig
/hU~M/
nub byang gza' chen nyi ma ni //
sku mdog dmar ser 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
yaka sham phaT/
gza' nyi ma'i dug thams cad rgya mtsho'i nang du song zhig
/bcings pa thams cad khrol cig
/hU~M/
byang shar gza' chen spen pa ni //
sku mdog nag po 'od zer 'phro //
ngar glud dam pa 'di bzhes la //
dug rnams thams cad phyir phyungs shig
/byad rnams thams cad da khrol cig
/byad thag thams cad da chod cig
/dug rnams rgya mtsho'i nang du song //
shar sham phaT/
gza' spen pa'i dug thams cad rgya mtsho'i nang du song zhig
/bcings pa thams cad khrol cig
/ces tshon skud bcad cing chur dor ro //
de nas rma bya'i mdongs dang ku sha'i chun pos byab cing /
oM ke ta ke ta rA hu la swA hA/
pa sha mi ki dz+wa la ti tshu lu tshu lu swA hA/
e yaM baM laM raM ho shud+d+he shud+d+he swA hA/
khyab 'jug chen po rA hu la'i dug sprin nag po gang de /
gsang sngags bden pa'i 'thor rlung gis rnam par gtor nas med par gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/ces brjod /
slar yang /
oM badzra yak+sha g+han+d+he hu lu hu lu swA hA/
yab srin po yak+sha dz+wa la'i dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/oM badzra nA ga rA hu la mu lu mu lu swA hA/
yum klu mo sbal mgo khrag mig ma'i dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/oM badzra raka mo raka mo /
ma ma   stag srin /
mu mu   bam srin /
me me   kong srin /
mi mi   'brog srin /swA hA/
srin mo gdong mo bzhi'i dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/zhes byab cing glud kyi steng du dor ro //
gzhan yang gza' chen po brgyad kyi dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/klu chen po brgyad kyi dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/rgyu skar nyi shu rtsa brgyad kyi dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/sdong zla lha srin sde brgyad kyi dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/bgegs rigs stong phrag brgyad cu'i dug thams cad zhi bar gyur cig
/mthong ba dang /
reg pa dang /
kha rlangs dang /
'tshe ba'i dug rnams phyir song zhig
/ces brjod cing byab bo //
de nas gzungs dang 'brel na khrus bya /
de rjes /
hU~M/
nga ni phyag na rdo rje yin //
sogs glud rabs gtang /
a kA ro dang nam mdzod sngags rgyas /
'o ma /
rtsi sman /
chang phud /
khrag sna /
ra lug
/dar sna sogs spyan gzigs rnams rim par bsngo zhing gza' gzugs la 'bul bar bya'o //
de nas skyas gdab kyi smreng ni /
gzugs glud gtor mar phud kyis bran la kha phyir bstan la 'di skad do //
hU~M/
gza' chen khyab 'jug tshur gson dang //
dza yi drang srong tshur gson dang //
tsa ra ka khyod tshur gson dang //
da ni 'khor bcas skyas gdab 'tshal //
mi yul ngan thabs dug mtshon nad //
rig sngags sbyor ba sna tshogs 'byung //
yun du bzhugs na nyams grib 'jug
/rang gi nus stobs nyams shing brlag
/drang srong rang gi yul na btsun //
'ja' tshon nam mkha'i dkyil na bkra //
rgyal po rang gi yul na che //
rang gi yul du gshegs re ran //
nyi ma lho nub pha gi na //
yab ni srin mo yak+sha de //
thod pa dgu brtsegs mkhar nang na //
sku la mi lpags g.yang gzhi gsol //
thod pa skam rlon do shal byas //
g.yas na zhing gi g.yab mo rdeb //
g.yon na tsit+ta zhal du gsol /
kha nas 'o dod bu la 'bod //
mi yul gdug rtsub ngan sems che //
srin po ru thur yong re ran //
mi yul yun ring ma sdod gsungs //
pha yi bka' las ma 'da' bar //
lho nub mtshams su gshegs su gsol //
ri bo mchog rab lho phyogs na //
mtsho mo 'od ldan nang shed na //
klu mo sbal mgo khrag mig de //
rus sbal dkar po'i khri la bzhugs //
chu dar smug po'i go zu gyon //
phyag gnyis sbrul zhags thod khrag 'dzin //
zhal nas bu la 'o dod 'bod //
mi yul 'khon btsog nyams grib mang //
klu ni mi gtsang grib la 'dzem //
rings par gnas su shog cig lo //
ma yi bka' las ma 'da' bar //
rgya mtsho'i gting du gshegs re ran //
drang srong chen po da rung nyon //
mi zhes bya ba'i las ngan 'di //
gzugs ni mi sdug yi dwags 'dra //
nang ni mi gtsang rdzas kyis gang //
bu ga rnams nas ngan skyugs 'dzag
/dri mi zhim la yid mi 'ong //
'di la zhen chags ma mdzad par //
mi bas ches bzang glud bzhes la //
rang gi gnas su bde bar gshegs //
dam rdzas ba ling ri bo dang //
mdzes ldan pad+ma ge sar tshal //
dri bsungs spos kyi sprin lding dang //
byug spos sim bde'i mchog sbyin mkhan //
dkar gsum mngar gsum sman gyi mtsho //
'od zer stong 'bar sgron me che //
sha khrag dmar gyi bza' btung dang //
srog glud gza' ra gza' lug rnams //
gza' bdud 'khor dang bcas la 'bul //
rgyu sbyor yon gyi bdag po dang //
drang srong sha mkhon ci mchis pa //
de ring nyid du 'jal sdum byed //
phul ba'i glud 'di mi len na //
nga yis ma nyes khyod la sdigs //
rigs gsum khro bo'i bka' bzhin du //
glud gtor khyer la skyas thobs shig
/gal te bde gshegs bka' 'das na /
khro bo yak+sha 'bar chen gyis /
khyod kyi snying khrag khong nas 'dren //
drag po 'khor lo'i rtsibs kyis gcod //
rdo rje be con drag bsnun cing //
rdul du brlag par gdon mi za //
de bas dam la ma 'da' bar //
mthun rdzas glud gtor 'di bzhes la //
mi 'di thongs la nad 'di khrol //
gdug pa'i dug mda' phyir phyungs la /
khyab 'jug chen po gnas su gshegs //
drang srong chen po gnas su gshegs //
pha yi yul du da gshegs shig
/ma yi yul du da gshegs shig
/gza' brgyad rang gnas da gshegs shig
/phyag mnyan sde brgyad da gshegs shig
/gza' bdud 'khor bcas skyas thobs shig
/da lta nyid du gshegs su gsol //
zhes gyer la yas glud btang zhing /
hU~M/
phyogs phyogs de ni pha gi na //
sogs kyis gshegs la /
gtor yas rnams nad pa'i 'dre lnga bdud gcod gnas pa'i phyogs sam /
'gyu dus dang bstun la thag ring bskyal /
rang nyid lha'i thugs ka'i 'od zer gyis //
sangs rgyas byang sems khro bo khro mo thams cad phyag rdor khyung bcas kyi rnam par bkug nas /
nad pa'i lus la char bzhin bab cing thim pas nad gdon bar chad thams cad rlangs pa sngo dmar gyi tshul du phyir thon par bsam la /
gtum po'i sngags mang du bzlas la gdab /
nad pa la srung ba 'dogs /
srung 'khor bsgom /
shis pa brjod /
mi dmigs pas rgyas gdab pa rnams bya'o //
khyab 'jug dug gi mun zhags kyis bcings pa //
rgyal mchog thugs rje'i 'od dkar ral gri yis //
cig car bcad las nad gdon rnam grol ba'i //
zla ba slar yang 'char ro dga' bar byos //
tshul 'di ngag dbang blo gros rtsal //
las thon man ngag gzugs brnyan bkra //
dge 'dis mtshan dpes brgyan pa'i sku
/'gro ba kun gyis thob gyur cig
/'di yang bya khyung pas sngon gyi slob dpon pad+ma sogs kyis mdzad pa'i man ngag la brten nas bkod pa'o ///
/
@#//
gza'i nad gso thabs las /
gzungs chog ngo mtshar bdud rtsi'i char rgyun bzhugs /
gu ru badzra pA Ni ye na ma /
mkha' ltar rnam dag sku mnga' ba //
bcom ldan rdo rje 'dzin khros der //
lan gcig min par phyag btsal nas //
gzungs chog bdud rtsi'i char rgyun bri //
de la spyir rnam rgyal dri med gdugs dkar /
bcings pa rgyal byed sogs gzungs mang po dang /
bye brag rnam 'joms dang rma bya chen mo'i byab khrus sogs bya zhing /
khyad par gza' yum dbyings kyi dbang phyug ma'i bum chog bya ba ni gdan gtsang ma'i steng du /
pad+ma 'dab brgyad bris pa'i lte bar rin po che'am rdza shing gang 'byor gyi bum pa bsham /
nang du gtsang chab la sogs chu gtsang dang ba dmar mo'i 'o ma bsres pas sum gnyis dgang /
tsan+dan dkar po /
de wa dA ru /
rgya shug
/ru rta /
btsod /
til dkar po /
gi hang /
gur kum /
cu gang /
ga pur /
gu gul /
rma bya'i mdongs /
ha sa de ba rnams kyi phye ma mang du btab /
dar dmar po'i mgul chings bya /
rma bya'i sgro dang ku sha'i kha rgyan gzug
/mthar dmar gtor gcig dang mchod pa ci 'byor bsham mo //
de nas rim gro pa khrus byas stan bde ba la 'dug ste /
skyabs 'gro sems bskyed sngon du 'gro bas /
phyag na rdo rjer bskyed pa'am /
yang na 'og ltar dbyings phyug mar bskyed la /
ye shes dgug bstim mchod bstod bzlas pa bcas bya'o //
de lta bu'i ngang nas bum bskyed ni /
oM swa b+hA wa sogs /
stong pa'i ngang las pad+ma zla ba'i steng //
b+h+rU~M zhu las byung rin chen bum pa ni //
mtshan nyid ldan pa yangs shing rgya che'i nang //
baM las bdud rtsi 'khyil dbus pad+ma dkar //
de yi ze'u 'bru zla gdan gyis mtshan steng //
e yig dmar po'i 'od kyis don gnyis byas //
'dus pa las byung dbyings phyug mu kha le //
srid gsum rgyal mo zhal gcig phyag gnyis ma //
gcer bu pad+ma rA ga'i mdangs 'od 'phro //
mthon mthing skra bcings lhag ma thur du grol //
zhal gdangs mche gtsigs spyan gsum dmar la khro //
ral gri ut+pal sngo sangs g.yas kyis 'phyar //
sdigs mdzub 'bar ba'i me lce g.yon pas spro //
nu 'bur lang tsho rab rgyas sgeg ldem ma //
rin chen rtse bran do shal sogs kyis brgyan //
shin tu dmar ba'i 'od klong yangs pa'i dbus //
phyed skyil gyis bzhugs b+ha ga bde yangs bgrad //
de nang khyab 'jug mgo dgu dud sprin mdog
/ral pa'i gseb na bya rog tong sgra sgrog
/ro stod srin la ro smad sbrul sngon 'khyil //
g.yas na chu srin zhags pa g.yon mda' gzhu //
mig stong dmar ldan bka' nyan gus tshul bzhugs //
lha mo'i thugs kar zla steng e yig dmar //
de mthar sngags phreng dmar po g.yas skor tshul //
hU~M khri ma khri a pu swA hA/
de'i phyi rol gza' dang sde brgyad sngags //
gza' kha tra ru tra a ya ma pre du ti sha na la swA hA/
sngags phreng 'od kyis ye shes lha mo ni //
'khor bcas rang bzhin gnas nas spyan drangs bsam /
e /
dpal ldan lha mo srid gsum dbang phyug ma //
dregs pa pho mo thams cad 'dul mdzad ma //
dran pas nad gdon zhi mdzad bde ster ma //
'gro la brtse bas tshur byon brtan par bzhugs //
oM ma hA d+hA tu I shwa rI mu kha le sa ma ye dzaH
dzaHhU~M baM hoH
gnyis su med par gyur /
sngags mthar sa pa ri wA ra ar+g+haM sogs kyi mchod pas mchod la /
gtor ma bdud rtsir byin brlabs te lha mo dang gza' gnyis la mang du 'bul /
de nas bstod pa ni /
thugs rje gzi 'od 'bar bas sa gsum gyi //
nyes tshogs mun nag stug po cig car 'joms //
'phral dang yun gyi bde mchog pad dkar tshal //
rab tu rgyas byed ma la phyag 'tshal bstod //
ces bstod /
gzungs bzla ba ni /
sngags bzlas 'od kyis lha mo'i thugs ka'i sngags //
sgrar bcas g.yas su 'khor zhing lha mo dang //
rA hu'i zhal nas sngags kyi sgra sgrog cing //
lha mo'i sku las bdud rtsi'i rgyun bab pa //
rA hu lar phog bde ba'i nyams kyis rgyas //
chu rgyun bum pa'i nang song mer gyis gang //
nad gdon dug kun zhi byed nus ldan gyur //
sngags gnyis lha mo'i sngags ni byin cher bzla //
skabs su sbrel te zhag lnga bdun la sogs //
cha chen cha chung dpung cher bzla bar bya /
khrus byas nyi shar bum chu khol sogs kyi //
bzang rtags byung nas khrus gsol bya ba ni //
lha mo la mchod bstod de 'od du zhu //
bum chur gyur bsam nad pa'i spyi bo nas //
chu blug 'thung khrus bya zhing tshig 'di brjod //
lha mo nag mo'i gtsug tor zla gsang las gsungs /   e /
srid pa kun gyi yum gcig ma //
'gro ba kun la sman pa mdzad //
legs nyes kun gyi stangs 'dzin cing //
dam tshig kun gyi rjes gcod ma //
mu kha le ni dbyings kyi mchog
/sems can kun la bde ster ma //
bdud rtsi bcud kyi nang bzhugs shing //
zhal nas 'byung ba lnga 'char ma /
khyod kyi bden pa'i byin rlabs mthus //
phywa bdud gza' dang ro langs dang //
sha za smyo byed brjed byed tshogs //
'byung po'i gdon gyis btab pa rnams //
thams cad zhi dang grol bar mdzod //
mthong ba'i dug dang reg pa'i dug
/kha rlangs dug dang bsam ngan dug
/kun kyang byang zhing dag gyur nas //
lus sems bcings pa las thar shog
/zla nyi gza' las grol ba ltar //
rnam grol bde legs phun tshogs shog
/pra ma rA dza ye b+h+yaHphaT/
pra ma kA la ya phya hU~M druM/
de ba dat+te badzra hU~M druM/
nad gdon thams cad zhi ba dang /
phyir 'thon zhing bsrung ba dang rab tu bsrung bar gyis shig
/ces brjod khrus bya zhing gong gi sngags kyang mang du bzla 'o //
de ltar nyin re'i dus gnyan la //
nad pa nye 'khor bcas bkrus pas //
gza' dang gdong thug byung ba'ang 'tsho //
bskyar nas 'byung min bsrung bar nges //
rang bsrung rang nyid lha mor bsgom /   bum pa bca' mi 'tshal /
zhag rer sngags sbrel nyer gcig bzla //
nad gdon bgegs kun bsrung ba'i mchog
/de phyir 'di la brtson par mdzod //
gnam thog 'bar ba drag lhung ba //
gdengs can gyis ni thub min ltar //
dbyings yum bden pa'i gzungs kyi mthu //
phywa bdud rA hus bzod ma lags //
tshul 'di ngag dbang pad+ma yis //
gzungs dang bla ma'i man ngag la //
brten nas gab sbas med par bkod //
dge bas 'gro la phan thogs shog //
/
@#//
drang srong gza'i nad gso las /
gud du sbas pa'i man ngag bzhugs /
zhi nyid khro las drag po dang /
khyab 'jug la sogs mgo dmad de //
'gro sems dkar po'i snang ba yis //
sims mdzad rdo rje 'dzin la btud //
'dir drang srong gi nad gso ba'i man ngag las /
gud du sbas pa ni /
brtag pa'i skabs su spyi bye brag khyad par gsum las /
dang po ni /
phyi yul la phog na kha mig
sle /
bar chu rgyus la phog na gzhogs bshal /
gsang ba don la phog pa ni /
mchin pa la phog na mig mi gsal /
snying la phog na 'dar sngangs byed /
glo ba la phog na mgo na /
mkhal ma la phog na yan lag brkyang bskum mi shes /
snod kyi pho ba la phog na skyugs /
rgyu long la phog na dri chen 'chor ro //
'di ni phog ma thag gi brtag pa ste bab rtags dang mi 'dra 'o //
rtags 'di la so so'i kha 'dzin gyi sman gces so //
bye brag 'khor lo lnga la phog pa'i rtags ni /
nam mkha'i 'khor lo la phog na bcos long med do //
rlung gi 'khor lo la phog na sems 'phyo /
mig hrig hrig mang /
rgyang glu len /
glal mang ba 'o //
chu'i 'khor lo la phog na chu sgo mi thub /
ngu 'bod byed /
sa yi 'khor lo la phog na rtags su lus la nus stobs med par myos 'gro /
me'i 'khor lo la phog pa'i rtags su lus tsha ba dang kha mig 'khyog por 'gro 'o //
de rnams la 'byung ba gshed kyi rten 'brel gyis bcos par bya'o /
khyad par du brtag pa ni /
gzhung du shing me sa lcags chu sogs kyis brtags tshul bshad kyang /
cha shas che chung gis phye bar zad mod /
don la me chu gnyis la ma 'dus pa med pas /
de yi brtags tshul zab khyad can ni /
gu gul nag dang shu dag nag
/gla rtsi ldong ros bzhi btul chus //
nad pa'i lus la byugs pa yis //
rlangs pa phyur na me gza' ste /
khong 'dar grang 'brum shar na chu //
\u0f80atsha /
sman bcos kyi skabs su ngag lkugs na /
gu gul /
mu zi /
zi ra /
shu dag ste /
nag po bzhi dang sran ma dang /
sbang skam gyi phye bsres pa'i dud pa zhag 'ga' yar btang bas smra shes so //
zas ni bya pha wang dang co ga'i sha dang sgo nga brten no //
chu bsdams na lcam 'bru /
suk+mel /
thal dkar rdo rje /
shug pa tsher ma can rnams kyi thang btang bas phan /
dri chen bsdams na /
shog shing dang dur byid kyi thang gtang ngo //
dri chen dri chu 'byams na drod sman hril 'jong gi thang gtang /
'bras phye'am /
khre'am /
ram bu'i tshogs dgu gtang ngo //
bud med zla mtshan 'byams na /
dom mkhris /
rgya skyegs /
gur gum /
'bri mog
/'u su /
brag zhun rnams kyi thang phye ci rigs gtang ngo /
!
/yang khyim mi nye 'khor sogs bsrung ba'i dud rdzas la /
spang spos yungs dkar shu dag gsum bsres pa'i dud pa skabs su gtang ngo //
yang /
'ba' cha gu gul dkar nag gnyis sbang skam gsum btul ba tsha na chu dang grang na mar dkar sbyar la /
yan lag zha rengs dang srong ngor byugs pas shin tu phan no //
nang gzhug bshal gyis sbyang zhes la /
dug ro 'byin pa la rtsa lto'i bshal shin tu phan te /
sman gzhung dang bstun zhing /
gu gul nag po dang /
rma bya'i mdongs sman du bsre ba gnad che //
gtar sreg dugs rnams phyis nas 'phrod dang sbyar //
zhes pa la /
spyir steng gdon la gtar bsreg 'di nyen che bas 'dzem zhing /
khyad par sngas na phyis bcos su mi btub pas nad mjug tu bya ba shis so //
de la me gza' la bsreg tu mi rung bas gtar kha bshad /
chu gza' la gtar du mi rung bas bsreg pa'i
dpyad bya'o //
dugs lums ni gnyis kar rung ngo //
gtar ba ni tshad pa ches nas stod gzer na rtse'u chung gtar /
mgo them zhing na na mtshog srang byed /
sna rtse la khrag cung zad 'don /
glo lu khrag tshig byung na gtar /
gzhogs g.yon byed cing na ba la ru thung gtar /
bsreg ni /
spyir rlung rgod langs na tshigs pa dang po bsreg
/skyugs na bcu gnyis pa bsreg
/'dis sha lpags la mi byer ba yang byed /
mgo na ba dang bying na spyi gtsug bsreg
/kha mig yo ba la rna ba'i gzhung rtsa bsreg
/kha lkugs pa la rting pa'i gra mtshams su bsreg
/rtsa chu lug na 'jug gu thung bsreg
/glo snying mi bde ba dang /
snying 'phar /
yid 'phyo /
snying rlung du 'gro tsa na pho yi g.yon /
mo'i g.yas kyi nu ma'i dbus nas gyen du tshon gang 'jal sar bsreg
/des ma thub na thur du tshon gang 'jal sar bsreg go
/yan lag gi rtsa bshal ba la spyir ni rkang lag gi mthe bong steng gi spu skye sar tshug byas pas phan la /
bye brag nad mig gsal du byung zhing mnan na khung bu dod pa snyam byed pa'i sar me btsa' 'gro ste /
de yang hor gyi me btsa' 'am /
tshan rdo byas pas phan /
gnad shes par bya'o /
!
/dugs lums ni /
yan lag zha rengs dang /
'khum pa dang /
rtsa rgyud dang lpags pa ko ba thams cad bdud rtsi lnga yi lums mang du bya /
yang na a byag
/gur gum rtsa lo me tog dang bcas pa'i chod lums bya /
yang na /
ri sho
/spyang tsher /
re lcag pa /
mkhan pa'i lums bya'o //
steng gdon gyi nad la skrangs po phar spo tshur spo byed pa mang du 'byung ste /
de la gnyan lhog dang ma nor bar byug lums gang rigs ran par byas pas yar zhir 'gyur nges so //
mdor na sman dpyad dang /
gsang sngags kyi nus pa zung 'brel gyi sgo nas gso bar byed pa gnad yin no //
ngo mtshar bdud rtsi zla ba'i 'od //
'gro ba'i gdung sel sman gyi mchog
/zlum bcos gsang sman zur du gab //
slob dpon mnyes byas shes par byos //
zhes bya khyung pa ngag gi dbang pos legs par bkod pa dge legs su gyur cig
/mi bskyod pa'i dpe'o //
\u0f80atsha /
gzhung las man ngag zur du gab pa'i rim pa ni 'di kho na'o ///
/
@#//
gza'i nad gso las /
zlum bcos gsang sman bzhugs /
na mo badzra pA Ni ye /
gdug pa'i khyab 'jug mi bzad lce //
rab 'bar 'joms mdzad khro bo'i rgyal //
rigs gsum bdud rtsi la btud nas //
zlum bcos gsang sman gab pa bstan //
de la gza' nad gang yin yang //
phog nas ring du ma lon zhing //
snga nas sman dpyad ma byas pa //
de la zlum bcos 'di ltar bya //
thog ma btson 'dzin gu gul thang //
de nas dngos gzhi'i sman sbyor ba //
sha   a ru /rus   ru rta /rtsa   kha che /khrag   gla rtsi /chu rgyus   bong dmar /lpags /   sug pa las /
so so'i dug 'byin rim pa bzhin //
shing nag   ar nag /dri can   shing kun /chu yi rus /   mu tig
/ri dwags lte ba /   dri chu'i 'brum bu   dpe 'gar chu nang gi 'bu skyog khog pa yod /glang po'i rtsi /   gi'u wang /
shu dag nag dang gu gul drug
/cha mnyam zhib btags lo brgyad chus //
sbyangs la ril bu sran ma tsam //
nangs nub dkar nag so mtshams su //
gsum gsum thengs re chu bskol gyis //
rta byas btang la de ma thag
/gu gul dud pa dri thon bdug
/tshad pa che na snga ma'i steng //
bsil gsum   ga pur cu gang gu gul te /sman gyi kha tshar btab //
sman dang 'grogs te gtar bsreg dang //
byug dug la sogs bya ba min //
des ni myur du 'tsho bar 'gyur //
phyis nas byug sogs byed du rung //
bcos thabs mang yang 'di 'dra ba'i //
man ngag gzhan du yod ma yin //
gsang sman rnal 'byor pa'i /   shu tra pad+ma can gyi /   rak+ta gtsang //
kun la kha tshar btab pa mchog
/yang na gang na'i phyogs dag gi
/rkang mthil dreg pa khrus pa'i chus //
sman rta byas pas rno nus 'byin //
gsang sman rnam grangs mang bshad kyang //
zhal gdams sman mchog 'di kho na //
de ltar bcos pas bde gyur tshe /   dug thon pa'i rtags su mig dang rna ba yan lag zha ba sor chud par gyur /
gzhan rnams ni ngang gis sos par 'gyur zhes gsungs /
slar ldog mi 'gyur bsrung ba'i mchog
/zab las ches zab yang zab 'di //
gsang sngags rgya snag gis phreng gcig
/bris la mjug nas yar dril te //
mdze pho'i so dang khyi nag so //
de gsum dar nag gis bstum la //
stong phrag sngags kyis ngar blud nas //
lus la bcangs pas thub par nges //
oM badzra tsaN+Da ma hA ro Sha Na hU~M phaT/
ha tri ru tra khar+d+ha sA mA yA/
ti pa sa ti gza' kha tra ru tra tsit+ta hring hring /
ma ma rak+Sha rak+Sha /   rten 'brel snying po sogs kyang bzla 'o //
bsrung ba lus la thogs chog yin //
de ltar khyab 'jug dug sbal lces //
zin pa'i skye bo bde byed rtsi //
gdams pa ma bu rnam pa bdun //
'dzom na 'di don bde blag 'grub //
de yang bdud rtsi'i bum pa bzang //
mchod sbyin dri med gza' glud 'phyong //
rnam grol zla ba bdud rtsi'i char //
gud du sbas pa'i man ngag dang //
zlum bcos gsang ba 'di dang bdun //
ngag dbang lhag bsam dag pa'i sprin //
las thon ngo mtshar chu gtsang ste //
drang srong dug gis sbags gyur pa'i //
'gro gang dri ma sel byed yin //
'di bkod dge bas 'gro ba kun //
rdzogs pa'i sangs rgyas thob par shog
/ces bya khyung pa pad+ma badzras legs par sbyar ba'o //
shu b+ha mastu sarba dza ga tam /
sngags 'chang mi bskyod pa'i dpe'o ///
/
