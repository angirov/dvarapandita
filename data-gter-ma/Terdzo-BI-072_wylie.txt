\u0f01\u0f83:
bka' gter zung 'jug lo ma can gyi dbang byin rlabs can bzhugs :
\u0f88\u0f88
na mo par+Na sha wa ri ye :
lo ma can gyi dbang bsgrub ni :
gtor ma dpe'u ris ltar bca':
bdag mdun bum pa lo ma can :
ser mo zhal gcig phyag gnyis ma :
g.yas pas rdo rje g.yon sdigs mdzub :
rma bya lo ma'i sham thabs can :
pad+ma nyi ma'i gdan la bzhugs :
sangs rgyas kun gyi byin brlabs rnams :
bdag mdun bum thim dbang bskur gyur :
oM pi shA tsi par+Na sha wa rI sarba dz+wa ra pra sha ma ni swA hA:
sngags ni phreng skor gsum bzlas so :
rgyas par 'dod na lo ma gyon ma'i las byang yang 'don :
bsdu na mi dgos :
khrus byas maN+Dal phul /
da lam khyed rnams la lo ma gyon ma'i dbang bskur ba'i thog mar lo rgyus zur tsam ni /
sngon gyi dus ri rab kyi rtse rin po che'i gzhal yas khang na /
rigs lnga'i sangs rgyas dpag tu med pa 'dus nas /
byang chub sems dpa' smon lam gyi ting nge 'dzin mi g.yo bar snang ba la dbang bsgyur nas cher gzigs pas /
khro bo rnam par snang mdzad sku mdog ljang gu
/dbu dgu phyag stong zhabs sum cu so gnyis dang ldan par gyur te /
stong gsum gyi 'jig rten gyi khams nam mkha'i zhabs kyis mnan /
'od zer bkyes te 'jig rten gyi khams dag par byas /
de nas sprul pa bsdus te /
bdag ni gdug pa'i gzugs su gyur nas /
bstan pa bsrung zhing sems can gyi don byed par smon lam btab /
de ma thag tu dpal ldan lha mo dpon g.yog gi skur gyur nas 'jig rten gyi khams su rgyu'o //
der lha'i bu la la ni 'jigs shing bsngangs /
la la ni blta zhing rgod /
la las blta bar ma nus :
la las skyabs su 'gro'o //
der spyan ras gzigs kyis 'di la ma 'jigs ma gshe bar skyabs dang gling du shes te mchod cing bstod cig gsungs pas /
lha rnams dang sde brgyad rnams kyis bstod pa rgya cher byas pas /
sangs rgyas dang byang chub sems dpa' thams cad kyi gnas rin po ches brgyan pa lta bur gyur /
de nas lha mo nyid ting nge 'dzin la bzhugs nas /
lha mo nyid kyis zhing khams rnam par dag tshul dang /
ma 'ongs pa'i sangs rgyas dpal ldan nor bu rin po che las byung ba nyid yin par gsungs /
'gro ba rigs drug gi gnas su byon nas chos bstan pas rigs drug gi sems can rnams drangs /
gdug pa can rnams dam la btags pas /
dmyal ba stong mdzad ma /
yi dwags tshims mdzad ma /
dud 'gro'i lha mo g.yang sham ma zhes grags /
de nas ri rab kyi steng yongs 'du'i shing drung du byon pas /
phyag na rdo rjes sangs rgyas thams cad kyi bstan 'dzin ma la mchod cing bstod cig gsungs pas /
lha ma srin sde brgyad thams cad kyis bstod pa byas /
phyag na rdo rjes lha mo 'di la bstod pa ni nga la bstod pa yin no //
lha mos kyang mi de bsrung bar byed do //
skyob par byed do //
ci 'dod pa'i dngos grub ster bar byed do //
zhes gsungs /
byang chub sems dpa' klu dung gi 'dzer pa can la /
khyung gis 'tshe bas lha mos khyung btul nas klu bskyabs pas /
lha mo dung skyong ma zhes grags /
de nas ri khrod mdangs dga' ba na shing ri khrod ces bya ba'i lo ma gyon nas /
'phags pa mi pham pa'i gzungs bzlas pas /
lha mo ri khrod lo ma can par+Na sha ba rI zhes grags so //
de la dpal sam b+hu Ti las //
gdug rtsub thams cad zhi ba dang //
nad rnams thams cad 'phrog byed pa //
par+Na sha ba rI zhes bya //
rnal 'byor can gyis bsgom par bya //
bcom ldan rdo rje 'dzin pas bshad //
ces dang /
rgyud kyi rgyal po sgyu 'phrul drwa ba las /
de nas bcom ldan 'das kyi nad thams cad las rnam par rgyal ba'i rdo rje zhes bya ba'i ting nge 'dzin la snyoms par zhugs nas /
mya ngan chen po nye bar zhi bar mdzad pa'i rig sngags ri khrod kyi shing lo ma can 'di gsungs so //
oM pi shA tsi par+Na sha wa rI sarba ma ti pra sha ma ni hU~M phaTaH
de nas rig sngags cher gsungs pas //
sangs rgyas zhing rnams rab tu g.yos //
gnod byed nad gdon srin po dang //
sdang ba rnams kyi snying yang zag
/ces dang /
de 'dra rnal 'byor gyis bsgoms na /
mi ngas thams cad zhi bar 'gyur /
nad thams cad zhi bar byed pa'i ye shes kyi rdo rje 'bar ba zhes bya ba'i ting nge 'dzin to //
zhes dang /
dngos grub bstan gzigs las /
byang chub sems dpa' mi g.yo ba'i ting nge 'dzin gyis /
smon lam gyi rnam par 'phrul ba btab pa'i phyir /
bkra shis pa'i lha mo'i gsang sngags bcu gcig pa 'di byin gyis brlabs so //
oM par+Na sha wa rI pi shA tsi swA hAH
bkra shis kun gyi bdag mo ste //
lus can kun gyi skyabs su 'gyur //
srid pa ma stongs bar du ni //
'jig rten kun la bar chad med //
phan par mdzad pa'i brtson 'grus can //
'di dag yongs su brten par byed pa gang dag lus dang ngag dang yid rnam par dag par 'gyur ro //
byang bar 'gyur ro //
dag par 'gyur ro //
yul bde bar 'gyur ro //
gnod pa thams cad yang dag par sbyang bar 'gyur ro //
zhes gsungs so //
de ltar rgyud sde thams cad nas yams nad rims nad zhi ba'i mchog tu gsungs pa'i phyir /
bka' gter zung 'jug lo ma gyon pa'i dbang zhu ba'i phyir rjes zlos mdzod /
dus gsum sangs rgyas thams cad dang :
'phags ma bla ma dbyer med ngang :
gsol ba 'debs so dbang bskur stsol :
lan gsum brjod /
skyabs 'gro sems bskyed ni /
bla ma dkon mchog gsum rnams la :
bdag ni rtag par skyabs su mchi :
mi dge bcu dang mtshams med lnga :
sdig byas thams cad mtho lo bshags :
'gro ba sems can thams cad kyi :
dge byas kun la rjes yi rangs :
phyogs bcur bzhugs pa'i sangs rgyas rnams :
chos ston mdzad par bdag gis bskul :
rdzogs pa'i sangs rgyas thams cad ni :
mya ngan mi 'da' bzhugs par 'tshal :
bdag gis de ltar gsol btab pa'i :
dge ba sems can kun la bsngo :
oM swa b+hA wa sogs /
stong pa'i ngang las paM las sna tshogs pad+ma dang /
AHlas zla ba'i steng du /
khyed rang gi rnam par shes pa'i ngo bo yi ge hU~M yig ser po las 'od 'phros don gnyis byas yongs su gyur pa las /
khyed rang rnams 'phags ma lo ma gyon ma sku mdog gser gtso ma lta bu zhal gcig zhi zhing 'dzum pa /
dbu skra ral pa'i thor tshugs gyen du bcings pa la /
dar gyi cod pan dang rin po che'i rtse bran 'od 'bar ba lngas brgyan /
dar sna tshogs kyi stod g.yogs dang sku reg dar dpyang 'phur ba /
rin po che'i snyan cha dang mgul chu dang phyag gdub zhabs gdub sku reg do shal la sogs pa rgyan thams cad kyis brgyan pa rma bya'i mdongs dang shing lo gsar pa'i sham thabs can /
rdo rje'i skyil krung du bzhugs pa /
phyag g.yas gser gyi rdo rje rtse lnga pa nam mkhar 'phyar ba'i 'od nyi ma lta bus mi nad dang phyugs nad thams cad rgyun gcod par byed pa /
g.yon thugs kar sdigs mdzub mdzad cing spyan gsum zur gyis gzigs pas bgegs kyi tshogs skrag par byed pa /
ye shes kyi me 'bar ba'i klong na bzhugs pa'i /
dpral bar oM/
mgrin par AH
thugs kar hU~M/
thugs ka'i hU~M las 'od zer 'phros pas 'og min gyi gnas dang ri khrod mdangs dga' ba nas /
'phags ma lo ma gyon ma'i sku che ba la ri rab tsam /
chung ba la yungs dkar gyi 'bru tsam char bzhin babs nas /
khyed rang rnams la sib sib thim par sgoms shig
/hU~M:
lo ma gyon ma'i lha tshogs ma lus rnams :
gnas 'dir spyan 'dren byin chen dbab tu gsol :
skal ldan dad ldan 'di la dbang mchog skur :
log 'dren tshe yi bar chad bsal du gsol :
rtsa sngags dang badzra A be sha ya a A:
rdo rje spyi bor bzhag la /
tiSh+Tha badzra :
hU~M:
'di ni rnam rgyal bum pa ste :
'di nang lo ma gyon ma bzhugs :
khyod kyi spyi bor bzhag pa yi :
bum pa'i dbang ni thob par shog :
oM sarba ta thA ga ta a b+hi She ka te sa ma ya shrI ye hU~M:
zhes dbang bskur pas sku gang :
dri ma dag
/chu'i lhag ma yar lud pa las mi bskyod pas dbu brgyan par gyur /
'di'i rjes zlos mdzod /
dus gsum sangs rgyas thams cad dang :
khyad par lo ma gyon ma la :
gsol ba 'debs so sku gsung thugs :
yon tan phrin las dbang bskur stsol :
lan gsum /
da gtor ma lo ma gyon mar gsal ba'i dpral ba nas 'od zer dkar po 'phros khyed rang gi dpral ba na zhugs /
lus kyi nang thams cad 'od zer dkar pos gang bar sgoms shig
/hU~M:
'og min zhing dang mdangs dga' yi :
ri khrod la sogs bzhugs gnas nas :
lo ma gyon ma gshegs su gsol :
sku yi sgo nas dbang mchog skur :
lus kyi nad gdon zhi bar mdzod :
nad med bde ba'i dngos grub stsol :
rtsa sngags la kA ya a b+hi Shiny+tsa oM:
nad rnams ma lus 'joms byed cing :
gdon kun tsit+ta sreg byed ma :
nad rims kun 'joms rdo rje ste :
lo ma gyon ma'i sku yi bkra shis shog :
ces me tog 'thor /
des lus kyi sgrib pa dag
/sku'i dbang thob pa'o //
yang gtor ma lo ma gyon mar gsal ba'i mgrin pa nas 'od zer dmar po 'phros /
khyed rang gi mgrin pa nas zhugs /
lus kyi nang thams cad 'od dmar pos gang bar sgoms shig
/hU~M:
'og min zhing dang mdangs dga' yi :
ri khrod la sogs bzhugs gnas nas :
lo ma gyon ma gshegs su gsol :
gsung gi sgo nas dbang mchog skur :
ngag gi nad gdon zhi bar mdzod :
nad med bde ba'i dngos grub stsol :
rtsa sngags la wA ka a b+hi Shiny+tsa A:
khyed rang gi nged la me tog ser po'i phreng ba zhig phul ba'i mos pas rjes zlos mdzod /
lo ma gyon ma bdag gi gzung lags kyis :
bdag la 'go bar mdzad du gsol :
sngags rjes zlos /
sngags phreng de nyid me tog gi phreng bar gyur nas spyi bor bzhag pa'i mos pa mdzod /
lha mo 'di la bstsal lags kyis :
'di la 'go bar mdzad du gsol :
rdo rje me tog mgor bzhag la /
oM su pra tiSh+Tha badzra ye swA hA:
nad rnams ma lus 'joms byed cing :
gdon kun tsit+ta sreg byed ma :
nad rims kun 'joms rdo rje ste :
lo ma gyon ma'i gsung gi bkra shis shog :
des ngag gi sgrib pa dag
/gsung gi dbang thob pa'o //
yang lo ma gyon ma'i thugs ka nas 'od zer mthing ga 'phros /
khyod rang gi snying ga nas zhugs /
lus kyi nang thams cad 'od zer mthing kas gang bar sgoms shig
/hU~M:
'og min zhing dang mdangs dga' yi :
ri khrod la sogs bzhugs gnas nas :
lo ma gyon ma gshegs su gsol :
thugs kyi sgo nas dbang mchog skur :
sems kyi nad gdon zhi bar mdzod :
nad med bde ba'i dngos grub stsol :
rtsa sngags la tsit+ta a b+hi Shiny+tsa hU~M:
yang lo ma gyon ma'i thugs ka nas gser gyi rdo rje yi ge hU~M gis mtshan pa 'phros /
khyod rang gi snying gar thim par sgoms shig
/hU~M:
lo ma gyon ma'i thugs kyi dbang :
de ring khyod la bskur bar bya :
thugs kyi dbang 'di khyod kyis longs :
rtsa sngags la badzra tsit+ta a b+hi Shiny+tsa hU~M:
nad rnams ma lus 'joms byed cing :
gdon kun tsit+ta sreg byed ma :
nad rims kun 'joms rdo rje ste :
lo ma gyon ma'i thugs kyi bkra shis shog :
des sems kyi sgrib pa dag
/thugs kyi dbang thob pa yin no //
yang lo ma gyon ma'i lte ba nas 'od zer ser po 'phros /
khyed rang gi lte ba nas zhugs /
lus kyi nang thams cad 'od ser pos gang bar sgoms shig
/hU~M:
'og min zhing dang mdangs dga' yi :
ri khrod la sogs bzhugs gnas nas :
lo ma gyon ma gshegs su gsol :
yon tan sgo nas dbang mchog skur :
sgo gsum nad gdon zhi bar mdzod :
nad med bde ba'i dngos grub stsol :
rtsa sngags la gu Na a b+hi Shiny+tsa hrI:
bkra shis gang zhig mchod pa'i lha mo ni :
phyag na gdugs bzang gser gyi yu ba can :
bsnams nas rgyal ba'i dbu la mchod pa ltar :
dbu la gdugs kyi bkra shis thob par shog :
oM mang+ga la tsha traM ka a b+hi Shiny+tsa hU~M:
bkra shis gang zhig mchod pa'i lha mo ni :
phyag na gser gyi nya mo 'od 'bar ba :
bsnams nas rgyal ba'i spyan la mchod pa ltar :
spyan la nya yi bkra shis thob par shog :
oM mang+ga la mat+sa a b+hi Shiny+tsa hU~M:
bkra shis gang zhig mchod pa'i lha mo ni :
phyag na chos kyi dung sgra sgrog mdzad pa :
bsnams nas rgyal ba'i gsung la mchod pa ltar :
gsung la dung gi bkra shis thob par shog :
oM mang+ga la shaM kha a b+hi Shiny+tsa hU~M:
bkra shis gang zhig mchod pa'i lha mo ni :
phyag na pad+ma dmar po 'dab brgyad pa :
bsnams nas rgyal ba'i ljags la mchod pa ltar :
ljags la pad+ma'i bkra shis thob par shog :
oM mang+ga la pad+ma a b+hi Shiny+tsa hU~M:
bkra shis gang zhig mchod pa'i lha mo ni :
phyag na rin chen bum pa rab mdzes pa :
bsnams nas rgyal ba'i mgul la mchod pa ltar :
mgul la bum pa'i bkra shis thob par shog :
oM mang+ga la kum+b+ha a b+hi Shiny+tsa hU~M:
bkra shis gang zhig mchod pa'i lha mo ni :
phyag na dpal gyi be 'u 'od 'bar ba :
bsnams nas rgyal ba'i thugs la mchod pa ltar :
thugs la dpal be 'u'i bkra shis thob par shog :
oM mang+ga la shrI wat+sa a b+hi Shiny+tsa hU~M:
bkra shis gang zhig mchod pa'i lha mo ni :
phyag na rin chen rgyal mtshan rab mdzes pa :
bsnams nas rgyal ba'i sku la mchod pa ltar :
sku la rgyal mtshan bkra shis thob par shog :
oM mang+ga la d+h+wa dza a b+hi Shiny+tsa hU~M:
bkra shis gang zhig mchod pa'i lha mo ni :
phyag na gser gyi 'khor lo 'od 'bar ba :
bsnams nas rgyal ba'i zhabs la mchod pa ltar :
zhabs la 'khor lo'i bkra shis thob par shog :
oM mang+ga la tsakra a b+hi Shiny+tsa hU~M:
nad rnams ma lus 'joms byed cing :
gdon kun tsit+ta sreg byed ma :
nad rims kun 'joms rdo rje ste :
lo ma gyon ma'i yon tan bkra shis shog :
des bsags pa cha mnyam gyi sgrib pa dag
/yon tan gyi dbang thob pa'o //
yang lo ma gyon ma'i gsang gnas nas 'od zer ljang gu 'phros /
khyed rang gi gsang gnas su zhugs /
lus thams cad 'od ljang gus gang bar sgoms shig
/hU~M:
'og min zhing dang mdangs dga' yi :
ri khrod la sogs bzhugs gnas nas :
lo ma gyon ma gshegs su gsol :
phrin las sgo nas dbang mchog skur :
nad rims zhi ba'i phrin las mdzod :
nad med bde ba'i dngos grub stsol :
rtsa sngags la karma a b+hi Shiny+tsa hU~M:
nad rnams ma lus 'joms byed cing :
gdon kun tsit+ta sreg byed ma :
nad rims kun 'joms rdo rje ste :
lo ma gyon ma'i phrin las bkra shis shog :
des shes bya'i sgrib pa dag
/phrin las kyi dbang thob pa'o //
da gtor ma 'di nyid lo ma gyon mar gsal ba khyed rang gi spyi bor byon /
'od du zhu nas khyed rang rnams la thim par sgoms shig
/gtor ma mgor bzhag la /
lo ma'i sham thabs smad du gsol :
ma mo thams cad dbang du sdud :
ce spyang gzugs can nad bdag mo :
khyed kyis dbang du bsdu gyis la :
nad kun zhi ba'i phrin las mdzod :
bdag dang bsrung bya thams cad kyi :
nad rigs bzhi brgya rtsa bzhi sol :
yams nad rims nad zhi bar mdzod :
snyigs ma'i nad kyi bskal pa las :
khyod kyis bsrung zhing bskyab mdzod cig :
rtsa sngags la /
oM par+Na sha ba rI swA hA:
oM pi shA tsi swA hA:
oM pi shA tsi par+Na sha wa rI sarba raM khaM pra sha ma na ye swA hA:
'o des rje chos kyi dbang phyug nas brgyud pa'i gsar ma dang /
gnam chos bka' gter zung 'jug gi dbang thob pa yin pas /
'di yi dam gyi lhar 'dzin cing /
oM pi shA tsi swA hA:
zhes pa 'di rgyun du bzlas na /
mi nad dang phyugs nad sngar yod na chad /
phyis mi 'byung /
rgyun du bkra shis pa yin pas /
de ltar bya snyam pas rjes zlos mdzod /
gtso bos ji ltar sogs /
zhes pa dbon po pad+ma 'gro don gyis bskul nas :
gnam chos kyi don bka' gter zung 'jug tu byas te rA ga a s+yas bsgrigs pa'i yi ge pa ni dge slong brtson 'grus te /
sba 'os gsal bkod nyes 'gal mchis na lha la bshags shing dge bas 'brel pa thob tshad nad dang gdon las thar bar gyur cig
/mang+ga laM///
/
