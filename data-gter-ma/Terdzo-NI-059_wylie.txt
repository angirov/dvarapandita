@#//
snang gsal pra'i lag len gsal bar byed pa kun gsal me long zhes bya ba bzhugs so //
rgyal sras legs pa dang pad gling gter byon zung 'brel /
gu ru pad+mA ka ra DA ki nI yai na ma :
dmigs med gting mtha' bral ba'i rgya mtsho'i klong //
kun snang snying rje'i rang mdangs 'dab stong dbus //
zung 'jug bde gshegs sprul pa rig sngags 'chang //
pad 'byung 'khor los bsgyur der snying nas dad //
bde skyong lhan skyes ma dngos mtsho rgyal yum //
bde skyong bstan ma kun gyi dbang mor shar //
pad+ma'i dgyes skong rnal 'byor kun gyi ma //
sman btsun lha mor snang bas grogs mdzod cig
/'khor 'das chos kun gdod nas dag pa'i gshis //
dag dang ma dag du mar snang ba'i 'phrul //
kun rdzob rten 'brel mi bslu'i bden pa gang //
legs par 'char byed kun gsal me long bri //
'dir gsal byed 'phrul gyi me long /
snang srid kyi legs nyes thams cad gsal por 'char ba'i man ngag
/pra se na dbab pa'i gdams pa zab mo 'di nyid /
lhag pa'i lha so so'i rgyud gzhung man ngag rnams nas las tshogs kyi rnam grangs su bshad pa mang dag zhig yod par go yang /
sman btsun chen mo 'di dang /
tshe ring mched lnga'i mthing zhal mar bsten pa nyid dar cha che zhing da lta lag len gyi rgyun yang ci rigs su mchis pa las /
'dir sman btsun rdo rje g.yu sgron ma nyid la bsten pa la yang gter kha gong 'og du ma nas bshad kyang /
skabs su babs pa gter ston chen po pad+ma gling pa nas brgyud pa dang /
gter ston rgyal sras legs pa nas brgyud pa ste /
chu bo gnyis 'dres la /
rig 'dzin brgyud pa'i phyag bzhes dang /
nyams myong gis legs par brgyan te 'chad pa la /
sngon 'gro dang /
dngos gzhi gnyis so //
dang po sngon 'gro gang du bya ba'i gnas yul yo byad bstan pa la /
gnas g.ya' spang mtshams dben zhing nyams dga' ba /
gangs khrod /
nags tshal /
sman ljongs /
chu klung chen po'i ngogs sogs bla gab med pa sman mo dang mkha' 'gro 'du ba'i gnas khyad par can nam /
min yang grog po kha lhor bstan /
phung shul /
lam rgya gram /
skye bo'i 'grim lam /
mgron khang /
mi gtsang ba'i khang pa dang nye ba /
sngar mngon spyod sgrub pa'i gnas sogs ma yin pa /
rang gi khyim la sogs pa phyags dar bsang khrus la sogs pas dag par bgyis /
yar ngo'i tshes brgyad dam bco lnga /
tshes bcu rnam gnyis la sogs pa'i dus tshes dge bar /
spro zhing 'byor na mchog gsum gyi rten spyi dang /
'di nyid kyi rten bris 'bur ci rigs bshams pa'i mdun /
sa stegs sam shing stegs gang rung la /
grwa phying gtsang ma de sngon las ma song ba mtha' gru ma nyams pas bkab pa'i lte bar many+dzi lta bu mtho dma' 'tsham pa'i khar rin po che'i snod gang rung nas dkar mo sder gang gis bkang ba'i dbus me long g.yar bral skyon med /
li khri /
sin+d+hu ra chang sbyar bas rtsa sngags bzla zhing mkha' 'gro lngar mos pa'i thig le lnga tshom bkod pa /
de'i mdun shel dkar gyi mchod rten dngos sam /
shel rdo dang mar me gtsang ma bkang /
rgyab tu tshul bzhin bcas sgrub bgyis pa'i rten mda' 'am /
med na mda' rgod sgro sgro bud mdel 'khyog sogs las song ma yin pa /
dar sna lnga'am dkar po /
'byor na rin chen lnga /
dung sho
/'gron bu /
me long bcas btags pa btsugs /
de dag gi mtha' skor g.yas su 'bru phye chu gtsang dkar gsum mngar gsum sogs dang sbyar bas sbrus pa'i bla gtor dkar zlum pad 'dab bzhi pa /
mdun du g.yu sgron mar dpal gtor ram /
bsdu na bshos zlum rang 'dra'i 'khor bzhi dang mtheb kyus bskor ba'i g.yas su sman leb dang /
g.yon du mngar gsum mar khu dang sbyar bas 'brang rgyas rin po che 'bar ba'am nyi zla'i tog gis mtshan pa /
rten gyi rgyab tu gzhi bdag spyir dkar gtor zlum lcog 'dab bzhis bskor ba /
de rnams gtsang ma'i kha zas dkar gsum mngar gsum /
shing tog bza' bca' bzang pos brgyan pa /
g.yon du mkha' 'gro dang srung ma spyir dmar gtor gru gsum dbal ldan sha khrag gis sbags pa /
mdun du bzang sman gyis sbags pa'i chu gnyis sngon 'gro'i nyer spyod zhal zas dang /
sman rag bcas pa /
zho 'o /
rgya ja /
dza gad bzang po'i skyems /
mtha' skor ci rigs par /
phye mar /
gro yos /
dkar mo lag g.yas mtshal gyis g.yung drung btab pa /
gla sgang nyer gcig dang /
'gron bu bu can bcu gcig bcug pa'i snod /
nye logs su shing sna dang /
spos dkar gyi bsang dud /
rang nyid rten la phyogs te 'dug pa'i mdun du rdor dril /
DA ma ru /
'thor nas /
'beb bcing sogs sngags kyis sgrub rgyu'i nas /
chang la sbyar ba'i sin+d+hu ra'i kyu gu /
gul yungs /
spos snod a ga ru /
mda' dar lnga ldan nam dkar po /
bgegs gtor bcas bsham mo //
gnyis pa dngos gzhi la /
sgrub pa dang /
las la sbyor ba gnyis /
dang po sgrub pa la bde ba'i stan la lhag bsam gyis 'khod nas /
bgegs gtor bshams par chab kyis bran la /
raM yaM khaM/
oM AHhU~M/
lan gsum /
gtor ma rin po che'i snod du mkho rgu'i longs spyod 'dod yon gyi sprin phung zad mi shes pa bdud rtsi'i rang bzhin du gyur //
na ma sarba ta thA ga te b+h+yo sogs nam mkha' mdzod kyi sngags rgyas bsngos la bka' bsgo ba ni /
hU~M/
nyon cig log 'dren bgegs kyi tshogs //
mchod sbyin gtor mas tshims byos la //
snang gsal dngos grub sgrub pa la //
bar gcod gdug pa'i bsam sbyor spongs //
mthun pa'i dam rdzas 'di longs la //
rang rang so so'i gnas su dengs //
gal te mi 'gro 'tshe byed na //
rdo rje'i mtshon char spros pa yis //
lus ngag de ni rdul phran bzhin //
'jig par 'gyur gyis gzhan du min //
yi dam lha'i las sngags dang /
sum b+ha sogs bzla bzhin gul yungs kyis brab bdug bya /
gtor ma phyir dor la bgegs bskrad /
hU~M/
bdag lha'i thugs las spros pa'i 'od zer ni //
rdo rje'i mtshon cha me phreng 'khrugs pa gang //
'phro 'du'i sbyor bas phyogs mtshams kun bcings pas //
mi phyed mi shigs srung ba'i 'khor lor gyur //
badzra rak+Sha hU~M/
zhes pas srung 'khor bsgom /
de nas rang nyid thugs rje chen po 'am /
gu ru zhi drag
/he ru ka dang rnal 'byor ma'i rigs sogs gang yang rung ba'i skyabs sems nas gzung lha'i rnal 'byor rgyas bsdus ji ltar rigs pa thun mtshams kyi lhar ldang ba'i bar song nas /
mchod gtor rnams /
raM yaM khaM 'phros mchod rdzas 'don yon tshogs //
ma dag dngos 'dzin nyes skyon bsregs gtor bkrus //
oM AHhU~M gis mkho rgu zad mi shes //
ye shes lha yi bdud rtsi'i rgya mtshor gyur //
badzra ar+g+haM nas /
shab+da AHhU~M/
ma hA pany+tsa rak+ta ba liM ta sarba pU dza hoHsa brlabs la /
rten bsang sbyang /
mdun gyi nam mkhar 'chi med dga' ba'i tshal //
gangs ri mtho brjid rin chen brag ris gtams //
'ja' 'od chu 'dzin sprin 'khrigs 'brug sgra sgrog
/gdung sel lha yi bdud rtsi'i char zim 'bab //
dpag bsam shing dang bdud rtsi'i chu klung dang //
ut+pal man+da ra sogs me tog bkra
/yid 'ong lha klu dri za gnod sbyin dang //
grub dang rig 'dzin du ma kun nas rtse //
mdzes pa'i ri dwags snyan pa'i sgra 'byin pa'i //
bya tshogs 'phur lding bag phebs dal bur rgyu //
bza' btung gos rgyan lha yi rol mo sogs //
'dod rgu'i 'byor pa bsam mi khyab pa'i dbus //
rin chen bdun gyis spras pa'i khang bzang mchog
/nor bu'i ba gam bkra ba'i lte ba'i char //
lha mi'i gos kyis bklubs pa'i rat+na'i khrir //
bod skyong brtan ma'i gtso mo g.yu yi sgron //
sngo bsangs mdangs mtshar lha yi bu mo'i tshul //
mdzes sdug mtshan dpe'i ri mo ci yang 'gyed //
phyag g.yas lnga ldan mda' dar phyogs bcur g.yab //
mkha' 'gro dam can bran 'gyed srid bcud sdud //
g.yon pas dngul dkar lha yi me long 'dzin //
srid gsum kun snang 'phrul gyi rig pa ston //
dar zab rin chen sna tshogs rgyan chas sgeg
/'od phreng klong na phyed skyil rol pas bzhugs //
'khor du ye shes DA ki sde lnga dang //
bstan skyong ma mo sman btsun 'bum gyis bskor //
gnas gsum 'bru gsum mtshan dang bdag nyid lha'i //
thugs ka'i sa bon 'od kyis dag pa'i zhing //
rnga yab gling dang u rgyan sprul pa'i gnas //
yongs 'du'i drung dang tshangs pa'i 'jig rten sogs //
ngo mtshar gnas yul ma nges zhing khams nas //
skad cig mdun gyi nam mkhar gshegs par gyur //
oM badzra pra mo ha hring hring swA hA/
pany+tsa DA ki nI badzra sa ma ya dzaH
spos dkar shing sna'i bsang dud /
DA dril /
snyan pa'i dbyangs dang bcas te mda' dar g.yab cing /
kye :
gling mchog lho yi 'dzam bu'i gling :
'dzam gling nyi ma byang shar na :
g.ya' dang spang gi mtshams shed na :
sprin dang na bun thibs se thib :
'od dang glog dmar khyugs se khyug :
'brug sgra ri sgra di ri ri :
bdud rtsi'i sbrang char si li li :
shel gyi mkhar so ldems se ldem :
g.yu yi kha bad thibs se thib :
dung gi sgo mo khrigs se khrig :
mu men sgo lcags khro lo lo :
sku mkhar de yi nang shed na :
dar dkar gur chen lings se ling :
dung gi tshugs shing ldems se ldem :
mu tig chon thag rgyangs se rgyang :
byu ru'i chon phur thams se tham :
gser gyi gany+dzir lhag ge lhag :
mkha' 'gro gsung snyan kyu ru ru :
sman mo bro brdung khrabs se khrab :
gnas mchog de ni ngo mtshar che :
gzhal yas de ni nyams re dga':
gur dkar de ni bag re dro :
gur chen de yi nang shed na :
rin chen shel gyi khri steng na :
nyi zla pad+ma'i gdan steng du :
ma gcig rdo rje g.yu sgron ma :
sngo ljang mdangs mtshar 'gying bag chags :
zhal gcig phyag gnyis 'dzum mdangs can :
phyag g.yas mda' dar sna lnga bsnams :
phyag g.yon dngul dkar me long 'dzin :
rin chen sna tshogs rgyan gyis brgyan :
dar tshon sna lnga'i na bza' gsol :
zhabs gnyis brkyang bskum tshul du bzhugs :
g.yu yi thor tshugs ldems se ldem :
dar gyi cod pan pu ru ru :
rin chen rgyan cha khro lo lo :
spyan ras gzigs kyi sring gcig ma :
chos mdzad yongs kyi ma gcig ma :
o rgyan pad+ma'i bka' nyan ma :
sems can kun gyi don mdzad ma :
'khor du mkha' 'gro sde lnga dang :
sman btsun 'bum phrag gcig gis bskor :
dam rdzas gtor ma 'di bzhes la :
bos pa'i dus su snyan ma sra :
g.yab pa'i tshe na spyan ma brtul :
sgrub pa'i tshe na rgyang ma ring :
bsten pa'i tshe na gzhan ma g.yel :
'grogs pa'i tshe na phrag ma dog :
'dri ba'i tshe na rdzun ma rgyag :
brtse dang dung ba'i sems kyis su :
ming pos 'bod do gnas 'dir byon :
gang bu de ni mtho mtho nas :
mda' dar sna lnga g.yab cing byon :
gshong bu de ni dma' dma' nas :
spos dkar dud pa 'thul zhing byon :
gnas mchog dam pa 'di na ni :
khyod kyi dam rdzas tshogs lags kyi :
pra gdan dri med dkar po'i steng :
nas bzang dkar mo bre gang 'di :
sman btsun khyod nyid bzhugs pa'i gdan :
dri med shel gyi mchod rten 'di :
sman btsun khyod nyid dgyes pa'i rten :
dngul dkar me long g.ya' dag 'di :
khams gsum gsal ba'i rten du 'dzugs :
mda' bzang de ni bya rgod ma :
mde 'u gzhung dang bcas pa 'di :
sman btsun khyod kyi srog gi rten :
dkar gtor mngar gsum brgyan pa 'di :
dkon mchog bla ma yi dam dang :
sman btsun mnyes pa'i rdzas su 'bul :
dmar gtor sha khrag brgyan pa 'di :
mkha' 'gro chos skyong gzhi bdag dang :
sman btsun mnyes pa'i rdzas su 'bul :
'brang rgyas zhal dkar rgyan ldan dang :
phye mar gro yos sder gang bcas :
sman btsun khyod la gsos su 'bul :
bse sder sha gzugs brgyan pa 'di :
sman btsun khyod la tshogs su 'bul :
'gron bu mon lug gla sgang 'di :
sman btsun dgyes pa'i rten du 'bul :
sman leb rgyan gyis brgyan pa 'di :
sman 'khor rnams la tshogs su 'bul :
dam rdzas gtor ma 'di rnams ni :
'dir byon dgyes par bzhes su gsol :
zhes pas spyan 'dren bzhugs gsol mchod pa rnams song nas /
bar 'dir bzlas pa bya ba ni /
rang gi thugs ka nas spros pa'i 'od kyis sman btsun ma'i thugs rgyud bskul zhing dgyes pa bskyed /
ci 'dod pa'i phrin las rnam pa bzhi dang /
khyad par snang srid kyi legs nyes thams cad gsal por ston pa'i snang gsal bden stong gi dngos grub stsol bar bsam la /
oM badzra pra mo ha hring hring swA hA/
zhes rtse gcig tu bzla /
thun bsdu ba na yig brgya lan gsum gyis kha bskang zhing nus pa brtan par bya /
oM AHhU~M/
lan gsum /
gtor ma ye shes kyi bdud rtsi kha dog dri ro phun sum tshogs pa'i rang bzhin du gyur /
pany+tsa dz+nyA na DA ki nI sa pa ri bA ra i daM ba li ta kha kha khA hi khA hi zhes dang /
a kA ro lan bdun gyis 'bul /
ar+g+haM sogs kyis mchod /
kyai /
rdo rje g.yu sgron shin tu mdzes pa'i sku //
dkar gsal gangs ri'i ngos la nyi shar 'dra //
sgrub pa po la dngos grub mchog stsol mdzad //
mched lnga 'khor dang bcas la phyag 'tshal bstod //
sngon tshe slob dpon chen po'i spyan snga ru //
ji ltar zhal bzhes thugs dam dran mdzod la //
rnal 'byor bdag la dgyes pa'i zhal bzang ston //
bcol ba'i phrin las myur du sgrub par mdzod //
ces pas mchod cing bstod /
brtan bzhugs dang gshegs gsol gang yang mi byed par 'od zer gyi dra bas bcings pas dgyes bzhin brtan chags par bsam /
de lta bu thun du bcad de 'bum la sogs pa grangs longs par bzla /
de nas rtsa bsnyen gyis cung zad mgo drangs pa'i pra mo ha dang /
kaM kho ler /
chu bur mig gi sgo sol te mde'u 'bru drug btags pa dang /
bsnyen sngags su grags pa b+hi lug dang /
sgrub sngags ka ra /
mde'u 'am bcing sngags su grags pa bruM bcing /
las sbyor b+hi li rnams rim bzhin bzlas pa 'brul sngags /
'phang gwa pa sin+d+hu ra la btab /
grub pa'i mtshan ma brtags bsnyen spyi dang /
khyad par rig pa dwangs shing rmi lam gsal ba dang /
nyams snang du'ang ngo mtshar gyi mthong snang sna tshogs 'byung ngo //
bsgrubs nas gtang rag gi mchod pa dang /
gtor 'bul rgyas par bya'o //
gnyis pa las la sbyar ba ni /
sngar bshad pa'i gnas dang mthun pa /
khyad par skye bo'i glags cor gyis dben pa /
gtsang zhing nyams dga' bar sngar bzhin mchod rten rdzas tshogs pa dang /
de dang rang gi bar du phyir dkar gtsang ma nas dkar mo bre gang gis g.yung drung g.yon skor bris pa dang /
sman sna dang sbyar ba'i shing sna gtsang ma'i bsang dud /
gser skyems phye mar sogs tshogs par byas /
pra rten khye'u dang bu mo gang rigs skyon med pa ste /
pha ma ma shi ba mdze dang rigs ngan dme sogs kyi rgyud min pa /
rigs bzang zhing grong chos kyis ma gos pa /
dbang po dwangs pa /
mig la dkris gnyis rim yod pa'i pra mig can dag gos gtsang ma gyon nas bsang khrus kyis dag par bgyis /
yid la 'thad pa'i rdo zhig len du bcug pa dar dmar gyis dril nas pus mo'i 'og tu bcug
/de nas g.yung drung khar rten la phyogs der bzhag la /
sin+d+hu ra'am li khri'i zhur 'then cing mkhur tshos su thig le bya /
chang phud gtsang ma rgyu legs la sngags kyis bsgrubs pa'i sin+d+hu ra btab la sbyin /
khyad par ba'i sngags kyis bsgrubs pa'i 'bru tshom spyi bor bzhag la dar thod g.yogs /
stod g.yogs dkar po bgos /
me long mdun gyi mar me sbar zhing /
der phyogs pa'i mar gyi bsang g.yag dkar po mig 'bur tshugs su blta ba bkod /
bdag lha'i rnal 'byor la gnas pas spro na khrus lha ji ltar rigs pa'i sngags kyis bsgrubs pa'i gzungs chus khrus gsol bya /
bgegs gtor bsngos la srung 'khor nan chags bsgom pa gal che /
spyi sgos la dmigs pa'i gser skyems rgyas par bsngo /
mchod rdzas brlabs pa rnams grub rjes /
rtsa bsnyen dang /
kaM kho ler mde'u 'bru drug btags pas 'bru sngags te rten dang byis pa la gtor /
b+hi lug bzlas la me long rten la gtor /
ka ra mig la btab /
b+hi li ltag khung la btab /
pra rten la g.yag dkar po mig 'bur tshugs su blta ba /
me long rgya mtsho chen por dmigs la ci 'dug ma yengs par ltos shig bya /
pra mkhan srung 'khor brtan cing lha'i nga rgyal la gnas pa /
mdun gyi rten dang byis pa sogs thams cad sman btsun ma'i rol par gsal zhing /
'od zer gyi 'phro 'du bsam gyis mi khyab pas rang 'dra'i ye shes pa kha ba bu yug 'tshubs pa bzhin spyan drangs la rten la gnyis su med par thim pa'i mos pa shin tu brtan cing gsal bas rten bskyed spyan 'dren mchod pa'i bar sngar bzhin song rjes /
bcing sngags bzlas pa'i me tog gtor bas 'od zer gyi drwa bas sbrel te gzhan du g.yel ba'i dbang med par bsam /
gtor 'bul dang /
sngags mchod bstod pa bya /
de nas /
khyed la de ring zhu ba ni :
pra gdan dkar po dri med la :
'bru mchog gtsang ma g.yung drung ris :
bkra shis   khye'u 'am bu mo   gtsang ma 'di :
rnal 'byor bdag cag yon mchod kyi :
yid la bsam pa'i don 'di dang :
'das dang ma 'ongs da lta dang :
khams gsum ma lus gsal por ston :
lha dang mi dang 'dre la sogs :
phan byed gnod byed gsal bar ston :
gzhan gyis mi shes nged la 'dri :
nga yis mi shes khyed la dri :
ma gcig rdo rje g.yu sgron ma :
dam rdzas gtor ma 'di bzhes la :
gnas mchog 'di ru pra phob cig :
gdan kha 'di ru phywa gcig ston :
rdzu 'phrul srid pa'i phywa ru ma :
smros shig ston cig gsal bar ston :
oM ma Ni badzra tsaN+Da ma hA Ta tha ga ya swA hA:
zhes 'dod don rtse gcig tu gsol /
don chen sdebs rmed mi byed par /
re re nas dmod bor zhing dmigs pas gcun pas bshad yong /
pra mo ha dang /
kaM kho ler mde'u 'bru drug btags pa bzlas la ltag khung la btab /
skabs su /
ka ra mig la 'debs shing /
'phong gwa pa bsngags pa'i chang yang blud /
'khor mdangs yal zhing rig pa ngar chung na spyan 'dren yang yang bskyar /
pra mkhan sngags dmigs las gzhan du mi g.yel zhing sngags bzlas pa byis pas ma go ba gal che bar bshad /
byis pas bshad rim bzhin dri mkhas pa gal che /
gal te 'khor rtags dang babs rtags byung yang mthong snang ma gsal na gzhan gyis sgrib pa yang srid pas gser skyems sogs kyis brngan pa sbyin /
des kyang ma gsal na lha gnad la dbab pa ni /
pra mkhan lha'i nga rgyal brtan pas rten sman btsun mar gsal ba /
de ting 'dzin gyis gzir zhing gnad nas bskul bas /
'dod don gang yin mi sgrub pa'i brtan pa med par bsam la /
khro bo'i lta stangs dang ldan pas nas lcag gis brab cing /
kyai :
byang shar bu mo dam med ma :
mkha' 'gro g.yu yi ral pa can :
yab yum gnyis po gros byas nas :
g.yam pa'i sgrom bur bcug nas ni :
shel spang mtshams su bor ba'i tshe :
pha bas byams pa nga yis byas :
ma bas byams pa nga yis byas :
sngon tshe de yi dus tsam na :
'o skol lcam sring gnyis po yis :
dam bcas khas blangs mi dran nam :
bos pa'i dus su 'ong ba dang :
shel dkar mchod rten 'di'i nang du :
'das dang ma 'das da lta dang :
khams gsum ston par ma chad dam :
lha dang mi dang 'dre la sogs :
phan gnod ston par ma chad dam :
ming pos dris pa'i lan 'di rnams :
khyod kyis smra bar ma chad dam :
dam tshig mi bsam dam nyams yin :
dam tshig gnyan po bsrung na ni :
ming pos bos nas dri dus 'dir :
'ongs nas dgos pa'i don rnams smros :
blta ba'i mig kyang nga la yod :
nyan pa'i rna ba nga la yod :
snom pa'i sna yang nga la yod :
smra ba'i lce yang nga la yod :
bsam pa'i sems kyang nga la yod :
dam rdzas gtor ma 'di longs la :
sgyur ro che ge'i mo 'di la :
steng gi lha dang 'og gi klu :
bar gyi btsan dang 'dre la sogs :
phan gnod ma lus gsal bar ston :
ces brjod pas ston par nges shing /
mthong snang bzang ngan kyang /
gzhung las /
mthong ba'i snang brnyan 'di dag go :
khyim phywar mchod rten pad spungs dkar :
mthong na bzang la khyim dib pa :
ka ba 'khyus 'khyogs kha dog nag :
mun par mthong na ngan pa 'o :
srog phywar ljon shing 'dab rgyas dang :
skyes pa chas bzang mthong na bzang :
shing chag pa dang 'gyel ba ngan :
bud med bu 'ong lha rgyangs dang :
lug dkar mthong na bu skye 'o :
phag dang lug nag bu mor 'gyur :
de sogs kha smrar 'chad par bya :
sa ma ya :
zhes gsungs pa ltar khyim phywar sgo gsar du gtod pa /
zhig ral dang /
mdog nag pa sogs ngan /
srog phywa la skyes bu mgo dang yan lag chag pa /
ljon shing 'gyel chag
/bkrag med pa ngan /
skyes pa la mda' mdung /
go mtshon /
bud med rin po che'i rgyan cha dang /
'phang /
kun la rgyal mtshan 'phan gdugs sogs bkra shis pa'i yo byad /
dge ba'i bshes gnyen la rten mchod cha khri sogs dang /
gzhan yang gangs ri brag ri lhun chags pa /
ljon shing 'bras bu can rnams bzang rtags /
mi kha'i rdzas /
sdong rgan skam pa la bya'i tshang bcas pa /
thang la bra bo /
sgog tsong /
sbal pa sbrul sogs srog chags dang dman pa'i rdzas rnams ngan par bshad pa sogs legs nyes rig pas 'phrul shes par bya zhing /
gang ltar yang 'od dang byin chags par byung na bzang /
bkrag mdangs chung zhing nyams mi dga' na ngan par bshad /
rang gzhan gnas rten thams cad grib dang mkhon gyis ma sbags pa gal che nges su 'dug go //
/de ltar lag len tshul ldan bcas pas don gang yin grub pa na /
byis pa la babs pa'i ye shes pa yid kyis gshegs su gsol la rten mda' sogs yod na der bstim /
gtang rag gi sngags mchod dang /
bstod pa /
gtor 'bul rnams rgyas par btang la gtor ma dang skyems rnams gtsang sar gshegs /
rten mda' dang bris thang sogs yod na brtan bzhugs dang /
med na gshegs su gsol /
shis brjod sogs rjes kyi bya bas mtha' brgyan pa dang /
pra rten bza' btung sogs kyis tshims par bgyis la gnas su gtang ngo //
!
//'dir gzhi bdag gtor mas spyir 'thus pa'i dbang du bgyis shing /
yang na gter ston rgyal sras legs pa'i lugs rdo rje 'dzin pa blo gsal rjes zin bris mdor bsdus mdzad par gter bdag klu btsan par sgos su bsngo bar gsungs pa de bzhin byed pa spro na /
gzhi bdag gtor ma'i g.yas g.yon ci rigs su gtor ma gru gsum sbrul 'khyud zhabs dkris dkar po yod pa rgyan ldan bsham /
sgrub pa'i skabs bzlas pa'i rjes kyi gtor 'bul mchod bstod mjug dang /
las sbyor gyi tshe yang de bzhin 'dod don gsol ba'i mgor bsngo dgos pas /
gtor ma /
raM yaM khaM/
oM AHhU~M gis brlabs la /
kye /
pad+ma'i dge bsnyen rnal 'byor dgra bla che //
dam tshig gnyer 'dzin mthu ldan gter srung mchog
/klu btsan rdo rje 'bar ba 'khor dang bcas //
'bod do dgyes pa'i rten la brtan par bzhugs //
phyi nang gsang mchod sman gtor rak+ta dang //
sna tshogs spyan gyi gzigs mor tshar dngar ba'i //
bzhed dgu'i longs spyod mkha' lam yongs khyab pas //
dam can gter srung 'khor bcas thugs dam bskang //
mthun pa'i rdzas 'dis dgyes pa rab bskyed nas //
pad+ma'i rjes 'jug rnal 'byor dpon slob kyi //
mi mthun phyogs srung mthun phyogs spel ba sogs //
rnam bzhi'i phrin las lhun gyis grub par mdzod //
ces brjod do //
!
//gong du dgos pa'i sngags byang ni /
oM badzra pra mo ha hring hring swA hA/
oM kaM kho le kaM kho le sho na kho le sho na kho le /
khe sa d+ha re khe sa d+ha re /
sha sa haM a /
rtsa sngags nyer bdun pa'o //
chu bur mig gi sgo sol /
mde'u 'bru drug pa'o //
oM b+hi lug k+Sha ni a lo k+Sha ka ya swA hA/
bsnyen sngags so //
oM ka ra ka ra dwangs ra dwangs ra the se the se swA hA/
sgrub sngags so //
oM b+hi li b+hi li k+Shi li k+Shi li a lo k+Sha ye swA hA/
las sbyor ro //
oM bruM bruM bcing bcing na ga phob /
spyan ras gzigs kyis mo ston /
sin 'dur phang swA hA/
pra mo chu bur mig gi sgo sol /
rno ba'i phyogs ston mdzod cig
/mde'u'am bcing sngags so //
oM 'phang gwa pa ye swA hA/
chang dang sin+d+hu ra la'o //
'di'i sngags rnams gter kha gnyis mi mthun pa bag re 'dug pa /
'di phyi ma che mchog 'dus pa rtsal gyis zin bris mdzad pa ltar yin zhing /
'on kyang sngags 'di rigs sbas pa dang /
yig nor rgyun 'byams sogs mang dag yong rigs bcas /
dpe rgyun nges shes 'drong po gzhan dag 'byor na pra mkhan rnams kyis dpyad par rigs so //
de skad mdo med 'chal po bka' brgyud kyi //
rjes 'brang zab mo'i don la mi sems par //
pra 'chal ston chen gzhan mgo bskor ba'i rje //
gar \u0f35dba~Xng rgya~X mtsho~Xr 'bod de'i sug pa'i las //
'on kyang ye shes nang nas ma shar zhing //
yi dam lha yi lung bstan ma thob pa //
gti thug mgo bskor ci drags bya ba la //
mi shes dgu shes lag len 'di dag mkho //
de phyir lhag bsam dag pas smras pa la //
gzhan gyis klan ka brko yang ci zhig bya //
gzhan phan rgyal sras spyod la 'jug pa la //
bslab tu mi bya'i dngos po 'ga' yang med //
ces pa'ang gang shar du smras pa rang gzhan skye rgu kun la sman par gyur cig
/sarba dza yan+tu ///
/
