@#//
yi dam dgongs pa 'dus pa las /
khro rgyal khyung gi las byang dbang bskur dang bcas pa bklag chog tu bsdebs pa gdon 'joms spu gri zhes bya ba bzhugs so //
'khor 'das dbang mdzad rta mchog dpal //
rdo rje'i mkha' lding skur ston pa //
gdug pa kun 'dul der btud nas //
phrin las dbang bcas gsal bkod bya //
'di la gsum /
sbyor ba bsham bkod /
dngos gzhi phrin las /
rjes kyi bya ba'o //
dang po la bsnyen sgrub dang dbang gi skabs su dkyil 'khor sgo rdzogs dur khrod dang bcas pa'i nang du pad+ma 'dab bzhi'i lte bar gru gsum mthing nag la lha mtshan thig le sngon po'am khroM yig gis mtshan pa /
ma 'byor na maN+Dal tshom bu lnga pa'i steng du many+dzi la bum pa kha rgyan mgul chings lnga pa'i nang du khyung lnga'i sman dang yung ba'i phye ma blugs pa /
mdun du rdo rje dar mthing gi cod pan can dang bum sman phye ma chu la sbyar ba /
g.yas su seng ldeng phur pa khyung zhal can nam /
ma 'dzom na phur pa gang rigs /
rgyab tu thod pa'i bdud rtsi /
g.yon du thun ra dang yungs dkar 'bru dgu slob ma'i grangs mnyam thum po byas pa /
de dag gi rgyab ngos su 'bru sna'i zan la ri rab kyi steng du dpal gtor zur gsum 'khor rang 'dra lngas bskor ba rgyan ldan gyi g.yas g.yon du sman raka
/mdun du phyi mchod rnams bsham /
rgyun gyi phrin las dang zlog pa'i skabs sogs su gtor ma sman raka phyi mchod tsam las dkyil 'khor gyi chas rnams mi dgos so //
gnyis pa dngos gzhi phrin las ni /
rgyas par spro na dkar bgegs spyi ltar gtang /
bka' bsgo mtshams gcod sogs las byang bsdus pa nor bu pad phreng ltar bya /
dkyus tsam la kha skong rnams las byang gsang ba gcig grub ltar bya chog pas /
skyabs yul sku gsum mdun du dmigs la /
hrI:
bde gshegs kun 'dus sku gsum grub pa'i lha :
don gnyis mthar phyin rnams la skyabs su mchi :
'gro kun byang chub sangs rgyas 'thob bya'i phyir :
byams dang snying rjes byang chub sems bskyed do :
lan gsum gyis skyabs 'gro sems bskyed bya /
na mo d+harma kA ya :
nirma kA ya :
saM b+ho kA ya :
A be sha ya hring hring :
ces byin dbab /
mchod rdzas rnams raM yaM khaM gis bsang /
swa b+hA bas sbyang /
stong pa'i ngang las mchod rdzas rnams gzugs sgra dri ro reg bya phun sum tshogs pa :
lha mi las 'das pa'i mchod sprin kun tu bzang po'i rnam par thar pa las byung ba :
nam mkha' dang mnyam zhing dus ji srid 'khor ba ma stong gi bar du zad mi shes pa dbang chen gsang ba'i mchod sprin du gyur :
oM badzra ar+g+haM nas shab+da pra tIts+tsha AHhU~M:
oM ma hA sarba pany+tsa a mr-ita hU~M hrIHthA:
oM ma hA rak+ta dz+wa la maN+Da la hU~M hrIHthA:
oM ma hA ba liM ta te dzo ba liM ta ba la ba te gu h+ya sa ma ya hU~M hrIHthA:
ma hA sarba pU dza ga Na tsakra ho :
zhes mchod pa byin gyis brlab bo //
de nas mngon rtogs phyi nang gsang gsum gang 'dod sbyor bar gsungs pas 'dir gsang sgrub ltar na /
hrI:
chos nyid rnam dag bde chen ngang las ni :
ma rtogs sems can thugs rjes bsgral ba'i phyir :
drag po'i zhe sdang hrIHyig 'phro 'du 'bar :
'du 'phro rtog pa'i dug lnga sel ba'i phyir :
zhe sdang chos 'byung gru gsum e yi ngang :
phrag dog rlung nag rdo rje rgya gram 'tshubs :
'dod chags rak+ta'i rba klong 'khrugs pa las :
gti mug mAM sa'i sa gzhi gcal du bkod :
nga rgyal ri rab gru gsum me yis brjid :
rgya gram rdo rje ra gur 'bar ba'i dbus :
smug nag b+h+rU~M las 'bar ba'i gzhal yas khang :
rang bzhin lhun gyis grub pa'i gnas chen po :
gru bzhi sgo bzhi rta babs bzhi yis mdzes :
rin chen sna lnga brtsegs pa'i rA ga la :
dbang po rnams kyi dra ba dra phyed ldan :
zhing chen ka gdung zhing chung dral drab can :
lhun gyis grub pa'i nyi zla'i rang bzhin 'bar :
zhing lpags bla re sbrul gyi za ra tshags :
zhing gi rgyal mtshan mdzes pa'i 'phur lce'u 'bar :
g.yer kha'i dra ba pad+ma'i dbyug pas mdzes :
spu gri tri shul gtun shing srin mo 'gros :
dur khrod brgyad dang me yi dra ba ris :
de dbus thod pa tshar gsum rtsig par brtsegs :
gru gsum pho brang 'bar ba'i maN+Dal la :
chos nyid skye med ye shes 'char ba'i sgo :
rab 'byams gzhal yas rang bzhin lhun gyis grub :
dbang chen mkha' lding lha tshogs bzhugs pa'i gnas :
b+h+rU~M bi shwa bi shud+d+he dz+nyA na tsakra e b+h+rU~M:
paM pad+ma maN+Dal :
ba ru Na :
phu ti ra baM:
ma sUr+Ya maN+Dal la hU~M:
de nas lha gsal ba ni /
hrIHlas 'du 'phro bskul don gnyis :
tshur 'dus bdag nyid dpa' bo dbang :
zhal gsum phyag ni drug pa ste :
g.yas dkar g.yon ljang dbus mthing zhal :
phyag g.yas dang po rdo rje ste :
g.yon pa'i dang po zhags pa 'o :
bar ma gnyis kyis rigs ngan za :
tha mas mkha' lding ljang gu 'phyar :
rdo rje rin chen gshog pa brgyangs :
mthing nag sku la dur khrod rgyan :
zhabs ni klu 'bum gnyan khri dang :
sa bdag stong bsnol gdan la bgrad :
ri rab lta bu'i skur gsal ba'i :
snying gar raM las nyi ma'i steng :
baM las rgya mtsho bsam par bya :
de ru mkha' lding bsgom par bya :
trAM las sna tshogs rdo rje ste :
baM yig las byung rgya mtsho'i dbus :
trAM las ri rab chen po ste :
gru bzhi rin chen ngo bo la :
de steng khroM las nam mkha' lding :
sku ni shel gyi mdog can la :
bai DUr+Ya yi 'dab gshog can :
gnam lcags ra ni 'od du 'bar :
spyan bgrad zhal ni gcig pa ste :
phyag na zhe sdang sbrul bzung nas :
zhal du gsol ba'i dregs pa can :
dpral bar rdo rje'i khyung dkar dang :
mgrin par pad+ma'i khyung dmar dang :
thugs kar bud+d+ha'i khyung mthing gsal :
lte bar yon tan khyung ser la :
gsang bar phrin las khyung ljang rnams :
cha lugs phyag mtshan gtso bo ltar :
sprul pa yang sprul grangs med pas :
rigs bzhi'i klu rnams za bar bsgom :
de nas spyan 'dren pa ni /
khroM:
'byung ba lngas bskyed ri rab rtse mo nas :
rang bzhin 'od zer 'bar ba'i gzhal yas khang :
gang 'dul khro rgyal sprul pa dbang drag khyung :
bdag gis dad pa dam tshig spyan 'dren na :
tshur gshegs tshur byon bya khyung khro rgyal tshogs :
ye shes khyung chen 'bar ba gshegs su gsol :
gdon bgegs 'dul phyir gshegs su gsol :
'byung po 'dul phyir gshegs su gsol :
klu bdud 'dul phyir gshegs su gsol :
sa bdag 'dul phyir gshegs su gsol :
dregs pa 'dul phyir gshegs su gsol :
sde brgyad 'dul phyir gshegs su gsol :
rgyal bsen 'dul phyir gshegs su gsol :
gnyan rigs 'dul phyir gshegs su gsol :
sa sri 'dul phyir gshegs su gsol :
dam sri 'dul phyir gshegs su gsol :
rnal 'byor bsam don bsgrub phyir gshegs su gsol :
sa bdag klu gnyan bsnol ba khri yi steng :
nyi zla pad+ma 'bar ba'i gdan steng du :
stobs ldan dbang drag khyung tshogs bzhugs su gsol :
ga ru TaHe h+ye hi sa ma ya dza :
sa ma ya tiSh+Tha lhan :
de nas phyag bya ba ni /
khroM:
dus gsum bde gshegs kun 'dus yon tan lha :
ye shes rta mchog dbang dang gnyis med pa'i :
khyung lnga 'dus pa'i lha la phyag 'tshal lo :
ga ru TaHa ti pU ho :
pra ti dza ho :
mchod pa 'bul ba ni /
khroM:
khro bo khyung chen bde gshegs 'dus pa'i lha :
khyod la phyi nang gsang mchod 'bul ba ni :
phyi nang gsang ba dngos 'byor yid sprul 'bul :
'dod yon rnam lnga bdud rtsi'i mchod pa 'bul :
dkar gsum mngar gsum sman gyi mchod pa 'bul :
sha khrag dmar gyi gtor ma'i mchod pa 'bul :
gnod byed 'byung po'i sha khrag phung po 'bul :
sa bdag klu gnyan gdug pa'i don snying 'bul :
gnod byed gdug pa'i phung po lhag med rol :
thugs rjes dgongs la rnal 'byor phrin las mdzod :
hrIHh+ya grI ba ga ru DaHar+g+haM pA d+yaM puSh+pe d+hU pe A lo ke gan+d+he nai bid+ya shab+da pU dza ho :
ma hA pany+tsa rak+ta ba liM ta gnod byed gdug pa rnams kyi gti mug sha la khA hi :
zhe sdang rus la khA hi :
'dod chags khrag la khA hi :
de nas bstod bskul ni /
hrIHkhroM:
bde gshegs kun 'dus rta mchog 'bar ba'i khyung :
zhal gsum phyag ni drug pa ste :
g.yas dkar g.yon ljang dbus mthing zhal :
sku mdog mthing nag 'dab gshog me ltar 'bar :
g.yas g.yon phyag gnyis dang po rdo rje zhags :
bar ma gnyis kyis rigs bzhi'i sbrul zhal za :
tha ma gnyis kyis mkha' lding khyung khra 'gyed :
spyi bor rta dbu gsum ni me ltar 'bar :
sku gsung thugs dang yon tan phrin las lngar :
gang 'dul thabs kyi phyag rgya sku ru sprul :
ye shes bya khyung rgyal po ga ru Ta :
sku ni shel ltar dwangs shing dkar ba la :
me yi tshwa tshwas gnod byed gzhob thul sreg :
bai DUr+Ya yi 'dab gshog ral gri ltar :
sa bdag klu gnyan 'byung po bsreg cing gtub :
sgro phran spu gri rno ba'i ngar ldan pas :
gnod byed gdon bgegs rnams kyi srog rtsa gtub :
gshog g.yas brdabs pas nyi zla thang la 'beb :
gshog g.yon brdabs pas ri rab phye mar bsnyil :
spyan g.yas gser chu khol mas rgyal po 'dul :
spyan g.yon dngul chu 'khrugs pas srin mo 'dul :
rwa g.yas me dpung 'bar bas gza' klu sreg :
rwa g.yon bskal pa'i chu 'brub rgyu skar 'dul :
yan lag sbrul lngas brgyan pas klu gnyan 'dul :
spu gseb rdo rje'i tshwa tshwa khro chung 'phro :
phyag gnyis sbrul chen khar 'dzud klu gdon 'dul :
zhal nas krang kring 'brug ldir klu rnams sngangs :
mjug sgro g.yu yi rdo rjes sa sri 'dul :
khyung skad krang kring klu yi snying rtsa 'dar :
sder mo lcags kyu 'bar bas gnod byed 'dren :
mchu ni gnam lcags ur mos klu rigs 'dren :
khro chu'i ral pas rdo rje'i thog ser 'beb :
shangs las bskal pa'i me dpung glog stong 'khrugs :
snyan nas 'brug sgra 'ur chom gnam sa g.yo :
spyan rtsa khrag gi rba rlabs gyen du 'khyil :
steng gi brgya byin bsngangs shing 'dar bar byed :
gshog pas bar snang brlabs pas sde brgyad 'dul :
stobs ldan dbang chen khro rgyal khyung la bstod :
khroM:
rgyal rigs 'dul phyir sku yi khyung dkar sprul :
bram ze 'dul phyir yon tan khyung ser sprul :
rje'u rigs 'dul phyir gsung gi khyung dmar sprul :
gdol pa 'dul phyir thugs kyi khyung mthing sprul :
dmangs rigs 'dul phyir phrin las khyung ljang sprul :
rigs lnga'i khyung chen lnga la phyag 'tshal bstod :
sngon gyi thugs dam thugs bskyed ma g.yel la :
sa bdag klu gnyan 'dul ba'i dus la bab :
gag lhog gzer gsum 'dul ba'i dus la bab :
smyo 'bog mdze nad 'dul ba'i dus la bab :
byad ma rbod gtong 'dul ba'i dus la bab :
gdug pa'i klu nad 'dul ba'i dus la bab :
dreg dang grum bu 'dul ba'i dus la bab :
'bras dang phol mig 'dul ba'i dus la bab :
gnyan dang skrangs 'bam 'dul ba'i dus la bab :
lhog pa sa srin 'dul ba'i dus la bab :
klu gdon sa bdag 'dul ba'i dus la bab :
steng gi gza' gdon 'dul ba'i dus la bab :
glo hon god sri 'dul ba'i dus la bab :
skran dang dmu chu 'dul ba'i dus la bab :
srin po srin mo 'dul ba'i dus la bab :
dam sri spun dgu 'dul ba'i dus la bab :
nad yams 'go rims 'dul ba'i dus la bab :
bgegs rigs stong phrag 'dul ba'i dus la bab :
pho gdon 'byung po 'dul ba'i dus la bab :
mo gdon bsen mo 'dul ba'i dus la bab :
dam sri the'u rang 'dul ba'i dus la bab :
thog dang ser ba zlog pa'i dus la bab :
mthu chen dbang drag khyung gi dus la bab :
bar chod nad gdon 'byung po gang yin pa :
dbang drag khyung chen khyod kyis bsgral ba dang :
byad kha rbod gtong ma lus zlog cing sgyur :
bcol pa'i phrin las ma lus 'grub par mdzod :
de nas bzlas pa ni /
thugs kar nyi steng hrIHyig la sngags kyi phreng ba me'i mdog can gyis bskor ba las 'od zer spro bsdus don gnyis byas /
gdug pa can tshar bcad par mos la /
oM badzra ga ru TaHh+ya grI ba hU~M phaT:
ces 'bum phrag gsum bsnyen :
de nas bsnyen sgrub las gsum dril ba klu srog rtsa ba'i bsnyen pa ni :
gong dang sbrel na /
srog tshig nan rbad lus rdul rbad :
nA ga mA ra ya zhi zhi raM raM lus rdul phung rbad sod :
ces gong gi bzlas pa'i bcu cha tsam bzlas so //
bum pa rang byung gi gzhal yas khang gi nang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer sogs kyis gzungs thag spro bsdu byas la snying po ci 'grub bzla /
mthar stong tshigs mchod bstod dang /
bshags pa bya ba ni /
khroM:
dbang chen khro rgyal sprul pa'i tshogs dang bcas :
bdag gi dug gsum dbang gyur ma rig pas :
nyes ltung sdig sgrib dri ma ci mchis pa :
bya khyung thugs dang 'gal ba gang bgyis pa :
ye shes lha tshogs spyan sngar mthol lo bshags :
sa ma ya shud+d+he a :
zhes brjod /
oM AHhU~M gis mchod yon phul bas /
bum pa'i lha 'od du zhu ba bdud rtsi'i rang bzhin du gyur /
gsum pa rjes kyi bya ba la gnyis /
dbang bskur ba dang /
tshogs mchod la sogs pa'o //
dang po ni /
las bum spyi ltar bsgrub /
slob ma rnams gos dkar po gon la phyi rol du khrus bya /
bgegs bskrad mtshams gcod las byang chung ba ltar ram spyi 'gro ltar btang /
maN+Dal bkye bsdu dang sems bskyed gsal btab la /
de la spyir rgyal ba rnams thabs mkhas shing thugs rje chen po dang ldan pas gdul bya gang 'dul gyi phrin las mdzad pa'i tshul bsam gyis mi khyab cing ngo mtshar ba kho na yin cing /
khyad par bdag cag gi ston pa shAkya'i rgyal po'i gdul zhing snyigs ma lnga'i mthar thug pa'i skabs su gdul bya mi bsrun pa mtha' yas pa la 'dul byed gnyen po gzhan las khyad par du 'phags pa sha stag byon pa'i nang nas /
klu gnyan sa bdag gtso bor gyur pa'i lha srin ma rungs pa 'dul ba la dpal chen he ru ka rnams 'jigs byed nam mkha' lding gi skur ston pa'i sgrub thabs las tshogs mtha' yas pa rgyud dang man ngag rnams las byung zhing /
khyad par bod kyi yul du sangs rgyas gnyis pa pad+mAka ras klu 'dul bskyar nas mdzad pa ma grub pa'i dbang gis /
dus kyi mtha' ma la btsa' sad ser gsum klu gnyan gyi nad yams mi gcig pa mang pos skye dgu dmyal thag gcod par mkhyen nas /
de 'dul ba la mchog tu bsngags pa'i gnyen po khyung gi sgrub thabs mi 'dra ba mang po mdzad nas gter kha kun la khyab par sbas pa'i nang tshan /
'dir yi dam dgongs 'dus rta mchog rol pa'i chos sde las byon pa /
gdug pa 'dul byed khro bo'i rgyal po /
dpa' bo dbang chen nam mkha' lding gi dbang bskur zab cing gnyan pa nyid bsgrub par bgyi ba la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos mdzod /
e ma ho :
bla ma dbang drag he ru ka :
yon tan byin rlabs rmad po che :
sa bdag klu gnyan 'dul ba'i phyir :
khro rgyal mkha' 'gro khyung chen gyi :
byin gyis brlab par mdzad du gsol :
lan gsum /
bla mas bka' bsgo ba ni /
kye ma skal ldan rigs kyi bu :
dam la gnas shing bsgrub nus sam :
dam med log lta g.yeng ba can :
rtog gnyis can rnams phyir dengs shig :
ces dris shing bka' bsgos pa'i lan du 'di'i rjes zlos /
e ma bla ma dbang drag lha :
bdag ni dam ldan snying rus can :
ci gsung bzhin du bdag bsgrub bgyi :
rgyud rnam par dag par bya ba'i phyir du tshogs gsag yan lag bdun pa 'di nyid tshig rjes su don dran pa'i ting 'dzin gsal thobs la rjes zlos mdzad par zhu /
hrI:
bla ma sangs rgyas byang chub sems :
rgyal sras rang rgyal mkha' 'gro dang :
phyogs bcu'i khro bo'i dkyil 'khor rnams :
'dir gshegs bzhugs la byin gyis rlobs :
rdul snyed sprul pa'i lus kyis su :
phyag 'tshal mchod pa'i yo byad rnams :
nam mkha'i mtha' klas rab bkang ste :
so sor dpag med dmigs te 'bul :
sgo gsum sdig pa'i las la sogs :
rig dang ma rig nyams chag bshags :
mya ngan 'da' bzhed dam pa rnams :
sems can ma lus kun don du :
chos 'khor bskor zhing bzhugs gsol 'debs :
sems can don mdzad mgon po rnams :
rjes su yi rang mngon par bstod :
dus gsum tshogs gnyis gang bsags pa :
ma gyur sems can don du bsngo :
ye shes pa dbab pa'i slad du dmigs pa 'di bzhin du gsal thobs shig :
hrI:
chos nyid rnam dag bde chen ngang las ni :
ma rtogs sems can thugs rjes bsgral ba'i phyir :
drag po'i zhe sdang hrIHyig 'phro 'du 'bar :
hrIHlas 'du 'phro bskul don gnyis :
tshur 'dus khyed rang dpa' bo dbang :
zhal gsum phyag ni drug pa sogs las byang mngon rtogs tshang ba brjod la /
bdag mdun gyi thugs ka nas 'od zer dpag tu med pa 'phros pas /
phyogs bcu'i khro bo'i zhing rab 'byams dang ri rab ri'i rtse mo ye shes 'od zer 'bar ba'i gzhal yas khang nas dbang drag khro rgyal khyung chen rigs lnga'i lha tshogs dpag tu med pa byon nas khyed rang la thim pas byin gyis brlabs par mos shig
/snying po'i mthar /
badzra A be sha ya a AHbtags pa brjod la byin dbab /
tiSh+Tha badzras brtan par bya /
dbang dngos la sku gsung thugs yon tan phrin las kyi dbang lnga /
kun 'dus gtor ma'i dbang rnams rim par bskur ba la /
dbang rdzas rnams ngo bo ye shes lnga'i rang bzhin khrag 'thung mkha' lding rigs lnga /
rnam pa dbang gi rdzas so sor snang bas /
khyed rang rnams kyi gnas lngar byin gyis brlabs pa tsam gyis dug lnga'i rang bzhin klu gdon lnga 'dul zhing 'joms pa'i nus pa thob /
ye shes sprul pa'i khyung chen rigs lnga dang dbyer med du gyur pa'i mos pa mdzod cig
/bum pa spyi bor bzhag la /
hU~M:
dus gsum sangs rgyas thams cad kyi :
sku yi yon tan rab bsngags pa :
ye shes bya khyung sku yi dbang :
rgyal rigs 'dul ba'i dbang bskur ro :
klu rigs 'dul ba'i dbang thob shog :
oM pak+Sh+yi khroM ga ru TaHtsa le tsa le kA ya a b+hi Shiny+tsa oM:
sku'i dbang bskur pas rgyal rigs kyi klu thams cad dbang du 'dus shing dam la thogs par gyur cig
/de nas gtor /
de nas thod pa mgrin par bzhag la /
hU~M:
dus gsum sangs rgyas thams cad kyi :
gsung gi yon tan rab bsngags pa :
ye shes bya khyung gsung gi dbang :
skal ldan bu la dbang bskur bas :
bram ze dmar po 'dul ba'i dbang thob shog :
gong gi sngags sham du /
wA ka a b+hi Shiny+tsa A:
klu gnyan sa bdag bram ze'i rigs thams cad 'dul bar gyur cig
/de nas bum rdzas kyi sman snying gar byug
/rdo rje spyi bor bzhag la /
hU~M:
dus gsum sangs rgyas thams cad kyi :
thugs kyi yon tan rab bsngags pa :
ye shes bya khyung thugs kyi dbang :
skal ldan bu la bskur ba yis :
gdol pa nag po 'dul ba'i dbang thob shog :
sngags sham du tsit+ta a b+hi Shiny+tsa hU~M:
skal ldan rigs kyi bu yis klu gnyan sa bdag gdol rigs thams cad 'dul bar gyur cig
/de nas khyung lnga'i sman lce la bzhag cing gnas lngar thig le bya /
phur bu gtad la /
hU~M:
dus gsum sangs rgyas thams cad kyi :
yon tan bya khyung rab bsngags pa'i :
bya khyung ser po yon tan dbang :
skal ldan bu la bskur ba yis :
rje'u rigs 'dul ba'i dbang thob shog :
sngags sham du gu Na a b+hi Shiny+tsa swA:
skal ldan bu yis rje'u rigs kyi klu dang sa bdag 'dul bar gyur cig
/de nas yungs dkar 'bru mid du bcug
/lag tu thun ra gtad la /
hU~M:
dus gsum sangs rgyas thams cad kyi :
phrin las yon tan rab bsngags pa'i :
ye shes bya khyung phrin las dbang :
skal ldan bu la bskur ba yis :
dmangs rigs ljang gu 'dul ba'i dbang thob shog :
sngags sham du karma a b+hi Shiny+tsa hA:
skal ldan rigs kyi bu yis dmangs rigs kyi klu dang sa bdag thams cad 'dul bar gyur cig
/de nas kun 'dus gtor dbang ni /
gtor snod dbang drag 'bar ba'i gzhal yas khang du gtor ma ye shes khyung chen rigs lnga 'khor dang bcas pa bzhugs pa /
khyed rang rnams kyi spyi bor spyan drangs shing byin gyis brlabs pa la brten nas /
sgo gsum gyi nad gdon bar chad zhi /
gnyen po stobs kyi phyag rgya dang dbyer med du gyur par mos shig
/gtor ma gnas lngar bzhag la /
hU~M khroM:
gtor ma lha yi gzhal yas khang :
bcud bsdus rigs lnga'i ngo bo ni :
dbang drag yon tan bya khyung lnga :
skal ldan bu la dbang bskur bas :
klu rigs lnga dang sa bdag tshogs :
gza' dang 'byung po sde brgyad kyi :
gnyan pos khyod la dbang bskur pas :
dbang drag khyung gi skur gyur nas :
khro rgyal khyung gi dbang thob shog :
oM badzra ga ru NaHh+ya grI ba hU~M:
pak+Sh+yi swA hA:
pak+Sh+yi nA ma ga ru TaHkhroM khreM khruM khroM khreM:
ga ru TaHma hA pad+ma nA ma a b+hi Shiny+tsa kA ya wA ka tsit+ta gu Na karma a b+hi Shiny+tsa oM AHhU~M swA hA:
zhes dang bum rdzas bdud rtsi ngag la sbyin /
khyung lnga'i sman gnas lngar byug
/hoH
skal ldan rigs kyi bu khyod la dbang drag bya khyung rigs lngas dbang bskur pas /
lus ngag yid gsum nyon mongs shes bya'i sdig pa dag nas rigs bzhi'i klu dang sa bdag rgyal bsen gza' sogs sde brgyad thams cad dbang du 'dus shing dam la thogs par gyur cig
/ces dang /
bkra shis ci rigs par brjod /
brgya rtsa sogs tshar grangs gsog na gtor dbang kho na gsag
/rkyen sel lta bur smin byed rgyas pa mi dgos pa'am mi lcogs na'ang byin 'beb yan chad gong ltar la /
dngos gzhi gtor dbang kho na tshar grangs gang 'dod bskur bas 'thus so //
des yi dam dgongs 'dus rta mchog rol pa las byung ba'i dbang drag khyung gi smin byed zab mo grub pa yin pas sogs kyis mtshams sbyar nas dam tshig khas len phyin chad spyi ltar bya'o //
gnyis pa las byang gi rjes chog tshogs mchod sogs ni /
gter srung gtor 'bul rgyas bsdus gang 'grub bya /
tshogs mchod yod na byin gyis brlab pa ni /
hrI:
skong rdzas tshogs kyi ma dag bsregs gtor sbyangs :
yi ge gsum gyis byin rlabs ye shes skyed :
raM yaM khaM:
oM AHhU~M:
spyan 'dren mchod bshags bstab pa ni :
hrI:
ye shes lha tshogs 'dir byon tshogs la rol :
rtsa gsum rgyal bas tshogs phud yar bzhes shig :
zag med ga Na tshogs kyis bskang zhing bshags :
bag chags 'khor ba'i dgra bgegs zhal du bstab :
ga Na tsakra pU dza ho :
rdo rje slob dpon la drang ba ni :
hrI:
rdo rje slob dpon sgrub pa'i mched dang lcam :
'dod yon ma spang longs spyod rgyan du bzhes :
lan 'debs pa ni :
hrIHhoHbdag dang dbyer med rtsa gsum don gyi lha :
zag med bde ba'i zhal zas tshogs su rol :
ma nu sarba sa ma ya badzra tsit+ta hU~M:
zhes smon lam btab :
de nas lhag ma bya ba ni :
a kA ro sogs kyi sngags dang phyag rgyas byin brlabs la :
hrIHb+h+yo :
rang ngo ma shes rtog 'khyams sgrib can kun :
phud dang dpal gyi pha 'bab longs spyod rol :
gsang sngags bstan dgra kha yi za skal gyis :
rnal 'byor bcol ba'i phrin las 'grub par mdzod :
oM uts+tshiSh+Ta ba liM ta b+hak+Sha b+hak+Sha ye swA hA:
bskul ba ni :
hU~M hrI:
thabs shes sgyu ma'i lha tshogs dbyings nas bzhengs :
dbyings rig ka dag rig pa'i thugs dam bskul :
dug gsum dgra bgegs sku gsum klong du sgrol :
ma rig rnam rtog skye med ngang du zlogs :
swa b+hA ba phaT:
chad mdo brtan skyong ni :
hrI:
thog med dus dang da lta ma 'ongs tshe :
sku gsum bde gshegs spyan sngar rang mdangs 'khor :
brjod bral blo 'das chos 'khor rtag bskor tshe :
rig rtsal mkha' 'gro dam can khas blangs bzhin :
'khor ba ru zlog ye shes dbyings sgrol ba'i :
phrin las sgrub pa'i ma mo brtan ma'i tshogs :
bka' dang dam la ma 'da' sa ma ya :
ma ma yo gi ni ba liM ta khA hi :
rta bro ni :
hrI:
chos dbyings ye shes chen po'i mkha' dbyings su :
gnyis 'dzin rtog tshogs ma lus gnon pa'i phyir :
zhi khro'i gar ni 'khor 'das dbyings su sgyur :
kun rdzob 'khrul pa'i gdon tshogs thal bar rlog :
sarba satwam+b+ha ya nan :
dbang gi skabs su mchod bstod mdor bsdus dang /
nongs bshags bya zhing yig brgya brjod /
mdun bskyed rten yod na brtan bzhugs bya zhing med na gshegs su gsol /
bsngo ba smon lam ni :
hrI:
'dus dang 'dus byas kun rdzob don dam chos :
thams cad byang chub chen po'i rgyur bsngo 'o :
'khor bar gnas pa'i ma gyur sems can kun :
ma lus phyam gcig sangs rgyas thob gyur cig :
gshegs bsdu ni :
hrI:
bdag dang dam tshig ye shes gnyis med lha :
nam yang mi gtong yun du bsten par bgyi :
hrIHyig ye shes lnga yi don la blta :
stong gsal brjod bral rig sku mngon sum mthong :
tiSh+Tha badzra sa ma ya hU~M:
bkra shis ni :
hrI:
sku gsum ye shes mi 'gyur don gyi lha :
zhi dang khro gar gsang sngags rang sgra can :
thugs rjes mtha' khyab ye shes dkyil 'khor gyi :
khams gsum sems can kun la bde legs stsol :
ces brjod do //
than zlog sogs la las byang gtang bar 'dod na bum pa sgrub mi dgos pa dang dbang gi bca' gzhi mi dgos pa'i khyad par sogs shes par bya'o //
nyon mongs rang mdangs dug gsum gyi //
gdug can bag nyal bcas pa kun //
ye shes stobs kyi phyag rgyas bcil //
dbang sgyur chen po'i gnas thob shog
/ces pa'ang dgongs pa 'dus pa'i chos mdzod chen po la ci dgar spyod pa'i skal pa bzang po dang ldan pa pad+ma gar gyi dbang phyug rtsal gyis nyer mkhor bsdebs pa dge legs 'phel ///
/
