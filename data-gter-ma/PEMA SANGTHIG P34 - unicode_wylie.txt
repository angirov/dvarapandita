pad+ma gsang ba'i thig le las /
rgyun gyi rnal 'byor phyag rgya lam rdzogs zhes bya ba bzhugs so //
na mo pad+mAka ra ye /
spros pa med pa'i don la mnyam par bzhag pas rnam pa lam byed lha yi phyag rgya bsgom pa ni /
na mo :
gdod nas dag pa gnyug ma'i bab :
'od gsal 'dus ma byas pa'i gdangs :
'pho 'gyur med pa don gyi lhar :
gnyis med ngang nas skyabs su mchi :
ho :
med bzhin snang ba 'khrul pa'i 'gro :
rang rig chen por ro mnyam yang :
gsang chen thabs kyis chod pa rnams :
ye shes dbyings su 'god par bya :
zhes skyabs sems lan gsum re brjod /
a :
chos sku skye ba med pa las :
'gags med rang byung snying rje'i sprin :
thugs rje chen po'i rol pa las :
rgyu yi hrIHyig 'od du 'bar :
'od 'phros snod bcud dngos 'dzin sbyangs :
phyi snod dag pa'i grong khyer dbus //
sna tshogs pad+ma nyi zla'i steng //
rang rig hrIHyig yongs gyur las :
'chi med mtsho skyes pad+ma 'byung :
zag med dkar dmar lang tshos gang :
bde chen thig ler 'khyil ba'i zhal :
rjes chags spyan zung 'dzum pa'i mdangs :
snang stong zung 'jug phyag gnyis kyis :
rdo rje tshe yi bum pa 'dzin :
pang du rang 'od las skyes pa'i :
'chi med ye shes man+dA ra :
mda' dar tshe bum bsnams pas 'khril :
zhabs zung rdo rje'i skyil krung gis :
dgyes mnyam chen po'i dbyings su sbyor :
longs spyod rdzogs sku zhi ba'i chas :
'od zer drug phrag bsam yas 'phro :
rab 'byams tshe lha'i 'khor dang bcas //
rigs mchog rnam pa lnga yi bdag :
sku gsung thugs kyi ngo bor rdzogs //
oM AHhU~M:
oM hU~M trAM hrIHA:
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
badzra sa ma ya A be sha ya a a A:
badzra sa ma ya tiSh+Tha lhan :
a ti pU ho :
pra tIts+tsha ho :
oM badzra ar+g+haM nas /
shab+da sarba pany+tsa a mr-ita ma hA ba ling+ta ma hA rak+ta ma hA yo gi d+harma d+hA tu pU dzaHhoH
hU~M:
ma bcos spros bral chos kyi sku :
bde chen lhun grub longs spyod rdzogs :
skye 'chi spangs pa sprul pa'i sku :
dbyer med mtsho skyes rgyal bar bstod :
ces brjod la /
lha sku'i phyag rgya dwangs gsal rnyogs pa med pa me long nang gi gzugs brnyan ltar bsgoms la /
gsal brtan gyi nyams ma skyes bar sbyang zhing /
dag pa dran pa la bslab pa dang /
nga rgyal la sems gzung /
des skyo na /
rang nyid lha yi skur gsal ba'i :
snying dbus dag pa'i thig le ru :
bde chen chos sku tshe dpag med :
dmar gsal mnyam gzhag tshe bum 'dzin :
de yi thugs kar nyi zla yi :
thabs shes gwa 'u 'bar ba'i dbus :
mi 'gyur thugs srog hrIHyig mthar :
rdo rje'i sngags kyis bskor ba las :
gsal zhing 'bar ba'i 'od zer gyis :
snod bcud skye 'gro'i rgud pa sbyangs :
'khor 'das dwangs bcud tshur 'dus pas :
bde chen rdo rje'i sku thob bsam :
oM AHhU~M badzra gu ru pad+ma sid+d+hi dz+nyA na A yu She hU~M b+h+rU~M nr-i dza :
zhes pa'i bzlas dmigs la rtse gcig tu brtson bzhin rtags thon bar du bzla /
thun las ldang bar brtsam pa na /
ho :
ma bskyed ye nas rdzogs pa'i lha :
cho 'phrul chen po'i dkyil 'khor pa :
mkha' la 'ja' tshon yal ba ltar :
'od gsal chos sku'i klong du thim :
a a a :
slar yang rang dang snang ba kun :
chu las chu bur rdol pa ltar :
ye shes chen po'i phyag rgyar shar :
rdo rje gsum gyi ngo bor gyur :
oM AHhU~M:
zhes pas rtag chad kyi mtha' bsal /
dge ba 'di dang dge ba gzhan :
thams cad gcig tu bsdoms byas nas :
zag med chos sku'i dbyings su bsngo :
'du 'bral med par sangs rgyas shog :
ces pas dge ba rdzogs byang du bsngo la /
oM AHhU~M:
ngo bo stong zhing rang bzhin gsal :
thugs rje sna tshogs snang ba'i rtsal :
'gags pa med par rol pa'i sprin :
bde ba chen po'i bkra shis shog :
gzhi grol rig pa ka nas dag :
gzhi snang ye shes phyag rgya che :
lhun grub thig le chen po'i sbubs :
chos zad blo 'das bkra shis shog :
ces bkra shis kyi mtshams sbyar te spyod lam la 'jug par bya'o //
zhes pa'ang kong yul sgom chen o rgyan rang grol gyi thugs dam rgyun khyer du bdud 'joms nam mkha'i rdo rjes bris pa dge //
/
