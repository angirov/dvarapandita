@#//
thugs rje chen po 'khor ba dong sprug gi rgyun gyi rnal 'byor gong ma'i phyag bzhes zla ba'i 'dzum zer zhes bya ba bzhugs so //
na mo gu ru lo ke shwa rA ya /
'khor ba dong sprug gi sgom bzlas lam dus kyi dbang len pa dang dkyus gcig sdig sgrib kun 'joms kyi gzungs bzla bar 'dod pas /
rgyun khyer la sha chang sogs ma 'bags pa'i nangs mo'i cha dang /
ched du bsnyen na sha chang sgog tsong 'khrig pa spong ba sogs gtsang sbra'i brtul zhugs la gnas pas /
thog mar skyabs su 'gro ba ni /
na mo :
sku gsum thugs rjer ldan pa'i bla ma dkon mchog la :
sgo gsum gus pas phyag 'tshal snying nas skyabs su mchi :
zhes lan gsum dang /
sems bskyed ni /
kye ma :
rtog 'khrul ngan pa'i sems can rnams :
rang ngo ma shes sdug la gtad :
'khor ba dong nas sprug pa'i phyir :
snying rje chen pos sems bskyed do :
lan gsum /
bdag bskyed ni /
hrI:
rtog med ngang las rang rig hrI:
dkar dmar 'od ldan gdan steng du :
gsang sngags rgyal po 'bru drug bskor :
de nyid ma yengs 'od phung las :
thugs rje chen po yig bdun pa :
sku dmar zhal gcig phyag gnyis pa :
dbu gtsug rigs kyi gtso bo bzhugs :
phyag g.yas pad 'bru'i phreng ba 'dzin :
g.yon pas bdud rtsi'i bum pa bsnams :
rgyan med gcer bu gzi mdangs can :
'gro don zhabs gnyis bzhengs tshul du :
nyi zla pad+ma'i gdan la bzhugs :
thugs kar yig bdun gsal bar ldan :
snang la rang bzhin med pa'i sku :
ma bskyed rdzogs pa'i tshul du bsgom :
lam dus kyi dbang len pa'i phyir mdun bskyed ni /
mdun gyi nam mkhar gdan pad+ma nyi zla'i steng du bla ma dang dbyer mi phyed pa'i thugs rje chen po /
de'i thugs ka nas 'od zer 'phros pas o rgyan nas slob dpon pad+ma 'byung gnas la /
'khor mkha' 'gro sde bzhi dang bcas pa badzra sa mA dzaH
hrI:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag bsgrub kyis :
byin gyis brlab phyir gshegs su gsol :
zhes pas spyan drangs pa mdun gyi bla ma spyan ras gzigs kyi dbu gtsug tu bzhugs par bsam :
thugs rje chen po dang slob dpon pad+ma'i spyi bor oM/
mgrin par AH
thugs kar hU~M/
lte bar hrIHgsal la /
maN+Dal 'bul ba ni /
na mo /
bkod pa mdzes ldan rin chen maN+Dal mchog
/ri rab gling bzhi gling phran nyi zlas brgyan //
rin chen rnam lnga kun bzang mchod sprin gtibs //
dkon mchog bla ma yi dam lha tshogs mchod //
bdag dang 'gro ba ma lus bskyab tu gsol //
zhes lus longs spyod thams cad phul la /
na mo /
thugs rje'i bdag po dgongs su gsol //
bdag sogs 'khor ba'i sems can rnams //
bla med byang chub thob bya'i phyir //
thugs rje bdud rtsi'i dbang bskur zhu //
thugs rje chen po spyan ras gzigs //
yi dam du yang zhu bar bgyi //
zhes lan gsum gyis gsol ba btab pas /
mdun bskyed kyi spyi bo'i oM las 'od dkar nar gyis byung /
bdag gi smin mtshams su phog
/lus kyi sgo nas bsags pa'i sdig pa thams cad dag
/sku'i byin rlabs zhugs /
bum pa'i dbang thob /
bskyed rim bsgom pa la dbang /
'bras bu sprul sku thob /
lus thams cad byin rlabs bdud rtsi'i rang bzhin 'od dkar pos dkar lam gyis gang bar bsam /
mgrin pa'i AHlas 'od dmar nar gyis byung /
bdag gi mgrin par phog
/ngag gi sgo nas bsags pa'i sdig pa thams cad dag
/gsung gi byin rlabs zhugs /
oM AHhU~M/
zhes bdud rtsi lce thog tu bzhag par bsam /
gsang ba'i dbang thob /
ngag snying po bzla ba la dbang /
'bras bu longs sku thob /
lus thams cad 'od dmar pos dmar lam gyis gang bar bsam /
thugs ka'i hU~M las 'od sngon po nar gyis byung /
bdag gi snying gar phog
/yid kyi sgo nas bsags pa'i sdig pa thams cad dag
/thugs kyi byin rlabs zhugs /
shes rab ye shes kyi dbang thob /
rtsa rlung thig le la brten pa'i rdzogs rim bsgom pa la dbang /
'bras bu chos sku thob /
lus thams cad 'od sngon pos sngo lam gyis gang bar bsam /
dbang bskur bya skur byed sgrib pa dag ma dag gi 'dzin pa dang bral ba'i ngang la sems ma bcos par rang lugs su bzhag pa ni /
chos nyid don gyi thugs rje chen po yin no //
zhes ngo sprod gsung bar bsam /
lus ngag yid gsum cha mnyam gyi dri ma dag
/dbang bzhi pa thob /
chos nyid don gyi thugs rje chen po bsgom pa la dbang /
'bras bu ngo bo nyid sku thob par bsam /
dbang brtan par zhu ba ni /
o rgyan rin po che dang thugs rje chen po 'khor dang bcas pa 'od du zhu nas rang la thim pas rang dang bla ma dbyer med du 'dres pa'i ngang la ci gnas su bzhag
/de'i ngang las rang nyid thugs rje chen po'i sku snang la rang bzhin med pa /
gsal la rtog pa med pa me long gi gzugs brnyan lta bu'i longs spyod rdzogs pa'i skur bzhengs pa la /
sangs rgyas dang byang chub sems dpa' thams cad kyis /
sems can gyi don yid bzhin nor bu ltar gyis shig
/ces gsungs par bsam /
de nas bzlas pa bya ba ni /
rang thugs rje chen por gsal ba'i thugs kar zla ba'i dkyil 'khor gyi steng du hrIHdmar po rang sgra sgrog par bsam /
de'i mtha' skor du yi ge bdun ma /
de'i mthar gzungs ring gis bskor bar bsam /
sngags kyi phreng ba dmar po g.yas skor du 'khor ba las 'od zer 'phros pas phyogs bcu'i sangs rgyas thams cad la phyi nang gsang gsum gyi mchod pa phul bas tshogs rdzogs /
gnas gsum nas oM AHhU~M 'od zer gyi tshul du rang la thim pas sgo gsum gyi sgrib pa sbyangs /
slar yang sangs rgyas rnams kyi sku'i byin rlabs thugs rje chen po /
gsung gi byin rlabs gzungs sngags kyi rnam pa /
thugs kyi byin rlabs phyag mtshan gyi rnam par bsdus te rang gi gnas gsum du thim /
mchog thun mong gi dngos grub thob par bsam /
yang 'od zer 'phros /
'gro ba rigs drug gi sems can la phog pas sems can thams cad kyi sdig sgrib sbyangs /
phyi snod kyi 'jig rten la phog pas gzhal yas khang dang /
nang bcud kyi sems can thams cad thugs rje chen por gyur nas yi ge bdun pa'i sngags kyi sgra bung ba tshang zhig pa lta bu 'ur di ri ri sgrog par bsam la yi ge bdun pa chu bo'i rgyun ltar bzla bar bya'o //
de nas sdig sgrib kun 'joms kyi gzungs bzla bar 'dod na /
slar yang sngags phreng las 'od zer 'phros /
rang gi lus thams cad gang bas sdig sgrib bag chags dang bcas pa thams cad sangs kyis dag pa de las 'od zer mtha' yas pa 'phros pas /
nam mkha'i mtha' dang mnyam pa'i sems can thams cad kyi sdig sgrib ma lus pa byang nas thugs rje chen po'i sku snang la rang bzhin ma grub pa sha stag tu gyur par bsam la /
thog mar /
bcom ldan 'das snang ba mtha' yas la phyag 'tshal lo //
oM a mi d+he wa hrI:
sangs rgyas ma chags pad+ma can la phyag 'tshal lo //
oM A yur hU~M b+h+rU~M nr-i dza :
sangs rgyas thugs rje chen po la phyag 'tshal lo //
oM ma Ni pad+me hU~M:
rnams dang /
hrI:'i bzlas pa sngon du song nas /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas gser 'od seng ge rnam par rol pa'i rgyal po la phyag 'tshal lo :
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas 'od zer kun nas 'phags pa'i dpal brtsegs kyi rgyal po la phyag 'tshal lo :
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas yon tan shin tu brtan pa nor bu brtsegs pa'i rgyal po la phyag 'tshal lo :
bdag gi rig sngags 'di 'grub par gyur cig :
oM bi pu la gar+b+he :
ma Ni pra b+he :
ta thA ga te :
d+ha ri sha ni :
ma Ni ma Ni :
su pra b+he :
bi ma la sA ga ra :
gam+b+hi ra hU~M hU~M:
dz+wa la dz+wa la :
bud+d+ha bi lo ki te :
gu h+ya a d+hiSh+Thi te gar+b+he swA hA:
pad+ma d+ha ra a mo g+ha dza ya te tsu ru tsu ru swA hA:
zhes bzlas rjes /
bdag ming 'di zhes bgyi bas tshe 'khor ba thog ma med pa nas bsags pa'i sdig pa dang :
sgrib pa dang :
las ngan pa'i rnam par smin pa dang :
nyon mongs pa dang :
sdug bsngal ba dang :
bag chags ngan pa'i tshogs thams cad byang zhing dag nas :
sangs rgyas kyi go 'phang myur du thob par gyur cig :
ces brjod /
oM gu ru sarba ta thA ga ta Ar+Ya lo ke shwa ra sa pa ri bA ra ar+g+haM sogs kyis mchod /
bstod pa ni /
hrI:
rnam par mi rtog nam mkha' la :
rang byung thugs rje chen po shar :
rtsol bral 'gro ba 'dul ba'i sku :
thugs kar yi ge bdun pa gsal :
zhal gcig phyag gnyis sku mdog dmar :
sangs rgyas mtha' yas dbu la bzhugs :
phyag g.yas pad phreng dmar po 'dzin :
phyag g.yon bdud rtsi'i bum pa bsnams :
zhabs gnyis drang por gshibs nas bzhengs :
nyi zla pad+ma'i gdan la bzhugs :
rgyan med gcer bu mdangs dang ldan :
'khor ba dong nas sprugs mdzad pa'i //
rang byung thugs rje'i dpal la bstod //
dbyangs gsal yig brgya rten snying bzlas pas lhag chad kha bskang /
thugs ka'i yig bdun las mang po spros te rigs drug gnas 'gyur gyi lha thams cad yi ge bdun pa 'ba' zhig tu gyur nas bdag gi ba spu'i bu gar 'dus /
bdag kyang rim bzhin snying kha'i sngags la 'dus /
de hrIHla 'dus /
hrIHyang gyen rdzogs su 'dus nas mi dmigs pa 'od gsal stong pa nyid du gyur /
ces lha snang chos nyid du bsdu /
slar thugs rje chen po'i skur gyur /
snang grags thams cad lha sngags chos nyid kyi rol pa 'o //
zhes mos la dge bsngo bya /
!
'di las 'khor ba dong sprug rtsa ba'i rgyun khyer kho na bya bar 'dod na /
dbang len phyin chad mi dgos pas /
skyabs sems mngon rtogs tsam brjod nas yig bdun bzla zhing /
mjug tu'ang bstod pa kho na dang bsdu ldang dge bsngo byas pas 'grub bo /
!
/'di la brten nas sdig sgrib kun 'joms kyi bsnyen pa bya bar 'dod na /
sangs rgyas gsum gyi mtshan nyer gcig gam bdun re dang /
snying po gong ma gnyis 'bum ther re /
yig drug bye ba /
hrIHkho na sa ya /
gzungs ring 'bum phrag gcig bzla ba ni rab yin la /
sangs rgyas gsum gyi snying po ci 'grub dang gzungs ring khri tsho tsam bzlas kyang phan yon shin tu che la /
yang nangs re brgya rtsa brgyad re ma chag pa dang /
dus bzang rnams su bsnyen gnas sam smyung bar gnas pa gang rung dang 'brel bar gzungs stong rtsa brgyad bzlas na'ang sdig pa tshad med pa 'joms par gsungs la /
mdor na mi mthun pa'i phyogs bcu gsum 'jig cing phan yon bcu gsum thob pa dang /
gzungs 'bum ther song ba de lus mir 'dug kyang spyan ras gzigs dngos yin pa dang /
gzungs 'dis shi ba'i rus pa la btab na sems can de ngan song las thar ba dang /
'chi ka ma'i rna lam du lan bdun brjod na ngan song gsum du mi ltung ba sogs phan yon tshad med par gsungs pas /
rgyu sdig sgrib dang 'bras bu 'khor ba ngan song las thar bar 'dod pa'i blo can mchis na 'di kho na la g.yar dam du bya bar rigs so //
stong gsum me 'obs kyis gang yang //
brgal nas btsal bya zab mo'i chos //
dbul pos nor rnyed ji bzhin du //
snying gi thig ler 'dzin par rigs //
zhes pa'ang blo gros mtha' yas pa'i sdes gsal bar bgyis pa dge legs 'phel ///
/
