@#//
zab bdun rgyud zab sgyu 'phrul las /
zangs byang ma'i chos sde rdor sems zhi ba bzhi bcu rtsa gnyis kyi dkyil 'khor du dbang bskur ba'i cho ga ngo mtshar snying po zhes bya ba zhugs so //
na mo gu ru shrI mAM badzra satwA ya /
dus gsum gshegs pa yongs kyis legs bsten nas /
khyod nyid gang du gshegs pa der gshegs mdzad //
srid zhi kun srog dwangs ma'i thig le che //
bla ma rdo rje sems dpar gus phyag 'tshal //
tan+t+ra kun gyi gtsor gyur gsang snying gi
/dgongs zab rmad byung sgyu drwa'i smin grol ni //
rig 'dzin bye bas thal mo zum 'os pa //
lnga bdo'i smag tu nyi bzhin 'char 'di rmad //
snga na med pa'i ngo mtshar gyi gsang ba gter gsar sgyu 'phrul drwa ba zhi ba'i dbang 'bring po bskur bar 'dod pas rgyas par spro na /
sa chog dang sta gon gyi rim pa lcags byang ma'i dbang bskur rgyas pa nas blang dgos la /
bsdus pa'i skabs 'dir mi mdzad pas gnas khang rgyan gyis spras shing rten bkram pa'i spyan sngar stegs gtsang mar ras bris kyi dkyil 'khor gzhung mthun bris pa bkod pa'i dbus su many+dzi la bum pa so lnga'i bcud ldan mgul chings sngon po kha rgyan gzungs rdor ldan pa bkod /
mdun phyogs su rigs bsdus kyi lha tsaka lnga /
g.yas g.yon rnams su dbu rgyan /
dar dmar mthing sbrel ma /
phreng ba /
snying po 'bru lnga /
go cha /
rgyal mtshan /
gdugs rnams kyi tsakli dang /
bza' btung /
nus dbang la mkho ba'i rgyud kyi glegs bam /
phreng ba /
rgya gram /
'khor lo /
dung /
phyag shing /
rdo rje dril bu rnams dang /
gsang dbang thod par chang dang a mr-ita mngar gsum sbyar ba /
rig tsaka
/las bum bcud ldan mgul chings ljang gu byas pa /
thod chu /
rgyab ngos su sman raka gtor gsum /
phyogs bzhir spos /
me tog
/mar me /
dri chab ste bzhi bsnol tshar bzhi /
dkyil 'khor mdun ngos su mchod yon dang zhabs bsil gyi snod bya ma bum dang bcas pa bkod /
bka' srung gter srung gtor 'bul /
dkar gtor /
tshogs kyi yo byad /
chad brtan sogs phrin las la nye bar mkho ba rnams dang /
mig dar me tog
/mig thur /
phyag shing /
phyag mtshan 'grim dkyil rnams kyang nye bar bsdog go
/de nas thog mar dbang don dkyil 'khor sgrub pa la brgyud 'debs 'phros /
zab bdun spyi ltar dkar gtor 'bul /
skyabs 'gro sems bskyed yan lag bdun pas tshogs gsag
/las gzhung ltar mtshams bcad bshags pa dam bca' nas brtsam mthar chags su btang bdag mdun dbyer med du bsgom /
rgyas par spro na mchod phreng gzhan nas sab /
dkyus su mi dgos /
dam bca' bzung ba /
oM/
bde bar gshegs pa khyed ci 'dra //
sogs brjod /
dzapa? khang phyes la spyi dzapa? bo d+hi tsit+ta ci nus bzla /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi sogs kyi gzungs thag blangs te bum bzlas spyi dzabrapa? brgya rtsa tsam bzla /
stong tshig mchod bstod bya /
'bru gsum brjod la dung chu phul bas /
bum pa'i lha rnams bde ba chen po'i ngo bor zhu ste bum chu nus pa dang ldan par gyur /
ces mos /
las bum /
oM ma hA shUn+ya sogs /
stong pa'i ngang las pad zla'i steng :
b+h+rU~M las rin chen bum pa'i nang :
raM las nyi ma'i gdan steng du :
aHlas dbyug pa aMHgis mtshan :
de las bdud rtsi thab sbyor ni :
ljang nag rgya gram dbyug pa phyar :
g.yon pas dril bu yum la 'khyud :
yum ni myos byed dril bus 'khyud :
khro bo'i cha lugs yongs su rdzogs :
me dpung 'bar ba'i dbus su bzhugs :
oM AHhU~M:
hA hU~M swA AM oM:
badzra sa ma ya e h+ye hi :
dzaHhU~M baM ho :
oM shrI badzra rA ga puSh+pe pu :
de bzhin du 
d+hU pe d+hU:
A lo ke A:
gan+d+he g+han :
oM badzra pU dzi te hU~M:
hU~M:
bdud kun gyi ni bdud chen po :
bdud kyi bdud de bdud rnams 'joms :
'jigs pa'i tshogs kyang 'jigs byed pa :
'jigs byed chen po thig le ho :
thugs kar nyi steng aHyig la :
sngags kyi 'khor los rnam par bskor :
thugs 'od gzungs thag brgyud de bskul :
sbyor mtshams byang sems bdud rtsi babs :
bum pa yongs su gang bar gyur :
aHbig+h+nAn+ta kr-ita phaT:
oM ma hA karma d+hA ra ma hA kro d+hI shwa rI dz+wa la hU~M:
bzlas mthar oM AHhU~M brjod pas :
nang mchod 'bul zhing rdo rje'i rgyas :
lha gnyis bde ba chen por zhu :
ye shes bdud rtsi'i rgya mtshor 'khyil :
rdul gyi tshogs rnams thams cad kyis :
gang la reg pa mchog tu 'gyur :
ces 'od zhu bya /
thod chu bsang sbyang /
stong pa'i ngang las hU~M las khro bo rdo rje gnod sbyin du gyur /
e h+ye hi /
dzaHhU~M baM ho :
zhes bskyed bstim bya /
oM badzra yak+Sha hU~M/
zhes bzla /
lha 'od du zhu ba chu'i rdul phra rab tu gyur /
de nas bdag 'jug rdzogs par blang ba'am /
mi nus na rig pa'i me tog dor zhing slob ma gzhug par gnang ba nod do //
dbang gi cho ga dngos la gnyis /
'jug pa dang /
dbang dngos so //
dang po la /
khrus mtshams chos bshad dgab pa gsol //
dris lan lus dbul bgegs sgrib sbyong //
go bsgo zhus gnang dam tshig 'bog
/me tog lha dbab mig sgo dbye //
ngo sprod bskyed 'bog phyag bya 'o //
zhes pa rnams las /
dang po khrus bya ba ni /
slob ma rnams ji ltar bltams pa sogs dang /
las bum gyi chus phyi rol du khrus bya /
gnyis pa ni /
bgegs gtor bsang sbyang byin brlab 'gugs pa dang /
nam mkha' mdzod kyi sngags rgyas bsngo zhing /
bden stobs brjod la bskrad pa spyi mthun dang /
gu gul dud pa yungs thun rol mo'i tsham rngam bya /
las byang ltar srung 'khor bsgom /
gsum pa chos bshad pa ni /
chos dbyings nam mkha'i khams dang mnyam pa'i 'gro ba 'khrul pa'i rgya las ma grol ba thams cad /
rdo rje sems dpa' sgyu 'phrul drwa ba'i sku dang ye shes su dgrol bar bya /
de'i ched du zab gsang rmad du byung ba'i smin byed kyi rim pa tshul bzhin nod la /
grol byed lam gyi rim pa nyams su len par bya'o snyam pa'i thugs bskyed pa gsal btab cing /
chos gsan pa'i kun tu spyod pa ma 'khrul ba dang bcas te gsan par zhu /
de la spyir gzhi rgyud sgyu 'phrul drwa ba ngo bo rang bzhin thugs rje'i bdag nyid can 'gro ba thams cad la khams sam rigs kyi tshul du khyab par bzhugs kyang /
glo bur dri mas rang chas su bsgribs pa de nyid /
lam rgyud sgyu 'phrul drwa ba rgyu shes pa'i mtshan nyid lta ba sngon du 'gro bas /
rkyen 'jug pa'i mtshan nyid ting nge 'dzin gyis sbyangs nas /
lam gyur gyi 'bras bu rig 'dzin rnam pa bzhi mngon du gyur pa'i mthar /
'bras rgyud sgyu 'phrul drwa ba khyab bdag rdo rje sems dpa'i go 'phang sgrub par byed pa'i thabs theg pa'i rnam grangs bsam gyis mi khyab pa zhig rgyal ba thams cad mkhyen pas bstan par mdzad de /
lang kar gshegs pa las /
sems can rnams ni yongs drang phyir //
theg pa mtha' dag ngas bshad do //
'di zhes dmigs su yod ma yin //
zhes gsungs pa ltar rgyas par dbye ba'i rnam grangs rgya che zhing /
mdor bsdu ba'i tshul ji snyed cig mchis pa las /
'dir gsang sngags snga 'gyur ba rnams la yongs su grags pa ltar na /
spyi mdo las /
kun 'byung 'dren dang dka' thub rig
/dbang sgyur thabs kyi theg pa 'o //
zhes 'byung ba ltar /
gdul bya dbang po dman pa rigs gsum 'dul ba kun 'byung 'dren pa'i theg pa nyan thos /
rang rgyal /
byang sems /
dbang 'bring rigs gsum 'dul bar dka' thub rig byed kyi theg pa kri ya /
u b+ha /
yo ga
/dbang rab rigs gsum 'dul bar dbang sgyur thabs kyi theg pa ma hA/
a nu /
a ti bcas /
spyir theg pa gsum la nang gses kyi rim pa dgur byung ba de dag las skabs 'dir 'chad par bya ba ni dbang sgyur thabs kyi theg pa chen po ste /
de la bstan pa'i bab lugs chen po gsum du gnas pa ni /
sgyu 'phrul bshad rgyud rgya mtsho las /
rgyal ba sems dpa' rnal 'byor ma //
dgongs pa rig pa rna bar brgyud //
ces gsungs pa'i dang po rgyal ba dgongs pa brgyud pa ni /
'khor 'das yongs la mnga' dbang bsgyur pa grol gzhi'i ston pa chos kyi sku kun tu bzang pos rang bzhin gnyis su med pa'i 'khor rgyal tshab rigs lnga dang /
rang snang gi 'khor rgyal ba zhi khro'i dkyil 'khor tshad med pa'i rnam par snang ba rnams la skye med don gyi gsung gis brda sprod par mdzad /
gnyis pa rig 'dzin rig pa'i brgyud pa ni /
rgyal sras sems dpa'i 'khor rnams las ston pa nyid kyi sprul pa rigs gsum du snang bar mdzad pa des lha klu gnod sbyin gsum la brda'am thabs kyis ston cing bshad pa ste /
'jam dpal gyis lta ba'i phyogs gtsor bton te lha gnas su grags ldan mchog skyong gtsor gyur pa'i lha'i rig 'dzin rnams la bshad /
spyan ras gzigs kyis sgrub pa'i phyogs gtsor bton te klu yul du klu rgyal mgrin pa nag po gtsor gyur pa'i klu'i rig 'dzin rnams la bshad /
phyag na rdo rjes spyod pa'i phyogs gtsor bton te gnod sbyin nam mi ma yin pa'i gnas su kun tu bzang po gtsor gyur pa'i gnod sbyin gyi rig 'dzin rnams la bshad pas de dag so so'i tshom bu 'bum sde dang bcas pa lhun gyis grub pa'i rig 'dzin gyi sa la byang chub /
de nas phyis zhig na dam pa'i rigs can drwa ma lnga lang+ka'i yul gyi ri ma la ya'i rtse mor 'dus nas gdung tshig nyi shu rtsa gsum bton pas /
sangs rgyas thams cad kyis gsang sngags ston par dbang bskur ba brnyes pa dpal gsang ba'i bdag po lag na rdo rje mngon sum du byon nas rigs can lnga dang /
rig pa 'dzin pa'i dge 'dun phal mo che la sngon 'og min la sogs par ston pas gsang sngags kyi theg pa gsungs pa rnams bzlas te bstan par mdzad pa de dag srin po blo gros thabs ldan gyis gser gyi glegs bam la bai DUr+Ya zhun mas bris te dgongs pa'i rtsal bdun gyis nam mkha' la mi mngon par rgyas btab ste sbas so //
gsum pa gang zag snyan khungs brgyud pa ni /
ji skad du /
rgyu la mos par rgyu chos kyi //
'khor lo rab tu bskor byas nas //
rdo rje theg pa'i nye lam zhig
/ma 'ongs dus na 'byung bar 'gyur //
zhes sogs 'jig rten na gsang sngags rdo rje theg pa'i sgra yongs su grags pa phyis 'byung bar lung gis bstan pa ltar /
gsang ba'i theg pa mi yul du skal ldan kun gyi spyod yul du gyur pa so sor babs pa las /
'dir skabs su 'chad par 'os pa /
bla med nang rgyud sde gsum las /
bskyed pa ma hA yo ga'i rgyud sde rnams gsang ba'i bdag pos ri ma la yar gsang sngags ston pa dang dus mnyam du /
sa ho ra'i rgyal po dzaHla ngo mtshar ba'i rmis ltas bdun shar ba'i rjes thog
/dngos su khang steng du sangs rgyas mnyam sbyor la sogs pa tan+t+ra sde bco brgyad kyi glegs bam char du babs pa /
rgyal po nyid skal pa dang ldan pas mkhyen par gyur kyang /
dge ba'i bshes gnyen gyi rkyen la ma ltos par rgyud la rang gar 'jug pa dgag pa'i ched du slob dpon ku ku rA dza las lung blangs pa'i tshul mdzad /
rgyal pos tshogs kyi spyod pa spros bcas kyi sgo nas bsgrubs pas 'khor stong phrag dang bcas pa rig 'dzin gyi gnas grub /
de las sras sha kra pu ti dang /
sras mo go ma de bI sogs nas rim par brgyud de cher dar bar gyur /
de la bskyed pa ma hA yo ga'i skor la rgyud sde dang sgrub sde gnyis su grags pa'i snga ma rgyud kyi sde la tan+t+ra sde bco brgyad kyi rtsa bar gyur pa sgyu 'phrul gsang ba snying po'i skor rnams 'phags yul du slob dpon sangs rgyas gsang ba la bka' babs shing /
bod kyi ljongs 'dir slob dpon bi ma la mi tras rma rin chen mchog dang /
slob dpon chen po pad+mas gnyags lo ye shes gzhon nu la bshad pa nas rim par brgyud de /
zur mes dbon rnam gsum sogs kyis rtsal du bton te da lta'i bar du bshad sgrub kyi bstan pa rgyun ma chad par byung ba ni snga 'gyur bka' mar grags pa'i mtshan gzhi yin la /
'dir ni ji skad du /
shin tu zab pa'i mthar thug snying po rnams :
spyir yang bod rnams gsar ngas che ba dang :
snyigs ma'i 'gro la lhag par snying rje bas :
mtha' dbus thams cad gter gyis bkang nas bzhag :
las can bu dang 'phrad pa'i smon lam btab :
ces gsungs pa ltar bod gangs can gyi skyabs gcig gsung rdo rje pad+mA ka ras las can rje 'bangs rnams la zab pa dang rgya che ba'i chos kyi 'khor lo mtha' yas pa bskor pa de thams cad dbyangs can sprul pa ye shes mtsho rgyal sogs kyis mi brjed pa'i gzungs su bzung zhing /
shog gu rigs lnga la 'phrul gyi yi ger btab ste bod yul stod smad kun tu gter du sbas shing mi 'jigs pa'i rgyas btab /
rdo rje'i bden tshig gis mtshams sbyar /
phyis dus su son pa na las can sprul pa'i gang zag so sos spyod par lung bstan te gsang ba'i theg pa nub pa med pa'i tshul gyis 'gro don rlabs po che mdzad pa ni snga 'gyur gter ma'i chos su grags pa ste /
bka' ma las kyang /
bka' bab lung bstan /
smon lam dbang bskur /
mkha' 'gro gtad rgya'i brgyud pa gsum gyis khyad par du byas pa sogs che ba du mas 'phags shing /
de ltar zab gter gyi phyogs las sgyu 'phrul gyi mtshan tsam 'dzin pa'i sgrub thabs khol bu byon kyang don du na raka dong sprugs kyi cho ga nyi tshe ba tsam du zad la /
rgyud dang smin byed bskyed rdzogs sogs bka' ma ji lta ba las man ngag gi rim pa zab mo du mas khyad par du byas pa mkhas grub rig 'dzin bye ba 'bum gyis phyag bya bar 'os pa sngon chad gangs ri'i ljongs su ma byung ba'i zab chos 'di ni /
bod du mdo sngags kyi bshad grwa sgom grwa legs par tshugs pa'i rjes thog tu /
o rgyan rin po che las can dag pa'i 'khor dang bcas te khams kyi stod smad mtha' dag zhabs kyis gcags shing byin gyis rlob pa'i skabs su /
khams phyogs gnas chen nyer lnga'i ya gyal gsung gi yon tan gyi gnas mchog nam mkha' mdzod du gsang sngags phyi nang thams cad kyi yang zab snying po bcud du dril ba'i gdams pa bka' 'dus chos kyi rgya mtsho'i dkyil 'khor chen po zhal phyes te smin grol las rab 'byams dang bcas pa'i gdams pa dpag tu med pa gnang /
'khor bcas lo bdun tu sgrub pa mdzad cing so sos grub pa'i rtags khyad par can re bstan pa'i mthar phyag dpe thams cad shog bu rigs lnga la 'phrul gyi yi ger btab ste gter gnas bdun tu rgyas btab /
rtsod dus snyigs ma sum cu kha ral gyi dus su skyes bu so sos 'don par bka' gtad smon lam gyis mtshams sbyar la dus su son te /
lha sras 'bring po dam 'dzin mu rub btsad po'i rnam par 'phrul pa sprul pa'i gter ston chen po mchog gyur bde chen gling pas sku'i gsung gi gnas mchog 'og min karma'i rgyab ngos dam can brag gi g.yas zur nas skal ldan bdun gyi mthong lam du gnam lcags kyi phur sgrom khru gang pa ngo mtshar ba'i ltas dang bcas spyan drangs pa las byung ba rtsa ba dang /
sprul pa'i gnas mchog nam mkha' mdzod nas gu ru'i sku tshab /
dam rdzas rol pa chen po sogs dang lhan cig spyan drangs pa'i yan lag mtha' rgyas kyi skor bcas gung bsdebs pas sngon chad sa steng du ma byung ba'i dam chos zab pa skor bdun tu grags pa ngo mtshar rmad du byung ba'i chos sde chen po'i mchog rab phul du gyur pa las rgyud kyis zab pa sgyu 'phrul drwa ba la'ang rtsa ba lcags byang dang snying po zangs byang gi chos sde gnyis su bzhugs pa las /
'dir nam mkha' mdzod nas byon pa'i zab chos sgyu 'phrul lung gi snying por dril ba zangs byang ma'i skor las /
zhi ba bzhi bcu rtsa gnyis kyi dkyil 'khor du dbang bskur ba bsgrub pa la sogs kyis mtshams sbyar nas maN+Dal 'bul du gzhug
/'di ltar ma dag pa'i dngos por 'dzin pa la gsang sngags zab mo 'chad pa'i snod du rung ba ma yin pas /
sa phyogs 'di dag 'og min rdo rje dbyings kyi zhing khams chen por slob dpon dkyil 'khor gyi gtso bo'i skur gsal ba dang /
khyed rang rnams kyang dpal rdo rje sems dpa'i rnam pas 'khod par mos shig
/bzhi pa mig dgab pa ni /
khyed rang rnams sngon chad sgyu 'phrul drwa ba'i dkyil 'khor du ma zhugs pa'am bskyar nas 'jug pa'i mtshon byed du dar yug dmar pos gdong dgab pa'i mos pa mdzod /
oM tsak+Shurban+d+ha bA ra ma NA ya hU~M/
zhes mig dar sbyin /
dkyil 'khor gyi lha dang mjal ba'i phyag rten tu u dum+ba ra la sogs pa mchog gi me tog sna lnga'i phreng ba phyag tu thogs par mos shig
/A khaM bI ra hU~M/
zhes me tog gtad /
lnga pa gsol ba gdab pa ni /
bla ma dang dkyil 'khor gyi gtso bo dbyer mi phyed pa la mos gus drag pos snyims pa me tog dang bcas pa'i thal mo sbyor la gsol ba 'debs pa 'di'i rjes zlos /
mgon po sangs rgyas kun bdag nyid :
brtse bas bdag la dgongs su gsol :
tshe gcig sangs rgyas thob pa'i phyir :
gsang sngags dkyil 'khor bstan du gsol :
lan gsum /
drug pa dris lan ni /
slob dpon kyis /
gsang sngags don du gnyer ba yi :
skal bzang khyod ni ci la dga':
zhes dris pa la lan btab pa 'di'i rjes zlos /
skal pa bzang po bdag nyid ni :
bde ba chen po'i ye shes ni :
dkyil 'khor chen po dag la dga':
snying po'i ye shes myur gnang gsol :
bdun pa lus dbul ba ni /
khyed rang rnams langs la thal mo spyi bor sbyar te /
de bzhin gshegs pa thams cad kyi ye shes mngon du thob pa dang /
thob pa'i snod du rung ba dang /
sems can gyi don mthar phyin pa'i slad du 'das pa'i sangs rgyas rtogs pa mngon gyur rnams dang /
da lta'i sangs rgyas bla ma dang /
ma 'ongs pa'i sangs rgyas sems can te dus gsum gyi rgyal ba la lus dbul ba'i mos pas 'di'i rjes zlos /
na masatrai kA la d+h+wi kA nAM:
sarba ta thA ga ta ma ma kA ya pU dza ho :
brgyad pa bgegs bskrad pa'i sngon 'gro tshe srung ba ni /
slob bu'i dung khang zla gam sgo gcig pa'i nang du tshe mi 'gyur bar b+h+rU~M hU~M yig gis rgyas btab par gyur :
b+h+rU~M hU~M trUM:
lag gnyis khu tshur mdzub mo brkyang ba bsnol te spyi bor steng 'og res mos su bzhag
/slob dpon zhe sdang rdo rjer gsal ba'i sku las rdo rje'i rdul phra rab tu 'phros pas slob bu'i lus zang thal du 'bigs shing bgegs rnams rgyang ring du bskrad par gyur :
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la hU~M:
gu gul yungs thun sogs kyis bskrad /
dgu pa sgrib pa sbyong ba ni /
slob dpon gyi thal mo g.yas pa nyi ma /
g.yon pa zla ba'i dkyil 'khor du gsal ba'i g.yas par yab lnga'i sa bon /
g.yon par yum lnga'i sa bon te yig 'bru bcu pos mtshan pa rnams las 'od zer 'phros pas /
slob bu'i sdig sgrib dbang gi gegs rnams sbyang bar gyur /
thal mo sbyar zhing sprugs la /
e waM oM hU~M trAM hrIHA:
mUM lAM mAM pAM tAM:
sarba pA paM pra be sha ya phaT:
til sbyong ni /
me long til nag la rlung 'bud /
me chu 'du byas la /
khyed rang rnams kyi lte 'og tu yaM las rlung gi dkyil 'khor /
lte bar raM las gtum mo ye shes kyi me /
snying gar kaM yig nag po la thog ma med pa nas bsags pa'i sdig sgrib thams cad 'dus pas sdig pa'i gzugs su gyur pa /
bar rlung dgang ba'i rkyen gyis rlung g.yos /
gtum mo sbar /
sdig pa ded de sna sgo nas thon /
mdun gyi til la thim par gyur /
til nag mtheb srin gyis blang /
g.yas g.yon du lan gsum gsum bskor nas me chur sbyangs te /
oM sarba pA paM da ha na badzrA ya swA hA/
g.yas su ye shes kyi mer bsregs /
g.yon du chos nyid rgya mtshor dor bas byang zhing dag par gyur /
bcu pa go bsgo ba ni /
slob bu sgrib pa dang bral ba'i lus 'od kyi rang bzhin rdo rje sems dpa'i skur gyur pa'i gnas drug tu thub pa drug gi phyag mtshan dang /
gnas lngar rigs lnga'i phyag rgya rnams kyi go dang ldan par gyur /
spyi bor /
kriM truM:
ltag par /
hU~M truM:
snying gar /
sruM truM:
lte bar /
praM truM:
gsang bar /
k+ShaM truM:
rkang mthil du /
ye truM:
dpral mgrin sogs su /
oM truM:
hU~M truM:
trAM truM:
hrIHtruM:
AHtruM:
zhes brjod la sngar bshad phyag rgyas rim par dgram /
bcu gcig pa dkyil 'khor gyi lha la gsol zhing zhu ba ni /
slob dpon bzhengs la /
hU~M:
sgyu 'phrul drwa ba'i tshul ston pa :
'khor los sgyur ba dgongs su gsol :
snying po'i dkyil 'khor 'jug 'dod cing :
bde ba chen por mos pa yi :
skal ldan slob ma 'jug spro bas :
sngon tshe sgyu 'phrul rgyud bstan tshe :
ye shes 'khor lo bskyed pa ltar :
de ring slob ma bzung du gsol :
zhes gsol ba la gtso bo'i zhal nas /
snying po'i dkyil 'khor 'di nyid du :
bde chen sgyu 'phrul drwa bar brten :
'di la 'jug par spro ba dang :
bde ba chen po la mos pa :
bde chen rdo rje 'dir bos shig :
ces gnang ba bstsal par gyur :
bcu gnyis pa dam tshig 'bog pa ni /
snying po'i dkyil 'khor 'di nyid du :
zhugs kyang dam tshig ma bsrung na :
na raka gnas nas thar dus med :
sgyu 'phrul rgyud nas gang gsungs pa'i :
dam tshig sdom pa tshul bzhin bsrung :
de yis dngos grub khyad par nye :
skabs 'dir shes shing spro na dam tshig nyer brgyad rgyas par bshad /
rgyud las ji skad gsungs pa'i rtsa ba dang yan lag gi dam tshig rnams tshul bzhin du bsrung snyam pas 'di'i rjes zlos /
lha dang slob dpon dgongs su gsol :
de ring bu yi dpang po mdzod :
mi spang dang len shes bya dang :
bsgrub par bya dang spyad par bya :
nyi shu lnga dang khyad par du :
sku lnga gsung gsum thugs bcu dang :
mi bsrung srung ba chen po rnams :
chos sku'i rgyal srid ma thob bar :
bdag gis yongs su bzung bar bgyi :
slob dpon gyis bka' bsgo ba ni /
de ltar yin na sgyu 'phrul gyi :
dal du gzhug cing smin par bya :
rdo rje gsor zhing spyi bor bzhag la /
oM:
nga ni mi bskyod rgyal po ste :
nga la brnyas par ma byed cig :
nyams na dmyal bar ltung 'gyur bas :
nga la gus pa tshul bzhin gyis :
oM badzra sa ma ya tiSh+Tha :
rdo rje mgrin par bzhag la /
A:
nga ni mi bskyod rgyal po yin :
nga yis bsgo ba'i bka' la nyon :
bla med yang gsang dkyil 'khor 'dir :
de ring phyin chad dam med la :
rlung phyogs tsam yang bsgrag mi rung :
nyams na dmyal bar ltung 'gyur bas :
nga la gus pa tshul bzhin gyis :
AHbadzra sa ma ya tiSh+Tha :
rdo rje snying gar bzhag la /
hU~M:
nga ni mi bskyod rgyal po yin :
nga la log par lta ba ni :
skad cig tsam yang bya mi rung :
nyams na dmyal ba'i gnas su ltung :
nga yi yon tan dran par gyis :
hU~M badzra sa ma ya tiSh+Tha :
khe nyen gyi sgo nas dam la bzhag pa ni /
phreng ba dang bcas pa'i rdo rje mgor bzhag la /
dam tshig chen po 'di bsrung gces :
ma bsrung na rag gnas su ltung :
khri drug sdug bsngal myong bar 'gyur :
de bas dam tshig thub par srungs :
tshul bzhin bsrung ba'i nus pa ni :
sgom dang sgrub par ma byas kyang :
'chi ba'i dus byed gyur pa na :
chos sku'i rgyal srid thob par 'gyur :
e ma skal ldan dam tshig srungs :
sa ma ya na ra kan :
sngar byin gyis brlabs pa'i thod chu byin la chu nan bya ba ni /
hU~M
'di ni rdo rje'i dam tshig chu :
gal te dam tshig nyams gyur na :
rak+sha lcags sdig mgo dgu pas :
khyod kyi snying ni 'jib par 'gyur :
srog gcod dmyal ba'i gnas su khrid :
dam tshig mchog tu bsrung ba na :
ye shes sems dpa' tshon gang pa :
snying la yang dag gnas nas kyang :
thar pa'i gnas su khrid par byed :
de bas bdud rtsi'i chu 'thungs shig :
oM badzra sa ma ya ha na ha na badzra pany+tsa a mr-ita ThaHThaHTha :
de ltar dam tshig rdo rje'i chu 'di snying gi dbus su babs nas /
dam tshig ma bsrung na lcags sdig mgo dgu par gyur nas 'di phyir sdug bsngal myong bar byed la /
dam tshig bsrung na rdo rje sems dpar gyur nas byin gyis brlab cing dge dgu dang smon brgyad thams cad 'grub par 'gyur ro //
dam tshig mchog tu mi bsrung na :
da lta nyid du dral te gshegs :
de bas dam tshig bsrung ba la :
bu khyod snying nas bro bor cig :
de ltar bsgos pa'i bka' las mi 'da' ba'i blos rdo rje'i bro bor ba 'di'i rjes zlos /
rdo rje 'jur bcug la /
mi bskyod rgyal pos bshad pa yi :
dam tshig srog la bab kyang bsrung :
gal te bdag gis nyams gyur na :
dus gsum rgyal ba'i rdo rje yis :
bdag gi mgo bo 'gem par shog :
badzra sa ma ya i dan na ra kan :
bcu gsum pa me tog dor ba ni /
rigs lnga'i phyag mtshan bris pa'i dkyil 'khor 'du byas la /
ngas ni mi bskyod rgyal po yis :
gsang sngags gsungs pa tshul bzhin bshad :
khyod kyi rigs ni brtags pa'i phyir :
rig pa'i me tog lha la phul :
dkyil 'khor la g.yas su bskor te me tog shar sgo nas dor ba'i mos pa dang /
dngos su maN+Dal gyi ra bar rgyal ba rigs lnga'i lha tshogs tshom bu dang bcas pa gsal bar bzhugs pa la sngar byin pa'i me tog gi phreng ba sngon nas 'brel pa'i rigs kyi lha la phog par shog cig pa'i 'dun pas 'di'i rjes zlos dang bcas te dor bar zhu /
bskal pa sngon nas gang 'brel ba'i :
rigs kyi dkyil 'khor de nyid la :
rig pa'i me tog 'di phul bas :
yi dam lha dang 'phrad par shog :
puSh+pe pra tIts+tsha ho :
zhes dor bas dbus su babs na rdo rje'i rigs te gsang mtshan rdo rje snying po :
shar du de bzhin rigs te :
ye shes snying po :
lhor rin chen rigs te :
rin chen snying po :
nub tu pad+ma'i rigs :
pad+ma snying po :
byang du las kyi rigs :
las rab snying po :
de bzhin du :
mo la rdo rje bde ba ma sogs rig pas 'phrul la btags /
rang rigs kyi lhas bzhes te cod pan slar spyi bor bcings par mos shig
/snying po'i dkyil 'khor 'di nyid du :
me tog phul ba'i byin rlabs kyis :
rang rig lha ru ngo 'phrod de :
rigs kyi dngos grub thob par shog :
zhi snying mthar /
bud+d+ha badzra rat+na pad+ma karma sarba sid+d+hi satwaM:
sarba sid+d+hi m+me pra yats+tsha :
zhes cod pan spyi bor bzhag
/bcu bzhi pa lha dbab pa ni /
khyed rang lus gnad drang por bsrang /
rlung rang babs su bzhag la dmigs pa 'di ltar du mdzod cig
/snying gi nang du sngar dam tshig gi chu nan byas pa de nyid ye shes pa rdo rje sems dpa' tshon gang ba dkar po zhal phyag phyag mtshan yongs su rdzogs pa 'bar zhing gsal ba la rig pa gtad de skad cig kyang ma yengs par gyis shig
/slob dpon la mos gus dung byas pa'i rkyen gyis lha dang slob dpon gyi thugs ka nas sku phyag rgya :
gsung yig 'bru :
thugs phyag mtshan rnams kha char babs pa ltar byon :
slob bu'i snying kha phyes pa'i sgo nas zhugs /
ye shes sems dpa' la thim zhing lus kyi nang thams cad kyang mer khrig ger gang bar gyur :
snying po'i mthar /
kA ya wA ka tsit+ta dz+nyA na A be sha A be sha :
zhes brjod /
rol mo drag tu dkrol /
sha chen dang gu gul sbyar ba bdug pas lus ngag yid gsum la ye shes pa pheb pa'i rtags 'byung ngo //
bco lnga pa la dbye ba gnyis las mig dbye ba ni /
ma rig pa'i mig dbye bar gsol ba 'debs pa 'di'i rjes zlos /
thabs mkhas rgyal po dgongs su gsol :
snying po'i dkyil 'khor blta bya'i phyir :
sngon gyi rgyal bas mdzad pa bzhin :
ma rig mig ni dbye ru gsol :
zhes zhu /
dbang phyug gi thugs ka nas 'od zer gser gyi thur ma lta bu 'phros te /
bu'i ma rig pa'i ling tog bsal bas dri med ye shes kyi spyan thob par mos shig
/thur ma thogs la /
rdo rje sems dpas deng khyod kyi :
mig 'byed par ni brtson par mdzad :
phye bas thams cad mthong gyur te :
ye shes mig dang ldan par 'gyur :
dz+nyA na badzra tsak+ShuHpra be sha ya phaT:
ces mig dar bsal /
sgo dbye ba ni /
de dag gis phyi mtshan ma'i dkyil 'khor du 'jug pa song nas /
nang ye shes kyi dkyil 'khor dngos la 'jug pa'i phyir sgo dbye ba ni /
dbang phyug gi thugs ka nas las kyi sems dpa' 'phros te sgo srung la bskul nas /
pho brang gi sgo bzhi shag gis phyes par mos shig
/snying po mchog gi grong khyer du :
rdo rje'i slob ma gzhug bya'i phyir :
ye shes sku mnga' sgo ba yis :
rnam thar thugs rje'i sgo dbye 'tshal :
badzra rat+na pad+ma karma b+h+rU~M pra be sha ya phaT:
bcu drug pa dkyil 'khor bstan nas ngo sprad pa ni /
rdo rje'i phyag shing gis mtshon te /
'di na snying po'i dkyil 'khor rten dang brten par bcas pa 'di rnams ye nas rang bzhin rnam par dag pa dwangs gsal sgrib med du bzhugs shing :
dus gsum gyi rgyal ba thams cad kyi pho brang :
yum gyi mkha':
bla na med pa bde ba'i ye shes kyi rgyan thams cad kyis 'thug por brgyan pa :
gzhi lhun gyis grub pa :
lam rnam par sbyang ba'i gdan khri rnams kyi steng du :
gzhi lam 'bras bu smin pa'i sku gsung thugs yon tan phrin las mi zad pa rgyan gyi 'khor lo :
rab tu shes pa dang :
rtogs pa tsam gyis 'bras bu bla na med pa skyed par byed pa lags pas dga' ba dang spro ba rgya chen po dang ldan par gyis shig :
bcu bdun pa bskyed rim 'bogs pa ni /
khyod kyis dpal mi bskyod rgyal po dkyil 'khor dbus nas mthong ba 'di lta bu snang stong sgyu ma tsam du bsgom pa dang :
gzhan yang 'khor gyi lha rnams dang pho brang 'di lta bu bsgoms pas khyod dus 'di nyid du snying po'i dkyil 'khor 'di lta bur lhun gyis grub par gdon mi za'o :
zhes gdams /
bco brgyad pa phyag bya ba ni /
khyed rang rnams las kyi rdo rjes khrid de dkyil 'khor gyi phyogs bzhi nas phyag byas pas phyogs re re bzhin lha rnams kyi thugs ka nas 'od zer 'phros /
sgo gsum gyi sgrib pa sbyangs /
sku gsum gyi dngos grub thob par mos la thal mo gnas gsum du sbyor la 'di'i rjes zlos /
oM na ma ste hU~M:
na mA mi hU~M:
na mo na maHhU~M:
lan bzhi brjod /
de rnams kyis sngon 'gro 'jug pa'i chos 'khor dang bcas pa grub pa lags /
zhugs nas mngon par dbang bskur ba zhu ba'i yon du maN+Dal phul mdzod /
ces maN+Dal 'bul du gzhug
/gsol ba 'debs pa 'di'i rjes zlos /
rdo rje slob dpon dkyil 'khor gtso :
bdag la thugs rjes brtse bar dgongs :
nyon dag ye shes bskyed pa yi :
dbang bskur ba ni bstsal du gsol :
lan gsum /
gnyis pa dbang dngos la gsum /
phyi phan pa /
nang nus pa /
gsang ba zab mo'i dbang bskur ba'o //
dang po ni /
de'ang thog mar slob ma dad pa can la phyi phan pa'i dbang bcu sbyin par gsungs pa ltar so so'i rab tu gnas pa dang bcas te re re bzhin bskur ba yin pas 'dun pa 'di bzhin du mdzod cig
/dang po rigs lnga'i phyag mtshan sa bon gyis mtshan pa thogs la /
snying po phyag mtshan rigs lngar gsal :
bdud rtsi lnga yi khams la bstim :
hU~M:
snying po lnga yi dbang bskur bas :
khams lnga'i dri ma rnam dag nas :
'bras bu lnga yi chos thams cad :
mngon du byed pa'i dbang thob shog :
oM AHhU~M swA hA:
a b+hi Shiny+tsa hU~M:
dpral mgrin snying ga lte ba'i g.yas g.yon rnams su bzhag
/gnyis pa dbu rgyan thogs la /
dbu rgyan rin 'byung las byung ba :
mgo la bkon te khang bur gyur :
swA:
sangs rgyas kun gyi rat+na che :
dpag tu med pa'i 'od dang ldan :
rigs mchog phyag rgya lnga ldan pas :
khams gsum bdag por dbang bskur ro :
oM rat+na mu ku Ta a b+hi Shiny+tsa trAM:
dbu rgyan mgor bcing /
phyag sor rigs lnga yab yum bcu :
sbyor ba'i byang sems gnas lngar thim :
tshogs brgyad rnam dag ye shes lnga :
sprul sku rigs lngas dbu brgyan gyur :
rigs lnga'i phyag rgya mgo bo'i gnas lngar bzhag la /
hU~M oM swA AMHhA:
a b+hi Shiny+tsa hU~M:
gsum pa rnam bum thogs la /
rigs lnga yab yum bum pa'i rang bzhin gyur :
bum chu rtsa gnas thig les gang la thim :
hU~M:
bum pa zlum po'i pho brang du :
snod bcud ma lus kun bsdus nas :
thig le chen por rgyas btab nas :
sems can thams cad sangs rgyas yin :
oM badzra bud+d+ha rat+na pad+ma karma ka lA sha a b+hi Shiny+tsa A:
bum pa mgor bzhag
/bum chu sbyin /
bzhi pa dar dmar mthing gi cod pan thogs la /
mi bskyod pa dang snang mtha' yas :
mthing dmar cod pan rnam pa ru :
'phur dpyangs ro rkyang gnyis la bstim :
hU~M:
khams gsum kun gyi dbang phyug che :
srid gsum chos kyi rgyal srid dbang :
gdug pa can rnams zil gnon pa'i :
chos kyi rgyal por dbang bskur ro :
oM badzra Ar+Ya lam bo d+ha ra a b+hi Shiny+tsa hrIHhrI:
mgo bo'i g.yas g.yon du dpyangs /
lnga pa phreng ba drwa mig can thogs la /
rin 'byung 'od zhu phreng bar gyur :
spyi bo'i so gnyis thig ler thim :
trAM:
gzungs dang ting 'dzin rgyu 'bras chos :
byang chub phyogs rnams shes rab rgyan :
mi 'jigs stobs dang dpe byad mtshan :
'bras bu rdzogs par dbang bskur ro :
oM rat+na mA l+ya a b+hi Shiny+tsa trAM trAM:
mgor bcing /
drug pa go cha thogs la /
don grub rdo rje'i go ru gyur :
lus kyi rtsa yi drwa bar thim :
bdud bzhi'i rgol bas mi tshugs gyur :
hU~M:
mi shigs ye shes rdo rje ni :
sangs rgyas kun gyi ya lad de :
khyab pa'i tshul gyi drwa ba yi :
dbang mchog dam pa sbyin par bya :
oM badzra rak+Sha a b+hi Shiny+tsa hU~M:
lus la bkon pa'i tshul bya /
bdun pa rgyal mtshan thogs la /
mi bskyod rgyal mtshan nyid du gyur :
gsang ba'i dbang po la thim pas :
log lta zil gyis non par gyur :
hU~M:
sku gsung thugs kyi bdag nyid che :
thams cad tshar gcod ye shes rgya :
log lta zil gyis non pa'i mtshan :
yon tan mngon 'byung dbang bskur ro :
oM badzra ke tu a b+hi Shiny+tsa hU~M:
lag tu gtad /
brgyad pa gdugs thogs la /
rdo rje sems dpa' gdugs su gyur :
phub pas bde chen 'khor lor bstim :
nyon mongs gdung ba sel bar gyur :
hU~M:
gnyis med ye shes rtog bral ba :
rmongs sogs sems phyir rang bzhin stong :
log 'byung rgyu 'bras mi gdung ba :
thugs rjes skyob par dbang bskur ro :
oM rat+na tshA tra~M a b+hi Shiny+tsa hU~M:
spyi bor phub /
dgu pa lha sku phyag rgya rnams thogs te /
dkyil 'khor lha tshogs so so'i sku las ye shes kyi sku gnyis pa re 'phros nas khyed rang la thim pas gnyis med du gyur par mos shig
/rim par spyi bor bzhag la /
hU~M:
phung po 'byung lnga'i ngo bo nyid :
sems phyir mtshan nyid ma skyes pa :
rigs lnga yab yum rang bzhin las :
ting 'dzin sku lngar dbang bskur bas :
rigs lnga'i dngos grub mngon byed shog :
hU~M oM swA AMHhA a b+hi Shiny+tsa hU~M:
hU~M:
shes dus dbang dus ngo bo nyid :
sems phyir mtshan nyid ma skyes pa :
sems dpa' lcam dral rang bzhin las :
ting 'dzin sems dpar dbang bskur bas :
spyod yul yongs su dag byed shog :
bo d+hi tsit+ta a b+hi Shiny+tsa hU~M:
hU~M:
reg chos mtha' bzhi'i ngo bo nyid :
sems phyir mtshan nyid ma skyes pa :
sgo ba yab yum rang bzhin las :
ting 'dzin 'joms par dbang bskur bas :
gdul bya ma lus mthar byed shog :
kro d+ha kro d+hI a b+hi Shiny+tsa hU~M:
hU~M:
yid chos sems phyir ma skyes pa :
kun bzang yab yum rang bzhin las :
ting 'dzin bya byed dbang bskur bas :
ma lus kun la khyab par shog :
hU~M aHa b+hi Shiny+tsa hU~M:
hU~M:
nyon mongs drug po ma skyes pa :
ston pa drug gi rang bzhin la :
ting 'dzin thub par dbang bskur bas :
'gro ba rigs drug 'dul byed shog :
oM mu ne a b+hi Shiny+tsa hU~M:
rtog tshogs zhe gnyis dag nas su :
ye shes zhe gnyis rdzogs par gyur :
bcu pa bza' btung thogs la /
rnam snang bza' dang btung bar gyur :
lce yi ro 'bab ma la thim :
'dod yon rgyan du rol par gyur :
oM:
bza' dang bca' dang btung la sogs :
rang sems rnam dag rgyan gyi phyir :
gnyis med rol pa'i dbang bskur bas :
bdud rtsi ye shes sku thob shog :
oM badzra a mr-ita hU~M:
a b+hi Shiny+tsa hU~M:
de ltar phyi lhag pa gzugs brnyan gyi dkyil 'khor du phan pa'i dbang bcu bskur pas 'di phyir phan pa'i sa bon tsam 'jog cing /
phyi dkyil drang don gyi bskyed rim rnams mnyan du rung ba'i skal pa can du byas pa yin no //
zhes rtogs pa bskyed /
gnyis pa ni /
de nas brtson 'grus can la nang nus pa'i dbang lnga bskur bar gsungs pa ltar bsgrub pa ste /
de'ang bdag don nus pa'i phyir nyan sgom gyi dbang sbyin pa la dmigs 'dun 'di ltar du mdzod /
dang po rgyud kyi glegs bam thogs la /
dbang rdzas slob ma rin chen 'byung :
dbang lha 'od zhu glegs bam de :
rna ba'i thig le gnyis la bstim :
phyi nang bka' rnams nyan la dbang :
trAM:
gsang ba gsang chen gsang mchog dbang :
gsang ba kun la nyan par bya :
gsang ba'i don nyid brtags pa las :
gzhan du smra bar bya ba min :
trAM a b+hi Shiny+tsa trAM:
rna bar gtugs shing lag par gtad /
gnyis pa phreng ba thogs la /
dbang rdzas slob ma mi bskyod pa :
dbang lha 'od zhu phreng ba de :
snying ga'i thig ler thim pa yis :
lha rtog gnyis med bsgom la dbang :
oM:
dus gsum rgyal ba'i sras chen po :
sku gsung thugs kyi rdo rje zungs :
rgyal ba thams cad mnyes mchod la :
rgyal ba kun dang mnyam par sbyor :
hU~M a b+hi Shiny+tsa hU~M:
snying gar gtugs la lag par gtad /
gzhan don nus pa'i phyir phrin las dang 'chad dbang sbyin pa la dmigs 'dun 'di ltar mdzod /
gsum pa rdo rje rgya gram thogs la /
dbang rdzas slob ma don yod grub :
dbang lha 'od zhu rgya gram de :
lag pa'i thig le gnyis la thim :
phrin las rnam bzhi thogs med 'grub :
oM:
khyod ni rdo rje las yin gyis :
las rnams ma lus kun gyis shig :
pho nya mang po'i 'du 'phro kun :
khyod kyi dgos pa byed pa yin :
haM a b+hi Shiny+tsa haM:
lag gnyis su gtad /
bzhi pa 'khor lo dung phyag shing rnams thogs la /
dbang rdzas slob ma snang mtha' yas :
dbang lha 'od zhu 'khor lo dung :
phyag shing lce yi thig ler bstim :
theg pa phyi nang 'chad la dbang :
oM:
chos kyi bdud rtsi bla med kyis :
dad ldan skyes bu ngoms par byos :
rab 'bring tha ma'i blo can la :
mthun par gsang bsgrag gzhan du min :
hrIHa b+hi Shiny+tsa hrI:
lag tu gtad /
dung 'bud du gzhug
/gnyis ka'i don nus pa'i phyir rdo rje rgyal po bka' rab 'byams kyi dbang bskur ba la dmigs pa 'di ltar du mdzod /
lnga pa rdor dril thogs la /
slob dpon rigs drug khyab bdag gi :
sbyor mtshams las ni 'od 'phros pas :
slob ma kun bzang yab dang yum :
'od zhu rdo rje dril bur gyur :
yan lag lnga yi thig ler thim :
dkyil 'khor kun gyi byed por bsgom :
oM:
phyogs bcu dus bzhi thams cad kyi :
sku gsung thugs kyi rdo rje che :
dkyil 'khor kun gyi byed pa po :
dkyil 'khor kun gyi las spyod cig :
oM a a b+hi Shiny+tsa hU~M:
rdor dril lag tu gtad nas snying gar 'khyud du gzhug
/de ltar nang lus kyi dkyil 'khor du nus pa'i dbang lnga bskur pas rang gzhan gyi don dngos su byed pa la dbang zhing /
khyad par gyi bskyed rim dang rdzogs rim rjes mthun pa rnams nyan sgom 'chad par nus pa'i skal pa can du byas pa yin no //
zhes rtogs pa bskyed /
gsum pa ni /
de nas spyod rig mnyam pa'i brtul zhugs can la zab mo'i dbang gsum bskur bar gsungs pa ltar bsgrub pa'i thog mar gsang ba'i dbang bskur zhu ba'i yon tu dmigs te maN+Dal phul 'tshal /
zhes maN+Dal phul /
gsol ba 'debs pa 'di'i rjes zlos /
ho :
rdo rje slob dpon bde ba'i rgyal :
bdag la brtse bar dgongs su gsol :
tshe gcig sangs rgyas bsgrub bya'i phyir :
gsang ba'i dbang bskur bstsal du gsol :
lan gsum /
slob dpon dkyil 'khor gyi gtso bo bcom ldan rdo rje sems dpar gsal ba'i gnas lngar rgyal ba rigs lnga dang /
lag pa g.yas g.yon kha dang gsang ba'i phyi rnams su khro bo bzhi /
phyag rgya lo bcu drug ma yum rdo rje dbyings kyi dbang phyug mar gsal ba'i gnas lngar rigs kyi yum lnga dang /
yan lag bzhi la khro mo bzhi rnams gsal bar gyur /
yab kyi gsang gnas hU~M las ye shes kyi rdo rje rtse mo lnga pa'i lte bar byang chub kyi sems oM dkar por gnas pa'i bu ga phaT kyis bkag cing /
rwa lnga la nyi ma la gnas pa'i dpa' bo 'bru lnga /
yum gyi mkha' paM las pad+ma dmar po 'dab ma bzhi pa'i lte bar nyi ma la rak+ta AM dmar por gnas pa'i ge sar la e /
dbus dang 'dab bzhir zla ba la gnas pa'i dpa' mo 'bru lngas mtshan pa /
snyoms par zhugs pas byang chub kyi sems 'khor lo bzhir dga' bzhi'i 'gros kyis phyin pa yab kyi gsang ba rdo rje'i lam nas yum gyi pad+ma'i sna rtse la sangs rgyas bzhi bcu rtsa gnyis kyi dkyil 'khor gsal ba la mchod par phul te /
yum mkhar bskyil ba'i yab yum gyi nyi zla byang chub kyi sems gnyis 'dres de nyid slob bu'i lce thog tu bzhag par mos shig
/thod pa'i bdud rtsi sbyin la /
hU~M:
mi bskyod yab yum rol pa yi :
bde ba gsal zhing mi dmigs pa :
shes rab thabs kyi phyag rgya 'o :
rdo rje ye shes hU~M tshogs kyis :
pad+mor ye shes bsdus 'khyil ba :
yungs kar lta bu'i rdo rje sems :
rtse nas rtse ru bstim pa yi :
rang bzhin chos khams dkyil 'khor gyi :
sa bon zung gsum dang bcas pa :
gnas ngan len gsum rab tu sbyang :
dmigs med sems kyi ye shes lnga :
me des sa bon tshig pa bzhin :
mi skye thabs kyi dbugs dbyung ngo :
shrI ma hA su kha badzra bo d+hi hU~M hoHoM:
lce thog tu bzhag pa'i byang sems hU~M gi rnam par gsal ba de nyid yungs 'bru tsam gyi rdo rje sems dpa' sha stag tu gyur pa snying gar thim pas chos kyi 'khor lo'i rtsa chen bzhi la gnas pa'i rigs drug gi sa bon gnyid dang bcas pa sbyangs nas sems nyid rnam par mi rtog pa'i rang bzhin don dam spros med bde ba chen po'i ye shes rgyud la skyes par mos shig
/gnyis pa shes rab ye shes kyi dbang bskur zhu ba'i yon tu maN+Dal phul /
gsol ba 'debs pa 'di'i rjes zlos /
bde chen ye shes bskyed bya'i phyir :
slob dpon bdag la dgongs su gsol :
mkha' gsang sbyar bas skad cig tu :
bde chen ye shes rtogs par mdzod :
lan gsum /
rig tsaka lag g.yas su gtad la /
khyed rang gi gung mo g.yas dang phyag rgya'i gung mo g.yon lto sbyar te /
rat+na'i phreng bas bcings pa'i rtse nas dbang phyug gi mtheb srin gyis bzung ste gtad par mos shig
/oM:
bde ba chen po chos kyi sku :
shes rab thabs kyis rdzogs par 'gyur :
'di dang skye ba thams cad du :
dngos grub bde 'di ma spongs shig :
rgyal ba sangs rgyas thams cad kyi :
rdzogs pa'i phyag rgya 'di las 'byung :
spangs nas rdo rje dbyings phyug rtsa :
'gugs dang bsdam pa ma shes na :
rdo rje'i bskal pa bsam yas par :
chos sku thob par mi 'gyur ro :
bcu drug phyed phyed thig le gcig :
phan tshun gnas pa'i stobs kyis bstim :
oM gu h+ya dz+nyA na bo d+hi tsit+ta ma hA su kha hU~M hU~M hU~M:
khyed rang phan tshun 'dod pa'i sgyu rtsal gyi bde ba spel bar mos la /
slob ma skad cig gis dkyil 'khor gyi gtso bo bcom ldan 'das rdo rje sems dpa' sogs gong ltar /
snyoms par zhugs pas /
rjes chags kyi rlung bskyod pas gtum mo'i me 'bar ba'i rkyen gyis byang chub kyi sems zhu ba la brten nas rtsa gnas thams cad nas thig le g.yos pas bde ba 'go ldang ba'i tshul du skyes pa g.yo ldang byang chub kyi sems ni gnas pa dang /
bde ba phyi ma la 'jug pa'i tshe snga ma 'jig cing mthar thams cad 'gags pa 'jig 'jug byang chub kyi sems dang /
rten can gyi bde ba rang sa na gnas pa med pa'i tshul gyis thams cad gnas pa byang chub kyi sems dang /
snga ma'i bde bas mtshon nas phyi ma'i bde ba thams cad la dmigs shing 'dun pa smon pa byang chub kyi sems dang /
de ltar gnas bzhir dga' bzhi'i 'gros kyis song ba'i yab yum gyi rtsa thams cad kyi bcud 'dus pa'i snying po nyi zla'i dwangs ma mkha' gsang rdo rje dang pad+ma'i rtser 'phrad de zhal mjal pa las thabs nyid shes rab tu sbyor ba /
shes rab thabs su sbyor ba /
thabs shes gnyis med du sbyor ba ste sbyor ba gsum gyi sgo nas dngos po lhan cig skyes pa'i dga' ba nyams su myong ba mthar phyin pa byang chub kyi sems te /
de ltar sems lnga'i rim pas yas babs bde ba chen po'i ye shes khyad par can rgyud la skyes /
sems nyid don dam 'od gsal du dwangs pa'i rtags snang lhag pa kun rdzob kyi ye shes su shar bas lhan skyes bde ba chen po rgyud la skyes te shes rab ye shes kyi dbang thob par gyur pa'i mos pa mdzod cig
/gsum pa dbyer med bde ba chen po'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
chos sku'i bdag nyid bla ma rje :
ka dag don chen rtogs pa'i phyir :
bdag la brtse bar dgongs nas kyang :
chos sku'i rang ngo sprad du gsol :
lan gsum /
zhes gsol ba btab pas /
rig ma lo bcu gnyis lon pa sngar bzhin gung mo gnyis lto sbyar te gtad par mos shig
/rig tsaka gtad la /
oM:
mi 'gyur bde ba ye shes gnas :
ma btsal phyin pa bde ba'i mchog :
ma bltas gsal ba'i ye shes spyan :
gong na med pa kun gyi rje :
ye shes rang gsal brdal ba la :
mi 'gyur g.yung drung sa thob shog :
oM ma hA gu h+ya b+h+rU~M dz+nyA na maN+Da la gu h+ya sid+d+hi swa b+hA ba At+ma ko\u0f85 haM d+harma kA ya a b+hi Shiny+tsa hU~M:
rig ma dang khyed rang 'dod pa'i sgyu rtsal gyis bde ba spel bar mos la /
khyed rang skad cig gis dkyil 'khor gyi gtso bo bcom ldan 'das rdo rje sems dpa' sogs gong ltar la /
snyoms par zhugs pas byang chub kyi sems 'khor lo bzhir yas babs kyi rim pas dga' ba bcu drug gi 'gros kyis phyin pa las nyi zla zung 'brel gyis mtshan so gnyis dang /
zla ba'i thig le re re bzhin ye shes lnga'i nyams dang ldan pas dpe byad brgyad cu rdzogs shing mngon shes drug kyang shar nas yum gyi rtsa kha kha mu kha'i rtser nyi zla gnyis 'dres 'khyil ba de nyid rdo rje nor bur bstim pa hU~M zhes gyen du ldog pa'i sbyor bas mas brtan gyi dga' bzhi'i ye shes nyams su myong bar byas pa'i dga' bzhi'i ye shes re re la'ang dga' ba bzhi bzhi ste bcu drug gi dang po gcig gis tshogs kyi lam /
de nas bzhi yis sbyor lam nges 'byed cha bzhi /
de nas gcig gis mthong lam /
de nas dgus sgom lam sa dgu rdzogs te /
dga' ba bcu drug gi mtha' ma rang bzhin lhan cig skyes pa'i bde ba chen po'i ye shes khyad par can rgyud la skyes pa de'i tshe na snang stong gi mtha' ma bsgribs par gsal bas kun tu 'od dang /
mi shigs pa'i dwangs mas lus thams cad la khyab cing brtan pas 'khor ba'i skyon gyis ma gos pas pad+ma can /
rtog tshogs thams cad sku dang ye shes kyi dkyil 'khor rab 'byams su rang snang bas yi ge'i 'khor lo'i sa rdzogs te mdor na thun mong dang khyad par gyi sa lam thams cad rdzogs /
'khor 'das mnyam nyid bde ba chen po'i dkyil 'khor du dbang bsgyur te mchog tu mi 'gyur ba de kho na nyid kyi don mngon du byas par mos shig
/de ltar gsang ba b+ha ga'i dkyil 'khor dang de kho na nyid sems kyi dkyil 'khor du zab mo'i dbang gsum bskur pas thun mong ma yin pa'i rdzogs rim rnams nyan sgom nus pa'i skal pa can du byas pa yin no //
mi ldog pa'i sar phyin pas na brtul zhugs kyi spyod pa rang dbang du spyad pas rnam par grol bar dbugs dbyung ba dang /
gsang bar 'os pa rnams yul ma yin pa la shin tu gsang bar gnyer gtad pa la gsan 'tshal /
de ring phan chad bu khyod ni :
rang rig bde la gnas pas na :
rdo rje sems dpa' zhes bya ste :
yum dang 'jo ma thams cad la :
'dod bzhin spyod pas dbang phyug 'gyur :
gsang ba'i don mchog 'di dag ni :
lta ba dman la bstan byas na :
dus min srog zad ngan song myang :
de bas shin tu gsang bar bya :
zhes gdams /
smon lam gdab pa ni /
na mo /
phyogs bcu dus bzhi'i bde gshegs kyi //
mi zad rgyan gyi 'khor lo lnga'i //
bden dang bden pa'i byin rlabs kyis //
skal ldan rig pa 'dzin pa rnams //
dus 'di phyin chad rgyal ba'i sras //
ngan song thams cad med pa dang //
tshe ring bde ba phun sum tshogs //
mtho ris thar pa'i bdag por gyur //
'gro don yongs su rdzogs byed shog
/ces pas mtshon smon lam dang shis brjod rgyas par bya'o //
rjes kyi bya ba ni /
de ltar dpal sgyu 'phrul drwa ba thugs kyi thig le'i dkyil 'khor du zhi ba bzhi bcu rtsa gnyis kyi dbang bskur ba yongs su rdzogs pa grub pa yin pas /
rdo rje theg pa'i dam tshig thun mong dang thun mong ma yin pas bsdus pa mtha' dag tshul bzhin du bsrung bar bgyi'o snyam pas mdor bsdus te zhal gyis bzhes pa 'di'i rjes zlos mdzod /
gtso bos ji ltar sogs lan gsum /
gtang rag maN+Dal /
lus longs spyod 'bul ba /
dge bsngo rnams spyi ltar byas la slob ma rnams gyes /
slob dpon gyi phrin las ltar /
tshogs mchod /
brtan skyong /
gtang rag mchod pa sngags tsam dang bstod pa mdor bsdus /
yig brgya /
bzod gsol /
ras bris yin na brtan bzhugs /
bdag bskyed bsdu zhing go bgo lus srung /
smon lam shis brjod kyi bar rgyas par bya'o /
khyab bya rtog tshogs zhi lhar gnas gyur cing /
khyab byed rdo rje sems dpa' bde ba ches //
srid zhi mnyam pa nyid du byin brlabs nas //
sgyu 'phrul drwa bar mngon byang chub par shog
/tshul 'di sgyu 'phrul drwa ba'i don dbang snying por phyung pa yin pas /
lag len mdor bsdu na 'jug pa sogs bka' 'dus rtsa sgrub nas kha bskangs kyang chog par bkas gnang yang /
dbang gi dngos gzhi sgyu 'phrul rang tshugs ma 'dres pa la bsams nas kha skong rigs lcags byang ma'i sgyu 'phrul skor nas blangs te /
byang bu bzhi skor gyi gdams zab dkyus gcig tu lag len gsal bar bsdebs pa po ni /
chos 'di'i snod rung du lung bstan thob pa pad+ma gar gyi dbang phyug gam blo gros mtha' yas te shrI de bI ko Ti tsa 'dra rin chen brag gi sgrub gnas su bgyis pa dge legs 'phel ///
/
