@#//
sa bdag lto 'phye chen po brtag pa'i rab tu byed pa nyes pa kun sel zhes bya ba bzhugs so //
sa bdag lto 'phye chen po brtag pa'i rab tu byed pa nyes pa kun sel zhes bya ba /
bla ma mgon po 'jam pa'i dbyangs la phyag 'tshal lo //
gang gis mthong thos dran pas kyang //
mi shes mun pa rnam 'joms pa'i //
'jam mgon dge ba'i bshes de nyid //
rtag tu bdag gis bla mar bsten //
dam pa dang po'i rtsa rgyud las //
sa yi sgra gcan zhes gsungs shing //
de yi 'grel chen rnams su yang //
drag po zhes ni ming du brjod //
rgyud gzhan rnams su lto 'phye zhes //
lha khang mchod rten khang bzang dang //
rab gnas dbang bskur sbyin sreg sogs //
kun la gces pa'i man ngag 'di //
'chug med lag len go bde bar /
kho bos bshad kyis shes ldan dag
/yod na gcom skyungs dga' bas longs //
gang du bya ba'i sa phyogs der //
rkyang nul me long ngos ltar bya //
de steng shar nub tshangs thig gdab //
dbus tshad bzung la shar nub tu //
'tsham pa'i mtshan ma re re bya //
mtshan ma gnyis kyi steng nas rim //
lho byang bya rog rjes su bri //
rgya gram steng du lho byang gi
/tshangs thig gnyis su btab pa'i ngos //
lho byang sngar tshad mtshan ma gdab //
mtshan ma bzhi snyegs nas rim bzhin //
me srin rlung dbang so so ru //
bya rjes byas te zur thig gdab //
sa phyogs yang dog go skabs dang //
bstun bya'i rgya tshad shar nub kyi //
tshangs thig steng du mtshan ma bya //
tshad de tshangs steng nas bzung la //
zur thig steng du mtshan ma bri //
de dag sbrel bas dngos gzhi'i thig
/gzhung du klu yi rgyal po yi //
lus tshad mtho bcu gsungs pa'i don //
cha chen grangs yin mtho dngos min //
de phyir tshangs las g.yas g.yon du //
snyom pa'i tshan ma lnga lnga bya //
so sor thig btab ngos re re //
cha chen bcu 'byung slar cha chen //
re re'ang cha phran dgu dgur dbye //
des ni re mig kun sdom par //
brgyad stong brgyad phrag gcig 'byung ngo //
phyi yi ngos rer re mig ni //
dgu bcu dgu bcu 'byung ba yin //
zhag grangs sum brgya drug cu sogs //
de yang dag pa'i gnas lugs la //
dgun gsum mgo shar kha lhor blta //
dpyid gsum mgo lho kha nub blta //
dbyar gsum mgo nub kha byang blta //
ston gsum mgo byang kha shar blta //
la la dgun gsum mgo bo lho //
dpyid gsum mgo nub dbyar gsum la //
mgo byang ston gsum mgo shar zhes //
'byung ngo gzhan yang dpyid ra sogs //
ngos 'dzin dus kyi 'khor lo dang //
rgya nag gsar rnying la sogs pa //
tha dad lugs mang ngal ba'i rgyu //
slob dpon gsang sngags snga 'gyur ba //
yin na hor zla bcu gnyis pa //
dpyid ra stag yin slob dpon de //
gsang sngags phyi 'gyur la mos na //
dpyid ra dbo nya zla khyim gzung //
lugs gzhan chu la mar bzhin du //
blta phyogs rang lugs rnam dag ni //
dpyid gsum mgo nub kha byang bstan //
dbyar gsum mgo byang kha shar blta //
ston gsum mgo shar kha lhor bstan //
dgun gsum mgo lho kha nub bstan //
de yang dpyid dus mgo nub bstan //
mjug ma shar phyogs kun la 'gre
/tha chung bzhi yi gnam stong dang //
ra ba bzhi yi tshes gcig la //
zur thig g.yas g.yon cha phran steng //
'bring bzhi'i bco lnga bcu drug la //
tshangs thig bzhi yi g.yas g.yon gyi //
cha phreng steng nas de kho nar //
nyin zhag re la re mig re //
spyod cing g.yas su 'khor bar bya //
de ltar gnas pa'i lus tshad dang //
dngos grub sa mig mi shes par //
gang byung tshe 'ol bgyis pa na //
'di ni shin tu gnyan pa ste //
mthong dang reg bsam kha rlangs sogs //
dug lnga ldan cing klu sa bdag
/kun gyi rgyal po lha dang gnyan //
gza' dang sde brgyad yongs kyis bskor //
'di yi mgo rgyab mjug ma dang //
lag pa gdong dang 'phongs sogs la //
dmag sna gtad na dmag dpon gsod //
dkyil 'khor bris na slob dpon gum //
bag ma byas na mo rang 'chi //
zor sna gtad na sngags pa nyams //
dur sa btab na rtsis mkhan 'chi //
ston mo btang na rims nad 'byung //
ltad mo byas na kun la ngan //
nad pa'i sngas gtad tshe srog 'phrog
khang pa byas na dur sar 'gyur //
'di la las gang bgyis pa na //
byed mi nad kyis theb par bshad //
chos khri brtsigs na chos 'chad nyams //
gtar dang me btsa' byas pa na //
bcos log tshe srog bkum par 'gyur //
de phyir 'di la gzab pa gces //
da ni lus dang 'khor lugs dang /
khams lnga ldan pa'i gnas rtogs phyir //
zla ba gang yin phyogs ngos gzung //
de yi tshes grangs gang bab pa'i //
re'u mig de nas mjug ma'i rtse //
gar gnas bar du   cha chen bcu /lus kyi tshad //
yin phyir lus kyi tshangs thig btab //
de yi mdun nam rgyab dag tu //
cha phran dgu dgu gzhal ba na //
lus kyi dbus tshad cha phran de //
snga dro mdun dang phyi dro rgyab //
dgu re bgrangs ba'i thog ma yin //
cha chen gnyis re lus mdun dang //
rgyab thig yin pas thal gyis btab //
tshes grangs gar babs re mig steng //
sbrul mgo dbus ma gnas pa ste //
mjug rtse'ang de'i thad re mig gtad //
gdengs ka la ni cha chen gcig
/de nas snying khar cha chen gcig
/snying nas lte bar cha chen gcig
/lte ba nas ni gsang gnas bar //
cha chen gcig gi khyon bsdoms par //
cha chen lnga ste cha phran ni //
zhe lnga 'byung ba lus stod tshad //
gsang ba nas ni sbrul mjug thon //
mjug rtse'i bar du cha chen lnga //
de bas tshangs zur rgya gram ni //
gsang gnas sbrul mjug mtshams dag tu //
'byung gi dus kun 'pho 'gyur med //
gzhog g.yon 'og bcug g.yas pa steng //
lag g.yon rna ba g.yon par gtad //
lag g.yas dku g.yas steng du bzhag
/'od 'bar yid bzhin nor bu thogs /
kha dog pad+ma'i rtsa ba 'dra //
rgyan sogs 'og gi ngag 'don nas //
ji ltar 'byung ltar rdul tshon gyis //
legs bris dngos grub sa yi dmigs //
lus dbus thig gi steng nas 'og
/cha phran nyer bdun gzhal ba dor //
de nas 'og tu cha phran ni //
bco brgyad gzhal ba'i bar dbus nas //
mdun du cha phran dgu brtsis pa'i //
bar ni sa mig yin par bshad //
yang na steng nas cha phran ni //
nyer bdun dor ba nas thur du //
cha phran dgu dang de thad kyi //
rgyab nas cha phran phyed bcu bzhi //
dor nas mdun du cha phran ni //
phyed lnga rtsis pa'i bar de dag
/dngos grub sa yi mig tu bshad //
de ltar sa mig lugs gnyis las //
phyi ma 'thad par kho bos sems //
rgyu mtshan can gyi 'og yin no //
de ltar legs par grub zin nas //
de mdun dkar gsum mngar gsum gyis //
sbags pa'i gtor ma dar snas brgyan //
chu gnyis nyer spyod bcas pa bsham //
slob dpon gdong ni sa bdag la //
phyogs pas cho ga 'di ltar bya //
skyabs sems tshangs gnas sngon btang la /
bsang sbyang stong pa'i ngang nyid las /
mdun du sa'i sgra gcan lto 'phye chen po kha dog pad+ma'i rtsa ba ltar rab tu dkar zhing 'od 'phro ba /
lus stod lha'i rnam pa la rin po che sna tshogs pa'i dbu rgyan /
snyan rgyan /
mgul rgyan /
se mo do /
ska rag
/do shal /
phyag gdub la sogs rnam pa du ma'i rgyan gyis mdzes pa /
mgo bor kha dog sna tshogs pa'i sbrul mgo dgu yi gdeng ka g.yo zhing phud phud kyi sgra 'byin pa /
gzhog g.yas steng /
g.yon 'og tu bcug pa /
phyag g.yon rna ba g.yon par gtad cing /
g.yas dgos 'dod 'byung ba'i yid bzhin nor bu 'od stong rab tu 'byin pa thogs te dkur brten pa /
sku smad lto 'gro ljang gu rab tu brjid pa'i rnam pa can /
de'i spyi bor mtha' yas dkar po /
mgrin par 'jog po dmar po /
rna bar pad+ma dkar po /
snying gar nor rgyas sngon po /
dpung par pad+ma chen po ser po /
lte bar dung skyong ser skya /
gsang gnas su stobs rgyu ljang gu
/mjug mar rigs ldan mthing ga rnams rgyan dang bcas pa /
lus stod lha'i rnam pa la smad sbrul du 'khyil ba /
sbrul mgo'i gdeng ka bdun bdun g.yo zhing /
lag tu 'od 'bar ba'i nor bu sna tshogs thogs pa rnams su gyur /
rang gi thugs ka'i sa bon gyi 'od kyis lto 'phye chen po klu brgyad dang bcas pa bsgoms pa dang 'dra ba skad cig gis spyan drang /
dzaHhU~M baM hoH
gnyis su med par gyur /
thal mo sbyar ba las rdo rje rtse lnga pa'i phyag rgya bstan la /
b+hU mi pa ti nA ga rA dza sa pa ri wA ra sa ma ya rak+Shan+tu hU~M hoHhU~M/
zhes lan gsum gyis dam la gzhag go
/oM ma hA b+hU mi pa ti nA ga rA dza sa pa ri wA ra ar+g+haM pra tIts+tsha swA hA/
de bzhin du shab+da'i bar sbyar bas mchod /
gtor mar 'o ma bran la sngags drug gis byin gyis brlabs nas /
rdo rje thal mo kha phye ba'i rgyas /
oM b+hu mi pa ti na ga rA dza sa pa ri wA ra i maM ba liM g+h+r-ih+na kha kha khA hi khA hi /
b+hu dza tha pi pa tha bi shwa ba su kA ma gu Na pU dza pra tIts+tsha swA hA/
zhes nyer gcig dang /
mchod sbyin gtor ma 'di snoms la //
rnal 'byor bdag cag 'khor bcas la //
nad med tshe dang dbang phyug dang //
dpal dang grags dang skal pa bzang //
longs spyod rgya chen kun thob cing //
zhi dang rgyas la sogs pa yi //
las kyi dngos grub bdag la stsol //
dam tshig can gyis bdag la srungs //
dngos grub kun gyi sdongs grogs mdzod //
dus min 'chi dang nad rnams dang //
gdon dang bgegs rnams med par mdzod //
rmi lam ngan dang mtshan ma ngan //
bya byed ngan pa med par mdzod //
'jig rten bde zhing lo legs dang //
'bru rnams 'phel zhing phyugs 'phel ba //
dge legs thams cad 'byung ba'i gnas //
yid la 'dod pa kun 'grub mdzod //
ces pa'i bar brjod /
rdor dril 'dzin pas /
e ma ho /
rgya mtsho'i gos ldan nor 'dzin dbang po rnam pa kun du bder skyong ba'i //
sa yi bdag po lto ba'i 'gros ldan sna tshogs rin chen rgyan mang 'dzin //
klu yi rgyal po chen po brgyad kyang khyod kyi lus kyi cha la brten //
sa yi sgra gcan lus stod lha dbang dug can gdengs ka sprin ltar g.yo //
sku smad bum sna can gyi rnam pa stobs ldan khyod la bdag 'dud kyis //
mtha' dag skye 'gro'i longs spyod dag kyang 'dzin pa'i gzhi mar rab brten gyis //
slob dpon bdag nyid 'gro la sman phyir dngos grub sa yi dga' ston stsol //
ces bstod cing gsol bas /
sa bdag gi rgyal pos /
rig pa 'dzin pa khyod dngos grub kyi sa ci dga' bar longs spyod par gyis shig
/ces gnang ba byin par gyur par bsam /
de nas dngos grub blang ba /
slob dpon bgegs mthar byed pa yi //
nga rgyal ldan pas tog tse ni //
rdo rjes mtshan pa lag g.yon 'og
/g.yas pa steng du bzung nas ni //
slob dpon gdong la lto 'phye'i mgo
/rgyab ni mjug ma la phyogs te //
dmigs nas kham bzhi brus pa'i sa //
phyi rol me yi mtshams su dor //
mjor kham lnga pa dngos grub sa //
yin phyir snod du bcang bar bya //
de la kham lnga ldan pa yi //
sa zhes brjod kyi go bar byos //
de tshe khams lnga'i sa de nang //
shing dang skra dang grog mkhar dang //
sen mo thal ba sogs byung na //
mi la gnod pa sna tshogs 'byung //
rdo yis rlung 'byung phub ma dang //
mgal dum gyis ni rims skyed la //
rus pas zug gzer sogs 'byung ngan //
de sogs skyon dang mi ldan par //
sa ni 'jam la snum med bzang /
kha dog dkar ser dmar nag dang /
khra bos rim bzhin zhi rgyas dbang //
drag dang sna tshogs las 'grub sogs //
de ltar gnad dang mi ldan par //
cha dgu'i sa nas gzhan dag tu //
brkos na pha ma bu dang spun //
chung ma bu mo mdza' bshes 'chi //
rgyab tu brkos na rang 'chi zhing //
yang na rang nyid gnas nas dbyung //
mjug ma brkos na rta glang dang //
ma he ba glang la sogs pa //
rkang bzhi pa rnams brlag pa dang //
rang nyid stobs kyang nyams par 'gyur //
de nas kham lnga'i shul de ru //
bum gter lag len ltar bcos pa //
legs par bcug pa sa yis dgab //
sa bdag la mchod bstod byas nas //
bzod par gsol la de 'khor bcas //
gzhi der dgyes bzhin thim par bsam //
gzugs dang thig sogs mi mngon dbyi //
mchod gtor me mtshams phyogs su dor //
de shul lha khang mchod rten dang /
khang bzang dkyil 'khor la sogs pa //
gang yin bya ba'i gnas su gsungs /
kham lnga ldan pa'i sa de nyid //
bkra shis sa gzhan dang bsres nas //
gang du gtor kyang nyes kun zhi //
bkra shis bde legs 'byung bar gsungs //
kye ma /
gsang sngags gsar rnying rgyud kun las //
dbang bskur rab gnas sbyin sreg gi
/sngon du lto 'phye brtag par gsungs //
deng sang rdo rje slob dpon ming //
sa la grangs mang rgyu ba kun //
ming la chags shing nor gyis 'chums //
lo 'dod gtam la snying po byed //
rim gnyis dang ni lag len dngos //
rgyud kyi dgongs don rtswa ltar 'dor //
mkhas 'dod tshig la spu ris byed //
kun rdzob brdar btags slob dpon de //
don gyi slob dpon ci phyir yin //
soms shig deng sang shes ldan kun //
ma sbyang pa dang sbyangs kyang bskyur //
de la mkhas pa ci la 'byung //
shes kyang lag len gnad med na //
ne tso'i 'don pa dang mtshungs mod //
lag len tshig don kun shes na //
mkhas pa zhes bya don dang ldan //
de bas ma bslab mkhas mi 'gyur //
de phyir mkhas par 'dod rnams kyis //
slob dpon bsten la mkhas par slobs //
'di brtsams pa dang gzhan dag la //
phan pa'i dge ba gang mchis pa //
sems can kun la pha 'bab kyi //
nor du sbyin no go bar byos //
de ltar sa bdag lto 'phye chen po rab tu brtags shing cho ga dang bcas pa'i rab tu byed pa nyes pa kun sel zhes bya ba 'di yang /
don gnyer 'ga' la 'di nyid kyi thig rtsa khrid pa'i tshe dge slong grogs dan pa dkon mchog tshe ring gis bskul ba'i ngor bgyis te /
sngon gyi thig rtsa kha shas snang ba kun kyang 'thor zhing cung zad go dka' bar gnas pa zhig mchis pa las /
slob dpon rigs kyi byin pas rim pa rgyas pa nas bsdus pa paN+Di ta bi b+hU ti tsan+Das bsgyur ba gtso bor bzung /
thig rtsa gzhan nas kyang kha bskangs te 'bri gung pa shAkya'i dge slong rdo rje 'dzin pa chos kyi grags pas /
chu khams mgyogs 'gro'i lo bdag cag gi ston pas rgyal po zla ba bzang po sogs la dam pa dang po'i smin grol gyi dga' ston bstsal pa'i dus khyad par can la /
klung shod kyi sa yi thig le pho brang sra brtan rdo rje'i gnas mchog tu mgyogs par sbyar ba'o //
mang+ga laM///
/
