A+o~M swasti /
mthu chen dpal ldan nag po che //
chig shur ma ning dregs pa'i gtsor //
btud nas gang de'i sgrub pa'i thabs //
snying por dril te 'dir bshad bya //
'dir dpal mgon ma ning gi sgrub thabs dang 'brel bar srog dbang bskur ba la gsum ste /
sbyor ba yo byad kyi bsham dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
gnas dben par nyer dgu sogs dus khyad par can la /
maN+Dal gru gsum mthing nag gi dbus su 'bru nag khrag gis sbags pa'i tshom bu lha grangs bzhugs tshul dang mthun par bkod /
de'i dbus su gtor ma gru gsum sku rten dang dar nag gis brgyan pa bzhag
/mdun du bum pa dang /
mtha' mchod gtor gyis bskor /
dbang rdzas sogs nyer mkho'i yo byad thams cad tshogs par bya'o //

//gnyis pa sgrub thabs ni /
bka' brgyad dkyil 'khor yongs rdzogs sam /
gtso rkyang tsam gyi bdag bskyed sngon du 'gro bas /
mchod pa spyi dang sman gtor rak+ta rnams byin gyis brlab /
mdun bskyed bsang sbyang /
stong pa'i ngang las mdun gyi nam mkhar dur khrod thod mkhar 'bar ba'i gzhal yas khang chen por sna tshogs pad+ma dang nyi ma la gnas pa'i hU~M mthing nag yongs su gyur pa las /
dpal ye shes kyi mgon po ma ning nag po sku mdog mthing nag gtum zhing khros pa'i nyams can zhal gcig phyag gnyis pa /
g.yas 'bar ba'i ru mtshon rnon po gnam du phyar zhing g.yon gdug pa can gyi snying dang zhags pa 'dzin pa /
spyan gsum dmar la zlum pa /
zhal mche ba gtsigs shing ljags 'dril ba /
sbrul nag po'i ral pa thur du 'phyang ba /
thod pa skam po lnga'i dbu rgyan dang rlon pa lnga bcu'i do shal can /
snying phreng dang sbrul gyi chun pos brgyan pa /
dar nag gi 'jol ber brtsegs mar gsol zhing /
gser rked dang mi lpags rlon pa'i ska rags can /
tsan+dan gyi beng chen rked la btsugs pa'i sgo gsum nas sprul pa'i dmag dpung 'gyed pa /
kha dog sna tshogs pa'i cod pan lhab lhub dang 'jigs pa'i rgyan thams cad kyis bklubs pa /
g.yon brkyang gis ro'i gdan la bzhugs pa /
de'i g.yon du yum dpal 'bar ma dkar mo g.yas shel gri 'phyar zhing g.yon thod khrag gtso la stob pa ma mo'i chas can rol pa'i stabs kyis 'gying ba /
g.yas su las mgon srog bdud nag po gri gug dang lcags par bzung nas mda' gzhu 'geng zhing kha T+wAM gru mor bkal ba stag ral dang gzig shubs btags nas bra nag rting dkar la 'chib pa /
de'i phyi rol rtsibs drug la mdun nas g.yas skor du rim pa bzhin /
sku'i mgon po stag zhon nag po g.yas tsan+dan gyi beng gsor zhing g.yon bdud kyi zhags pa thogs nas dpa' gtum stag la zhon pa /
gsung gi mgon po beng dmar smug g.yas tsan+dan gyi beng 'phyar zhing g.yon bdud rtsi'i lcags par 'dzin pa /
thugs kyi mgon po gri gug mthing nag g.yas gri gug mkha' la 'phyar zhing g.yon thod khrag 'dzin pa /
yon tan gyi mgon po legs ldan nag po g.yas rin po che dang g.yon thod khrag 'dzin pa seng ge la zhon pa /
phrin las kyi mgon po trag shad mthing nag g.yas beng gsor zhing g.yon dgra snying bsnams pa bra nag rting dkar la 'chib pa /
lnga ka'ang mi bzad pa'i khro bo gtum drag 'jigs pa'i nyams can dar nag gi 'jol ber dang dur khrod rol pa'i chas thams cad kyis brgyan te bam gyi khar bzhugs pa /
'dod khams dbang phyug re ma ti nag mo skem zhing sbeg la gtum pa'i gzugs can g.yas khram shing 'phyar zhing g.yon b+hany+dza bzung ba'i mchan na nad rkyal thogs pa ma mo'i chas brgyad kyis spras te rdzu 'phrul drel rta'i steng na btsan skyil gyis bzhugs pa /
gzhan yang ru 'dren gyi dmag dpon sde bzhi /
bka' sdod dregs pa sde brgyad /
myur mgyogs kyi pho nya las byed sogs srid gsum dregs pa'i tshogs bsam gyis mi khyab pas bskor ba /
thams cad kyang khros shing gtum pa'i nyams can mi sdug pa'i rgyan sna tshogs pas brgyan cing 'bar ba'i me'i phreng ba drag por 'khrugs pa'i dbus na gnas pa'o //
thams cad kyi dpral bar A+o~M/
mgrin par AH
thugs kar hU~M/
thugs ka'i hU~M las 'od zer 'phros pas lho nub rnga yab gling phran /
ma la ya gnam lcags 'bar ba'i ri bo /
u tsa la yi dur khrod chen po rnams nas dpal ye shes kyi mgon po ma ning nag po 'khor dang bcas pa badzra sa mA dzaH
zhes spyan drangs par bsam zhing /
hU~M/
dad pa dang ni dam tshig gis //
tshur gshegs tshur gshegs lha chen po //
ma hA kA la mthu bo che //
gsang ba'i khro rgyal stobs po che //
ma ning nag po kun gyi rje //
gnas 'dir spyan 'dren gshegs su gsol //
'og min gnas mchog dam pa dang //
gsang chen lhun grub gtsug lag khang //
dur khrod rab 'jigs gzhal yas nas //
thugs dam dbang gis gshegs su gsol //
lha chen dpal 'bar gshegs\u0f8e
legs ldan nag po gshegs\u0f8e
tshogs bdag chen po gshegs\u0f8e
ma ning nag po gshegs\u0f8e
srog bdud nag po gshegs\u0f8e
mkha' 'gro'i gtso mo gshegs\u0f8e
mgon po sde lnga gshegs\u0f8e
sring gcig chen mo gshegs\u0f8e
mthu chen sde brgyad gshegs\u0f8e
bdud 'dul dmag tshogs gshegs\u0f8e
ye shes mgon po 'khor dang bcas //
bstan pa srung phyir gshegs su gsol //
A+o~M shrI ma hA kA la sa pa ri bA ra e h+ye hi badzra sa mA dzaHdzaHhU~M baM hoH
zhes pas spyan drangs la /
bzhugs gsol ni /
hU~M/
dur khrod rab 'jigs rngam pa'i gzhal yas dbus //
sna tshogs pad+ma nyi zla brtsegs pa'i steng //
ru dra pho mo bsnol ba'i gdan khri la /
khro rgyal ma ning 'khor bcas bzhugs su gsol //
A+o~M shrI ma hA kA la sa pa ri bA ra sa ma ya tiSh+Than+tu zhes pa dang /
A+o~M badzra sa ma ya ha na ha na hU~M phaT kyis dam la gzhag
/phyag bya ba ni /
hU~M/
mnyam med mthu mnga' gtum chen me ltar 'bar //
ma rungs 'joms mdzad bdud dpung thal bar rlog
/mthar byed gzhon nu 'jigs pa'i gad rgyangs can //
ma hA kA la khyed la phyag 'tshal lo //
a ti pU ho /
pra tIts+tsha ho /
mchod pa ni /
hU~M/
dpal mgon ma ning nag po 'khor bcas dgongs /
khyed la dgyes pa'i mchod pa 'bul ba ni //
thod chen b+han+dza rlon pa'i snod mchog tu //
ba liM gtor ma'i mchod pa rongs se rong //
bdud rtsi sman gyi mchod pa brengs se breng //
rak+ta dmar gyi ar+g+haM chi li li //
dza gad gser skyems btung ba me re re //
mAM sa sha chen gsur dud thu lu lu //
b+han+dza rus pa'i tshogs ni khra la la //
bza' dang bca' dang btung ba'i bye brag dang //
gzugs sgra dri ro reg bya chos la sogs //
'dod yon lnga ldan mchod pa sna tshogs kun //
dpal mgon ma ning nag po 'khor bcas la //
dad pa'i blo yis 'bul lo bzhes su gsol //
A+o~M shrI ma hA kA la sa pa ri bA ra puSh+pe nas shab+da'i bar dang a mr-ita rak+ta ba liM pany+tsa kA ma gu Na pra tIts+tsha swA hA zhes pa dang /
khyad par du rtsa sngags la gtor sngags btags pa gsum mam bdun gyis gtor ma phul la /
dpal ma hA kA la khrag 'thung gi rgyal po sogs nas bstan pa'i bka' srung chen po dpal mgon ma ning 'khor dang bcas pa rnams kyis mchod sbyin gyi gtor ma rgya chen po 'di bzhes la sangs rgyas kyi bstan pa srungs sogs kyis phrin las bcol /
bstod pa ni /
hU~M/
'jig rten 'das pa'i dus na sngon byung ba //
che mchog he ru kaHdpal sku gsum rdzogs //
srid rtsa'i bdag 'dzin ru dra sde gsum 'dul //
rtsal chen phrin las mdzad la phyag 'tshal bstod //
dpal chen mngon sprul nag po chen po'i sku //
'chol ba'i khro rgyal ma ning dgra bgegs gshed //
lha chen dpal 'bar chos skyong yongs kyi rje //
dmag dpon chen po'i sku la phyag 'tshal bstod //
dur khrod thod mkhar me rlung 'tshub dkyil na //
rnal 'byor dpal mgon khyod kyi cha lugs ni //
sku mdog mthing nag zhal gcig phyag gnyis pa //
sku gsum ldan phyir spyan gsum gyen thur gzigs //
rab brjid khro gnyer gsum ldan gtum la rngam //
zhal gdangs mche gtsigs drag po'i skan sgra rdeb //
rin chen thod skam lnga yis dbu la brgyan //
sbrul nag ral pa nag pos sa gzhi khyab //
g.yas pa ru mtshon g.yon pa snying zhags bsnams //
tsan+dan beng chen rked btsug lha dmag 'gyed //
thod pa skam rlon snying phreng sbrul chun spras //
dar nag ber gsol gser sked mi lpags bcings //
legs ldan nag po'i sku la phyag 'tshal bstod //
hU~M/
las la chas tshe srog bdud cha lugs 'dzin //
srid gsum gzigs phyir spyan gsum brang la shar //
dmag dpon bzhi 'gyed spyan bzhis lhu tshigs brgyan //
stag ral gzig shubs btags nas rta nag zhon //
bdud mdas dgra snying gzir 'debs gling bzhir rgyug
/spyan nas khrag 'dzag me yi kha rlangs 'bar /
kha T+wAM gri gug lcags par thogs nas su //
snang srid pho rgyud thams cad pho nyar 'gyed //
ci bcol las rnams skad cig yud la sgrub //
rtag tu grogs mdzad mgon po nag po che //
ma bskul bar yang gnag pa'i dgra bgegs sgrol //
ltag na spyan gcig ma tshogs dbang du sdud //
gar bskul sa ru mi ro rags su 'tsher //
zlog pas mi bzlog sngags zlog mkhan gyi gshed //
gtsug lag khang srung dkor rkun rtsad nas gcod //
bstan pa gnyan srung bka' yi bya ra ba //
dregs pa kun 'dul khyod la phyag 'tshal bstod //
hU~M/
dpal ldan las kyi mgon po ni //
mthing nag gri gug lcags par thogs /
kha T+wAM bdud mdas dgra snying gzir //
rta nag zhon nas rgyug la bstod //
ma gcig lha mo dpal 'bar ma //
spu gri 'phyar zhing klad khrag ldag
/mi lpags gos gyon thod phreng 'phyang //
u ma de bI'i sku la bstod //
hU~M/
sku las sprul pa'i mgon po ni //
nag po stag zhon mi bzad pa //
tsan+dan beng gsor bdud zhags 'phen //
gtum po 'jigs byed khyod la bstod //
ma 'gags gsung gi rol pa'i rtsal //
beng chen dmar smug khros pa'i zhal //
tsan+dan beng dang lcags par 'dzin //
bdud 'dul mthu chen khyod la bstod //
thugs kyi sgyu ma chen po'i 'phrul //
lha min g.yul zlog nag po che //
phyag na gri gug thod khrag bsnams /
khrag 'thung dpa' bo khyod la bstod //
yon tan mgon po legs ldan che //
gtum drag bzod dka'i gzi brjid can //
mthing nag rin chen thod khrag 'dzin //
gdug pa 'dul mdzad khyod la bstod //
phrin las drag shul chen po'i rtsal //
trag shad bdud mgon ma rungs pa //
tsan+dan beng dang dgra snying 'dzin //
dgra bgegs gshed ma khyod la bstod //
'dod khams dbang phyug re ma tI//
lag na khram shing thod pa 'dzin //
drel rta zhon nas stong gsum nyul //
nag mo stong gi gtso la bstod //
he ru kaHdpal spyan snga ru //
dam bcas ji bzhin da lta 'dir //
bstan pa srung zhing skyong mdzad pa'i //
dam can kun la bstod par bgyi //
zhes bstod /
bzlas pa bya ba ni /
mgon po 'khor bcas kyi thugs kar nyi ma la gnas pa'i hU~M yig gi mthar srog sngags kyis bskor ba /
bdag gi thugs ka'i 'od kyis bskul bas ci 'dod pa'i phrin las rab 'byams thogs med du sgrub par bsam la /
A+o~M shrI ma hA kA la ga Na gu h+ya raM sid+d+hi hU~M phaT:
ces gtso sngags te /
bye ba thems na las kun 'grub :
ces pa bzhin bzla'o //
A+o~M shrI ma hA kA la rU pa tri yaM hU~M dza :
sku mgon no //
A+o~M shrI ma hA kA la rak+sha du beng ni dza :
gsung mgon no //
A+o~M shrI ma hA kA la k+She tra ha na hU~M phaT:
thugs mgon no //
A+o~M shrI ma hA kA la siM ha raM hU~M phaT:
yon tan mgon po'o //
A+o~M shrI ma hA kA la trag shad hU~M dza :
phrin las mgon po'o //
de ltar gtso 'khor gyi 'gros sbyar nas ci rigs bzlas pa'i mthar /
mchod cing phrin las gsol lo //
rgyun gyi phrin las la ni bzlas pa bya ba'am ma byas kyang rung ste /
bstod pa'i rjes su thun gtor stob cing /
skabs kyi phrin las la bzlas pa'i rjes su skong bshags sogs bya zhing /
gang ltar yang stob pa'i rjes su /
gtang rag gi mchod bstod /
bzod gsol /
brtan bzhugs /
gshegs gsol sogs rjes chog rnams bya'o //
!
//gsum pa dbang gi cho ga ni /
bdag mdun gyi sgrub mchod bzlas pa'i mthar thug pa sngar bzhin byas nas /
bum pa'i nang du mgon po 'khor bcas skad cig gis gsal btab /
snying ga'i sngags phreng gzungs thag la 'khril te song bas bum lha'i thugs rgyud bskul byang sems bdud rtsir babs par bsam la /
gong gnon dang mgon po'i rtsa sngags ci nus bzla zhing /
ting nge 'dzin gyis dbang blang ba dang gnang ba nod pa rnams bya'o //
slob ma'i bya ba khrus dang phyag byas /
bgegs skrod pa rnams sngon du 'gro bas /
mtshams sbyor chos bshad ci rigs pa byas nas /
khyad par 'dir bcom ldan 'das kun bzang che mchog he ru kaHnyid gdul bya gdug pa can rnams 'dul ba'i ched du dpal ye shes kyi mgon po ma ning nag po'i skur bzhengs pa ste /
'jig rten dang 'jig rten las 'das pa'i dregs pa pho rgyud mo rgyud thams cad kyi rje btsan /
mthu stobs nus pa'i byin rlabs 'gran zla med pa'i bstan srung thams cad kyi gtso bor grub pa yin te /
las rgyud kyi le'u drug pa las /
lha mgon ma hA kA la 'di :
nga yi sku gsung thugs sprul yin :
ci phyir ru dra 'dul ba'i phyir :
lnga brgya dus kyi tha ma la :
bdag tu 'dzin pa'i ru dra dar :
de tshe gzhan gyis mi thul bas :
bdag 'dzin dngos bcom ma ning 'dis :
de tshe bdag 'dzin ru dra 'dul :
zhes gsungs pa dang /
de la sgrub pa'i bka' srol bsam gyis mi khyab pa zhig bzhugs pa las /
zab rgyas rno myur byin rlabs kyi tshan khas khyad par du gyur pa ni /
gu ru rin po che chos kyi dbang phyug gis gnam skas brag nas spyan drangs pa'i chos skor 'di nyid yin zhing /
de la rgyud dang bsnyen sgrub las sbyor gyi man ngag kha tshang don 'dril mtha' rgyas su yod pa las 'dir srog dbang gi bka' sgrub par byed pa la slob dpon gyi bya ba rnams sngon du song /
slob ma'i bya ba la sngon 'gro dang dngos gzhi gnyis las /
dang po sngon 'gror slob dpon dpal chen po dang gnyis su med pa'i drung du dbang bskur zhu ba'i yon du maN+Dal 'bul ba zhu zhes brjod cing des kyang maN+Dal phul /
gsol ba 'debs pa ni /
bla ma dpal chen he ru kaH
mthu stobs rtsal ldan che ba'i mchog
/khams gsum srog la dbang sgyur ba'i //
dbang chen yongs rdzogs bdag la stsol //
ces lan gsum /
rgyud dag par bya phyir /
bla ma sangs rgyas 'khor dang bcas //
kun nas bdag la dgongs su gsol //
bla ma dkon mchog gsum po rnams //
byang chub ma 'thob bar du ni //
skyabs kyi mchog tu gzung bar bgyi //
sngon nas bsags pa'i sdig sgrib bshags //
'gro don sangs rgyas 'thob bya'i phyir //
smon pa'i byang chub sems ni bskyed //
sems can yongs su smin bya'i phyir //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal sgom //
zhes gsum gyis rgyun bshags bya /
ye shes dbab pa ni /
slob dpon yi dam du gsal ba la /
slob mas mos gus byas pas thugs ka nas 'od zer 'phros /
slob ma'i spyi bor thim pas ma dag pa'i lus sbyangs te 'od zer mthing ga'i phung por gyur /
de las dur khrod chen po'i dbus su sna tshogs pad+ma dang nyi ma la gnas pa'i hU~M mthing nag yongs su gyur pa las dpal ye shes kyi mgon po ma ning nag po sku mdog mthing nag ces pa nas /
g.yon brkyang gis ro'i gdan la bzhugs pa zhes pa'i bar gyis mgon por bskyed /
gnas gsum byin gyis brlab /
snying ga'i hU~M las 'od zer 'phros pas rnga yab gling /
ma la ya /
bsil ba tshal /
u tsa la'i dur khrod chen po rnams nas dpal ye shes kyi mgon po 'khor dang bcas pa 'ur 'ur chem chem kha char 'bab pa bzhin byon nas slob ma la thim par bsam zhing /
sngags kyi mthar A be sha ya a A zhes btags pa bzla zhing /
rol mo'i sgra dang sbyar ba'i spos bsreg
/phebs pa na tiSh+Tha badzra zhes brtan par bya /
de nas gnyis pa dngos gzhi'i don du /
bla ma gsang bdag rdo rje 'dzin //
rgyal ba mgon po ma lus rnams //
dbang bskur lha yi 'khor lo yi //
dbang rnams rim par bskur du gsol //
ces lan gsum gyis gsol ba gdab /
dbang dngos la spyi dang bye brag gnyis las /
dang po spyi ni /
bum pa spyi bor bzhag pa'i tshe /
bum nang gi mgon po'i sku las 'od zer dkar dmar mthing gsum byung /
slob ma'i lus gang bas lus ngag yid gsum gyi sdig sgrib sbyangs /
mgon po'i sku gsung thugs kyi byin rlabs dang nus pa rgyud la zhugs par mos su bcug la /
bum pa gtso bo'i sku dang bcas pa spyi bor bzhag ste /
hU~M:
bum pa bzang po'i gzhal yas su :
dpal mgon ma ning lha tshogs bzhugs :
skal ldan bu la dbang bskur bas :
lus ngag yid gsum smin gyur nas :
sku gsung thugs su lhun grub shog :
ces dang /
A+o~M badzra kro d+ha ma hA shrI he ru kaHhU~M phaT:
A+o~M ru lu ru lu hU~M b+h+yo hU~M:
A+o~M hrIHSh+TI bI kr-i tA na na hU~M phaT:
A+o~M ha ya grI ba hu lu hu lu hU~M phaT:
A+o~M badzra kI li kI la ya hU~M phaT:
A+o~M gu h+ya dz+nyA na shrI he ru kaHkro d+hI shwa rI hU~M phaT:
A+o~M badzra ma hA gu ru sarba sid+d+hi hU~M phaT:
A+o~M badzra tsaN+Da sarba duSh+TAn hU~M phaT:
A+o~M badzra sarba duSh+TAn e dza b+h+yo hU~M phaT:
ces gsang rdzogs ltar gyi dpal dgu dang mgon po'i sngags mthar /
a b+hi Shiny+tsa A+o~M:
a b+hi Shiny+tsa A:
a b+hi Shiny+tsa hU~M:
a b+hi Shiny+tsa swA:
a b+hi Shiny+tsa hA:
zhes gnas lngar bskur zhing bum chu blud /
de ltar dbang bskur pas khyed rang gi lus ngag yid gsum gyi dri ma mtha' dag byang ste mgon po'i sku gsung thugs dang dbyer med du gyur pa'o //
gnyis pa bye brag la /
sku gsung thugs yon tan phrin las sbyor sgrol byin bskyed ngo sprod dang dgu las /
sku'i dbang ni /
bla ma'i thugs ka nas 'od zer 'phros mgon po'i thugs rgyud bskul ba re re bzhin la sngon du 'gro bas /
mdun bskyed las sku mgon stag zhon mang po byung /
slob ma'i spyi bor thim par bsam la /
de'i sku spyi bor bzhag cing ber nag bkon la /
hU~M/
dpal mgon ma ning sku yi dbang //
skal ldan 'di la bskur thob shog
/che mchog dang gtso sngags kyi mthar /
A+o~M shrI ma hA kA la rU pa tri yaM hU~M dza :
a b+hi Shiny+tsa A+o~M:
gsung dbang ni /
de bzhin du /
bla ma'i thugs ka nas 'od zer 'phros mgon po'i thugs rgyud bskul /
mdun bskyed las gsung mgon beng dmar mang po byung /
slob ma'i mgrin par thim par bsam /
beng gi sku dang sgrub pod srog snying rnams mgrin par bzhag la /
hU~M/
dpal mgon ma ning gsung gi dbang //
skal ldan 'di la bskur thob shog
/sngar bzhin sngags tshan gnyis kyi mthar /
A+o~M shrI ma hA kA la rak+sha du beng ni dza :
a b+hi Shiny+tsa A:
bdud rtsi blud /
thugs dbang ni /
bla ma'i thugs ka nas 'od zer 'phros mgon po'i thugs rgyud bskul /
mdun bskyed las thugs mgon gri gug can mang po byung /
slob ma'i snying gar thim par bsam /
gri gug gi sku dang rdo rje gri gug hU~M gis mtshan pa snying gar bzhag la /
hU~M/
dpal mgon ma ning thugs kyi dbang //
skal ldan 'di la bskur thob shog
/sngags tshan gnyis kyi mthar /
A+o~M shrI ma hA kA la k+She tra ha na hU~M:
a b+hi Shiny+tsa hU~M:
yon tan gyi dbang ni /
bla ma'i thugs ka nas 'od zer 'phros mgon po'i thugs rgyud bskul /
mdun bskyed las yon tan gyi mgon po seng zhon mang po byung /
slob ma'i lte bar thim par bsam /
seng zhon gyi sku lte bar bzhag cing /
mda' rgod sgro mar dar nag la khro zhal lam hU~M bris pa btags pa lag g.yas su gtad la /
hU~M/
dpal mgon ma ning yon tan dbang //
skal ldan 'di la bskur thob shog
/sngags tshan gnyis kyi mthar /
A+o~M shrI ma hA kA la siM ha raM hU~M phaT:
a b+hi Shiny+tsa swA:
phrin las kyi dbang ni /
bla ma'i thugs ka nas 'od zer 'phros mgon po'i thugs rgyud bskul /
mdun bskyed las phrin las kyi mgon po trag shad mang po byung /
slob ma'i gsang bar thim par bsam /
trag shad kyi sku lte bar bzhag cing /
seng ldeng ngam chu shing gi phur pa lag g.yon du gtad la /
hU~M/
dpal mgon ma ning phrin las dbang //
skal ldan 'di la bskur thob shog
/sngags tshan gnyis kyi mthar /
A+o~M shrI ma hA kA la trag shad hU~M dza :
badzra kI li kI la ya karma a b+hi Shiny+tsa hA:
sbyor sgrol gyi dbang gnyis ni /
grir shi ba'i snying shun la gri khrag gis bris pa'i ling+ga 'am zan ling la dmigs bya dgug gzhug byas la /
rtsa sngags kyi mthar /
A+o~M ma hA kA la tri yaM ru dra nag po rbad tri ling ging+ka ra rA tsa su tri b+h+yo b+h+yo :
mun shi b+h+yo :
mun nag shi b+h+yo dgra bo che ge mo la b+h+yo :
zhes rbad pa dang /
tri yaM ru dra nag po dgra bo'i srog la mA ra ya rbad :
mun shi dgra bo'i srog la hur thums mA ra ya rbad :
mun nag shi dgra bo'i srog la hur thums dzaHmA ra ya rbad :
su tri tsit+ta dgra bo nr-i mA ra ya rbad :
ces gsad sngags te rbad gsad sbrel nas bzla zhing thun sna tshogs kyis brab /
mtshon chas gtub /
A+o~M phaT:
mA ra ya ti hU~M:
e s+pha ra Na phaT:
ces brjod cing ling ro mer bsreg
/de nyid rak+ta dang sbyar ba byin la /
slob ma'i ya rkan khro bo /
ma rkan khro mo /
lce khro chung du bsam la /
A+o~M shrI ma hA kA la ta kri kro ta kro tI sa ma ya hoHsa ma ya satwaM:
zhes brjod pas khro bo khro mos rol pa mdzad pas byang sems kyis lus gang bar bsam mo //
gzi byin skyed pa'i dbang ni /
slob ma'i lus thal chen gyis byugs pa'am mi bde na dpral bar tshom bu bkod /
tshil chen sogs sbyar spos bsreg
/DA dril dang rkang gling sogs rol mo'i sgra sbyar zhing /
gtor ma mgon por gsal ba slob ma'i spyi bor bzhag
/byin bskyed cing bka' bsgos pa'i tshe phrin las thams cad thogs med du sgrub par bsam la /
hU~M hU~M hU~M:
'og min gnas mchog dam pa nas :
zhi khro yongs rdzogs sku bzhengs la :
gsang ba'i dkyil 'khor chen po 'dir :
spyan 'dren bzhugs gsol mchod pa 'bul :
bdag dang mos pa'i bu 'di la :
dbang skur byin gyis brlab tu gsol :
bgegs dang log 'dren bar chad sol :
phyi nang gsang ba'i dbang rnams skur :
mchog dang thun mong dngos grub stsol :
hU~M:
u tsa la yi dur khrod nas :
dpal mgon ma ning byin phob la :
mos pa'i bu la dbang skur cig :
mchog dang thun mong dngos grub stsol :
dpal mgon lcam dral 'khor tshogs bcas :
dam can rgya mtshos byin phob la :
mos pa'i bu la dbang skur cig :
mchog dang thun mong dngos grub stsol //
zhes pa tsam gyi mthar /
dad ldan rigs kyi bu 'di la :
'gro ba 'dul ba'i dbang skur cig :
khams gsum dbang sdud dbang skur cig :
phrin las rnam bzhi'i dbang skur cig :
ces pa'i mthar bka' bsgo yang bya'o /

/dam tshig dang ldan zhing chos skyong 'di nyid sgrub pa la spro ba yin na gtor ma'i lha slob ma'i snying gar bstim /
sngags kyi bzlas lung   legs ldan dang 'dra /mchan /byin nas slob ma la mchod bstod /
brtan bzhugs /
mgon po la dam gzhag dang dam bsre ba yang byed /
dam tshig la the tshom za ba dang 'di mi sgrub pa'i rigs la de rnams mi bya ste gnyis ka la shis par mi 'gyur ro /

/dbang don ngo sprad pa ni /
rigs kyi bu khyod skal pa bzang :
gsang ba'i dkyil 'khor dam pa 'dir :
dbang don 'di ltar go bar gyis :
rang gi sems nyid rin po che :
zhi ba'i dus na kun tu bzang :
khro bo che mchog he ru ka :
rig na sangs rgyas de nyid yin :
ma rig rang sems dmyal ba yin :
'khor 'das kun gyi gzhi rtsa yin :
ngar 'dzin dag pa ma ning sku :
gzhan na med do rang rig sku :
de don rtogs na srog dbang thob :
rang sems ma ning yin shes na :
dregs pa kun gyi srog dbang yin :
ya gi kun tu bzang po nas :
ma gi the'u brang yan chad la :
kun srog sems nyid gcig pur 'dus :
dper na nam mkha'i sgra gcan gyis :
nam mkha'i nyi zla zin pa na :
chu bran stong gi nyi zla zin :
de phyir stong srog gcig la 'dus :
de don rtogs na dbang thob yin :
zhes ngo sprad do //
rjes ni sngags kyi dam tshig spyi dang /
khyad par 'di thob pa'i bla ma la gus pa dang /
mgon po 'di'i mchod gtor la brtson pa sogs spyi dang bye brag gi dam tshig rnams bsrung bar bka' bsgo /
des kyang khas blang ba dang /
yon 'bul ba sogs bya /
rjes mdun bskyed la gtang rag gi mchod bstod sogs sgrub thabs bzhin shes par bya'o //
'di'i sngon 'gro rnams rtsa ba'i gzhung gi dngos zin min pas nyung ngur dril /
gzi byin skyed pa dang ngo sprod kyi tshigs gcad snying po bsdus nas 'jug bder byas /
gsung rgyun zab gnad 'ga' zhig phyogs mtshon du smros pa'o //
rnam 'a~Xgyur sna tshogs mgon po kun //
gnyis me~Xd ma ning 'di las shar //
de phyir rdo~X rje~X theg pa yi //
bstan srung snying po 'di sgrubs shig
/dpal mgon ma ning chos dbang dang pad gling lugs kyi sgrub thabs dbang dang bcas pa'i le'u tshan no ///
/
