@#//
'jam dpal gshin rje'i thugs tig las /
smin byed kyi rim pa chu 'babs su bkod pa ye shes bdud rtsi'i bcud sbyin zhes bya ba bzhugs so //
na mo gu ru many+dzu shrI ya mA ri ye /
ye shes kun gyi 'byung gnas che //
bla ma dus dgra'i dbang po la //
btud nas rdo rje'i gtor blugs kyi //
cho ga'i lag len gsal bkod bya //
snyan brgyud 'jam dpal thugs tig gi sgo nas skal ldan rjes su 'dzin cing don gyi dbang bskur ba sbyin pa na /
stegs bur dkyil 'khor ras bris sam maN+Dal la 'bru nag khrag chang gis gsher ba'i tshom bu gcig bkod pa'i steng many+dzi la bum pa mgul chings mthing nag bcud bkang kha rgyan mgul chings gzungs rdor ldan pa bkod /
mdun phyogs su gtso bo dang ye shes sems dpa'i sku tsaka
/dpal chas /
phyag mtshan drug phyogs bsdus kyi tsakli rnams dang /
g.yas su thod snod du bam chen phyag len ltar bzhengs pa /
rgyab tu sngags byang dang thod par mngar gsum chos sman sbyar ba'i chang /
rig tsaka
/g.yon du mchod rten nam sAts+tsha dkar po rab gnas ldan pa dang me long 'ja' shel /
mdun mtshams g.yas g.yon du tshe 'brang bum gzugs dang /
dregs pa'i dmar gtor sha khrag gis brgyan pa rnams bkod /
mdun rgyab gang bder sman raka gtor gsum /
chu gnyis nyer spyod g.yas skor du bsham /
gzhan yang las bum sngon gtor /
tshogs chas sogs phrin las la dgos pa'i yo byad rnams 'du byas la /
phrin las gyer tshig gcig gis bdag mdun dbyer med du bskyed cing bzlas pa'i skabs dzapa? khang phyes la /
dkyil 'khor /
bum pa /
sku gzugs /
bam /
pu ri rnams re re bzhin dkyil 'khor gyi lhar gsal btab la 'phro 'du'i ting nge 'dzin dang ldan pas bzlas brjod ci 'grub kyi mthar stong tshigs 'bul zhing /
skabs 'dir tshe 'brang la dmigs te /
bdag mdun lhar gsal sogs dmigs bzlas tshe 'gug dang bcas pa gter gzhung bzhin grub na'ang legs so //
srung ma'i gtor 'bul dang tshogs byin rlabs nas bsgral bstab kyi bar grub pa dang /
las bum du bdud rtsi 'khyil pa'i bskyed bzlas bya /
rig pa'i me tog dor la slob ma 'jug par gnang ba nod do //
de nas slob ma rnams las bum gyi chus khrus bya /
nang du 'jug pa dang phrin las ltar bgegs gtor gtang zhing srung 'khor bsgom /
me tog bkye bsdu dang sems bskyed gsal btab la /
de la 'dir gsang sngags snga 'gyur sgrub sde chen po brgyad las 'jig rten las 'das pa'i rigs lnga'i ya gyal /
sku mchog 'jam dpal khro bo'i sgrub thabs kyi mthar thug 'khor 'das thams cad kyi phyag rgya zil gyis gnon pa chen po kun khyab de bzhin gshegs pa'i rigs su sgrub pa yin la /
de'i sgrub thabs bka' gter gyi bka' srol mtshan dang rnam grangs kyi bye brag rgyas bsdus mi 'dra ba ji snyed cig byon pa las /
skabs su babs pa 'di ni grub pa'i slob dpon chen po 'jam dpal bshes gnyen nyid gdul bya'i snang ngor mkhas grub rig pa 'dzin pa'i tshul du snang ba /
grub thob gter ston yongs kyi 'khor los sgyur ba 7pad+ma 'od gsal mdo sngags gling pa la thun mong ma yin pa'i bka' babs chen po drug tu bzhugs pa'i nang tshan zab mo snyan brgyud kyi skor las byon pa ste /
rtsa ba rdo rje'i gsung las /
dang po rang byung sngags kyi rgyud :
zla gsang bye ba 'bum phrag las :
snying po'i snying po mdo tsam zhig :
'jam dpal bzang pos gnad bsdus te :
brtul zhugs spyod pa'i dbang por gtad :
bdag nyid blo ldan mchog sred kyis :
'ga' zhig sa yi bcud du gtams :
la la klong lnga'i sgrom bur bstsal :
snyan brgyud 'di ni skal ldan la :
dgongs pa byin rlabs tshul du bshad :
ces gsungs pa ltar :
slob dpon 'jam dpal bshes gnyen gyi dgongs pa /
o rgyan gyi mkhan po blo ldan mchog sred rtsal gyis snyan brgyud zab mor gdams pa'i chos sde /
'jam dpal gshin rje'i thug tig gi dbang bskur zab mo bsgrub par bgyi ba la /
zhes sogs kyis mtshams sbyar nas maN+Dal 'bul du gzhug
/bla ma dang 'jam dpal he ru ka dbyer mi phyed pa'i drung du thal mo me tog dang bcas te gus pa'i yid kyis gsol ba 'debs pa 'di'i rjes zlos mdzod :
chos dbyings bde bar dgyes rol pa'i :
'jam dpal khrag 'thung dgongs su gsol :
he ru ka dpal grong khyer du :
bdag cag 'jug cing smin par 'tshal :
lan gsum /
bla ma dang mdun bskyed bcom ldan 'das dpal chen gshin rje'i gshed phyag rgya zil gnon la rtsa gsum dam can srung ma'i tshogs kyis bskor te mngon sum bzhugs pa'i spyan sngar /
rang gzhan nam mkha'i mtha' mnyam gyi mar gyur skye dgu mtha' dag byang chub ma thob kyi bar du skyabs su 'gro ba'i 'dun pas 'di'i rjes zlos /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen 'jam dpal he ru kar :
rang ngo shes pas skyabs su mchi :
lan gsum /
rang rig 'jam dpal ye shes sems dpa'i rang bzhin ma rtogs pas 'khor ba'i 'khrul 'khor lu gu rgyud du 'phyan pa'i 'gro ba thams cad la snying rje chen pos mi gnas pa'i myang 'das chen por bsgral bar bgyi'o snyam pa smon pa dang /
de'i ched du 'jam dpal dus dgra'i dbang po'i gzhi'i smin byed sngon du 'gro bas lam rim pa gnyis kyi rnal 'byor la slob par bgyi'o snyam pa 'jug pa byang chub mchog tu sems bskyed pa 'di'i rjes zlos /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
yul mchog de dag gi spyan sngar gsag sbyong spel gsum gyi thabs khyad par can rgyun bshags yan lag brgyad pa tshul bzhin du bya ba'i 'dun pas 'di'i rjes zlos /
ho :
rdo rje slob dpon sangs rgyas dpal :
sogs /
dbang gi gzhi 'god pa ye shes pa dbab pa'i slad du sgo gsum gyi gnad gcun te dmigs pa 'di ltar mdzad 'tshal /
las chu dang las sngags kyis bsang /
swa b+hA bas sbyang /
stong pa'i ngang las phyi snod kyi snang ba lhun grub ye shes rol pa'i gzhal med khang chen po'i dbus su /
klu 'bum gnyan khri sa bdag stong dang phyogs skyong ma he nyi zla brtsegs pa'i gdan gyi steng du /
slob ma skad cig gis 'jam dpal gshin rje'i gshed phyag rgya zil gyis gnon pa'i he ru ka mthing nag 'bar ba chen po'i sku can /
dbu gsum g.yas dkar g.yon dmar dbus mthing nag klu gnyan sa bdag dgra bgegs za ba /
phyag drug g.yas gsum 'khor lo ral gri rdo rje /
g.yon gsum be con gtun shing sdigs mdzub sgreng ba /
thod skam rigs lnga'i dbu rgyan gsol zhing dregs pa'i snying dang nA ga'i mgo bo'i do shal 'phyang ba /
glang ko zhing lpags stag sham sbrul chun sogs dpal dang dur khrod rol pa'i chas dang rin po ches brgyan cing /
gar dgu'i nyams ldan ye shes kyi me 'bar ba'i dbus na zhabs bzhi 'dor thabs dregs pa pho mo'i dpyi nas brdzis pa /
yum gtum mo bai tA lI mthing nag snying dang gri thod 'dzin cing khro mo'i chas dang ldan pas 'khyud pa /
rgyan dang sprul pa'i lha tshogs rnams kyang nyi ma dang 'od zer bzhin du rang byung lhun grub chen por rdzogs pa'i thugs srog sa bon dang /
bdag mdun gyi thugs ka'i 'od zer mkha' khyab tu 'phros pas 'og min chos kyi dbyings kyi pho brang drag po e'i gzhal yas khang nas /
dus gsum sangs rgyas thams cad bcom ldan 'das phyag rgya zil gnon gyi rnam par nam mkha'i mtha' klas par byon te /
mtsho chen po la char bab pa ltar slob ma'i spyi bo dang ba spu'i bu ga nas zhugs te snying gar thim par mos shig
/gu gul dud pa dang rol mo'i sgra sbyar la /
hU~M:
rtog med spros bral chos kyi dbyings nyid las :
stong pa'i chos nyid ye shes rang snang ba :
'jam dpal khro bo zil gnon 'khor bcas kyis :
dbang dang byin rlabs mthu dang dngos grub stsol :
ces dang /
snying po'i gsham du tiSh+Tha ma hA kro d+ha A be sha ya A be sha ya dz+nyA na maN+Da la A be sha ya /
zhes dang rol mo drag tu byas la byin dbab /
rdo rje spyi bor rgya gram du bzhag cing /
ye shes pa brtan par gyur cig
/tiSh+Tha badzra /
zhes brjod do //
de dag gis dbang gi sngon du 'gro ba 'jug pa'i chos rnams grub nas dngos gzhi la bum pa /
gsang ba /
sher ye /
bzhi pa rang byung ye shes /
mtha' rten gyi dbang bskur ba rnams rim par bsgrub par bgyi ba'i thog mar bum dbang bskur ba la /
bla ma dkyil 'khor gyi lha tshogs dang nam mkha' gang bar bzhugs pa'i dbang gi lha rnams kyis bkra shis pa'i rnam pa du ma dang bcas te /
ye shes rin po che'i bum pa rigs lnga 'dus pa'i bdud rtsi'i bcud kyis gang bas spyi bo nas dbang bskur bar mos shig
oM:
ye shes dag pa bum pa'i dbyings :
phyag rgya zil gnon zhu ba'i bcud :
rigs lnga 'dus pa'i bdud rtsi yis :
ye shes lnga ru dbang bskur ro :
sngags mthar oM hU~M trAM hrIHA:
ka la sha a b+hi Shiny+tsa oM:
zhes rnam bum gyis dbang bskur zhing 'thor 'thung bya /
de ltar bum pa'i chus dbang bskur pas nyon mongs lnga'i sgrib pa dag
/phung po lnga gnas gyur /
ye shes lnga'i rtogs pa mngon du byas /
rgyal ba rigs lngas dbu brgyan par gyur /
de'i rjes 'brel du sku gsung thugs yon tan phrin las kyi nus pa ster bar byed pa'i dbang bskur ba la /
dang po sku'i nus pa ster bar byed pa phyag rgya'i dbang gi slad du /
khyed rang zil gnon phyag rgya chen po'i skur gsal ba la 'og min dang khyad par mdun gyi dkyil 'khor pa las ye shes kyi sku mar me gcig las gnyis mched kyi tshul du byon te /
spyi bo nas thim pas sku'i nus mthu yongs su rdzogs par thob pa'i mos pa mdzod /
sku spyi bor bzhag la /
hU~M:
rang byung thig le nyag gcig las :
'khor 'das zil gnon lha skur shar :
gnyis med phyag rgya'i dbang bskur bas :
snang zhen gzung 'dzin rang grol shog :
kA ya a b+hi Shiny+tsa oM:
dpal dang dur khrod rol pa'i chas thams cad kyis khro rgyal yongs kyi rje btsan chen por mnga' gsol bar mos shig
/khro chas bkon tshul byas la /
hU~M:
dpal chen 'bar ba dbang gi chas :
dur khrod chen po'i longs spyod kyis :
dregs pa'i stobs dang srog 'phrog pa'i :
rje btsan mchog tu mnga' gsol lo :
shrI he ru ka A laM ka ra a b+hi Shiny+tsa mi :
ye shes drug gi rang bzhin 'bar ba'i phyag mtshan rnams kyis mnga' gsol bas 'khor 'das kyi phyag rgya zil gyis gnon pa'i brtul zhugs grub par mos shig
/phyag mtshan drug g.yas g.yon du gtad la /
hU~M:
srid pa'i drwa ba 'joms shing gcod :
nyon mongs bdud 'dul bdud dgra gsod :
gzung 'dzin tshar gcod gdug pa can :
bsdigs shing zil gnon dbang bskur ro :
hU~M hU~M hU~M hU~M hU~M hU~M a b+hi Shiny+tsa mi :
gnyis pa gsung gi nus pa ster bar byed pa sngags kyi dbang gi slad du /
dpon slob gnyis ka lhar gsal ba'i slob dpon gyi thugs kar 'jam dpal ye shes sems dpa'/
de'i thugs kar nyi steng hU~M yig gi nA da las yi ge drug pa dang /
hU~M mthar khro bo'i sngags phreng las sngags phreng gnyis pa chad /
zhal nas thon /
khyed rang gi zhal du zhugs /
thugs kar ye shes sems dpa'i thugs srog la thim zhing hU~M mthar 'khod pa'i mos pas 'di'i rjes zlos lan gsum mdzod /
oM wA gI shwa ri mu~M:
zhes pa dang /
e ka he dun ya ma snying khrag ra ma tsa ya :
zhes lan gsum /
sngags byang mgrin par bzhag ste de nyid brtan par byas pa'i mos pa mdzod /
hU~M:
dpal chen gsang sngags rdo rje'i sgra :
rtag tu chu bo'i gzhung bzhin zlos :
rab 'byams phrin las 'grub pa dang :
srog rtsol dag pa'i dbang thob shog :
wA ka a b+hi Shiny+tsa A:
gsum pa thugs kyi nus pa ster bar byed pa'i phyir dgongs pa ngo sprod pa ni rdo rje'i tshig 'di la gsan cing don rig stong 'od gsal mtha' dbus med pa'i ngang du mnyam par 'jog par zhu /
rdo rje sdigs mdzub slob ma'i snying gar gtad la /
hU~M:
a+yai nyid stong pa chos 'byung las :
ma skyes gnas pa dran par bya :
rgyu rkyen sngags las ma bskyed par :
dbyings rig zung 'jug rtogs par 'gyur :
a a a tsit+ta a b+hi Shiny+tsa hU~M:
de brtan pa'i slad du bla ma dang dkyil 'khor pa'i thugs ye shes sems dpa' 'jam dpal gzhon nur gyur pa las ye shes kyi sku gnyis pa 'phros te snying gar zhugs par mos mdzod /
'jam dbyangs sku snying gar bzhag la /
d+hI:
sangs rgyas kun gyi ye shes sku :
'jam dpal ngag gi dbang phyug ni :
rtag tu snying la yang dag gnas :
byin rlabs mchog gis dbang bskur ro :
oM wA gI shwa ri mu~M:
dz+nyA na satwa a b+hi Shiny+tsa mi :
bzhi pa yon tan gyi nus pa ster ba'i slad du bam chen 'jam dpal phyag rgya zil gnon rten dang brten par bcas pa yongs rdzogs su gsal ba /
spyi bor bzhag pas bam chen gsang ba rab 'byams kyi dbang thob nas chos thams cad bdag med pa'i don khong du chud de sangs rgyas thams cad kyi yon tan yongs su rdzogs par mos shig
/bam spyi bor bzhag la /
ho :
dpa' brtul sngags kyis byin bskyed pa'i :
bam chen rme ba'i don dang sbyor :
rdo rje 'dzin pa'i dbang thob nas :
ye shes yon tan yongs rdzogs shog :
ma hA mAM sa gu Na sid+d+hi a b+hi Shiny+tsa ho :
bam gyi phyi rgyud kyi lha thams cad tsit+ta'i dkyil 'khor la 'dus /
de'ang dwangs ma lnga'i thig le la 'dus /
de slob ma'i snying gar 'ub kyis thim /
bam nyid ye shes lnga'i ngo bo byin rlabs dang dngos grub kyi gter chen por gyur pa nyid yul dbang ro gcig pa'i de kho na'i rnal 'byor gyis rol par gyis shig
/ces brjod la gdong pa /
kha mig mgo bo /
lus kyi cha shas te dme ba lnga po cung zad re 'jog la 'og gi gsang dbang skabs sbyin /
'phros rnams slob ma la sbyin no //
lnga pa phrin las kyi nus pa ster ba'i slad du sku gsum yongs rdzogs mtshon pa'i pu ri mchod rten gyis dbang bskur bas las drug gi bya ba la dbang sgyur ba'i mthu stobs thogs med du thob par mos shig
/pu ri spyi bor bzhag cing lag tu gtad la /
hU~M:
srung dang bshig dang bsad pa dang :
zlog dang mnan dang 'gugs pa sogs :
rab 'byams phrin las dbang bsgyur ba'i :
yongs rdzogs mchod rten dbang bskur ro :
sarba karma a b+hi Shiny+tsa hU~M:
de ltar bgrod pa dang po bde chen ye shes kyi dkyil 'khor du bum dbang bskur pas /
lhag pa gzugs brnyan gyi dkyil 'khor mthong /
bam chen gsang ba dang 'brel ba'i bum dbang thob /
lus kyi dri ma dag
/gtso bor sku'i dam tshig bsrung /
'bras bu sprul pa'i sku thob pa'i skal pa can du byas pa yin no //
gnyis pa gsang dbang gi slad du /
bla ma 'jam dpal he ru ka yab yum snyoms par zhugs pa'i chags pa chen po'i sgras sangs rgyas thams cad spyan drangs /
de dag snyoms par zhugs te thig ler zhu ba rtsa gnas kyi lha la thim /
de dag kyang sbyor ba mdzad cing thig ler zhu ste dbyer med du 'dres /
nyi zla kha dog dkar dmar ngo bo rdo rje sems dpa' yab yum don dam bde ba chen po nyid pad+ma b+hany+dza'i snod du gsang rdzas dang ro gcig tu bskyil ba khyed rang rnams kyi ljags la byin par mos shig
/gsang rdzas bkra shis bum par bam gyi dme ba lnga bsres pa sbyin la /
A:
sbyor ba dag pa'i byang chub sems :
mtshan ldan phyag rgya'i pad+mor bskyil :
dkar dmar lhag pa'i dam tshig rdzas :
dpa' bo chen pos mnyam par rol :
bo d+hi tsit+ta gu h+ya a b+hi Shiny+tsa ho :
ye shes kyi bdud rtsi shel ltar dwangs pa bde ba tshad med pa skyed pas lus kyi rtsa gnas thams cad gang ste 'khor ba skyed byed kyi sa bon thams cad bcom /
nang gi lha gsal stong nam mkha' dang mnyam pa'i ting nge 'dzin rgyud la skyes par mos shig
/de ltar bgrod pa gnyis pa bam chen gsang ba'i dkyil 'khor du gsang dbang bskur pas /
kun rdzob byang chub sems kyi dkyil 'khor mthong /
gsang ba'i dbang thob /
ngag gi dri ma dag
/gtso bor gsung gi dam tshig dang bdud rtsi lnga'i ril bu brten pa la dbang /
'bras bu longs sku thob pa'i skal pa can du byas pa yin no //
gsum pa shes rab ye shes kyi dbang gi slad du /
rigs dang lang tshos phyug cing mtshan nyid yongs su rdzogs pa'i phyag rgya mo lag tu gtad par mos shig
/rig tsaka gtad la /
hU~M:
bkra shis mtshan ldan gsang ba'i yum :
sangs rgyas kun gyi 'byung gnas che :
'dir zhugs 'di ltos 'di don spyod :
lhan cig skyes dga'i dbang thob shog :
karma mu dra ma hA su kha a b+hi Shiny+tsa hU~M:
de ltar gtad pa'i rig ma dang 'du shes gsum ldan gyi sgo nas mnyam par sbyor bas yas bab dang mas brtan gyi dga' ba bcu drug gi mthar lhan cig skyes pa'i ye shes nyams su myong bar mos shig
/de ltar bgrod pa gsum pa mtshan ldan gzungs ma'i lus kyi dkyil 'khor du dbang gsum pa bskur pas /
b+ha ga'i dkyil 'khor mthong /
shes rab ye shes kyi dbang thob /
yid kyi dri ma dag
/gtso bor thugs kyi dam tshig dang bud med la mi smad pa sogs brtul zhugs spyod pa la dbang /
'bras bu chos sku 'thob pa'i skal pa can du byas pa yin no //
bzhi pa rang byung ye shes kyi dbang gi slad du /
brda'i rdzas 'di dag gis mtshon byed du byas te don dbyings rig zung 'jug ka dag gi dgongs pa nam mkha' dri ma med pa lta bu'i rtsal /
lhun grub ye shes kyi snang ba 'ja' 'od thig ler shar ba rang snang gzhi grol chen po don dam gdod ma'i sangs rgyas 'jam dpal ye shes sems dpa'i rang bzhin du ngo shes par gyis shig
/me long shel rdo bstan la /
ho :
ka nas dag pa'i dgongs pa las :
lhun grub ye shes snang ba shar :
zung 'jug zil gnon phyag rgya che :
rang byung don gyi dbang thob shog :
dz+nyA na d+hA tu a b+hi Shiny+tsa a a a :
de ltar rang byung ye shes kyi dkyil 'khor du tshig gi dbang bskur pas /
don dam byang chub sems kyi dkyil 'khor mthong /
bzhi pa bde ba chen po'i dbang thob /
sgo gsum gyi dri ma mtha' dag dag
/dam tshig bsrung du med pa'i don la dbang /
'bras bu ngo bo nyid sku 'thob pa'i skal pa can du byas pa yin no //
zhes rtogs pa bskyed do //
lnga pa mtha' rten gyi dbang la gnyis las /
thog mar dregs pa'i bka' gtad pa'i slad du /
khyed rang gnyen po stobs kyi lha dpal chen po 'khor 'das thams cad kyi phyag rgya zil gyis gnon pa'i nga rgyal dang ldan pa la /
dmar gyi gtor ma ma gshin bdun brgya nyi shu sogs las byed dregs pa'i tshogs su gsal ba la /
rdo rje'i tha tshig gi bka' bsgos te bran dang 'bangs su gtad pas ci ltar bcol ba'i phrin las g.yel ba med par bsgrub par zhal gyis bzhes par mos shig
/dmar gtor lag tu gtad la /
ya b+h+yo :
chags sdang dbang gis dregs pa ni :
ma mo gshin rje'i tshogs yin te :
dbang sdud bran du bkol nas kyang :
phrin las rab 'byams sgrub par gyis :
ya b+h+yoHa b+hi Shiny+tsa hU~M:
gnyis pa bkra shis tshe yi dbang sbyin pa ni /
tshe 'brang 'khor 'das yongs kyi tshe'i bdag po 'jam dpal he ru kar gsal bas byin gyis brlabs pas /
tshe'i rdzing bu yongs su gang /
bsod nams nyi zla'i dkyil 'khor rgyas /
ye shes kyi rig rtsal gong du 'phel te mi shigs rtag pa dam pa 'chi med rdo rje tshe'i dngos grub la mnga' brnyes pa'i mos pa mdzod cig
/tshe 'brang spyi bor bzhag la /
b+h+rU~M:
snying po'i srog dang byang chub sems :
mi 'gyur thig le gcig tu 'khyil :
rdo rje tshe yi dbang bskur bas :
'chi med rtag pa'i dbang thob shog :
A yur+dz+nyA na a b+hi Shiny+tsa b+h+rU~M:
tshe gal gyi cha shas sbyin /
shis brjod ji ltar 'os pa bya zhing me tog 'thor ro //
de ltar zab mo snyan brgyud kyi chos sde las 'jam dpal gshin rje'i thugs tig gi smin byed dbang bskur zab mo legs par grub pa yin pas sogs kyis mtshams sbyar la /
gtso bos ji ltar sogs dam tshig khas blang /
gtang rag maN+Dal sogs spyi ltar bya /
phrin las kyi rjes tshogs la rol zhing lhag ma gtang ba nas shis brjod kyi bar mthar chags su bya'o //
srid zhi'i snying po 'jam pa'i dpal //
lam 'dis rang las mngon gyur te //
ye shes snang ba dri med pas //
gnyis snang 'khrul pa kun sangs shog
/ces pa 'di'ang sprul pa'i gter chen mchog gyur gling pa'i zhal snga nas rjes su bskul zhing /
'og min o rgyan smin grol gling nas khri chen rdo rje 'chang 'gyur med yid bzhin dbang gi rgyal pos thugs dam nyams bzhes su rje bla mar bka' bstsal pa dang /
gter sras rig 'dzin tshe dbang grags pas bka' nan yang yang pheb par brten /
'khor lo'i mgon po gter chen bla ma nyid las bka'i gnang ba zhus te sngags rig 'dzin pa pad+ma gar dbang blo gros mtha' yas kyis dpal spungs yang khrod de bI ko Ti'i sgrub gnas su bgyis pa dge legs 'phel //

//
