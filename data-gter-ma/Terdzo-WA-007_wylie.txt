@#//
tshe dpag med gnam lcags rdo rje'i cha lag 'chi bslu'i gtor chen 'grigs chags su bkod pa 'chi bdag g.yul zlog ces bya ba bzhugs so //
na mo gu ru A yur+dz+nyA na ya /
skye dgu kun la dus kyi chad pa 'jigs //
de las myur skyob stobs bcu'i gzi brjid can //
'chi med mgon po mtsho skyes rdo rje 'chang //
dpal ldan bla ma'i rnam par shar la 'dud //
'chi bdag zhags pa gcod pa yi //
gdams ngag bye ba'i yang snying bcud //
shar gter sprul pa'i skyes mchog gi
/drin las byung 'di gsal bar bya //
'chi bslu'i cho ga zab cing khyad par du 'phags pa 'di la don lnga /
gang zhig bya ba'i dgos pa /
gang gi ched du bya ba /
gang gis byed pa'i slob dpon /
nam bya ba'i dus tshod /
ji ltar bya ba'i tshul dngos bshad pa'o //
dang po ni /
lo zla zhag dus kyi skeg sri sde brgyad 'byung po'i gnod pa sogs rkyen ngan bar gcod la brten nas nad gdon glo bur dus ma yin par 'chi ba'i 'jigs pa 'byung bar gyur pa la /
de nyid zlog pa'i thabs 'di las zab pa gzhan med do //
gnyis pa ni /
rnal 'byor pa rang dang rang gi bla ma mched grogs dam tshig can pha ma dang chos ldan skye bo'i rim gror bya ba las /
mi nag phal pa dam med sdig can gyi ched du byas na rang la 'khu ldog 'byung ngo //
gsum pa ni /
slob dpon rab lta ba'i gding dang ldan pa /
'bring bskyed rdzogs la gsal snang thob pa /
tha ma gzhan phan gyi sems dang ldan cing yi dam lha'i bsnyen sgrub tshad du phyin pa zhig nges par dgos kyi gang byung gis byas na rang gzhan gnyis kar gnod pa 'byung bas mi btub bo //
bzhi pa ni /
hor zla bcu gnyis pa'i nyer dgu 'chi bdag zlog pa'i dus khyad par du bsngags pa yin pas rnal 'byor pa rang don lta bur dus der lo re bzhin bya ba'am /
spyir nyer dgu'i rigs la legs shing gzhan yang 'chi ltas kyi rigs dang nad gdon rkyen ngan nam byung ba'i dus skabs der bsgrub par bya ba'o //
lnga pa la gsum /
sngon 'gro bca' gzhi'i rim pa /
bar du rgyab rten gyi cho ga
/mthar pra ltas brtag pa'o //
dang po ni /
'di la bdag bskyed yi dam 'ja' tshon rang lugs tshe sgrub gnam lcags rdo rje dang dkon mchog spyi 'dus bka' brgyad dngos grub snying po lta bu byas na legs shing /
spyir bdag gi rnal 'byor gshin rje gshed bsngags pas tshe bdag rigs lta bu dang sbrel yang chog
/gang ltar gnas khang phugs su yi dam gyi dkyil 'khor mchod pa tshogs gtor legs par bsham /
rnal 'byor pa byang nas lhor kha gyu ba dang mdun sprod kyis gtor chen lho nas byang du gyu ba 'grigs na legs pas 'og gi bsham bya rnams go yul 'grigs par byas la /
phyar ba lta bu gzhi ma nag po'i steng lcags snod che zhing yangs pa la sa stegs sol bas byugs /
de steng ling+ga gan rkyal yan lag bgrad pa rdul tshon dmar sngon gyis bris la gzhog g.yas mdun du byas pa'i dbus snying khar /
sa nag la ro sol bra nag nas nag tshig ma bsres te dug khrag gi chus sbrus la gshin rje a wa glang mgo nag po mi sdug pa'i rnam 'gyur can khog stod cung zad rgu zhing gdong smad pa'i rnam pa /
g.yas su tshe bdag rak+sha phag mgo sngon po /
g.yon du srog bdag zhe sdang sbrul mgo dmar po gnyis gtso bo'i phyed char sleb pa /
lag g.yas kyi tshigs gsum la stag yos 'brug gsum /
g.yon gyi tshigs gsum la sbrul rta lug gsum /
rkang g.yon gyi tshigs gsum la sprel bya khyi gsum /
rkang g.yas kyi tshigs gsum la phag byi glang bcas lo bdud bcu gnyis stag ljang gu sogs kha dog rtsis lugs ltar byas kyang chog mod /
stabs bde bas thams cad mdog nag po bya /
gtso 'khor bco lnga po'i lag g.yas rnams khram shing dang g.yon rnams zhags pa nag po thogs pa /
gcer bu stag sham 'jigs pa'i gzugs can bya /
gtso bo'i zhal ras dar ram ras nag gis bkab la bzhag pa'i mdun du stegs bu nag po'i khar dug khrag gi chu gnyis sogs drag mchod nyer spyod dang dmar gtor rgyan ldan sku glud bcas kha gshin rje la phyogs par bsham /
de'ang las sngags bzlas pa'i bum chus bsgrub bya'i lus ril po'am yan lag lnga khrus byas pa'i chu dang 'bru sna lnga'i ngar phye sbyar bas pho mo gang yin gyi gzugs skye mched dod pa khru gang byas la zer mo'i sgro'i skra
/lung tang mig sogs glud rdzas glud rabs nas 'byung ba rnams gnas so sor bkod pa'am phyogs bsdus zan la bsres kyang rung /
gon 'phro'i gos dum yod na legs shing zhwa gos mgul rgyan sogs pho mo gang yin gyi chas shin tu legs par bya /
skyes pa la pho shing stag pa lta bu la khram lo grangs bris pa phrag g.yas su btsug
/bud med la mo shing glang ma lta bur khram lo grangs bris te phrag g.yon du gzug cing /
lus drud changs bu dar zab rin chen shing thog 'bru sman zas sna sogs glud rdzas ci 'byor gyis mtha' bskor /
gtor chen gyi mdun g.yas su cog stegs dkar po'i steng du changs bu dkar po dang /
ril bu dkar po brgya rtsa brgyad re /
gro nas 'bras til dkar yungs dkar sran dkar sogs 'bru dkar ci 'dzom /
mar thud chur ba /
dar zab rin chen phye ma shing tog rnams bzhag
/mngar gsum dang sbyar ba'i 'o chab gtsang ma zangs dkar ram rag rdig lta bur blugs pa de'i nye logs su bkod /
mdun g.yon ngos stegs nag po'i steng du changs bu nag po /
gtor chung ngam ril bu nag po zur gsum /
ling chung nag po spar btab pa rnams brgya rtsa brgyad re /
yungs nag bra bo sran ma sogs 'bru nag
/tshwa sgog ram pa chang gi glum /
sha tshil dum bu rnams bzhag
/lcags zangs kyi snod du chang dang khrag chu blugs la nye logs su bkod /
g.yas g.yon gnyis ka khyim yangs shing snod 'dzom na /
gtor ma /
'bru sna tshogs snod so so'i nang du bkod /
'bru dang sha sogs kyang brgya rtsa brgyad re 'deng nges bya /
zhi drag gnyis kar tshar re re bzhin nas chan re'ang blugs srol yod pa btsos la zur du bzhag
/mdun ngos su bsngo skabs bsgrig gzhi cog stegs /
bsham snod theb tse drug bdun las mi nyung ba /
'o chab sogs sbreng spyad chu bum mam gtor 'gu
/bsngo tshar dus blugs snod g.yas phyogs zangs dang g.yon lcags lta bu'i snod gang 'dzom che ba gnyis kyang so sor bzhag
/khang khyim dogs shing 'byor pas mi lcogs na bsham bsngo gnyis kar snod nyung ngur phyogs sdud byas kyang chog
/mchod g.yog gshom mkhan dang chu sogs sbreng mkhan gnyis dgos pas lag pa bkru zhing kha sna ras kyis dkri ba sogs gtsang sbra gal che /
gzhan yang dkar gtor gser skyems /
za lam dmar gtor /
zor gtor mtshe yungs can gyis mtshon 'og tu dgos pa thams cad tshogs par bya'o //
gnyis pa cho ga'i las rim la gsum /
sbyor ba /
dngos gzhi /
rjes so //
dang po ni /
lha gzhung gang yin gyi phrin las gzhung bsrang /
bzlas pa ci 'grub /
srung ma'i gtor 'bul /
tshogs skong bshags lhag ma gtang ba'i bar grub par bya'o //
gnyis pa la lnga /
byin rlabs /
bskyed chog
/'gugs bstim /
srung 'khor /
mchod cing bsngo ba'o //
dang po yo byad spyir byin brlab pa ni /
rdzas rnams chu gtsang gis bran /
bdag nyid ngo bo dkyil 'khor gyi gtso bo /
rnam pa las byed kyi lha so so'i nga rgyal du 'phos la /
bdag nyid bcom ldan shAkya thub /
phyag rgya'i yi ge a dkar las //
'od 'phros gtor rdzas dngos 'dzin gyi //
dri ma sbyangs nas stong par gyur //
thal mo khong stong sbyar la /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
lan gsum re re bzhin phyag rgya bkrol nas se gol gtogs pa phyi ma rnams la'ang 'gre
/chos nyid rnam dag phyag rgya sngags //
ting 'dzin bden pas gtor rdzas kyi //
'bags btsog nyams grib nyes skyon dang //
mtshan 'dzin dri ma dag gyur cig
/bdag nyid bcom ldan rnam snang mdzad //
phyag rgya'i yi ge khaM sngon las //
'od 'phros gtor rdzas zad med mdzod //
nam mkha'i khams kun khyab par gyur //
thal mo sbub stong du sbyar ba'i tshigs bar pa rnams bcag pa rin chen sgrom bu'i phyag rgya smin mtshams su bskor zhing /
na maHsarba ta thA ga te b+h+yo bi shwa mu khe b+h+yaHsarba thA khaM ung+ga te s+pha ra Na i maM ga ga na khaM swA hA/
nam mkha' mdzod kyi phyag rgya sngags //
ting 'dzin bden pas gtor rdzas rnams //
bskal pa'i bar du zad mi shes //
rgya che nam mkha' gang gyur cig
/bdag nyid bcom ldan bdud rtsi 'khyil //
phyag rgya'i yi ge hrIHdmar las //
'od 'phros gtor rdzas ye shes kyi //
bdud rtsi chen po'i rang bzhin gyur //
mthe bong bsnol /
sor mo gzhan rnams gshog pa ltar gdengs pa kha'i thad du bzhag la /
oM badzra a mr-ita kuN+Da lI ha na ha na hU~M phaT/
bdud rtsi thabs sbyor phyag rgya sngags //
ting 'dzin bden pas gtor rdzas rnams //
bdud rtsi ye shes lnga yi dngos //
'chi gsos dug lnga'i sman gyur cig
/bdag nyid bcom ldan rin chen 'byung //
phyag rgya'i yi ge trAM ser las //
'od 'phros gtor rdzas 'dod yon lnga //
so so'i mos pa ji bzhin gyur //
lag pa gnyis mdzub mo bsgrengs pa'i khu tshur g.yon snying gar bzhag
/g.yas brkyangs te rdzas la gtod pa'i tshul byas la /
na maHsarba ta thA ga ta a ba lo ki te oM sam+b+ha ra sam+b+ha ra hU~M/
rgya chen shugs ldan phyag rgya sngags //
ting 'dzin bden pas gtor rdzas rnams //
dbang po'i spyod yul tshim byed pa'i //
'dod yon sna tshogs char 'beb shog
/bdag nyid bcom ldan don yod grub //
phyag rgya'i yi ge hA ljang las //
'od 'phros mchog dman skal pa bzhin //
'thab rtsod med par thob par gyur //
lag g.yas rdo rje khu tshur snying gar bcangs /
g.yon pa mchog sbyin gyi phyag rgyas snod 'degs pa'i tshul byas la /   'di go ldog pa'ang snang /
oM dz+nyA na a ba lo ki te sa man+ta s+pha ra Na rasmi b+ha ba sa ma ya ma hA ma Ni du ru du ru hr-i da ya dz+wa la ni hU~M/
ye shes skar mda'i phyag rgya sngags //
ting 'dzin bden pas mgron rnams kun //
pham rgyal 'khrugs rtsod med par thob //
dgyes shing re ba gang gyur cig
/bdag nyid bcom ldan rdo rje 'dzin //
phyag rgya'i yi ge dzaHdmar las //
'od 'phros mgron rnams dbang du 'dus //
phrin las gang 'dod sgrub par gyur //
lag gnyis sor mo nang du bsnol ba'i khu tshur ngos mthe bong gnyis gshibs te brkyangs pa spyi bor bskor te /
na maHsa man+ta bud+d+ha nAM gra he shwa ri pra b+ha dz+yo ti ni ma hA sa ma ya swA hA/
dbang bsgyur 'khor lo'i phyag rgya sngags //
ting 'dzin bden pas mgron rigs kun //
bdag gi dbang 'dus gang bcol las //
sgrub pa'i sdongs grogs mdzad gyur cig
/mthar /
na mo /
bdag gi bsam pa'i stobs dag dang //
de bzhin gshegs pa'i sbyin stobs dang //
chos kyi dbyings kyi stobs rnams kyis //
lan chags mgron rnams brngan pa dang //
sems can kun la phan gdags slad //
don rnams gang dag bsam pa kun //
de dag thams cad ci rigs pa //
'jig rten khams ni ma lus 'dir //
thogs pa med par 'byung gyur cig
/ces bden pa'i stobs kyis kyang byin gyis brlab bo //
gnyis pa gzugs brnyan la mgron bskyed pa ni /
oM swa b+hA ba sogs kyis sbyang /
stong pa'i ngang las mdun du ma traM dgra bgegs kyi khog par 'chi bdag a wa glang mgo sku mdog nag po khram shing dang zhags pa bsnams pa /
g.yas su tshe bdag rak+sha phag mgo sngon po khram shing dang zhags pa bsnams pa /
g.yon du srog bdag zhe sdang sbrul mgo dmar po khram shing dang zhags pa bsnams pa /
de'i mtha' skor du mi lus byi ba'i mgo can khram shing dang zhags pa bsnams pa /
mi lus glang gi mgo can\u0f8e
mi lus stag gi mgo can\u0f8e
mi lus yos kyi mgo can\u0f8e
mi lus 'brug gi mgo can\u0f8e
mi lus sbrul gyi mgo can\u0f8e
mi lus rta'i mgo can\u0f8e
mi lus lug gi mgo can\u0f8e
mi lus sprel gyi mgo can\u0f8e
mi lus bya yi mgo can\u0f8e
mi lus khyi'i mgo can\u0f8e
mi lus phag gi mgo can khram shing dang zhags pa bsnams pa /
gzhan yang bka'i lha ma srin sde brgyad kyi tshogs dang bcas pa 'khod par gyur /
gsum pa bkug cing bstim pa ni /
bdag nyid lha yi thugs ka nas 'od zer las sprul pa'i khro tshogs lcags kyu zhags pa lcags sgrog dril bu thogs pa dpag tu med pa skar ltar 'khrugs shing 'phros pas /
'chi bdag gshin rje 'khor dang bcas pa rang dbang med par bkug nas mdun gyi gzugs la thim par gyur /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka'\u0f8e
dge 'dun gyi bka'\u0f8e
gsang sngags kyi rgyal po khro bo rnams kyi bka'\u0f8e
gzungs sngags kyi rgyal mo khro mo rnams kyi bka'\u0f8e
chos skyong srung ma dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu stobs la brten nas /
che ge'i lus ngag yid gsum tshe srog la bar du gcod pa'i 'chi bdag a wa glang mgo dang /
tshe bdag rak+sha phag mgo
/srog bdag zhe sdang sbrul mgo
/lo bdud lo gshed bcu gnyis /
bgegs rigs stong phrag brgyad cu gnas gdon lus gdon nad bdag yams bdag rims bdag
/bka'i lha ma srin sde brgyad la sogs pa gnod cing 'tshe bar byed pa'i gdon bgegs 'byung po gang dag ji snyed yod pa thams cad mtho ri bo'i rtse /
dma' rgya mtsho'i steng /
sa 'og sa steng sa bla gar gnas kyang rang dbang med par gzugs kyi phung po 'di rnams la khug cig
/tri badzra aM ku sha dzaH
dzaHhU~M baM hoH
lan gsum gyis rang gzugs la gnyis su med par thim par bsam /
slar yang rig pa ngar bskyed rol mo dbyangs dang bcas te hU~M sdud kyis bkug pa ni /
hU~M:
nga ni 'jam dpal gshin rje gshed //
nga ni pad+ma he ru ka
/nga ni gsang bdag rdo rje 'dzin /
khams gsum 'di na su yang rung //
nga yi bka' las ma 'da' zhig
/gal te bka' las 'da' byed na //
ma lus rdul du brlag par byed //
rnal 'byor sbyin bdag 'khor bcas la //
gnod cing 'tshe bar byed pa'i bgegs //
'chi bdag a wa glang mgo dang //
tshe bdag rak+sha phag mgo dang //
srog bdag zhe sdang sbrul mgo dang //
lo bdud lo gshed bcu gnyis dang //
snang srid lha srin sde brgyad dang //
bgegs rigs stong phrag brgyad cu'i tshogs //
gnod par byed pa gang yang rung //
dkon mchog gsum gyi bden pa dang //
yi dam lha yi ting 'dzin dang /
khro bo khro mo'i mthu rtsal dang //
sngags dang phyag rgya'i bden pa yis //
rang dbang med par 'dir khug cig
/gnod byed sarba su tri pre ta badzra aM ku sha dzaH
dzaHhU~M baM hoH
lan gsum gyis bkug pas rang dbang med par bka' nyan gus 'dud byed par bsam /
bzhi pa srung ba'i gur khang ni /
bdag nyid yi dam lha'i thugs ka'i sa bon las hU~M yig bcu steng 'og phyogs bcur 'phros pa las /
steng du hU~M kA ra /
'og tu stobs po che /
shar du rnam par rgyal ba /
lhor gshin rje'i gshed /
nub tu rta mgrin /
byang du bdud rtsi 'khyil ba /
shar lhor dbyug sngon /
lho nub tu mi g.yo mgon po /
nub byang gzhan gyis mi thub pa /
byang shar khams gsum rnam rgyal /
kun kyang mthing nag zhal gcig phyag gnyis mtshon cha sna tshogs 'dzin cing dur khrod kyi chas kyis brgyan pa /
dam ye gnyis su med pa'i khro bo chen po'i gur khang zhal nang du phyogs pa'o //
de rnams kyi thugs ka'i 'od zer nam mkha'i mthar khyab par 'phros pas rgyal ba rnams kyi thugs rgyud bskul /
de dag gi byin rlabs dang 'khor 'das brtan g.yo'i nus bcud thams cad bsdus te thim pas gzi byin nus stobs rab tu 'bar zhing /rang 'dra'i sprul pa nyi zer gyi rdul ltar 'phros pa rnams dang bcas pa'i sku las skyes pa'i me dang phyag na mtshon cha sna tshogs dang /
zhal nas sngags sgra drag por sgrog pas bar mtshams med par gtams pas 'chi bdag 'khor bcas 'bros pa'i lam med par 'dar phri li li bdag gis ci bgyi'i bka' nyan par gyur /
na maHsa man+ta bud+d+hA nAM:
na maHsa man+ta d+harmA nAM:
na maHsa man+ta sang+g+hA nAM:
A+oM si tA tA pa tre :
A+oM b+hi ma le :
A+oM shang+ka ra :
A+oM pra t+yaM gi ra :
A+oM badzra uSh+NI Sha :
tsakra war+t+ti :
sarba yan+t+ra man+t+ra :
mU la karma :
b+han+d+ha nAM:
tA Ta nAM:
kI la naM wAM:
ma ma kr-ita :
ye na ke na tsit+ta kr-itan+ta da :
sarban+tu :
tshin+d+ha tshin+d+ha :
b+hin+d+ha b+hin+d+ha :
tsi ri tsi ri :
gi ri gi ri :
mA ra mA ra :
hU~M hU~M hU~M hU~M hU~M hU~M hU~M hU~M hU~M hU~M:
phaT phaT phaT:
ces bdun nam nyer gcig bzla /
srung 'khor shin tu dam pa gnad che bar gsungs so //
drag po'i mchod yon sogs sngags dang phyag rgya tsam gyis 'bul /
lnga pa mchod cing bsngo ba la gsum /
dkar mchod /
dmar mchod /
glud bsngo'o //
dang po la'ang gsum las thog mar byin brlab pa ni /
mdun gyi cog stegs khar zhi snod du g.yas phyogs su bshams pa'i ril bu changs bu 'bru /
sman zas sna sogs 'don mi du yod kyi grangs dang mnyam pa snod so sor bshams nas chan re blug
/theb stong pa zhig kyang bzhag
/'o chab bran la /
oM swA b+hA ba sogs kyis sbyang /
stong pa'i ngang las b+h+rU~M las rin po che las grub pa'i snod yangs shing rgya che ba rnams kyi nang du dkar gsum mngar gsum gyi gtor ma 'dod pa'i yon tan lnga dang ldan par gyur /
oM AHhU~M:
lan gsum /
theb stong par 'o chab sbreng la /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
zhes lan bdun brjod /
gnyis pa 'bul ba ni /
mchod sbyin gyi gtor ma 'dod pa'i yon tan lnga dang ldan pa 'di nyid 'chi bdag a wa glang mgo
/tshe bdag rak+sha phag mgo
/srog bdag zhe sdang sbrul mgo
/lo bdud lo gshed bcu gnyis /
bka'i lha ma srin sde brgyad 'khor dang bcas pa rnams la 'bul lo //
gsum pa bden stobs kyi phrin las bcol ba ni /
na mo /
dkon mchog gsum gyi bden pa dang /
gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin gyi bden pa dang /
mkha' 'gro chos skyong srung ma'i tshogs dang bcas pa rnams kyi bden pa dang /
sngags 'chang rnal 'byor pa bdag gi sngags dang phyag rgya dang ting nge 'dzin gyi bden stobs kyis /
de ring mchod sbyin gyi gtor ma rgya chen po 'dis /
bdag cag 'khor dang bcas pa rnams la /
dus 'di nas bzung ste /
nam snying po byang chub ma thob kyi bar du nad kyi rigs su gyur pa dang /
gdon gyi rigs su gyur pa dang /
rmi lam ngan pa dang /
mtshan ma ngan pa dang /
ltas ngan pa dang /
dus ma yin par 'chi ba la sogs te /
mi mthun pa'i phyogs ngan pa thams cad zhi bar mdzad du gsol /
mthun zhing dge ba'i rigs su gyur pa dang /
tshe ring ba dang /
nad med pa dang /
bkra shis bde legs kyi yon tan thams cad lhun gyis grub par mdzad du gsol /
ces pa'i mthar rol mo byas pas tshar gcig grub /
phrin bcol gyi tshe bsham snga ma rnams snod stong bzhag pa'i nang blugs /
bsham snod rnams kyang 'o chab kyis bshal /
tshar rjes ma'i bsngo rgyu bsham grub pa bya dgos /
de nas byin rlabs nas phrin bcol bar bskyal te btang ba'i brgya rtsa brgyad rdzogs par 'gro dgos pas 'don mi mang na mi grangs ltar brtsi /
gcig las med na ma tshang bar bskyar dgos so //
gnyis pa dmar mchod la sbyor ba dang dngos gnyis las /
dang po ni /
slob dpon sngags chas sprad /
ma grub na zhwa gyon cing gdong la sol ba'i zhur nag
/mkhur tshos khrag gi thig le sogs drag po'i chas dang 'dug stangs byas la /
nges par yi dam gshin rje gshed lta bu khro bo'i nga rgyal bskyed /
lta dgongs ting 'dzin g.yel ba med pas gong gsal /
na mo /
rje btsun rtsa ba dang sogs tshig lhug dang /
hU~M:
nga ni 'jam dpal sogs kyi dgug gzhug lan gsum gsum dang /
sngags tsam brjod la srung 'khor gsal btab /
ling+ga rnams e snod du bkod /
bsgral chas 'du byas la /
e yaM dz+wa la raM/
brub khung yangs shing gting zab pa'i nang du nr-i tri yongs su gyur pa las gnod byed dgra bgegs kyi gzugs phung dbang po skye mched yongs su rdzogs par gyur /
rang gi thugs ka nas 'od zer lcags kyu lta bu 'phros pas dgra bgegs byad ma lha srung dang bcas pa'i rnam par shes pa nr-i dmar ljang dang tri dmar ser la phog pas rang dbang med par bkug nas gzugs la thim par gyur /
ces dmigs /
byad kha che na byad ma bkug la bsgral nas 'chi bdag la bstabs pas las myur /
gding ldan gyi rnal 'byor pas rang don byed na 'chi bdag gshin rje 'khor bcas dang tshe srog la bar du gcod pa'i dgra bgegs 'byung po thams cad bkug cing bsgral ba'i sha khrag gi rgya mtsho slar kho rang rnams la byin pas rang dbang med par zos par dmigs par gsungs kyang su thod thod kyis byar mi rung ngo //
lcags kyu'i phyag rgya bcas /
na mo /
drin can rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi\u0f8e
dge 'dun gyi\u0f8e
yi dam dkyil 'khor gyi lha tshogs rnams kyi\u0f8e
ma gnas gsum gyi mkha' 'gro ma rnams kyi\u0f8e
dpal mgon dam pa chos skyong ba'i srung ma rnams kyi\u0f8e
khyad par du'ang dpal chen khrag 'thung khro bo'i rgyal po'i lha tshogs rnams kyi\u0f8e
chos nyid rnam par dag cing /
rgyu 'bras bslu ba med pa'i mthu dang nus pa la brten nas bdag cag dpon slob 'khor dang bcas pa rnams kyi tshe la rku zhing srog la 'jab pa /
dkar po dge ba'i las sgrub pa la bar du gcod pa'i 'byung po mi dang mi ma yin pa gang yin pa de dag thams cad gar gnas gang du 'dug kyang rang dbang med par skad cig yud tsam la dmigs pa'i rten 'di la khug cig
/A kar+sha ya dzaH
lan gsum /
hU~M:
dam tshig chen po'i dus la bab :
dpal chen 'bar ba'i lha tshogs rnams :
sprul pa 'gyed pa'i dus la bab :
rang dbang med par 'dir khug cig :
dbang du sdus la 'dir khug cig :
hU~M:
khro bo rol pa'i 'od zer 'khyugs :
lcags kyu sprul pas nam mkha' gang :
zhags pa sprul pas bar snang gang :
lcags sgrog sprul pas sa gzhi gang :
dril bu sprul pas phyogs mtshams gang :
'khor 'das lag tu shor mi 'tshal :
badzra aM ku sha dza :
pA sha hU~M:
s+pho Ta baM:
g+haN+De ho :
zhes phyag rgya bzhis 'gugs 'ching bsdam myos bya /
hU~M:
las byed pho nya'i dus la bab :
dngos grub bar chad byed pa'i bgegs :
gdug can sdang sems ldan pa rnams :
skyob byed lha dang da phrol cig :
lhan cig skyes pa'i bdud dang sprod :
zungs shig rgyob cig byad du chugs :
smyo 'bog rengs shing sgul skyod bral :
phung po rnam shes rten dang phrol :
ces lha dang dbye ba sogs bya /
phur pa thogs la /
hU~M:
nga ni khrag 'thung 'bar ba'i sku :
sras 'khor sprul pa bye ba 'bum :
bka' sdod rab 'jigs pho nyar 'gyed :
dpal chen lha tshogs dus la bab :
g.yas kyi phyag na phur pa 'dril :
g.yon gyi phyag na lcags kyu 'dzin :
lcags kyus zungs la phur pas thob :
gnod byed dgra bgegs myur du sgrol :
drag sngags so lnga lta bu brjod /
tshe khrus kyi dgongs pa dang ldan pas phur bus btab la /
hU~M:
gnod byed dgra bgegs ru tra bdud dpung la :
'bar ba'i mtshon cha lnga yi char phabs pas :
'joms byed tho ba gcod pa'i ral gri dang :
rdung ba'i dbyug tho 'gugs pa'i lcags kyu dang :
gcod pa'i satwa re lnga la sogs pa yis :
bsam pa'i snying la phog na dum bu stong :
gdug pa'i lus la phog na phye ma brgya :
smra ba'i lce la phog na lkugs su chugs :
gzugs phung rnam shes gzhob tu bsregs nas kyang :
rdul phran bzhin du phye mar brlag par gyis :
rdul phran rdul phran :
phye ma phye ma :
dum bur dum bur :
shag shag :
tshal pa tshal pa rbad :
oM badzra tIk+Sha Na kha thaM:
gnod byed dgra bgegs 'byung po'i snying la duSh+TAM mA ra ya hU~M phaT:
ces ral gri sogs mtshon chas dum bur gtub /
gnyis pa dngos la'ang gsum gyi /
dang po byin brlab pa ni /
cog stegs khar drag snod du g.yon phyogs kyi ling ro changs bu ril bu gtor chung gang yod /
chang /
'bru nag
/sha tshil sogs snod so sor bshams nas chan blugs /
theb stong pa'ang bzhag
/chang dang khrag chab kyis bran la /
oM swa b+hA bas sbyang /
stong pa'i ngang las snod b+han+d+ha dmar po gru gsum pa'i nang du /
gnod byed kyi gzugs phung las bza' ba sha yi ri bo btung ba khrag gi rgya mtsho zag pa med pa'i bdud rtsir gyur /
oM AHhU~M/
lan gsum /
theb stong par khrag chu sbreng la /
sam+b+ha ra'i sngags lan bdun brjod /
gnyis pa 'bul ba ni /
dgra bgegs kyi sha khrag las grub pa'i gtor ma 'dod pa'i yon tan lnga dang ldan pa 'di nyid /
'chi bdag a wa glang mgo
/tshe bdag rak+sha phag mgo
/srog bdag zhe sdang sbrul mgo
/lo bdud lo gshed bcu gnyis /
bka'i lha ma srin sde brgyad 'khor dang bcas pa rnams la 'bul lo //
gsum pa bden stobs kyi phrin las bcol ba ni /
na mo /
dkon mchog gsum gyi bden pa dang /
gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin gyi bden pa dang /
mkha' 'gro chos skyong srung ma'i tshogs dang bcas pa rnams kyi bden pa dang /
sngags 'chang rnal 'byor pa bdag gi sngags dang phyag rgya dang ting nge 'dzin gyi bden stobs kyis /
deng 'dir mchod sbyin gyi gtor ma rgya chen po 'dis /
bdag cag 'khor dang bcas pa rnams la dus 'di nas bzung ste /
nam byang chub snying po ma thob kyi bar du tshe srog la bar du gcod par byed pa'i /
byad ma lha srung dang bcas pa'i gnod byed thams cad rang byad rang la log par gyur cig
/rang gshed rang la 'beb par gyur cig
/rang srog rang gis gcod par gyur cig
/rang sha rang gis za bar gyur cig
/rang sma rang la 'beb par gyur cig
/rang khrag rang gis 'thung bar gyur cig
/phung bar gyur cig
/brlag par gyur cig
/med par gyur cig
/stong par gyur cig
/ces bsngos la rol mo bya /
bshams zin pa rnams snod stong du blugs /
bsham snod khrag chus bshal /
rjes ma bsngo rgyu bsham bran byas la byin brlab nas phrin bcol bar bya tshul gong mas rigs 'gre ste brgya rtsa brgyad grangs tshang 'bul /
grangs rdzogs pa dang bsham stegs sogs bsdu /
yas snod gnyis re zhig g.yas g.yon du bzhag
/gsum pa glud bsngo ba ni /
sku glud la chab bran /
byin brlab nas brtsam /
zur gsal glud rabs lha'i gaN+De tshang ba 'dir sbyar ro //
gsum pa rjes kyi rim pa la gnyis /
nang du bya ba dang /
phyi rol nas bya ba'o //
dang po la bzhi /
chad mdo /
bskul ba /
sgo dbye lam bstan /
bka' bsgo ba'o //
dang po ni /
chad mdo'i gtor ma la 'gugs gzhug byin brlabs byas nas las gzhung ltar bsngo /
gnyis pa bskul ba ni /
dkon spyi la drag seng gnyis kyi bskul bya bas mtshon lha gzhung gang yin gyi drag bskul gtang /
spyi tsam du /
hU~M:
mi mngon dbyings na bzhugs pa rgyal ba zhi khro'i tshogs :
bzhengs shig bzhengs shig chos kyi dbyings nas bzhengs :
bskul lo bskul lo sems can don la skul :
mdzod cig mdzod cig drag po'i phrin las mdzod :
chos sku zhi ba'i ngang las ma g.yos kyang :
gzugs sku 'jigs pa'i cha lugs rdzogs mdzad pa :
phyogs bcu dus gsum bde gshegs zhi khro dang :
sgrub pa bka' brgyad lha tshogs thugs dam can :
mi mngon dbyings nas 'dir gshegs thugs dam bskul :
drag po'i phrin las mdzad pa'i dus la babs :
thugs dam thugs rjes dgra bgegs myur du sgrol :
ces dang rtsa gsum chos srung drag bskul gzhan yang spro na bya'o //
gsum pa sgo dbye lam bstan ni /
hU~M:
phyogs bzhi mtshams brgyad steng 'og bcu :
de na phyogs skyong bcu po bzhugs :
bdag gis gtor zor 'phang ba na :
phyogs skyong pho rnams khrag tu skyugs :
phyogs skyong mo rnams brgyal zhing sngangs :
phyogs skyong phrug gu dmyal thag gcod :
de yang snying rjes zor mi 'phen :
zor 'phen sdang ba'i dgra la 'phen :
zor 'phen gnod pa'i bgegs la 'phen :
sgo ba rnams kyis sgo phyes shig :
'phrang pa rnams kyis 'phrang sol cig :
sgo phyes lam ston 'phrang sol cig :
sgo rnams thams cad khro lo lo :
gtor ma'i zor lam da phyes shig :
mtho ba rnams kyis zhabs sdus shig :
dma' ba rnams kyis dbu chums shig :
bar du gnas pa sku zur cig :
gdong du su yang ma sdod cig :
zor lam thams cad da phyes shig :
yul lha gzhi bdag gnyan po dang :
mkhar gyi rtse lha gnyan po rnams :
sku zur de ni spyan g.yor cig :
khyod la bdag gis zor mi 'phen :
bdag gis bsgrubs pa'i gtor zor gnyan po 'di :
dam nyams las ngan steng du 'phen pa na :
chos skyong srung mas bdag gi sdongs grogs mdzod :
dgra bgegs lnga phung thal ba rdul du rlogs :
bdag gis bsgrubs pa'i gtor zor gnyan po 'di :
gnyis 'dzin 'khrul snang bag chags steng du 'phen :
khams gsum rigs drug 'khor ba'i lam rgyun chod :
mnyam nyid rang grol chos kyi dbyings su bsngo :
zhes so //
bzhi pa 'chi bdag 'khor dang bcas pa la bka' bsgo ba ni /
rol mo dbyangs dang bcas te /
hU~M:
'chi bdag gshin rje 'khor bcas dang :
lha klu gnod sbyin la sogs te :
gdon bgegs rigs su gyur pa rnams :
bdag dang rgyu sbyor yon bdag la :
gnod par gyur pa gang yang rung :
sems can chen po khyod nyon cig :
gdod ma nyid nas dngos por gol :
dngos med pa la yod par bzung :
da lta nyid du dngos por gol :
rtag par bzung zhing 'dzin par bcas :
dper na zo chu'i khyud mo 'dra :
slar yang log cing ngan song 'khyams :
khyod kyi sems dang nga yi sems :
khyod kyis da lta so sor bzung :
'khrul pa yin te ngan song rgyu :
nga yi sems nyid kun bzang la :
khyod kyis rdzu 'phrul ci bstan yang :
nga la g.yo ba rdul tsam med :
slar yang rang sems brlag pa'i rgyu :
sems can kun la ma 'tshe zhig :
sems can kun la 'tshe ba na :
sems can sangs rgyas rgyu yin te :
sangs rgyas sku la khrag phyung na :
'gro ba sems can ma lus kun :
sdug bsngal chen po'i char mi phod :
gnod par byas na srin por skye :
dpal chen sku yis bsgral la re :
rtag par bzung na mu stegs yin :
bcom ldan 'das kyis 'dul la re :
nga ru bzung na gshin rje yin :
khro rgyal zhabs kyis bcag la re :
phrag dog bltas na lha min yin :
'chi 'phos g.yang sar ltung ba'i rgyu :
rgyal bas gsungs pa'i bka' la nyon :
sgo gsum sdoms la gus pas nyon :
'di ru gnod pa ma byed cig :
ji ltar sa bon gang btab pa :
'bras bu de ltar smin pa bzhin :
dge ba'i 'bras bu mtho ris thob :
sdig pa'i 'bras bu ngan song lhung :
de bas yang dag don la soms :
gzugs la mtshan mar ma bzung zhig :
gzugs la mtshan mar bzung ba na :
dmyal ba'i btso sreg de na yod :
yul la chags pa ma byed cig :
yul la chags pa byas pa na :
dmyal ba'i rgyu 'bras de na yod :
tshe la rtag par ma 'dzin cig :
tshe la rtag par bzung ba na :
dmyal ba'i tshe 'phro de na yod :
ngan song dmyal ba'i sdug bsngal yang :
gzhan na yod pa ma yin no :
rang gis nyes na dmyal ba yin :
ma rtogs na ni sems can yin :
ma rig na ni nyon mongs yin :
dus gsum sangs rgyas bde gshegs kyang :
gzhan na yod pa ma yin te :
rang gis lon na mtho ris yin :
legs par rtogs na sangs rgyas yin :
rig cing rtogs na kun bzang yin :
go zhing rtogs na rdor 'chang yin :
de ltar rtogs na ci phyir gnod :
sems nyid kun tu bzang po la :
gnod par byed pa'i rgyu yang med :
gang du gnod pa'i gnas kyang med :
mtho ris med cing ngan song med :
sangs rgyas med cing sems can med :
lha yang med cing 'dre yang med :
bdud kyang med cing bgegs kyang med :
gal te de don ma rtogs na :
dper na nam mkha'i skar tshogs 'dra :
nam mkha' nyid las ma g.yos kyang :
nyi zla gza' skar bkra ba rnams :
glo bur rtog pa'i sprin gyis sgrib :
chos kyi dbyings la bzang ngan med :
kun bzang gnas la yangs dog med :
ye shes thugs la gsal sgrib med :
sangs rgyas thugs la spang blang med :
'jig rten gnas la rang bzhin med :
rtogs na nga la skyabs su shog :
ma rtogs 'tshe na gzhan du dengs :
sngon gyi lan chags yin na yang :
mchod sbyin 'di yis 'khor bar gyis :
'phral rkyen 'gal ba ci yod kyang :
mchod sbyin 'di yis bral bar gyis :
bu lon sha mkhon yod na yang :
mchod sbyin 'di yis byang bar gyis :
don med gnod pa byed na yang :
mchod sbyin 'di yis tshims par gyis :
rang srog rang la gces pa ltar :
gzhan srog gzhan la de bas gces :
rang gi lus la dpe longs la :
gzhan la gnod pa ma byed cig :
bzung ba yod na gtang bar gyis :
bcings pa yod na myur du khrol :
bsdams pa yod na klod du gsol :
rgyal ba'i bka' la mi nyan med :
srid pa'i chu la mi 'thung med :
'byung ba rlung la mi brten med :
mdzes pa'i glud la mi len med :
dam rdzas bdud rtsi'i gtor chen 'di :
rtogs par gyur na sman yin te :
ma rtogs na ni dug tu 'gyur :
g.yang sa chen po'i chos ma nyan :
rtag par 'dzin pa'i las ma byed :
rang byas rang la smin 'gyur bas :
dper na skyes pa'i mtshon cha 'dra :
rang gis byas shing rang nyid 'joms :
'jig rten 'di ni mi rtag ste :
sa ni nam mkhar 'phags kyang srid :
nyi zla sa la lhung yang srid :
rlung ni zhags pas zin yang srid :
chu bo gyen la log kyang srid :
rgyal ba'i bka' la 'gyur mi srid :
rgyal ba'i bka' las ma 'da' bar :
rang rang gnas su da ni dengs :
rgyal ba'i bka' las 'das gyur na :
de tshe sangs rgyas thugs khros nas :
sprul pa'i khro bo thams cad kyis :
lcags kyu mtshon cha sna tshogs kyis :
snying nas bzung ste brlag par byed :
tshe 'dir sdug bsngal dpag med myong :
phyi ma ngan song gnas su lhung :
de bas rang rang gnas su dengs :
nga yis mtshams bcad tshun chad la :
su yang 'da' bar ma byed cig :
gnod byed 'byung po mA ra ya phaT:
ces chos bshad bka' bsgo bya zhing gshegs su gsol lo //
gnyis pa phyi rol du bya ba la brgyad /
gser skyems /
gzu dpang /
za lam /
zlog sgyur /
brtan skyong /
rta bro /
srung 'khor /
rgyal dbyangs so //
dang po gser skyems ni /
slob dpon dang mdos skyel rnams kyis 'dzoms na chas su zhugs /
gzhan ma 'dzoms na'ang zhwa gyon la /
dkar gtor gser skyems kyis sna drangs /
de rjes sku glud dang dmar gtor rgyan ldan /
zhi drag mchod pa'i snod /
gshin rje'i gzugs /
zor gyi dmar gtor /
dar nag bcas rim par khyer /
slob dpon gyis rting mnan la /
phyogs 'grigs na sgrub pa po dang yon bdag gi lo lha min pa /
gza' rgod dang mkha' 'gro rgyu phyogs su gdong ma thug par byas la lho stod smad gnyis /
shar lho lho nub bcas lho ngos zhig tu 'grigs dgos pas de ltar khyer la /
grong zad pa'i mthar chu chen yod na legs shing med kyang khang pa mi mthong ba'i sar phyin /
shin tu nye na'ang gom pa bdun cu las thung mi rung zhing /
'phang ba'i sa der phyin pa dang /
go rim ltar kha phar bstan la bsgrig
/dkar gtor gser skyems bteg la /
raM yaM khaM/
oM AHhU~M ha hoHhrIHsa byin brlab /
hU~M:
dkon mchog rtsa gsum lha tshogs dang :
khyad par khrag 'thung srung mar bcas :
phyogs skyong sde brgyad gzhi bdag sogs :
mchod 'os kun la gser skyems 'bul :
nyes med rnal 'byor 'khor bcas la :
sdang dgra gdon bgegs kun gyis brnyas :
bden rdzun shan phyes gzu dpang mdzod :
dam tshig gnyan dgo+o+ongs dgra bgegs sgrol :
gser skyems phyogs rnams dang bor phyogs su 'bul /
gnyis pa gzu dpang ni /
hU~M:
ma nyes dpang du dkon mchog bzhugs :
dgra bgegs ma gtogs sku zur cig :
khrag 'thung lha tshogs dmag dpung skyed :
sdang dgra gdon bgegs ma lus kun :
thams cad gcig tu bsdus nas kyang :
yud tsam gcig la 'dir khug cig :
gzhig dang dbab dang bsgral nas kyang :
zhal du bstab bo kha raM khA hiH
hU~M:
chos sku zhi ba'i ngang las ma g.yos kyang :
gzugs sku 'jigs pa'i cha lugs rdzogs mdzad nas :
ru dra dgra bgegs bar chad rnam gnyis po :
mngon spyod tshul gyis myur sgrol phrin las mdzod :
gsum pa za lam ni dmar gtor bran la bteg
/b+h+yo :
shar gyi phyogs nas dkar mo spyan gcig ma :
dmar gyi gtor ma'i lam sna dgra la drongs :
lho yi phyogs nas nag mo kha 'byams ma :
dmar gyi gtor ma'i lam sna dgra la drongs :
nub kyi phyogs nas dmar mo mchu 'jib ma :
dmar gyi gtor ma'i lam sna dgra la drongs :
byang gi phyogs nas ser mo rkang ldag ma :
dmar gyi gtor ma'i lam sna dgra la drongs :
b+h+yo :
dmag gi rgyal mo chen mo bzhi rnams kyis :
rigs bzhi mkha' 'gro'i dmag dpung dgra la drongs :
srid pa gsum po b+h+yo zlog byed pa mo :
srid pa chags byed ma mo chen mo yis :
srid pa'i dmag dpung dam nyams dgra la drongs :
srid pa'i cha snyoms ma mo chen mo yis :
srid gsum gdug pa'i dmag dpung dgra la drongs :
rnal 'byor dgra bla rig 'dzin sgrub pa mo :
rnal 'byor dgra bla'i dmag dpung dgra la drongs :
bstan srung las byed e ka dzA Ti ma :
bstan srung las byed dmag dpung dgra la\u0f8e
bdud kyi yum la gshin rje'i lcam gcig ma :
bdud dang gshin rje'i dmag dpung dgra la\u0f8e
mdog bzang nag mo grub pa'i rnal 'byor ma :
nag mo'i tshogs kyi dmag dpung dgra la\u0f8e
mdog bzang sngon mo lha mo rnal 'byor ma :
sngon mo'i dmag tshogs dmag dpung dgra la\u0f8e
mdog bzang dkar mo gling bzhi spyi 'gros ma :
dkar mo'i dmag tshogs dmag dpung dgra la\u0f8e
dbu brgya spyan stong ldan pa'i gar dbang ma :
stong phrag brgyad cu'i dmag sna dgra la\u0f8e
pad+ma gar dbang sa bdag pad+ma'i phreng :
sa bdag gdon gyi dmag sna dgra la drongs :
b+h+yo :
shar gyi dkar mo chen mo mche gcig ma :
dkar mo 'bum sde'i dmag sna dgra la drongs :
lho yi nag mo chen mo kha 'byams ma :
nag mo 'bum sde'i dmag sna dgra la\u0f8e
nub kyi dmar mo chen mo mchu 'jib ma :
dmar mo 'bum sde'i dmag sna dgra la\u0f8e
byang gi ser mo chen mo rkang ldag ma :
ser mo 'bum sde'i dmag sna dgra la\u0f8e
har ting nag mo byang shar gru 'degs ma :
byang shar gdon gyi dmag sna dgra la\u0f8e
dun+ting nag mo shar lho'i gru 'degs ma :
shar lho'i bgegs kyi dmag sna dgra la\u0f8e
shAn+ting dmar mo lho nub gru 'degs ma :
lho nub bgegs kyi dmag sna dgra la\u0f8e
grub ting ser mo nub byang gru 'degs ma :
nub byang bgegs kyi dmag sna dgra la\u0f8e
bzhugs sa dgra bo'i yul du gyis :
gnas mal dgra bo'i yul du gyis :
bdud rta dgra bo'i yul du rgyugs :
dam nyams dgra bo myur du sgrol :
nad sna yams sna dgra la thongs :
dgra mkhar nag po rmang nas sgyel :
dgra la phrin las myur du mdzod :
dus la bab bo sa ma ya :
zhes bor phyogs su 'bul /
bzhi pa zlog sgyur ni /
hU~M:
dbang drag 'bar ba yab yum gyi :
lha sngags ting 'dzin nus rtsal las :
dpal gyi gtor zor me ltar 'bar :
dgra bgegs gzugs phung rdul du rlogs :
mtha' dmag gdug pa'i gnod pa zlog :
hor sog rgya 'dre'i gnod pa zlog :
'byung po spun dgu'i gnod pa zlog :
du ruSh+ka yi gnod pa zlog :
hU~M b+h+yo :
gzhan yang zlog cing bsgyur ba ni :
yas kyi bdud g.yos mas kyi sri langs zlog :
logs kyi btsan khros rgyal po'i bka' chad zlog :
chos zor bon zor dmod zor kha mchu zlog :
pho yi za 'dre mo yi gnod 'dre zlog :
dar tshan stong sde skye bo'i ya ga zlog :
ltas ngan brgyad cu rtsa gcig dgra la zlog :
ye 'drog sum brgya drug cu dgra la zlog :
lo skag zla skag zhag skag dgra la zlog :
mo ngan rtsis ngan thams cad dgra la zlog :
bzhi brgya rtsa bzhi'i nad rnams dgra la zlog :
glo bur brgyad cu rtsa bzhi dgra la zlog :
dus min 'chi ba rnam brgyad dgra la zlog :
pho bdud dal kha g.yas su sgyur :
mo bdud dal kha g.yon du sgyur :
spyi bdud dal kha thams cad sgyur :
zlog cig sgyur cig mthu ma chung :
bzlog go dmar chen gtor mas zlog :
bsgyur ro ltas ngan dgra la sgyur :
slob dpon lta ba'i gding sgom pa'i gsal snang dang bcas pas gshin rje'i gzugs kha phar gyus te 'phang /
de'i rjes su dmar gtor 'phangs te drag sngags so lnga la zlog sham /
e ka du na sogs sam /
ma hA sha ri b+h+yo zlog :
ces btags pa'am /
phur pa'i rbad dgu lta bu spyi 'gre dang /
gur drag sngags sham sbyar ba /
seng gdong ma'i sngags sogs drag sngags gang shes brjod /
go chas mtshon cha can yod na bswo sgra sgrog
/dar nag brdab /
rnal 'byor nus pa dman pa'am phyogs gtsang ma 'grigs na kha phar gyus la bzhag pa'am /
chu chen yod na de'i gzhung du bskyal /
de rjes dmar gtor 'phangs la zor pra brtag
/glud dang bsngo rdzas rnams kyang gshin rje'i gzugs gang du gshegs pa der byo //
lnga pa brtan ma'i gtor ma la gtor snod sman phud kyis bshal bas bran la /
'bru gsum gyis byin brlabs nas las gzhung ltar phul /
sprul pa'i bya khyung nag po ri rab tsam zhal phar gzigs nas rjes snyogs bcad par gyur /
khroM ga ru Da tsa le tsa le hU~M phaT:
ces brjod la slob dpon gyis rting mnan la sgo drung du phyin /
drug pa rta bro ni /
gtor gzhong sbubs pa'i 'og tu dgra bgegs dam sri 'gugs gzhug byas la las gzhung gi rta bro 'don /
bdun pa srung 'khor ni /las gzhung so so ltar ram /
spyi tsam du /
hrI:
bdag nyid 'gyur med ye nas rdo rje'i sku :
phyi nang snod bcud gzhal yas skye 'gro lha :
phyogs dang phyogs mtshams 'ja' 'od mtshon chas gtams :
rdo rje'i sa gzhi rwa gur me ris bskor :
oM badzra rak+Sha dz+wa la raM:
zhes brjod la srung 'khor brtan por bsgom /
brgyad pa rgyal dbyangs ni /
rnal 'byor pa zhal gyen du phyogs la 'bru 'thor zhing /
hU~M:
rtsa gsum srung ma'i dmag tshogs kyis :
dgra bgegs thal bar brlags mdzad nas :
phyin chad ldang bar mi 'gyur zhing :
mthu rtsal stobs ldan lha rgyal lo :
zhes dang shis brjod sh+lo ka re zung bya /
de nas nang du phyin la nad pa sogs gal chen dang /
tshe sgrub dang 'brel na tshe dbang bskur zhing tshe 'gugs tshe gta' bsdam pa rnams rgyas par bya /
spyi tsam la lha gzhung so so'am dkon spyi lta bu'i tshe 'gugs dang tshe gzungs 'don /
phyin drug shis brjod byas la /
yi dam las gzhung gtang rag mchod bstod /
nongs bshags /
bsdu sdang /
shis brjod kyi bar du byas pas 'grub bo //
slob dpon 'byon mi thub pa dang spros bcas mi 'grigs na 'don bya tshang ma nang nas bya /
yas rnams skyel du gtang na'ang ha cang mi rung ba med pa'ang shes par bya'o //
gsum pa mthar pra ltas brtag pa ni /
gtor chen kha phyir bsgyur na chag sgo med pas bzang /
gtor kha yar bsgyur na zlog pa bskyar la bya /
'phred du bsgyur na nyes cher mi 'byung yang sku rim la 'bad /
de ltar byas pas chag sgo ji ltar che yang 'di nyid lan gsum bskyar na mi zlog mi srid ces gzhung las gsungs so //
'chi~X bdag sha btson sngags rgya yas kyis ba~Xslus //
rkye~Xn ngan bar chad bden pa'i stobs kyis zlo~Xg
/dala~X 'byo~Xr rten bzang sprin bral zla ba ltar //
ringa~X 'tsho~X bdud rtsi'i lang tshos gang gyur cig
/ces pa'i tshul 'di nye bar mkho zhing gto mkhan phal mo ches lag char khyer yang lag len ji bzhin thebs pa phyogs 'dir ni mi 'dug pas bka' babs gong ma'i gsung rnams gung bsgrigs te 'chi med bstan gnyis g.yung drung gling pa rtsal gyis shrI de bI ko Ti'i dben khrod du bgyis pa dge legs 'phel ///
/
