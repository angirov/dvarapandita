thugs rje chen po yang snying 'dus pa'i sgrub thabs rgyun khyer mdor bsdus pa'i rim pa bzhugs so //
na mo gu ru lo ke shwa ra ya /
gter ston grub thob thams cad kyi rgyal po gu ru chos kyi dbang phyug gi zab gter dam chos 'dus pa skor dgu'i ya gyal /
'phags pa thugs rje chen po yang snying 'dus pa'i rgyun gyi nyams len mdor bsdus te nyams su blang bar 'dod pas /
skyabs sems tshad med bzhi bsgom pa sngon du 'gro bas /
oM:
ye nas ma skyes stong gsal ngang :
kun snang byang chub sems sprin las :
rang byung rig pa hrIHdkar gsal :
hrIHlas b+h+rU~M 'phros gzhal yas khang :
dal dbus pad+ma'i snying po zlum :
'dab drug mu khyud pad sdong mdzes :
gru chad bar khyams sgo khyud rdzogs :
mnyam yangs 'od kyi khang par gsal :
de dbus rang rig hrIH'od 'bar :
rnam smin lus bsregs hrIHde nyid :
nyi zla pad steng thugs rje che :
zhal gcig phyag gnyis sku mdog dmar :
phyag g.yas pad phreng thugs kar 'dzin :
phyag g.yon pad steng bdud rtsi'i bum :
rin chen rgyan rdzogs skyil krung bzhugs :
rang 'dra'i yum mchog gsang ye ma :
lus dang grib ma'i tshul du 'khril :
'ja' ris 'od lnga'i rgyab yol mdzes :
spyi gtsug rigs bdag 'od dpag med :
thugs kar rta mgrin ye shes sems :
rigs 'dus rang las sprul pa'i 'khor :
nor 'dzin sras mchog g.yas nas 'dud :
gsang sngags 'dzin ma g.yon nas 'dud :
'dab drug bcom ldan thub drug dang //
phyi rim sangs rgyas stong rtsa gnyis //
sgo bzhir khrag 'thung rigs bzhi sogs //
bla ma rig 'dzin mkha' 'gro'i sprin //
thugs rje chen po'i dkyil 'khor du //
'gro ba drangs shing bsgral slad du //
dug lnga'i tshul gyis dug lnga 'joms //
sarba dz+nyA na maN+Da la b+h+rU~M hU~M:
zhes pas dam tshig dkyil 'khor gsal btab la /
hrI:
ye nas rang byung thugs rje che :
dus gsum rgyal ba'i sku gsung thugs :
ye shes lnga bdag cod pan dbang :
'bru brgyad gsal bsgom rang dbang thob :
oM AHhU~M:
oM AHhU~M swA hA:sa rgyas gdab cing dbang bskur /
hrI:
tshur gshegs tshur gshegs bcom ldan 'das :
bde chen chos dbyings ngang nyid las :
rtsol bral mtshan bcas mi dmigs kyang :
thugs rje nyi gsal 'od bzhin du :
'khor 'das mnyam sbyor thugs rje'i bdag :
rigs bdag gtso 'khor sprul pa'i tshul :
dkyil 'khor phyag rgyar skur bzhengs la :
dam tshig dkyil 'khor bdag la dgongs :
oM ma Ni pad+me hU~M hrI:
sarba ta thA ga ta ma hA kA ru Ni kA maN+Da la sa pa ri bA ra e h+ye hi sa ma ya dza :
dzaHhU~M baM ho :
zhes pas spyan drang /
kA ya wA ka tsit+ta tiSh+Tha sa ma yas /
dam tshig pa dang dbyer med du bzhugs par mos /
na mo pU ru sha ya ho :
a ti pU ho :
pra tIts+tsha ho :sa phyag bya /
hrI:
kun 'byung nam mkha'i klong yangs nas :
bdug spos me tog mar me dri :
bshos gtsang sil snyan rol mo dang :
gzugs sgra dri ro reg bya chos :
rang byung rnam dag bdud rtsi dang :
'dzin chags bral ba'i gtor ma dang :
rigs drug bsgral pa'i rak+ta dang :
gnyis med sbyor ba'i byang chub sems :
kun bzang mchod sprin mchog tu rol :
oM ma Ni pad+me hU~M hrI:
oM na mas+sarba ta thA ga ta ma hA kA ru Ni kA gu h+ya dz+nyA na sarba yo gi nI badzra puSh+pe d+hU pe A lo ke g+han+d+he nai bid+ya shab+da pany+tsa kA ma gu Na ma hA a mr-ita rak+ta ba liM ta ta na ga Na d+harma d+hA tu sarba pU dza ho :
zhes mchod cing bstod pa ni /
hrI:
bde gshegs rgyal ba 'dus pa'i sku :
thugs rje chen po spyan ras gzigs :
ye nas rang byung thugs rje'i sku :
'jig rten mgon la phyag 'tshal bstod :
rigs 'dus rang las sprul 'khor rnams :
'gro 'dul phrin las cir yang ston :
sku gsung thugs yon phrin las bdag :
bdud bzhi 'joms la phyag 'tshal bstod :
bzlas pa ni /
hrI:
lha gsum thugs kar zla ba'i steng :
hrIHmthar yi ge drug mas bskor :
bdag nyid rtsa ba'i thugs ka nas :
sngags phreng 'od zer dkar po 'phros :
bde gshegs kun gyi sku la phog :
sku mchog mnyes nas dngos grub thob :
bdag la 'dus shing 'od zer des :
khams gsum sems can lus sgrib sbyangs :
sems can lus kun dbang du gyur :
oM ma Ni pad+me hU~M hrI:
zhes bzla zhing /
de bzhin du /
spyi gtsug snang mtha'i thugs ka nas :
sngags phreng 'od zer dmar po 'phros :
bde gshegs kun gyi gsung la phog :
gsung mnyes gsung gi dngos grub thob :
khams gsum sems can ngag sgrib sbyangs :
sems can ngag kun dbang du gyur :
zhes dang /
rta mgrin thugs ka'i sngags phreng las :
'od zer mthing ga rab 'phros pas :
bde gshegs kun gyi thugs la phog :
thugs mchod mnyes nas dngos grub thob :
khams gsum sems can yid sgrib sbyangs :
sems can kun yid dbang 'dus gyur :
zhes so sor bzlas pa ci nus dang /
skabs su lha sngags kyis mtshon pa'i spros pa thams cad rig stong gnyug ma'i rang bzhin du shes par byas la /
de'i ngang nas bzlas pa chu bo'i rgyun bzhin du btson /
thun mthar mchod cing bstod la /
dge ba 'di yis myur du bdag :
thugs rje chen po 'grub gyur nas :
zhes sogs bsngo smon shis brjod ji ltar rigs pa bya'o //
zhes pa'ang gter gzhung rtsa ba'i dgongs don nyung gsal snying por dril ba'i tshul gyis bya bral ma Ni ba 'jam dbyangs mkhyen brtse'i dbang pos bris pa ste /
dge bas mtha' yas pa'i sems can thams cad thugs rje chen po'i go 'phang myur du thob pa'i rgyur gyur cig
/mang+ga laM///
/
