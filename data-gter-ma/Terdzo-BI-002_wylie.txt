@#//
gnam chos thugs kyi gter kha las byung ba'i khro bo rdo rje mchu'i ngag khrid zin bris bzhugs so //
gu ru d+he wa d+hA ki nI hU~M/
gnam chos rdo rje mchu yi sgrub thabs kyi //
man ngag zhal shes nyams su blang bder 'god //
sgrub gtor shing sder la sogs che ba'i nang //
zan ni gru gsum hom khung dbyibs can dmar //
de steng gtor ma nag po zur gnyis pa //
dpe 'u ris las byung ba ltar du bca'//
rtsang dang dmar rgyan mi bya sha rgyan btsugs //
stod ni khro bo smad ni mchod par dmigs //
rgyun du las byang 'don dus gso bran bya //
de yi mtha' skor ram ni gar bde ru //
skyer pa'i rtsang thur btsugs pa'i kong zor dang //
sAts+tsha nag po phur pa mtho re tsam //
tshwa dang cong zhi zhib btul khrag dang bsres //
de la lcags phye btab nas yod na bzang //
de nyid rdo thun mang por byug pa dang //
de dag ser gta' bkram rgyu sngags phyir bzhag
/gter gsar lugs 'dir sngags dang shog dril dang //
rdzas dang 'khor lo mi dgos zab khyad yin //
'on kyang de dag thon na bzang ba'i phyir //
rak+Sha zhes pa'i sngags de'i shog dril ni //
gro ga la bris sAts+tsha'i nang du bcug
/phur pa thung na phur pa'i rked par dkri //
phur pa ring na 'chang gzung AHyig dang //
'chang gzung 'go mar oM dang 'og ma hU~M//
phur pa'i logs gsum srung sngags bkod bya ste //
stod la oM dang sngags mjug phur rtser ston //
logs gcig la ni oM nas kon gyi bar //
gcig la tsa nas raM gyi bar du bri //
gcig la g+ha nas k+Sha yi bar du bri //
phur pa thams cad btsag gis dmar por byug
/yungs dkar thal chen sngags pa ras gtsang bstum //
phur pa'i ske la tshon skud sna lngas bcing //
gro ga mchog yin shog gu 'thug po la //
dbus su hU~M yig rtse la khrom yig bkod //
de yi mtha' skor khro bo rdo rje mchus //
yul 'di'i lo thog 'bras drug thams cad la srungs shig
/ser ba ma gtang zhig
/ces pa ser lam gcod pa'i 'khor lo ste //
sgrub rten gtor ma'i rtse la btsugs rgyu la //
rang gis bsrung rgyu'i grong pa thams cad kyi //
ming rnams yul 'di zhes pa'i sa der bri //
de rgyab mu khyud bsnyen sngags bri ba ste //
de rgyab rtsibs bcu la ni hU~M yig re //
de rnams yig mgo phyi la bstan pa ste //
de rgyab mu khyud gdong zlog sngags bri ba //
de ni yig mgo nang du bstan par bya //
de rgyab mu khyud cung tsam che ba la //
'khor lo rdo rje rin chen pad+ma dang //
rgya gram rnams ni phreng grangs med pa bri //
yul kun bris la gtor ma'i rtse ru btsugs //
gcig de gal che sa yi ser tho'i nang //
zor dang thun ni gdong zlog 'phen rgyu yin //
shing ral dang ni gdong zlog sngags bri ste //
shing ral yang ni ser lam bzhag rgyu 'o //
gdong zlog sngags kyi mjug tu 'di yang bri //
g.yas su byol cig
/g.yon du zur cig
/glog mo'i lce chod /
'brug mo'i sgra chog
/ser ba dkar po'i rkang pa chog cig
/sha laM b+h+ri ti satwaM b+ha ya satwaM b+ha ya :
u tsaT+Ta ya u tsaT+Ta ya :
phaT phaT swA hA:
ya ya sa tri ka tri :
ru ru tsi ru sa ra ya dza dza :
oM badzra ta ki ni tshin+d+ha tshin+d+ha hU~M phaT:
!
ser srung snyan rgyud yi ge med pa ni /
sngags pa nus ldan gdung rus phye ma ni //
sAts+tsha'i nang du bsre ba zab par brtsi //
phag tshil chu dag sbrul tshil rtsang phag sha
/gla rtsi btsan dug bya rog 'ug pa'i sgro
/mu zi rkyang rtil dud pas ser ba chad //
yang na rtsang pa'i sha dang sbrul sha dang //
phag tshil gu gul gla rtsi chu dag nag
/gro phye bsres pa'i ril bu mang po 'tshag
/dud pa things ba tsam gyis ser ba chad //
yang na sre mong sha dang rtsang pa'i sha
/rta bon rkyang bon mu zi nag po dang //
phag mo'i brun dang gu gul gla rtsi dang //
spyang brun ra thug lug thug rmang kha'i spu //
dud pa things ba tsam gyis ser ba chad //
ro ras sha chen gu gul se ba dang //
rgya skag mu zi yungs dkar ldong ros te //
rdzas brgyad 'dzom na dud pa things bas chog
/de dag rdzas kun 'dzom par dka' ba ste //
gang 'dzom phyogs sdud byas la sngags nas 'tshag
/nam yin mi bdug phog thug 'gro dogs yod //
us thug mi thub shom dus zhad tsam bdug
/ser gta' rdzas sna de dag sngon nas bsags //
gtor mchod bcas la mtshams bsdam zhag bdun bsgrub //
cho ga gcig gis bdag mdun dus gcig bsgom //
bdug mdun phyi rol b+h+rU~M yig yongs gyur pa //
'khor lo rtsibs brgyad steng 'og rtsibs gnyis bcas //
rtsibs rnams ral gri so gnyis rtse rno ltar //
rtsibs nang rtsibs rtser rang 'dra'i khro bo bcu //
'khor lo'i nang ni sbub chal kha sbyor ltar //
stong pa'i nang du bdag mdun dkyil 'khor gsal //
rtsibs rnams snga dro g.yas dang phyi dro g.yon //
drag tu 'khor ba'i rtse mos gnod byed gtub //
de rgyab 'khor lo chung ngu mang po 'brel //
de rgyab rdo rje rin chen pad+ma dang //
rgya gram me ri kha dog lnga ldan gur //
de steng spyi gtsug thad kyi nam mkha' la //
gser gyi 'khor lo rtsibs stong ldan pa yi //
dbus su shAkya thub pa stong phrag bzhugs //
rtsibs stong nang du bskal bzang sangs rgyas stong //
bzhugs nas steng thog gnod pa srung bar bsgom //
rang gi rkang zhabs g.yu yi grod pa ni //
chen po rkang pas nem nem mnan yod bsam //
de yis 'og 'khyug srung bar byed par bsam //
mdun bskyed rdo rje mchu yi thugs ka ru //
rang gi bsrung rgyu'i lo thog kun tshud bsgom //
nyin phyed yan la bsnyen sngags swA hA can //
nyin phyed nas gzung sngags 'dis ser gta' sngags //
oM badzra dun to i ka ni kon :
tsa la ma la ti li raM raM:
g+ha ru NaHa ti ser ba srungs mi ti ser ba rak+Sha :
ser gta' thams cad khyung dang khro bor bsgom //
de 'dra dpag med spyan drangs bstim bya zhing //
thun bzhir las byang bstod pa yan chad 'don //
dgong mo'i thun la tshogs dang gtor 'bul bya //
de ltar bsnyen tshad zhag bdun bsgrubs byas pas //
mkhar las bzang po byas dang btsan sar 'dug
/ra lug khyim du btsud dang shwa rags brtsig
/nags tshal mthug po'i nang du 'dug pa dang //
zhing gi rib ma btsan po byas pa rmi //
gzhan yang mtshan ltas bzang na 'grub pa yin //
gzhung na med kyang sngags rgan gsung rgyun la //
lug khyu ma thub rmis na ngan zhes zer //
da rung sgrub pa zhag grangs bsring na legs //
de ltar sgrub pa tshar nas ser bsang bya //
yul de'i gzhi bdag drag rim ming nas 'bod //
lo thog 'di dag khyed la bcol ba yin //
ser ba ma gtong khyed kyis thub par srungs //
mthu dang nus pa ci 'dug lta 'o brjod //
de nas phur pa sAts+tsha mkhar sgong sogs //
gang 'os so sor ser gta' bkram rgyu bskur //
'khor lo bltabs nas phying pa sogs kyis bstum //
ser ba rgyun du 'ong ba'i ser lam gyi //
ser tho'i nang du bzhag rgyu bskur bas chog
/sAts+tsha 'khor lo chu yis mi 'jig bya //
ser tho rnams kyang khro bo khyung bcas bsgom //
rgyun du las byang 'don dus bskyed bstim bya //
ser gta' rnams la bud med mi reg bya //
dam tshig rang dang sde yis bsrung bya gnyis //
rang gi phreng ba gzhan gyis lag mi 'grim //
phyi sha mi za mgo la mar mi bku
/sla ngar brdzis pa'i zas ni mi za zhing //
mna' rdzun mi smra sla nga mgor mi gyon //
sme can dam nyams kha 'phro 'thung mi rung //
sgrub tshe sngags tshig gzhan gyis ma tshor bya //
ser ba srung tshe gdams ngag spel mi rung //
mi gtsang gos sme gon par mi bya 'o //
sde yis bsrung bya mna' gnyan skyel len dang //
nya dang sbal sbrul phyi ba gsod mi rung //
shing gnyan gcod dang chu mig nel seng rlog
/glang dang rnga bran bsha' bar mi rung ngo //
'dzing rtsod ngu 'bod klu shing mer mi bcug
/ser ba sngags dus sngags pa'i ngor mi lta /
khyi dang bu med sngags pa'i rtsar mi gtang //
sngags pa'i sngon du ra lug mi 'ded cing //
ser ba sngags stangs mi rung dam tshig yin /
!
/de nas dus dang dus min ser ba gnyis //
tshes bzhi'i snga dro sprin ni ser nag byung //
tshes brgyad phug ron ske yi mdog 'dra'i sprin //
bcu gcig ra ma rgya mo'i sbo 'dra dang //
bco lnga kham nag thal ba gnam stor 'dra //
bco brgyad rta skya'i rnga ma gyen bshad 'dra //
nyi shu sprin dmar sems can gzugs 'dra ba //
nyer dgu sprin ni dud kha mgo che ba //
de dag ser ba'i dus yin sngags dmigs sgrim //
dus min sprin ni rma bya'i mgrin 'dra dang //
dung brtsegs 'dra na ser sprin yin pas sngags //
g.yu 'brug 'dra na phyi 'phrad 'ong ba'i rtags //
dkar po sran ma gtor 'dra phyir nyin 'ong //
dkar po dung 'dra'i dkyil du gzugs brnyan 'dra //
phyir nyin 'am ni srod la 'ong ba yin //
ra ma rgya mo'i sbo 'dra dma' zhing 'khrugs //
rmugs chen byung na 'phral du 'ong ba yin /
khang rming sa rdul 'dra na de ma thag
/nam mkha' skya dang 'od de 'phral du 'ong //
phub rul thal ba gtor 'dra phral du 'ong //
dud kha bang rim chags pa 'dra ba dang //
sprin kun dma' zhing 'khrug na 'ong ba yin //
'brug ni rkang pa'i 'og nas grags 'dra dang //
gram rdo chad 'dra 'brug skad yang yang chad //
glog ni dma' zhing khyim du 'khyug 'dra dang //
sprin ni thal ba 'dra zhing dma' la 'khyug
/'brug sgra che zhing nam mkha' gsal la skya //
nam mkha' mthing nag 'brug sgra glog kyang myur //
sprin dal rlung 'tshub ka ra ra byed na //
nyi ma phyi dro mun 'tshub dus la 'ong //
sprin dkar 'phang mtho rlung drag shed che na //
nyi ma phyed yol man gyis ser ba 'ong //
dud kha sems can gzugs 'dra klu yin te /
kham nag rlung 'tshub 'brug glog che ba na //
bdud kyi ser ba mun 'tshub nam phyed 'ong //
ser po rlung 'tshub skor skor btsan gyi yin //
sprin nag nam mkha' skya la 'tshub ma 'ong //
lha srin sde brgyad 'dus pa'i ser ba yin //
sprin nag thad dkar 'khyil zhing gzhan rnams dwangs //
de ni gza' yi ser ba yin par bshad //
de ltar ser ba bcas nas byung ba'i dus //
de la kha gyus sngags ni mi rung ste //
sde brgyad khrag skyug gza' yi lto ba 'gas //
rang nyid sde brgyad kun dang 'gras tshab che //
de phyir ser sprin la ni rgyab rten bsngags //
phyi ltas byas la phu dang sdigs mdzub bya //
phyag g.yon rlung 'tshub spros pas ser sprin gtor //
phyag g.yas me dpung 'bar bas ser ba bzhus //
ser sprin byung nas bzung ste gdong zlog sngags //
'di nyid drag tu brjod cing sngags par bya /
oM badzra dun to i ka ni kon :
tsa la ma la ti li :
ser ba mA ra ya phaT:
zlog zlog :
gnod byed ser ba ser byed dang bcas pa dz+wa la raM raM:
ser sprin gtor ma thub cing 'khrigs bsdad na //
lcags phye bsres pa'i thun ni yod na 'phang //
lag g.yas rdo rje'i phyag rgya byas nas kyang //
ser lam ston pa'i sngags 'di brjod bya ste /
oM badzra dun to i ka ni kon :
tsa la ma la ti li :
ser ba b+h+yo b+h+yo d+hi ra b+h+yo 'dir b+h+yo :
zhes pa'i sngags ni de yi mjug
/lo thog med pa'i sa phyogs su //
nags tshal che na 'di nyid sbyar /
nags ri la rgyob ya choms /
spang ri che na 'di nyid sbyar //
spang ri la rgyob ya yoM:
brag ri che na 'di nyid sbyar //
brag ri la rgyob ya hoM:
rdza ri che na 'di nyid sbyar //
rdza ri la rgyob ya yA:
mtsho 'am chu chen yod pa na /
chu la rgyob ya yA:
zhes pa gang rung sham bu gcig sbyar gyis //
thams cad sbyar ni mi rung ngo //
de phyogs rdo rjes lam bstan pas //
ser ba de ru 'gro bar 'gyur //
gal te ser rkang btsugs byung na //
yod na shing ral g.yug bya ste //
med na ral gri'i phyag rgya g.yug
/gnam lcags ngar ma'i ral gri yis //
ser ba'i rkang pa bcad par bsgom //
lag pa khyung gi phyag rgya byas /
khyung gis gshog pas ser sprin rnams //
gshag cing me yis bsregs par bsgom //
des ma thub na thun dang zor /
khro bo khyung bcas me 'bar bsgom //
ser ba'i gdong du brgyab pa yis //
ser ba ser byed gzhob par bsgom //
rdo rje'i 'gros byas phur pa 'dril //
ser 'bru khar bcug gnam du stor //
shin tu thu na zhwa gos brdab //
rten gtor 'phang pas the tshom med //
de nas ser ba yal ba dang //
nyams len stong nyid ngang la bzhag
!
/de nas skad cig dran rdzogs su //
rang nyid kha sar pa Ni'i sku
/nam mkha' khyab pa'i phyag g.yas kyis //
mchog sbyin mthil nas hrIHdkar las //
bdud rtsi 'o ma'i mdog lta bu //
chu bo chen po'i rgyun bzhin bab //
lha 'dre kun la khrus byas pas //
snad yar smad 'gram byung ba gsos //
bdud rtsi 'thung bas ngom zhing tshims //
thal mo sbyar nas chos nyan bsgom //
sdig pa ci yang mi bya zhing //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
lha 'dre rnams la chos sbyin dang //
'bu srin rnams la skyabs kyi sbyin //
rtsam zan rnams la zang zing sbyin //
sems can kun la byams pa'i sbyin //
ser srung sbyin pa rnam bzhi 'dis //
bla med byang chub 'bras thob shog
/ces brjod bsngo ba smon lam bya //
thog chod skya ni zham pa'i dus //
gtang rag bsang mchod thon na legs //
tshogs dang mchod gtor rgyas par 'bul //
gtang rag legs so thon na ni //
de phyir srung yang sla ba yin //
ser gta' rnams kyang bsdus na legs //
rab gnas spar nas phyir lo bkram //
gal te bsdu bar ma grub na //
rjes chog skabs su dmigs pas bsdu //
bstims pa'i lha rnams gshegs gsol bya //
de dag thams cad rdo rje mchu /
kho na'i gzhung nas byung ba ste //
rdo rje mchu yi rtsa sngags mjug
/ga ru TaHhaM sa tsa le tsa le swA hA:
yor ge ga ge sad :
baM baM sad :
raM raM sad :
phur phur sad :
pra mu ti sad :
ces pa'i shog dril bris nas kyang //
rang sngags de yis ci 'grub sngags //
ser dung la ni dkris te bcing //
bus pas ser ba thub par bshad //
sir sgra tsir sgra grags pa 'am /
rmi lam mgar tshang mgar byed mthong //
nyams snang lcags rdung sgra thos na //
thog ni 'ong ba'i ltas yin pas //
thog dmigs gzhung du gsal ltar las //
ni nA ga dza mun ti a :
de nyid cung zad bzlas pas thub //
mthing shog la ni gser gyis bris //
rang sngags des sngags btag pa na //
thog srung de las zab pa med //
rang byung ba dang o rgyan gsungs //
de gnyis gzhan nas kha bskangs byas //
lha btsun sngon mo'i gter ma yi //
rdo rje mchu ni rgyas na yang //
gter rnying dbang lung brgyud pa dkon //
'khrugs che phal gyis
lag len dka'//
sprul sku mi 'gyur rdo rje la /
khro bo nyid kyis gsungs pa'i phyir //
brgyud pa nye zhing rno ba yin //
de sngon thub pa'i lag blangs mang //
'on kyang
'don 'grigs phyag len bcas //
gsar bu rnams la phan pa'i phyir //
'di yi dbang lung thob phyi nas //
dpe cha yod pas chog pa 'di //
gter blon rA ga a s+yas
bsgrigs //
dge slong brtson 'grus can gyis bris //
nyes 'gal ser bdag rnams la bshags //
dge bas rtsam zan mi rnams la //
mi 'jigs skyabs kyi sbyin par
shog
/mang+ga laM///
/
!
zur gnyis mdun 'bur dod kyis dkyil gshong /
gdan zan gru gsum /
mar rgyan dang rtsang mi btsugs /
hom khung dmar /
gtor ma nag po ma thon zan mdog rung /
