rtsa gsum chos srung rgya mtsho'i tshogs la gsol ba 'debs pa byin rlabs sprin phung zhes bya ba bzhugs so //
na mo gu ru de ba DA ki nI ga Ne b+h+yaH
kun bzang rdor 'chang rigs lnga gangs chen mtsho //
grags chen gsal ba'i ston pa bcu gnyis sogs //
mkha' khyab rgyal ba dgongs pa'i brgyud pa la //
gsol ba 'debs so byin rlabs dngos grub stsol //
gsang bdag dga' rab 'jam dpal shrI siM//
dz+nyA na sU tra mkhas pa nyer gcig sogs //
sems klong man ngag brda brgyud bla ma la //
gsol ba 'debs so byin rlabs dngos grub stsol //
rigs gsum sems dpa' rigs can drwa ma lnga //
rgyal po dzaHdang bde ba gsal mdzad sogs //
rjes su rnal 'byor tshom bu 'bum phrag la //
gsol ba 'debs so byin rlabs dngos grub stsol //
sgeg pa rdo rje sangs rgyas gsang ba dang //
las kyi dbang mo rig 'dzin rnam brgyad sogs //
rgyud dang sgrub sde'i shing rta che rnams la //
gsol ba 'debs so byin rlabs dngos grub stsol //
bya spyod rnal 'byor rig sngags grub pa dang //
'dzam gling rgyan mchog rmad byung slob dpon bcas //
thub bstan gsal ba'i sgron me mchog rnams la //
gsol ba 'debs so byin rlabs dngos grub stsol //
rtsa gsum rgya mtsho'i khyab bdag thod phreng rtsal //
mtshan mchog brgyad dang rnam 'phrul bcu gnyis sogs //
bsam yas sgyu 'phrul drwa ba'i 'khor lo la //
gsol ba 'debs so byin rlabs dngos grub stsol //
dri med bshes gnyen mkhan chen byang chub sems //
chos rgyal yab sras bai ro mtsho rgyal sogs //
sprul pa'i rje 'bangs lo paN tshogs rnams la //
gsol ba 'debs so byin rlabs dngos grub stsol //
so zur gnubs nyang gter ston rgya mtshor bcas //
bka' gter dag snang chos kyi 'khor los sgyur //
dus gsum mkhas grub rim par byon rnams la //
gsol ba 'debs so byin rlabs dngos grub stsol /
khyad par skyabs kun 'dus zhal ye shes sku //
gdul bya'i snang ngor bshes gnyen mchog gi tshul //
bka' drin mnyam med rtsa ba'i bla ma la //
gsol ba 'debs so byin rlabs dngos grub stsol //
rdo rje sems dpa' 'dus pa sgyu 'phrul lha //
khrag 'thung dpal dgu rigs lnga rigs gsum sogs //
rgyud sde drug gi yi dam lha tshogs la //
gsol ba 'debs so byin rlabs dngos grub stsol //
bskal bzang 'gro ba'i 'dren mchog shAkya'i tog
/phyogs bcu dus bzhi'i rnam 'dren rdzogs sangs rgyas //
gang 'dul sprul pa'i skur snang mtha' yas la //
gsol ba 'debs so byin rlabs dngos grub stsol //
'gog dang lam gyi bden pas bsdus pa yi //
zhi ba chags bral bdud rtsi 'dus ma byas //
rim dgu'i theg pa'i sde snod rgya mtsho la //
gsol ba 'debs so byin rlabs dngos grub stsol //
ma pham 'jam dbyangs phyag rdor spyan ras gzigs //
kun tu bzang sogs theg chen sems dpa' dang //
nyan rang 'phags pa'i dge 'dun thams cad la //
gsol ba 'debs so byin rlabs dngos grub stsol //
gnas gsum dpa' bo dang ni rnal 'byor ma //
rdo rje'i chos srung nor lha gter gyi bdag
/rab 'byams skyabs gnas rgya mtsho'i tshogs rnams la //
gsol ba 'debs so byin rlabs dngos grub stsol /
!
/gsol ba 'debs so dkon mchog rin po che //
byin gyis rlobs shig rig 'dzin bla ma'i tshogs //
dngos grub stsol cig yi dam zhi khro'i lha //
bar chad kun sol mkha' 'gro chos skyong rnams //
snying nas gdung shugs drag pos rjes dran cing //
rtse gcig gus pas phyag 'tshal mchod pa 'bul //
dad pas skyabs mchi 'bangs su dam bca' na //
deng nas bzung ste thugs rjes bskyang du gsol //
bdag rgyud sgrib gnyis bag chags yongs byang nas //
tshe bsod dpal 'byor nyams rtogs ye shes rgyas //
gzhan rgyud mkha' khyab gdul bya smin cing grol //
rgyal kun phrin las rdzogs par byin gyis rlobs //
ris med thub bstan sgron me dam pa rnams //
bskal brgyar zhabs brtan chos 'khor bskor ba dang //
dge 'dun sde dang bshad sgrub bstan pa'i dpal //
phyogs mthar dar zhing rgyas par byin gyis rlobs //
snod bcud thams cad snyigs ma'i rgud pa zhi //
bde skyid chos ldan 'byor pa ngang gis 'phel //
kun kyang theg mchog snying po'i sgor zhugs nas //
sku bzhi'i go 'phang 'grub par byin gyis rlobs //
de ma thob pa'i tshe rabs thams cad du //
byang chub sems dang nam yang mi 'bral zhing //
rgyal sras spyod pa rgya mtshor dbang bsgyur nas //
rang gzhan phan bder 'god par byin gyis rlobs //
mdor na 'di nas byang chub snying po'i bar //
mkhyen brtse'i bdag nyid skyabs gnas khyed rnams kyis //
rtag tu rjes bzung byin gyis rlob pa dang //
srid zhi'i dge legs 'phel ba'i bkra shis stsol //
ces pa'ang snga 'gyur rdo rje theg pa'i ring lugs gtso bor bton nas mtsho skyes bla ma dgyes pa'i 'bangs mkhyen brtse'i dbang pos gsol ba btab pa sa dA sarba su shrI ya s+sid+d+haM b+ha ba tu //

//
