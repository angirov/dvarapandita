@#//
snyan brgyud phur pa'i gnad tig gi las bzhi'i sbyin sreg mdor bsdus phrin las myur 'grub ces bya ba bzhugs so //
oM swasti /
'jigs rung zhal gdangs mi bzad mche ba gtsigs //
gtum chen rab 'bar rngams pa'i gad rgyangs sgrog
/bcom ldan srid gsum sgrol byed ku mA rar //
btud de las bzhi'i sreg blug cho ga spel //
de la 'dir rdo rje phur pa'i bsnyen sgrub mthar son pa'i rnal 'byor pas phrin las myur du 'grub pa'i slad du rno myur me yi cho ga bya bar 'dod pas 'dir 'jug par bya ste /
de la'ang zhi rgyas dbang drag gi las kyi dbye bas bzhi yi /
dang po zhi ba la sbyor dngos rjes gsum las /
sbyor ba ni /
sgrub mchod sogs kyi skabs thun mtshams gang bder lha yi nga rgyal la gnas pas dang /
sbyin sreg kho na'i skabs bdag bskyed kyi rnal 'byor bsdu ldang bcas sngon du 'gro bas /
gang du bya ba'i gzhi der dkar gtor bshams la byin brlab bsngo ba bcas las byang phrin las rnam par rol pa'i dga' ston ltar bya /
rtsa sngags kI la ya brgya rtsa dang /
shUn+ya tA'i sngags brjod de chos nyid kyi don dran par byas pas sa gzhi las rung du bya'o //
der bkra shis pa'i sa las stegs bu bcos te thab khung zlum po pad+ma 'dab brgyad kyi lte bar rdo rje /
kha khyer la rdo rje'i phreng ba /
grwa bzhir zla phyed rdo rjes mtshan pa /
kha dog dkar po gcad tshon dmar skyas bris pa la bal bu dang lcang ma sogs 'o ma can gyi shing gis khru gang tsam zlum por brtsigs /
shar lhor me tshang bca'/
slob dpon gyi g.yas su stegs bu khebs dkar pos dgab pa'i steng bdud rtsi can gyi yam shing sor bcu gnyis pa mar khus nyug pa /
mngar gsum dang sbyar ba'i mar khu /
til dang /
zas mchog
'bras /
so ba /
nas /
sran ma /
gro /
dUr ba /
ku sha
/gzhan yang sman sna 'bru sna rin po che sna tshogs me tog dkar po dar zab sogs ci 'byor ba'i sreg rdzas rdzas spungs can dang /
gos zung /
so rtsi bcas 'das ma 'das nyis rim du dgod /
g.yon du stegs la gtor ma dkar zlum che chung gnyis sman raka bcas dang /
nyer spyod cha gnyis sogs bshams /
mdun du me yol la gangs ri dang baM yig bris pa /
rdor dril /
dgang blug
/las bum /
las mthun gyi me dar /
ku sha'i chun po brgyad /
rlung g.yab sogs 'og tu dgos pa'i yo byad rigs 'du bya /
de thams cad kyang snod dang kha dog thams cad dkar po 'ba' zhig bya /
dus ra ba bzhi dang nam langs la slob dpon chas gos rgyan dkar po dang bcas kha shar du phyogs pas 'jam pa'i stan la sems dpa'i skyil krung gis zhi zhing des pa'i sems kyis 'khod la //
gnyis pa dngos gzhi la gsum /
'jig rten pa'i me lha mchod pa /
dkyil 'khor gyi 'khor lo mchod pa /
me lhar gtang rag 'bul ba'o //
dang po ni /
rab gnas dang sgrub mchod sogs la dkyil 'khor gyi gtso bo las rang mar me gcig las gnyis mched du zhal gcig phyag gnyis pa'i rnam par ldang ba dang /
sbyin sreg kho na'i skabs bdag nyid lha yi rnal 'byor bzlas pa bcas grub pa'i rjes 'di la 'jug
/bdud rtsi 'khyil pa'i sngags kyis las bum kyi chu byin gyis brlabs /
rdor dril bsang sbyang /
hU~M/
thabs shes zung 'jug chos nyid mtshon //
'das dus 'gro rnams sad pa dang //
'gro rnams smin par bya ba'i phyir //
rdo rje gsor zhing dril bu dkrol //
oM badzra gaN+De hU~M AH
oM sarba ta thA ga ta a nu rA gA Na dz+nyA na badzra swA b+hA wa At+ma ko\u0f85 haM/
zhes brjod la rdo rje gsor /
dril bu dkrol /
'khyud rgya byas te dam tshig gsum dang du blang ngo //
yo byad rnams la dmigs te /
bsang sbyang /
stong pa'i ngang las mchod rdzas dang sreg rdzas rnams rang rang gi ming yig dang po thig les brgyan pa 'od du zhu ba las byung ba'i rdzas so so'i dngos po bdud rtsi'i rang bzhin can zad mi shes par gyur /
oM badzra ar+g+haM sogs dang /
oM hU~M trAM hrIHAH
mUM lAM mAM pAM tAMH
sarba dz+nyA na pany+tsa a mr-ita rak+ta ba liM ta ga Na tsakra b+ho d+hi tsit+ta AHhU~M/
zhes brjod /
de nas thab bsang sbyang /
chos rnams skye med rnam kun mchog ldan dbyings /
sna tshogs sgyu 'phrul 'gag med rdo rje'i sprin //
zhi ba'i   rgyas pa'i /
dbang gi+i
/drag po'i /   zhes kha bsgyur /
phrin las yongs rdzogs thab kyi dbus //
gos dkar DA ki'i ngo bor ro gcig pa'i //
chags bral bde ba chen po'i me dpung 'bar //
oM sarba dz+nyA na dz+wa la raM/
zhes dge 'dun gyi thab las byung ba'i me sbar /
las bum gyi chus bsang la /
oM/
ku sha 'di ni gtsang zhing dge
/sa las skyes pa'i snying po mchog
/dkon mchog gsum gyi dag byed yin //
tshangs pa'i yang dag byed pa ste //
de yis bdag cag thams cad la //
bgegs rnams thams cad zhi bar mdzod //
swA hA/
zhes lan brgyad brjod la shar nas brtsam phyogs mtshams rnams su bkram /
de dbus raM las yongs gyur me lha ni //
zhi ba'i   rgyas pa'i /
dbang gi+i
/drag po'i /   zhes bsgyur /
rgyan rdzogs 'od zer phreng bas dkrigs //
zhal gcig phyag gnyis bgrang phreng gun+d+he bsnams //
sku gsung thugs la rdo rje'i 'bru gsum mtshan //
de las 'od 'phros dam tshig spyan drangs bstim //
spyan 'dren pa ni /
dbyug gu rtse gcig pa'i rgyas me dar g.yab la /
hU~M/
dad pa dang ni dam tshig gis //
tshur gshegs tshur gshegs 'byung po che //
me lha drang srong bram ze mchog
/'di nyid du ni gshegs su gsol //
ag+ni ri Shi rA dza badzra sa ma ya dzaH
dzaHhU~M baM hoH
ar+g+haM sogs kyis nyer spyod phul /
bstod pa ni /
hU~M/
'jig rten dbang phyug tshangs dbang mgon gyi sras //
me lha'i rgyal po DA kis dbang bskur ba //
shes rab mchog gis nyon mongs thams cad sreg
/'dzin byed me lha nyid la rnam par 'dud //
byon skyems ni /
me lha zhal gdangs pa'i ljags rdo rje'i sbu gus sreg blug gi rgyun drangs te gsol bar bsam la /
oM ag+na ye swA hA/
zhes mar khu blug gzar bdun gyis bkang ba'i dgang blug kha sbyar la /
oM ag+na ye bdag dang sems can thams cad kyi sdig sgrib nyes ltung thams cad shAn+tiM ku ru ye swA hA/
zhes 'dod gsol sbyar ba tshar gsum gyis byon skyems phul /
de nas rdzas gzhan lag gis gzung du btub pa rnams mtheb srin gyis dbul /
gzhan rnams blug gzar gyis phul te sngags ni /
yam shing la /
oM b+ho d+hi br-ik+Sha ye swA hA/
mar khu /
oM ag+na ye swA hA/
rdzas spungs /
oM ag+ni de wa ri Shi ha bya ka bya shAn+tiM ku ru ye swA hA/
de ltar bdun la sogs pa'i rjes 'dod gsol so sor sbyar bas phul /
rdzas rdzogs pa dang sngar bzhin mchod bstod bya /
yungs dkar thab tu phul la /
na mo /
rig pa'i rgyal po khyod kyis sreg blug gi rdzas rnams lha yi zhal du dbul ba dang /
ye shes kyi mer byin gyis brlabs nas zhi ba'i   rgyas pa'i /
dbang gi+i
/drag po'i /
phrin las thams cad yongs su 'grub par mdzad du gsol /
badzra muH
ye shes pa thab kyi shar lhor gshegs /
dam tshig pa 'bar ba'i rnam par gyur /
gnyis pa dkyil 'khor gyi 'khor lo mchod pa ni /
thab la las chus bran /
bsang sbyang /
a /
skye med dbyings kyi cho 'phrul las //
'gag med sgyu 'phrul rdo rje'i gnas //
zhi ba'i   rgyas pa'i /
dbang gi+i
/drag po'i /
thab khung mtshan rdzogs pa //
ye shes me lce 'bar ba'i dbus //
klong lnga'i dwangs ma 'byung rim steng :
sogs nas bstod pa'i bar phrin las spros pa rgyas bsdus gang 'os sbyar /
sgrub mchod la sogs pa'i skabs /
gnam lcags tsakra rtsibs bcu'i dbus :
zhes pa'i mtshams /
las byang gi spyan 'dren brjod la las rdor gyis tshom bu spyan drangs pa slob dpon la g.yas su bskor te g.yon nas phul bas rtsa sngags brjod cing me tog thab tu dor la /
dbus su ma bcos rtsa ba'i lha :
sogs kyis lha tshogs yongs rdzogs bskyed cing dbang bskur grub rjes /
bzhugs gsol nas las rim rnams bya dgos so //
gang ltar yang bstod pa yan grub pa dang  dgang blugakha sbyar la /
dkyil 'khor pa'i lha tshogs rnams kyi ljags rdo rje'i sbu gu can gyis sreg blug gi bdud rtsi'i rgyun drangs nas gsol bar bsam /
sgrub sngags lan bdun dang bcas mar khu blugs gzar bdun gyis bkang ba phul rjes /
rnal 'byor pa bdag dang yon gyi bdag po'i dam tshig nyams chag thams cad shAn+tiM ku ru ye swA hA/
zhes 'dod gsol sbyar ba lan gsum gyis byon skyems phul /
rtsa sngags la shAn+tiM ku ru ye swA hA/
zhes btags pas yam shing /
mar khu /
rdzas spung rnams brgya rtsa sogs dang /
bsnyen sgrub kyi kha skong la rdzas til kho na bsnyen grangs gang them de'i bcu cha rtsa sngags kho nas phul /
dmigs pa ni /
dkyil 'khor gyi lha tshogs thams cad la sreg blug gi mchod pa phul pas /
thugs dgyes pa chen po'i rang bzhin las byung ba'i /
'od zer dkar pos 'jig rten gyi khams thams cad khyab /
sangs rgyas thams cad la mnyes pa'i mchod pa phul /
sems can ma lus pa'i sgrib gnyis rgyu dang bcas pa zhi bar mdzad par bsam /
mthar rdzas thams cad rdzogs pa dang /
me tog dkar po thab tu phul la /
ye shes me dang gnyis med 'bar ba yi //
phyag rgya chen po bsreg bya za ba'i zhal //
sreg rdzas bdud rtsi'i mchod pas mnyes gyur nas //
zhi ba'i   rgyas pa'i /
dbang gi+i
/drag po'i /
phrin las lhun gyis grub par mdzod //
ces lan gsum gyis phrin las gsol /
gang la reg na 'jam pa'i lha rdzas kyang //
dbang po'i tshon gyis bsgyur ba'i smig rgyu yis //
bar snang za 'og gcal du bkram pa ltar //
'bar bas 'gro kun bzod pa'i gos thob shog
/oM badzra wasatra ye swA hA/
zhes dang /
oM badzra taM bu lA ye swA hA/
zhes pas rdo thal med pa'i so rtsi 'jam po phul /
gtang rag gi mchod bstod mdor bsdus bya /
'jigs pa brgyad sogs zhi ba'i dngos grub stsol //
'byor pa drug ldan rgyas pa'i dngos grub stsol //
mos pa rnam bzhi dbang gi dngos grub stsol //
dgra bgegs tshar gcod drag po'i dngos grub stsol //
ces bskul la /
rtsa sngags mthar kA ya wA ka tsit+ta sarba sid+d+hi pha la hoH
zhes dngos grub kyang blang /
dkyil 'khor pa'i lha tshogs sogs gong ltar gyis gshegs skyems dgang blug lan gsum dbul /
ma 'byor pa dang nyams pa dang //
gang yang bdag rmongs blo yis ni //
bgyis pa dang ni bgyid bstsal pa //
de kun mgon pos bzod par mdzod //
ces dang  yig brgyas nongs pa bshags /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra mus ye shes pa gshegs su gsol /
sgrub mchod skabs /
dkyil 'khor pa'i lha tshogs dgyes pa chen pos sgrub pa'i dkyil 'khor dang gnyis su med par gshegs par bsam la tshom bu'i maN+Dal sgrub khang du slar spyan drang /
gsum pa me lhar gtang rag ni /
bsang sbyang /
dam tshig me lha rang bzhin yongs su rdzogs par gsal ba'i gnas gsum las 'od zer 'phros pas ye shes pa badzra sa ma ya dzaH
dzaHhU~M baM hoH
byon skyems dgang blug lan gsum snga ma ltar phul /
gos zung dang so rtsi yang sngar ltar phul /
me gsos te gtang rag gi tshul du rdzas lhag ma rnams so so'i rdzas sngags mthar /
oM ag+na ye ri Shi rA dza ya /
bdag cag dpon slob yon mchod thams cad kyi cho ga lhag chad 'gal 'khrul nyams chag nyes ltung thams cad shAn+tiM ku ru ye swA hA/
zhes pas phul /
sngar ltar mchod cing bstod /
a kA ros gtor ma bsngos la /
mchod sbyin gtor ma 'dis bzhes la //
rnal 'byor bdag cag 'khor bcas la //
nad med tshe dang dbang phyug dang //
dpal dang grags dang skal pa bzang //
longs spyod rgya chen kun thob cing //
zhi dang rgyas la sogs pa yi //
las kyi dngos grub bdag la stsol //
dam tshig can gyis bdag la srungs //
dngos grub kun gyi stongs grogs mdzod //
dus min 'chi dang nad rnams dang //
gdon dang bgegs rnams med par mdzod //
rmi lam ngan dang mtshan ma ngan //
bya byed ngan pa med par mdzod //
'jig rten bde zhing lo legs dang //
'bru rnams 'phel zhing phyugs 'phel ba //
dge legs thams cad 'byung ba'i gnas //
yid la 'dod pa kun 'grub mdzod //
ces phrin las bcol /
gong bzhin nongs pa bshags /
gshegs su gsol ba ni /
don gnyis sgrub pa'i me yi lha //
rang rang yul du gshegs nas kyang //
slar yang phrin las bsgrub pa'i phyir //
dus su 'byon par mdzad du gsol //
badzra muHsa ye shes pa gshegs /
dam tshig pa lte ba'i a thung la thim /
dge ba bsngo zhing smon lam gdab pa shis brjod bcas las byang ltar byas pas grub bo //
zhi ba la me rang zhir 'jog
/long khyab kyis ma khom na 'o ma'i chus btul la /
a kA ro brjod la thal sol rgya mtsho chen por bskyal bar bya'o //
de ltar phyi don du gtso bor smros pa'i sbyin sreg gi cho ga snying po ste /
gzhan du na tshim pa drug ldan gyi tshogs kyi 'khor los mnyes par bya ba dang /
rdo rje'i lus la gdod nas grub pa'i nye ba'i 'du ba lhan skyes bde stong bdud rtsis mchod pa nang dang gsang ba'i sreg blug gi cho ga rnams kyang skabs su gang babs nyams su len par gces so //
!
//gnyis pa rgyas pa'i sbyin sreg gi khyad par ni /
sngon dngos rjes kyi chings zhi ba'i skabs ltar la /
rgyal po'i bang mdzod kyi sa las thab stegs ser po gru bzhi pa dbus dang kha khyer grwa bzhi bcas la nor bu 'bar bas mtshan pa'i thab ser po tshon dmar pos bcad par /
'bras bu can gyi shing gis gru bzhi par brtsigs /
yam shing yang de mtshungs mar khu dri bzang gis ser por sgyur /
gtor ma gru bzhi ser po /
star ga sogs 'bru dang gur gum sogs me tog ser po /
dUr ba dang rin po che dar zab gtso bor gyur pa'i rdzas rnams dang /
snod gser la sogs pa'i ser po 'ba' zhig bya /
dus ston ra dang nyin gung la bsngags /
slob dpon chas gos ser po rin po che'i rgyan dang bcas khri'u ser po'i steng bzang po'i stabs kyis zhal byang du phyogs par dga' ba'i sems kyis bzhugs /
rgyal po'i pho brang las byung ba'i me sbar /
'dod gsol /
bdag dang sems can thams cad kyi tshe bsod dpal 'byor thams cad puSh+TiM ku ru ye swA hA/
grangs gsag gi rtsa sngags la sham /
puSh+TiM ku ru oM/
dmigs pa'i skabs 'od zer spro dmigs /
'od zer ser po'i tshogs gser zhun 'khyil pa lta bu rang dang bsrung bya la phog pas tshe bsod bkrag mdangs nyams rtog ye shes yon tan phrin las thams cad rgyas par bsam /
rjes me rang zhi'am dri ser po'i chus btul /
thal ba mdzod du gter bum la btsal te sba bar gsungs so //
!
//gsum pa dbang gi sbyin sreg ni /
yid mthun pa'i mdza' bshes sam smad tshong ma nyal po byas pa'i mal 'og gi sa la stegs bu dmar po zla gam gyi dbus dang kha khyer grwa bzhi bcas la lcags kyu kha phyir bstan dang pad+ma'i phreng bas bskor ba tshon ser pos bcad /
tsan+dan dmar po dang mdzo mo shing sogs ro skyur la mdog dmar ba'i bud shing zla gam du brtsigs /
yam shing de mtshungs dang mar khu yang dmar po bya /
gtor ma zla gam dmar po /
tsan+dan dmar po dang glang sna sogs dmar la ro skyur ba dang snum pa'i bza' bca' gtsor gyur gyi rdzas spungs /
snod kyang zangs sogs kha dog dmar po'i rigs bya /
slob dpon chas gos dmar po bye ru la sogs pa'i rgyan dang bcas chags pa'i sems kyis pad+ma'i skyil krung gis kha nub tu phyogs par 'khod /
dus dpyid ra 'am nyi myur la bsngags /
smad tshong ma'i khyim las byung ba'i me sbar /
'dod gsol /
bdag sgrub pa pos khams gsum snod bcud thams cad wa shaM ku ru ye swA hA/
grangs gsag rtsa sngags sham la wa shaM ku ru hrIH
dmigs pa'i skabs /
thugs bde stong chags pa chen po'i rang bzhin las byung ba'i 'od zer dmar po lcags kyu'i rdul can nyi zer ltar 'phros pas /
khams gsum srid gsum 'jig rten dang 'jig rten las 'das pa'i dpal 'byor dngos grub rnam shes ye shes thams cad dbang du bsdus par bsam /
me rang zhi'am chang dang tsan+dan gyi chus gzhil /
thal ba ri rtser rlung la 'phyar ro //
!
//bzhi pa drag po'i sbyin sreg ni /
rdo rje thab kyi khung bu ru :
zhal du gyur pa'i me sbar la :
lhar bskyed dgra bgegs bsreg cing sbyang :
rdo rje me yi dbal gyis bsreg :
ces gsungs pa gter gzhung rtsa ba'i dngos bstan te /
phung sa'i stegs bu gru gsum pa ro sol byugs pa'i steng thal tshon gyis ma traM gzugs kyi lto bar thab khung gru gsum gyi lte bar 'khor lo rtsibs bcu'i dbus chos 'byung mthing nag raM gyis mtshan pa la tsher ma can gyi shing ngam dug shing dug khrag gis sbags pa gru gsum du brtsigs /
thab kyi zur gsum du shing gsum mche ba'i tshul du bslang /
drag po'i shing gi yam shing dug khrag gis nyug pa /
tsha ba gsum dang khrag sna sbyar ba'i mar nag gi khu ba /
gtor ma gru gsum nag po /
khyad par gyi rdzas dug shog la dgra bgegs kyi rU pa ming rus bla dwags gnas yig dang bcas pa /
sha sna bag phye dang bsres pa'i ril bu ming rus can /
sbal sbrul nya khyi la sogs pa'i sha dug sna dang bsres pa'i ril bu /
lcags zangs rdo'i phye ma /
til dang yungs dkar tsha ba gsum sogs phyogs gcig tu bsdus pa rnams bsags /
snod dang rdzas sogs kyang kha dog nag po dbyibs gru gsum pa sha stag bya /
slob dpon chas gos nag po rus pa'i rgyan dang ldan pa dur khrod kyi ras la zhing chen bris pa'i steng kha lhor blta bas khros pa'i sems dang ldan pas tsog pur 'dug
/gdol bshan dme yugs kyi lag nas byung ba'i me sbar /
'dod gsol /
gnod byed dgra bgegs byad ma rbod gtong dang bcas pa thams cad ma rA ya phaTaH
ces sbyar /
'das pa'i me lha mchod pa'i byon skyems /
yam shing /
mar khu bcas rtsa sngags sham dgra bgegs mA ra ya phaTaH
ces sbyar ba spyi chings zhi ba'i skabs ltar song ba dang /
ling+ga rnams mdun du bzhag la gtor zlog skabs ltar hom skyed 'gugs pa bcas dang /
dngos gzhi'i bsgral ba las byang gi
/hU~M b+h+yo :
bstan dang 'gro la 'tshe ba yi :
sogs mthar drag sngags spu gri dgra bgegs dam sri mA ra ya'i sham can gyis bsgral la /
hU~M b+h+yo :
gnam sa tsam gyi zhal gdongs la :sogs bstab pa bya ba'am ma byas kyang chog
/ling ro drag rdzas la bsres te /
bsang sbyang /
thod snod yangs shing rgya che bar ngo bo ye shes kyi bdud rtsi /
rnam pa drag po'i mchod rdzas bsam mi khyab par gyur /
ces byin gyis brlabs pa slob dpon gyi lag g.yas par bzung /
g.yon pa sdigs mdzub kha phyir bstan gyis phul la /
hU~M/
sangs rgyas bstan pa bshigs pa dang //
dkon mchog sku dgra dben rtsa 'joms //
chos khrims 'dral dang slob dpon dgra
/rnal 'byor 'joms pa la sogs pa //
gshed du dbab dang nad ngan gyis //
ci nas brlag par khyed kyis gyis //
zhes dang rtsa sngags la /
dgra bgegs mA ra ya phaT sbyar ba grangs gsag
/dmigs pa /
'od zer me dpung khro tshogs mtshon cha'i tshwa tshwa dus mtha'i me rlung ltar 'bar zhing 'phro bas bdag cag dpon slob yon mchod 'khor dang bcas pa la /
gnod cing 'tshe ba'i dgra bgegs byad ma dam sri'i sde dang bcas pa thal ba'i rdul bzhin du ming gi lhag ma tsam yang med par brlag pa'i drag po mngon spyod kyi phrin las mdzad par bsam /
me dug khrag gi chus bsad la thal ba lam gyi bzhi mdor mnan la rta bro bya /
las thams cad la las rjes mi mngon par bsdu'o //
de ltar skabs su gang bab kyi 'don tshigs bsgyur 'os can rnams mchan gyis gsal ba ltar byas pas grub /
tshul 'dis ni las thams cad thogs med du 'grub par byed pa rno la ngar gyis btags pa dang 'dra bar gsungs pas bsnyen sgrub gyi kha skong sogs la gces shing /
der ma zad spyi'i khog dbub 'di ltar la skabs su babs pa'i lha sngags kha bsgyur byas pas gshin rje sogs snyan brgyud kyi rigs spyi la'ang sbyar bas don 'grub pa yin no //
slar smras pa /
mthu stobs dus mtha'i zhugs lce rab rno bas //
ma rungs bdud dgra'i tshogs rnams skad cig sreg
/mchog gi ye shes me yi 'od zer gyis //
zhi dang rgyas mdzad dbang gi las la myur //
de lta'i sreg blug cho ga'i las rim 'di //
spel pas bdag rtog ye shes mes bsregs nas //
bdag med rig stong badzra ku mA ra'i //
go 'phang tshe 'di nyid la mngon byed shog
/ces pa'ang nang chen tshes bcu'i bla ma blo gros mchog ldan gyis bskul ngor chos kyi blo gros dang bkra shis dpal 'byor   (dil mkhyen rin po che /)zung gis legs par dpyad nas shin tu mdor bsdus su bris pa dge legs mchog tu gyur cig
/sarba dA ka l+yA NaM b+ha ba tu /
oM swasti /
las rnams myur du 'grub byed pa //
rdo rje ye shes me bo ches //
kun tu rtog pa'i tshang tshing bsreg
/dngos grub dpal ster 'di longs shig
/bkra shis zhal gro
/dge'o //
dge'o //
dge'o //

//
