@#//
gu ru drag po ye shes rab 'bar gyi rjes gnang gi cho ga ye shes thig le zhes bya ba bzhugs so //
khyab bdag bla ma drag po la //
gus pas phyag 'tshal gsang ba 'dir //
'brel 'jog tsam gyis 'jug 'dod la //
bya sla'i rjes gnang 'di ltar sbyin //
gang zag spros chung snying po'i bskyed rdzogs tsam don du gnyer ba la rjes gnang spro na /
stegs bur maN+Dal la 'bru tshom bkod pa'i steng many+dzir rnam rgyal bum pa bcud ldan /
g.yas g.yon du rak+sha'i phreng ba /
me long /
sgrub thabs kyi glegs bam /
mdun ngos sman raka gtor gsum /
phyi mchod phreng tshar du bsham /
bskyed rdzogs chung ba'i las byang gis bdag mdun dbyer med bskyed cing /
bzlas pa ci 'grub /
bum bzlas kyang spyi ltar bya /
mchod bstod dang 'grub na tshogs mchod kyang bya /
las bum 'khyil pa'am rta sngags kyis byin brlab /
de nas slob ma rnams la khrus /
bgegs bskrad srung 'khor sngon du 'gro bas /
sems bskyed gsal gdab /
de'ang o rgyan gyi slob dpon pad+ma he ru ka nyid kyis snyigs dus shin tu gdul dka' ba'i 'byung gdon ma rungs pa rnams kyi gnyen por ched du dgongs pa'i gu ru drag po'i  gdams skor mang po zab mo'i gter du sbas pa'i nang nas khyad par du 'phags pa'i zab gnyan byin rlabs kyi tshan kha dang ldan pa /
sde brgyad lha srin gdug rtsub can rnams kyis brtsigs pa'i khri la bzhugs shing pad+ma drag po dang rnam dbyer med pa'i gter ston grub thob kyi rgyal po klong gsal snying po'i zab gter las byon pa'i gu ru drag po ye shes rab 'bar gyi rjes gnang sgrub  pa la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos mdzod /
e ma bla ma dgongs su gsol :
bdag la ye shes rab 'bar gyi :
smin grol  theg pa'i rjes gnang stsol :
rjes su gnang ba bla mas stsol :
lan gsum /
rgyud dag par bya ba'i slad du /
bla ma dang gnyis su med pa'i che mchog pad+ma drag po'i dkyil 'khor la dkon mchog rtsa gsum rgya mtshos bskor te mngon sum bzhin du bzhugs pa la /
bdag gzhan nam mkhas khyab pa'i rigs drug gi 'gro ba mtha' dag byang chub ma thob kyi bar du skyabs su 'gro snyam pa'i mos gus dang bcas te 'di'i rjes zlos /
na mo :
bdag dang mtha' yas sogs lan gsum /
'khor ba sdug bsngal gyi rgya mtshor bying ba'i ma rgan sems can mtha' dag dpal chen pad+ma drag po'i go 'phang la 'god par bya /
de'i ched du dkyil 'khor gnyan por 'jug cing smin grol gyi rim pa mthar phyin par bgyi'o snyam du sems bskyed pa 'di'i rjes zlos /
hU~M:
ma gyur 'gro ba sogs gsum /
rgyun bshags yan lag brgyad pa'i rjes zlos /
rdo rje slob dpon sangs rgyas dpal /sogs /
de nas khyed rang rnams skad cig gis pad+ma dang nyi ma'i gdan la gtum drag dmar nag me'i phreng ba can rdo rje dang sdig pa 'dzin cing drag po'i cha lugs rdzogs pa'i skur gsal ba'i gnas gsum 'bru gsum dang /
slob dpon gyi thugs ka nas 'phros pa'i 'od zer gyis ye shes pa dpag tu med pa spyan drangs te thim par gyur pa'i mos pa mdzod /
spyan 'dren dang snying po'i mthar /
A be sha ya a A:btags pa brjod /
spos rol bcas byin dbab /
tiSh+Tha badzras brtan par byas /
de rnams kyis rjes gnang gi gzhi 'god pa song nas rjes gnang dngos la sku gsung thugs yongs rdzogs rnams su yod pa las dang po sku lha sgom pa'i rjes gnang stsol bar mos shig
/bum pa spyi bor bzhag la /
hrI:
bum pa mtshan ldan dkyil 'khor na :
ye shes rab 'bar drag po yi :
phyi nang dkyil 'khor ma lus rdzogs :
dkyil 'khor kun gyi rjes su gnang :
bskyed pa lha yi ting nge 'dzin :
pad+ma drag po'i skur bsgom pa'i :
sku yi rjes su gnang ba sbyin :
bskyed lha 'od zhu bdud rtsi'i rgyun :
myang bas rgyud la 'jug par gyur :
rtsa sngags /
kA ya a b+hi Shiny+tsa oM:
des sku'i rjes su gnang ba thob pas deng phyin chad snang stong 'ja' tshon lta bu'i lha sku phyag rgya'i bskyed rim bsgom pa la brtson par gyis shig
/gsung gi rjes gnang zhu ba'i don du gsol ba 'debs pa'i rjes zlos /
e ma bla ma dgongs su gsol :
theg pa'i sgo 'byed dgongs su gsol :
thar pa'i lam ston dgongs su gsol :
snying po'i don ston dgongs su gsol :
bdag la ye shes rab 'bar gyi :
smin grol theg pa'i rjes gnang stsol :
gsung gi rjes gnang bla mas stsol :
phreng ba thogs la /
hrI:
rin chen phreng ba gsung rten la :
ye shes rab 'bar drag po yi :
sngags kyi phreng ba mtshan nyid rdzogs :
bzlas pa kun gyi rjes su gnang :
bzlas pa sngags kyi ting nge 'dzin :
ngag gi sgra la spyod pa yis :
don gyi myong ba rgyud la 'jug :
don bzhin spyod pa man ngag yin :
rtsa sngags sham /
wA ka a b+hi Shiny+tsa A:
des gsung gi rjes su gnang ba thob pas /
deng phyin chad grags stong sngags kyi bzlas brjod chu bo'i rgyun lta bu la brtson par mdzod cig
/gsum pa thugs kyi rjes gnang zhu ba'i don du gsol 'debs rjes zlos /
e ma bla ma dgongs su gsol :
theg pa'i sgo 'byed dgongs su gsol :
thar pa'i lam ston dgongs su gsol :
snying po'i don ston dgongs su gsol :
bdag la ye shes rab 'bar gyi :
smin grol theg pa'i rjes gnang stsol :
thugs kyi rjes su gnang ba stsol :
me long gtad la /
hrI:
me long lta bu'i ye shes kyis :
ye shes rab 'bar drag po yi :
thugs kyi dkyil 'khor mtshon byed rdzogs :
rdzogs rim bsgom pa'i rjes su gnang :
me long gsal la ma 'gags pas :
rkyen rnams kun gyi 'char gzhi byed :
don la dngos po ma grub pa :
snang stong chen po'i don la spyod :
rtogs shing go ba myong bar gces :
rtsa sngags /
tsit+ta a b+hi Shiny+tsa hU~M:
des thugs kyi rjes su gnang ba thob pas /
deng phyin chad rig stong ka dag spros bral 'od gsal nam mkha' lta bu'i lta sgom la gnas par gyis shig
/chos bka' yongs rdzogs kyi glegs bam gtad pas smin byed dbang dang grol byed rim gnyis las rab 'byams bcas sgrub par dbang ba'i rjes gnang thob par mos shig
/glegs bam gtad la /
hrI:
drag po ye shes rab 'bar gyi :
smin pa'i dbang dang grol ba'i lam :
bskyed dang rdzogs pa'i rim gnyis dang :
zhi rgyas dbang drag phrin las kyi :
rjes su gnang ba khyod la sbyin :
'gro 'dul thabs la mkhas par spyod :
dbyangs gsal dang rten snying brjod /
deng phyin chad drag po ye shes rab 'bar gyi bskyed bzlas rdzogs pa'i rim pa la brtson zhing phrin las rab 'byams kyi sgo nas rang gzhan gyi don rgya chen po sgrub par mdzod cig
/ces gdams /
shis pa brjod /
dam tshig khas blang /
gtang rag maN+Dal sogs spyi ltar bya /
slob dpon gyis tshogs btang na tshogs la rol zhing lhag ma gtang ba nas shis brjod kyi bar yang dkyus ltar byas pas 'grub bo //
rjes gnang 'di dbang chen gyi nang du btsud na thog ma'i maN+Dal dang gsol gdab 'phros su byin 'bebs la 'jug pas chog go
/pad+ma drag po'i ye shes byin //
bdag sogs rgyud la rtsol med zhugs //
dbang drag las kyis khams gsum po //
dpal gyi phyag rgyar sgrol gyur cig
/ces pa'ang nyer mkho'i ched du pad+ma gar dbang phrin las 'gro 'dul rtsal gyis rdzong shod zab lung gnyis pa'i dben gnas su bgyis pa dge legs 'phel ///
/
