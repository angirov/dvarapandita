oM swasti /
stong nyid shes rab phar phyin dngos //
bde chen rgyal kun skyed mdzad yum //
rdo rje khros ma rje btsun mar //
btud nas de yi sgrub thabs bri //
'dir nyang gter khros ma nag mo'i sgrub thabs dang 'brel bar byin rlabs kyi cho ga sgrub pa la gsum /
sbyor ba yo byad kyi gshom dang /
dngos gzhi sgrub pa'i thabs /
byin rlabs kyi cho ga'o //
dang po yo byad bsham pa ni /
tshes bcu sogs dus khyad par can la dur khrod dam bsam gtan dang rjes su mthun pa'i gnas su maN+Dal chos 'byung nyis brtsegs nang dmar la phyi dkar ba'i lte bar pad+ma 'dab bzhi phyogs mdog
/phyi rim la pad+ma 'dab brgyad /
dur khrod rdor ra me ri rnams rdul tshon gyis bri /
bsdu na 'dab brgyad ma bris kyang chog
/der many+dzi la bum pa bcud ldan gyi khar thod pa bdud rtsis bkang ba'i steng du /
me long la sin+d+hu ra'i chos 'byung bsnol ma dbus dang phyogs bzhir a ha ri ni sa rtsa sngags kyis bskor bas bkab /
steng nas dar dmar po'i gur phub /
de dag gi shar du sku rten tsakli /
lhor sngags byang /
nub tu phyag mtshan dang chas gos /
byang du pusti rnams bkod /
sha chang gis brgyan pa'i gtor ma gsum dang /
sman raka
/chu gnyis nyer spyod lnga sogs mchod pa dang /
tshogs kyi yo byad /
rdor dril DA ma ru sogs mkho ba'i yo byad thams cad tshogs par bya'o //

//gnyis pa sgrub thabs la /
gdong nub tu phyogs pas 'dug ste /
rang nyid gang du gnas pa'i sa phyogs 'di nyid sangs rgyas kyi zhing khams su mos nas nang mchod raM yaM khaM gis bsang sbyang /
stong pa'i ngang las rlung me thod pa'i sgyed pu gsum la gnas pa'i ka pA lar /
dam rdzas sha lnga bdud rtsi lnga me rlung gis sbyangs /
ye shes kyi bdud rtsi thim pa dang gnyis su med par gyur /
oM AHhU~M lan gsum gyis byin gyis brlabs nas bdag gnas yo byad rnams la gtor zhing snying po brjod pas bgegs bskrad /
oM badzra rak+Sha rak+Sha hU~M:
oM badzra dz+wa la raM:
zhes brjod pas srung ba'i 'khor lor grub par gyur /
de nas skyabs su 'gro ba dang sems bskyed pa spyi ltar byas nas /
rang gi spyi bor rtsa ba'i bla ma rje btsun ma dang gnyis su med pa skyabs gnas thams cad kyi ngo bor bzhugs par gyur /
bla ma sangs rgyas bla ma chos //
de bzhin bla ma dge 'dun te //
bla ma dpal ldan rdo rje 'dzin //
gsol ba 'debs so byin gyis rlobs //
zhes gsol ba btab nas bla ma 'od du zhu ba rang la thim par gyur /
dngos gzhi ni shUn+ya tA'i sngags brjod cing stong pa nyid kyi ngang la mnyam par gzhag
/stong pa'i ngang las rang lus srung 'khor dur khrod brgyad dang bcas pa'i gzhal yas khang gi dbus su sna tshogs pad+ma 'dab ma bzhi pa'i gdan dang bcas par gyur /
rang lus 'dom gang gru bzhi pa :
'byung ba lnga yi bdag nyid can :
me ri dur khrod dpag bsam shing :
rang byung ye shes gzhal yas khang :
zhes pas gsal btab /
rang sems lha'i 'khor lor rdzogs pa ni /
dbus kyi pad+ma'i lte ba la /
a yig mthing nag las byung ba'i bcom ldan 'das ma dus kyi mun pa'i mdangs can cher khros shing 'khrugs pa /
rtsa zhal kun rdzob rnam dag khro mo'i zhal /
steng zhal don dam dag pa phag zhal gyen du phyogs pa /
dmar la zlum pa'i spyan gsum dang ldan pa /
phyag g.yas gri gug phyar zhing g.yon thod khrag thugs kar 'dzin pa /
mchan khung g.yon du thabs kyi rang bzhin kha T+wAM ga 'chang ba /
glang po che'i ko bas stod g.yogs shing stag lpags kyi sham thabs can sbrul dang rus pas brgyan pa /
skra kham ser gyen du brdzes shing lhag ma thur du grol ba /
mi mgo skam po lnga'i dbu rgyan dang rlon pa lnga bcu'i do shal can /
zhabs g.yon brkyang ba'i skyil krung phyed pa'i gar stabs kyis mi ro'i snying gar mnan pa /
lang tsho dar la bab cing me phung 'bar ba'i dbus na bzhugs pa'o //
rang sems dag pa phag mo'i sku :
zhal gcig phyag gnyis sku mdog nag :
gri gug g.yas la thod pa g.yon :
kha T+wAM ga ni thugs khar gtod :
dur khrod rgyan gyis legs par brgyan :
ral pa dmar nag sprin ltar gtibs :
thod pa lnga yi dbu rgyan byas :
spyi gtsug phag zhal nam mkhar blta :
rtog med ro yi gdan steng na :
brkyang bskum tshul gyis 'gying bag can :
'khor ba zil gnon khros ma'i tshul :
me dpung dmar nag klong na bzhugs :
zhes pas gsal gdab /
nang gi pad 'dab bzhi'i shar du bde chen dkar mo /
lhor ser mo don grub ma /
nub tu dmar mo sgra sgrog ma /
byang du sna tshogs mthar phyin ma ljang gu /
chos 'byung gi phyi'i dur khrod brgyad kyi shar du rdo rje mkha' 'gro ma dkar mo /
lhor rin chen mkha' 'gro ma ser mo /
nub tu pad+ma mkha' 'gro ma dmar mo /
byang du las kyi mkha' 'gro ma ljang gu /
shar lhor dam tshig mkha' 'gro ma dkar ser phyed ma /
lho nub tu sna tshogs mkha' 'gro ma ser dmar /
nub byang du thams cad mkha' 'gro ma dmar ljang /
byang shar du 'jig rten mkha' 'gro ma ljang dkar /
de rnams zhal gcig ma rgyan dang phyag mtshan sogs rnam pa thams cad gtso mo dang mtshungs pa'o //
gtso mo'i 'khor lo bzhi'i lte ba la a yig re re /
'khor lo'i rtsa 'dab bzhi la rim pa bzhin /
spyi bor badzra b+ha ra he /
mgrin par kro d+hI kA lI/
snying gar ha ri ni sa /
lte bar A be sha ya rnams /
mdun nas brtsam ste g.yas skor du gnas pa /
spyi bor a /
lag pa g.yas la ha /
rkang pa g.yas la ri /
rkang pa g.yon la ni /
lag pa g.yon la sa 'o //
spyi bor ha /
mgrin par ni /
snying gar a /
lte bar ri /
gsang bar sa yig rnams kyis rgyas btab /
de dag las 'od zer 'phros pas snang grags rig gsum lha sngags chos nyid du dag par sbyangs la /
'khor lo lnga yi dbus nyid du :
yi ge a ni bsgom par bya :
'khor lo bzhi yi gnas nyid du :
yi ge bzhi yi rgyas gdab bya :
zhes pas gsal gdab /
oM badzra b+ha ra he kro d+hI kA lI ha ri ni sa A be sha ya :
zhes pa'i yid bzlas ci nus byas nas /
ngag gi bzlas pa bya ste /
grangs tshad ni 'bum phrag bcu drug go
/thun bsdu ba'i tshe /
dkyil 'khor gyi 'khor lo rang gi snying gar bsdu /
rang nyid lha sku snang stong la mnyam par 'jog pa'am de yang thugs ka'i a yig gi bar du bsdus nas mi dmigs pa'i ngang la mnyam par gzhag nas dge ba bsngo ba rnams bya'o //
bsdu na gsal 'debs kyi tshigs bcad rnams 'brel chags su brjod pas kyang rung ngo //
thun mtshams su gtor ma 'bul na /
nang mchod ltar byin gyis brlabs /
phaiM zhes mgron spyan drangs /
oM badzra b+ha ra he ma hA yo gi nI i daM ba lin+ta gr-ih+Na gr-ih+Na b+hUny+dza ho :
pi pa ho :
a ti kra ma ti :
sa ma ya :
kha kha khA hi khA hi :
zhes pa bdun gyis gtso mo dang /
badzra DA ki nI phaiM/
de bzhin du /
rat+na /
pad+ma /
karma /
sa ma ya /
bi shwa
/sarba /
lo ka
/phaiM gyi mthar i daM ba liM sogs btags pas 'khor rnams la 'bul /
ar+g+haM nas shab+da'i bar gyis mchod /
'bru gsum gyis nang mchod phul /
hU~M:
bcom ldan rdo rje phag mo ni :
'jig rten gsum po zil gnon cing :
log par lta ba'i phyogs gzhan 'joms :
mthu chen rdo rje mkha' 'gro ma :
mkha' 'gro mang po'i tshogs dang bcas :
mchod sbyin gtor ma 'di bzhes la :
zhi dang rgyas dang dbang dang drag :
dgug dang bskrad dang mnan dang gzir :
phrin las thams cad grub par mdzod :
mkha' 'gro mnyes pa'i mchod pa 'dis :
khyed kyi thugs dam bskangs gyur nas :
bde legs thams cad bdag la stsol :
ces 'dod don gsol /
mthar bzod gsol dang mgron gshegs pa rnams bya'o //
!
//gsum pa byin rlabs kyi cho ga ni /
sngar bshad pa'i yo byad kyi bsham dang ldan pas /
nang mchod byin rlabs kyi rjes su sngon gtor gtang /
mtshams bcad srung 'khor sgom /
mchod pa byin rlabs spyi dang mthun /
spyi'i dkyil 'khor bdag mdun dbyer med kyi tshul gyis bzlas pa yan chad song ba na /
mchod bstod bya ste /
chu gnyis nyer spyod rol mo sogs phyi mchod dang /
sman raka gtor ma de kho na nyid kyi mchod pa rnams spro na rang gzhung ltar la /
bsdu na gzhan rnams gong gi zhal gnyis mar bshad pa de mthar /
rak+ta ni /
hU~M:
rdo rje sgeg mo 'dod chags che :
rak+ta pad+ma las byung ba :
thig le byang chub bde ba che :
'dod chags 'khor ba stongs phyir bzhes :
ma hA rak+ta kha raM khA hi :
de nyid ni /
dga' ba chen po byang chub sems :
dgyes pa mchog gi rnam par rol :
bla ma ye shes mkha' 'gro lnga :
dkyil 'khor lha tshogs rnams la 'bul :
ma hA bo d+hi tsit+ta a mr-ita pra tIts+tsha sa ma ye hU~M:
zhes mdor bsdus byas nas /
bstod pa ni /
hU~M:
stong nyid chos kyi dbyings kyi b+ha ga nas :
don dam stong nyid rdo rje mkha' 'gro ma :
skye 'gag gnas med brjod bral chos kyi sku :
don dam DA ki'i sku la phyag 'tshal bstod :
bde chen chos 'byung chags med b+ha ga nas :
brjod bya sgra don A li skye ba med :
kA li ma 'gags longs spyod rdzogs pa'i sku :
gtso mo yum chen ma la phyag\u0f8e
dur khrod gnas mchog sprul pa'i b+ha ga nas :
mtshon pa dbyibs kyi skur snang phyag mtshan gyis :
dug gsum la sogs mi mthun phyogs rnams 'joms :
'gro don mthar phyin mdzad la phyag\u0f8e
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
ces bstod pa bya'o //
de nas khyad par bum pa b+h+rU~M las gzhal yas khang gi nang du bum bcud rdo rje phag mo'i skur gyur pa dang /
thod pa'i dam rdzas me long dang bcas pa ngo bo rdo rje phag mo la rnam pa yi ge'i rang bzhin du gsal bar gyur /
phaiM zhes pas ye shes kyi phag mo spyan drangs pa dzaHhU~M baM hoHsa gnyis med du gyur /
rang gi snying ga nas sngags phreng spros pas rgyud bskul /
sku las bdud rtsi'i rgyun babs par bsam la bzlas pa ci 'grub bya /
ar+g+haM nas shab+da'i bar gyis mchod /
'bru gsum gyis nang mchod phul /
bum pa'i lha bdud rtsir zhu bar bsam /
skabs 'dir gtor chog ltar gtor ma phul /
tshogs mchod ni 'di'i dbang gi rjes gang 'os la bya /
ting nge 'dzin gyi dbang bdag 'jug gi tshul du blang /
slob ma'i bya ba ni khrus byas /
bgegs bskrad /
chos bshad ci rigs pas mtshams sbyar nas maN+Dal phul /
A khaM bI ra hU~M lan gnyis kyis mig dar dang me tog gtad /
sangs rgyas kun gyi rang bzhin sku :
slob dpon la ni skyabs su mchi :
gtso bo lha mo mkha' 'gro'i tshogs :
lha rnams la yang phyag 'tshal lo :
thar pa chen po'i grong khyer du :
bla mas bdag cag gzhug tu gsol :
lan gsum gyis gsol ba gdab /
bla ma rdo rje rnal 'byor ma :
dkon mchog gsum la skyabs su mchi :
byang chub sems ni bla na med :
dam pa bdag gis bskyed par bgyi :
bla ma rdo rje mkha' 'gro ma :
dkon mchog gsum la phyag 'tshal lo :
dug lnga zad mdzad mkha' 'gro lnga :
zhi rgyas dbang drag tshar gcod pa'i :
bdag gi las kyi 'bras bu rnams :
da lta nyid du mchis par mdzod :
bdag gis dge ba gang byas pa :
sems can kun gyi don du bsngo :
su yis dam pa'i chos spyod pa :
de dag kun la rjes yi rang :
mchog tu gsang ba sngags kyi lam :
bdag gi rgyud la brten par bgyi :
zhes lan gsum gyis sdom pa gzung /

khyed rang gi snying gar kun rdzob byang chub sems kyi ngo bo zla ba'i dkyil 'khor gyi steng du don dam byang sems kyi ngo bo rdo rje dkar po rtse lnga pa'i gzugs su gnas par bsgoms la /
oM sarba yo ga tsit+ta ut+pA da ya mi :
zhes rjes zlos byar gzhug
/rdo rje snying gar bzhag pas brtan par byas pa'i mos pa gyis byas la /
slob ma'i snying gar rdo rje gtugs te /
oM su ra te sa ma ya satwaM hoHsid+d+hi badzra ya thA su khaM:
zhes zla ba rdo rje'i sems bskyed bya /
dzaHhU~M baM hoHyol ba'i nang du drangs /

'di ni khyod kyi dmyal ba'i chu :
dam tshig 'das na sreg par byed :
dam tshig bsrungs na dngos grub ni :
rdo rje bdud rtsi'i chu yis 'grub :
oM sarba pany+tsa a mr-ita u da ka hU~M:
zhes bdud rtsi lce la lan gsum sbyin no //
rdo rje spyi bor bzhag ste /
deng nas brtsam ste bu khyod kyi :
gsang chen rdo rje nga yin pas :
nga la brnyas par ma byed cig :
gal te nga la brnyas pa na :
tshe yi dus byas dmyal bar 'gro :
zhes dam la gzhag
/slob ma rdo rje phag mor bskyed pa'i snying ga'i 'od kyis dkyil 'khor pa'i thugs rgyud bskul /
de las ye shes kyi lha tshogs dpag tu med pa spyan drangs nas slob ma la thim par mos shing /
snying po'i mthar oM badzra li tsaN+De ma hA su kha ni tsaN+De dz+nyA na u b+hi ni tsaN+De hU~M hU~M hU~M phaT phaT phaT swA hA:
zhes btags pa bzla zhing rol mo'i sgra dang bcas pas sbyar spos bsreg cing ye shes phab /
des ma pheb na spog chog gsungs pa bzhin dbab /
tiSh+Tha badzra :gyis brtan par bya /
pra tIts+tsha badzra ho :sa me tog phul /
rnal 'byor ma dpal deng khyod kyi :
mig 'byed par ni brtson par mdzad :
phye bas thams cad mthong 'gyur te :
rdo rje mig ni bla na med :
oM badzra nai tra a pa ha ra pa Ta laM hrIHtrAM:
zhes mig dbye /
kye :
khams gsum dag pa sku gsung thugs :
pho nya gsum ldan dkyil 'khor ltos :
sa gsum po yang g.yo bas na :
sgo gsum sku gsum nyid du sbyor :
zhes pas mthong ba bstan /
dngos gzhi'i don du /
rdo rje slob dpon dgongs su gsol :
phyi dbang chen po bdag la stsol :
nang dbang chen po bdag la stsol :
gsang dbang chen po bdag la stsol :
zhes gsum gyis gsol ba gdab /
slob dpon dang dkyil 'khor gyi lha dbyer ma mchis pas bum pa'i chus dbang bskur bar mos shig
/hU~M:
bum pa'i dbang bskur rigs lnga ye shes lnga :
spyi bor bzhag pas dbang bskur mchog gyur te :
lus ngag yid gsum sgrib pa kun byang nas :
bkra shis rnam par rgyal ba'i dbang thob shog :
oM bud+d+ha a b+hi Shiny+tsa oM:
de bzhin badzra\u0f8ehU~M:
rat+na\u0f8etrAM:
pad+ma\u0f8ehrI:
karma\u0f8eA:
zhes sbyar bas bum pa spyi bor bzhag
/bum chu blud /
ye shes kyi chus lus thams cad gang /
sgo gsum gyi dri ma sbyangs /
spyi bor lud pa las mi bskyod pas dbu brgyan par gyur /
des bum pa'i dbang thob /
bskyed rim sgom pa la dbang bar byas so //
slob dpon gyi thugs ka nas 'od zer 'phros /
sangs rgyas thams cad spyan drangs byang chub kyi sems su zhu /
gsang ba nas thon thod pa'i bdud rtsi dang 'dres pa mgrin par bzhag cing /
thod pa mtshan ldan ye shes ka pA lar :
bdud rtsi lnga ldan mkha' 'gro rigs lnga'i rdzas :
skal ldan rigs kyi bu la dbang bskur bas :
mkha' 'gro sku lnga dbang du sdud par shog :
pany+tsa dz+nyA na a b+hi Shiny+tsa A:
zhes bdud rtsi sbyin /
de ltar bdud rtsi myangs pas rtsa thams cad bdud rtsis gang /
dug gsum gyi rnam rtog 'gags /
bde ba'i ye shes skyes par mos shig
/des gsang ba'i dbang thob /
rang lus rlung drug gi rnal 'byor sgom pa la dbang bar byas so //
sin+d+hu ra'i maN+Dal snying gar gtad la /
chos rnams dag cing gsal la dri ma med :
snang la rang bzhin ngos gzung med pa 'dis :
skal ldan rigs kyi bu la dbang bskur bas :
shes rab ye shes dbang mchog thob par shog :
pra dz+nyA dz+nyA na a b+hi Shiny+tsa hU~M:
zhes gtad nas sin+d+hu ra slob dpon gyi mtheb srin g.yon pas blangs pa slob ma'i snying gar thig le bya /
de ltar byin gyis brlabs pa'i rkyen gyis lte ba'i gtum mo 'bar /
spyi bo'i ha~M yig zhu bas dga' bzhi'i ye shes bskyed par mos shig
/des shes rab ye shes kyi dbang thob /
pho nya'i lam sgom pa la dbang ba yin no //
sgo gsum rdo rje phag mo'i sku gsung thugs kyi rang bzhin du gdod nas bzhugs pa'i gnas lugs rang ngo shes pa ni bzhi pa'i ye shes te bris skus mtshon par byas la /
skal ldan rigs kyi bu khyod la :
lha dbang lus la bskur ba yis :
phag mo khros ma'i skur gyur nas :
rdo rje'i sa la phyin par shog :
oM badzra b+ha ra he kro d+hI kA lI ha ri ni sa A be sha ya :
zhes brjod pas lus rdo rje phag mo'i sku snang stong zung 'jug
/ngag sngags kyi lung thob pas phag mo'i gsung grags stong brjod med /
sems rang byung lhan cig skyes pa'i ye shes gsal la mi rtog pa phag mo'i thugs te /
rtsa sgrub las /
rdo rje phag mo gang yin pa :
ye nas rang sems rnam dag yin :
zhes gsungs pas de'i ngang la mnyam par zhog mdzod /
des dbang bzhi pa thob /
de kho na nyid sgom pa la dbang bar byas so //
des byin rlabs kyi dngos gzhi song nas /
rjes 'brel rjes gnang la lnga las /
dang po sku'i rjes gnang ni bris sku bstan la /
'di nas gzung ste bu khyod kyis :
rdzogs pa'i sangs rgyas ma 'thob bar :
thun bzhir rtag tu mnyam byos la :
lha yi rnal 'byor sgom pa dang :
rdzogs pa'i rim pa mngon du gyis :
des lha sgom pa'i lung thob pa yin pas thun bzhir sgoms shig
/gnyis pa gsung gi rjes gnang ni /
slob dpon gyi thugs ka nas sngags phreng gnyis pa zhig mched de zhal nas thon /
khyed rang gi gnas bzhir thim pas 'khor lo bzhi la spar btab pa bzhin byung bar mos shig
/sngags byang dang phreng ba gtad la /
hU~M:
gsang sngags rgyal po 'di yis ni :
bskal pa stong gi sdig pa rnams :
myur du 'dag par gdon mi za :
sngags kyi yan lag ma nyams zlos :
badzra b+ha ra he sogs 'bru bcu drug pa dang /
a ha ri ni sa rnams kyi rjes zlos lan gsum bya /

deng phyin chad sngags bzla ba la brtson par gyis shig
/gsum pa sgrub rdzas kyi rjes gnang ni /
phyag mtshan dang gos rgyan gtad la /
hU~M:
gri gug thod pa kha T+wAM ga :
rdo rje dril bu DA ma ru :
gos gsum rgyan gsum byug rdzas gsum :
rtag tu rang rtags gzung bar gyis :
deng phyin chad dran rig thams cad rje btsun ma'i thugs chos nyid las mi 'da' bar sgrub pa la brtson par gyis shig
/bzhi pa dam tshig gi rjes gnang ni /
bdud rtsi'i thod pa gtad nas myong du bcug la /
hU~M:
bu khyod slob dpon mi spang ngo :
rdo rje phag mo'i dam tshig ni :
'jig rten dag la ma chags par :
mi phod pa la brdzi bar gyis :
bcas bsrung rtag tu dran pa gyis :
deng phyin chad phag mo'i dam tshig brtul zhugs kyi spyod pa las mi 'da' bar gyis shig
/lnga pa gzhan don gyi rjes gnang ni /
pusti spyi bor bzhag la /
ho :
de ring phan chad bu khyod kyis :
phag mo'i rgyud rnams 'chad pa dang :
dngos grub 'thob phyir sgrub pa dang :
ting 'dzin sngags dang phyag rgya dang :
cho ga phra mo thams cad kun :
bla ma'i zhal nas gsungs pa bzhin :
skal ldan rnams la ston par gyis :
deng phyin chad rang gi nus pa dang 'tsham pas 'gro ba'i don ci nus gyis shig
/slob ma'i rjes kyi bya ba dang /
dkyil 'khor gyi rjes kyi bya ba ni spyi dang 'dra'o //
'di ni shin tu bka' gnyan pas bka' lung sbyin pa'i tshe tshogs gtor bzang du bya dgos zhes gsung ngo //
'di'i bsnyen pa dang sgrub mchod kyi cho ga rgyas pa ni mkha' spyod bgrod pa'i bde lam zhes bya ba'i yi ge las shes par bya zhing /
de las gzhan pa'i sgrub thabs rdzogs rim las tshogs la sogs pa zab rgyas kyi gdams pa mang du yod mod /
'dir byin rlabs kyi cho ga nyid snying por dril ba yin no //
mi 'a~Xgyur zag me~Xd bde ba'i dngos //
stong nyid rdo~X rje~X khros ma las //
'byung phyir de yi man ngag gi
/snying po'i gnad 'dus 'di kho na //
nyang gter khros ma nag mo'i sgrub thabs dbang dang bcas pa'i le'u tshan no ///
/[ <!TCC Tibetan character 4,37 undefined in unicode!> ]ma phebs na spog chog ni /
khyed rang phag mor gsal ba'i snying gar phag mo sde lnga bde ba'i gar stabs ling ling bsgyur zhing sku las mu med pa'i 'od zer spro bas lus nang gang /
ba spu'i bu ga nas phyir song bas snang srid thams cad phag mo'i skur yom yom shig shig bzhengs pa rnams bu yug 'tshubs pa ltar 'dus nas /
spyi gtsug nas thim pa'i rkyen gyis rang lus kyang snying gar 'dus te bde ba chen po'i ye shes bzod med du skyes par bsam zhing /
rig pa skye med kyi ngang du khrig ge 'jog tu bcug la /
byi la'i brun pad+ma rak+ta byang sems skra nya sha ra'i sha tshil chen gu gul rnams sol mer bsreg cing /
oM u pa karma ma ma li ma hA su kha ni :
ma ma li dz+wa ki ko ra ya :
ma ma li :
zhes drag tu bzlas pas dbab bo //
des kyang ma phebs na /
na chung ma'i dor rta dang rang gi l+h+wam 'bog gu gul rnams sbyar ba bsregs la /
dgongs pa snang srid gting ldog cing stong gsum mgal me ltar du bskor bas /
oM badzra li hU~M dza :
ma hA su kha ni :
de wa tad ta hU~M hU~M:
zhes drag tu bzla zhing shugs glu 'bod /
des mi phebs mi srid do //
