@#//
dam chos klong gsal snying thig gi
/chos spyod yid bzhin nor bu bzhugs so //
thugs rje'i bdag nyid dkon mchog drug po la //
bdag cag sgo gsum gus pas phyag 'tshal nas //
skal ldan lam du 'jug don du //
chos spyod rim pa brjod par bya //
de la bzhi ste /
tshe 'di'i snang ba blos btang nas thar pa don du gnyer ba'i phyir nges 'byung bstan pa dang /
blo dkon mchog la bkal zhing theg pa chen po'i lam du 'gro ba'i phyir skyabs 'gro dang sems bskyed bstan pa dang /
'gal rkyen bar chad sel zhing mthun rkyen tshogs gnyis rdzogs pa'i phyir maN+Dal dang ku su lu'i tshogs gsog bstan pa dang /
sgrib gsum myur du byang zhing sku gsum 'char ba'i phyir yi ge brgya pa'i sgrib sbyong dang bzhi'o //
dang po ni /
yid la 'thad pa'i gnas der bde ba'i stan la 'dug ste /
dang po kho na chos thams cad kyi sngon 'gror /
dal 'byor rnyed par dka' zhing 'jig par sla ba /
'chi ba mi rtag pa /
rigs drug 'khor ba'i sdug bsngal rnams la kha tsam ma yin par /
snying la gnad du zug pa re sgom pa ni gal che ste /
'khor ba ni sdug bsngal gyi lu gu rgyud de thar pa'i dus med de /
rigs drug re re'i sdug bsngal la bsams kyang snying byil na /
'di rnams las thar pa'i thabs dam pa'i chos min pa ci yang med /
chos kyang gzod bya long yod du lus na /
dus de ring dang sang rang la 'chi'am nges pa med de /
legs par soms la de ring kha smin bkra sa le byas pa'i mi la /
sang ro ham nag thu le ba byung ba grangs med /
de rnams la nga sang 'chi'am bsam pa yang med de /
'byung bzhi'i lus la blo gtad zan za ring tsam yang med la /
dbugs rlangs pa tsam /
drod me stag tsam /
srog rta rnga tsam pa 'di skad cig la chad pas ya cha ba yin no //
legs par soms shig
/sngar skyes pa thams cad shi
/phyis 'byung ba thams cad kyang shi /
da lta sa steng na gang yod pa thams cad kyang breng nge zag pas col le ba la 'chi /
na so la rgas gzhon gang yang med /
gzugs byad la legs nyes med /
nges par 'chi zhing nam 'chi yang cha med de /
nye ba dang lab 'phro /
las kyi byed 'phro /
gos kyi gon 'phro /
zas kyi za 'phro /
nyal mal 'phro dang /
lus chas lus dang bcas pa bskyur nas 'gro dgos te /
kho shi lo /
mo shi lo zer ba'i gtam gyi rjes zhig min pa med par thams cad kyi dkyil nas rang gcig pu mar gyi dkyil nas spu bton pa ltar 'gro dgos pa'i dus shig 'byung bas a re rang 'jigs na /
shi bas yang mi chog gar 'gro ba'i gnas ni med /
gnas mal dang mthun rkyen grabs su tshud pa ni med /
'gro sa ni rigs drug las ma 'das te /
de yang dmyal bar skyes na ni bskal pa mang por thar pa'i dus ni med /
dmyal khams su mi skye ba'i gding tshad kyang bdag la ci yod /
da tshe 'dir chos shig med na 'gro sa ngan song las 'os mi 'dug pas /
da lta nas tshad nad can skom gyis gdung ba ltar brtson 'grus g.yel ba med par dge sbyor la 'bad par bya'o //
de ltar thun gyi mgo thams cad du legs par bsam par bya'o ///
/gnyis pa skyabs su 'gro ba dang sems bskyed pa khag che ste /
de yang gong gi du kha de rnams las skyob nus pa dkon mchog gsum po min pa med pas /
don gyi dkon mchog gsum 'gro ba yongs la gnas kyang las kyi sgrib pas gding du ma gyur pas /
mos pa'i snang ngor mdun gyi nam mkhar skyabs gnas thams cad sprin bzhin 'thibs par bsam la /
rang dang pha mas gtsor byas sems can thams cad dgra mi sha bo btson dong las thar bar 'dod pa lta bu'i dad pas kha tsam ma yin par byed pa yin no //
na mo /
bla ma dkon mchog drug po'i lha tshogs la //
bdag dang 'gro drug sems can ma lus kun //
byang chub bar du phyag 'tshal skyabs su mchi //
'das dang ma byon da lta dus gsum du //
rgyun chad med par 'gro la dgongs mdzad pa'i //
sangs rgyas rnams la phyag 'tshal skyabs su mchi //
zhi ba chags bral don dam bden pa'i chos //
theg pa gsum gyi phyir mi ldog pa'i lam //
dam pa'i chos la phyag 'tshal skyabs su mchi //
ma nor lam gnas tshogs mchog kun gyi zhing //
nyon mongs dri mas rab dben 'phags pa'i tshogs //
dge 'dun rnams la phyag 'tshal skyabs su mchi //
dus gsum sangs rgyas kun gyi ngo bo nyid //
gsang ba bla med dkyil 'khor kun gyi gtso //
bla ma rnams la phyag 'tshal skyabs su mchi //
chos sku skye med spros pa'i mtha' bral yang //
'gro ba'i don phyir zhi dang khro bor sprul //
yi dam lha la phyag 'tshal skyabs su mchi //
dag pa'i gnas nas bde chen mchog stsol zhing //
dam tshig can la dngos grub mchog ster ma //
mkha' 'gro'i tshogs la phyag 'tshal skyabs su mchi //
legs nyes stangs 'dzin dam tshig rjes gcod cing //
bka' bzhin rjes su sgrub pa'i grogs mdzad ma //
dam can rgya mtsho'i tshogs la phyag 'tshal skyabs su mchi //
kye ma ma rig las kyis mnar pa'i 'gro ba rnams //
bde ba 'dod phyir sdug bsngal las la spyod //
thabs mi mkhas pa'i 'gro rnams snying re rje //
nyon mongs las sgrib dag par byin gyis rlobs //
thar med las kyi grong khyer drug po 'dir //
gcig nas gcig tu zo chu'i 'khyud mo bzhin //
mtha' med 'khor ba'i 'gro rnams snying re rje //
rigs drug skye sgo chod par byin gyis rlobs //
skye rga na dang 'chi ba'i sdug bsngal rnams //
ci tsam mthong yang mi 'jigs snying sran can //
yengs ma lam la dal 'byor mi tshe zad //
mi rtag 'chi ba dran par byin gyis rlobs //
dal 'byor 'di ni shin tu rnyed par dka'//
'chi bdag nad kyis nye bar btab pa'i tshe //
chos med 'gro rnams stong log snying re rje //
sgrub la snying rus nus par byin gyis rlobs //
kye ma kyi hud dkon mchog thugs rje can //
rgyal ba khyed la brtse ba'i thugs mnga' bas //
bdag sogs rigs drug 'khor ba'i sdug bsngal las //
da lta nyid du thar bar byin gyis rlobs //
zhes lan gsum mam bdun la sogs pa byas pas /
sdom pa gsum gyi rten du rung ba dang /
gnas skabs kyi bar chad dang 'khor ba'i sdug bsngal las skyob /
mu stegs la sogs lam log par mi 'gro ste /
lam dam pa'i gzhir gyur nas ci byas chos su 'gro bas mchog tu gces pa'i sngon 'gro yin no //
sems bskyed pa ni shes rab zab mos don stong nyid mngon du gyur kyang /
thabs mkhas snying rje'i sems bskyed med na theg dman nyan rang du 'gro bas /
snying rje byang chub mchog tu sems bskyed pa ni /
'gro drug gi pha ma 'di rnams la snying rje bzod blag med pa bdag gzhan brje phod pa'i ngang nas rtse gcig tu 'di skad bya'o //
na mo /
'gro drug sems can kun gyi don gyi phyir //
deng nas gzung ste byang chub ma thob bar //
byang chub sems mchog dam pa bskyed par bgyi //
sangs rgyas rnal 'byor sdom pa'i mchog nyid dang //
sdom pa yi ni lhag pa'i tshul khrims dang //
dge ba'i chos ni ma lus sdud pa dang //
'gro ba sems can don byed tshul khrims gsum //
bdag gis rtag tu brtan por gzung bar bgyi //
'gro ba sems can kun gyi don gyi phyir //
bdag gis sdom pa brtan por gzung bar bgyi //
lus dang srog la ltos pa med par ni /
khyed kyi rjes su zhugs shing bdag slob na //
tshad med thugs rjes nye bar dgongs nas kyang //
kun nas thugs rjes byin gyis brlab tu gsol //
zhes brjod pas bla med sngags kyi spyod pa rlabs po che la 'jug cing theg pa chen po'i gral du 'gro ba'i thabs khyad par can yin no ///
/gsum pa tshogs gsag pa ni /
dang po phyi maN+Dal la brten nas bsod nams kyi tshogs gsag ste /
de la rten bskyed pa ni /
lag g.yon du maN+Dal thogs te /
oM AHhU~M dang swa b+hA was sbyangs te /
gzhal yas khang chen po yangs shing rgya che ba'i dbus su pad+ma 'dab ma stong dang ldan pa'i dbus su /
rtsa ba'i bla ma la bka' brgyud dpag tu med pas bskor ba /
gzhan yang sangs rgyas dang byang chub sems dpa' yi dam mkha' 'gro chos skyong thams cad kyis bskor bar bsam ste /
badzra sa ma ya dzaH
ces brjod pas rten de rnams mdun gyi nam mkhar bteg
/de nas mchod pa'i maN+Dal tshom bu bdun nam bcu gcig la sogs ci rigs pa spyi dang mthun par bkod de /
oM AHhU~M/
phyi nang snod bcud stong gsum gzhal yas su //
ri rab gling bcas rdul snyed mchod sprin gtibs //
lha mi'i mchod yon dpag med ji snyed kun //
bla ma dkon mchog sprul sku'i zhing du 'bul //
thugs rjes brtse bar dgongs te bzhes nas kyang //
'gro kun sprul sku'i zhing du spyod par shog
/rang lus rtsa khams dag pa'i gzhal yas su //
dbang po rnam lnga bkrag dang mdangs kyis brgyan /
khams dang skye mched yongs su dag pa 'di //
bla ma dkon mchog longs sku'i zhing du 'bul //
thugs rjes brtse bar dgongs te bzhes nas kyang //
'gro kun longs sku'i zhing du spyod par shog
/sems nyid chos sku dag pa'i gzhal yas su //
spros med stong gsal 'dzin med ngang du gnas //
gdod nas dag pa spros bral gnyug ma 'di //
bla ma dkon mchog chos sku'i zhing du 'bul //
thugs rjes brtse bar dgongs te bzhes nas kyang //
'gro kun chos sku'i zhing du spyod par shog
/oM gu ru d+he wa d+hA ki nI rat+na maN+Dal pU dza me g+ha sa mu dra s+pha ra Na sa ma ye AHhU~M/
zhes phul bas dngos po kun la zhen pa zlog cing /
gnas skabs su longs spyod 'phel /
mthar thug zhing dag par skye /
rgyu bsod nams la brten nas 'bras bu ye shes kyi mchog tu 'gyur ro //
nang lus la brten nas ku su lu'i tshogs gsog ni /
bla ma dkon mchog mnyes nas dngos grub rgyun ring /
lus kyi gces 'dzin thong bas lus phyi nang gi bar chad zhi /
de la sogs pa phan yon dpag med 'byung ba'i gnad yod do //
de yang bdag gis sems can thams cad kyi don du lus kyi tshogs gsag par bya snyam du sems bskyed la /
de nas rang gi sems nyid 'di rdo rje rnal 'byor mar gsal ba de phaT ces brjod pas /
snying ga nas spyi bo la rgyang gis thon rang gi mdun du byung /
kiM gsum las mdun du mi mgo'i sgyed pu chen po gsum btsugs /
de nas rnal 'byor ma'i phyag g.yas pa'i gri gug gis rang gi thod pa smin mtshams nas rbad kyis bregs te thod sgyed steng du bkal la /
de nas gri gug gis rang gi lus sha rus dbang po yan lag thams cad gtubs te blugs /
ngag tu oM AHhU~M lan gsum brjod pas /
'og nas yaM las rlung g.yos /
raM las me 'bar /
thod pa'i rdzas khol /
'bru gsum brjod pas gri gug gis dkrugs pas /
sha lnga bdud rtsi lnga'i rang bzhin du dkar mer gyis gyur par bsam /
de nas rdo rje rnal 'byor ma las rnal 'byor ma'i tshogs rang 'dra ba /
dkar mo dang /
ser mo dang /
dmar mo dang /
mthing kha dang /
ljang gu la sogs dpag tu med pa 'phros te /
de rnams kyi phyag na ka pA la re re thogs te /
bdud rtsi'i rgya mtsho chen po de nas bcus te /
dang po phud kyis bka' brgyud bla ma rnams mchod /
de nas yi dam gyi lha tshogs /
phyogs bcu'i sangs rgyas dang byang chub sems dpa' rnams la mchod /
bar pa des mkha' 'gro chos skyong dam can srung ma thams cad kyi thugs dam bskang /
tha ma des kyang 'gro ba rigs drug gi lan chags bu lon /
sngon las 'phral rkyen thams cad 'khor /
gzhan yang gdon bgegs 'byung po /
yul lha gzhi bdag rbod gtong rbad 'dre /
phur kha /
thun zor /
srog gi bar chad byed pa thams cad ngoms shing tshims par dgyes par bsam la /
dkon mchog rnams mnyes /
mkha' 'gro chos skyong rnams bskangs /
rigs drug la sogs mgron rnams mgu zhing tshims nas /
dga' zhing bkrag mdangs dang ldan par byas te bzhad ti ri ri dgyes par bsam la /
'dod pa'i don la gsol ba btab cing bsngo ba dang smon lam gyi rgyas gdab /
dge rtsa bla na med pa'i byang chub tu bsngo bar bya'o //
des ni dkon mchog rnams mnyes pas dam tshig nyams chag bskang /
mkha' 'gro chos skyong mnyes pas phyi nang gi bar chad srung /
lan chags bu lon 'khor bas las kyi sgrib pa dag cing bdag 'dzin blos thong pas snang srid dbang du 'dus te /
lha 'dres sdongs grogs byed pas shin tu zab pa'i tshogs gsog la 'bad do ///
/bzhi pa yi ge brgya pa'i sgom bzlas bya ste /
de yang rtsa ba sku gsung thugs kyi dam tshig dang lus ngag yid gsum gyi sgrib pa sbyang ba rnams /
don chos sku blo 'das kyi ngo bo la brtan pa thob pa'i dus na /
bsrung bya dang srung byed /
sbyang bya dang sbyong byed med kyang /
de ltar ma rtogs pa'i sems can rnams la ni 'di nyid kyis mtshams med pa lnga'i las kyang skad cig la dag cing 'khor ba dong nas sprug pa'i don no //
de yang rang tha mal pa'i spyi gtsug tu khru gang tsam gyi nam mkhar nyi zla pad+ma'i gdan la bla ma rdo rje sems dpa' sku mdog shel 'dra ba rgyal po rol pa'i stabs kyi 'dug stangs lta bu la dar dang rat+na'i rgyan gyis spras pa /
de'i thugs kar zla ba'i dkyil 'khor gyi lte bar hU~M la yig brgyas bskor bar bsam /
de las 'od 'phros phyogs bcu'i sangs rgyas dang byang chub sems dpa' bla ma yi dam mkha' 'gro thams cad kyi thugs kar thim bdud rtsi'i rang bzhin du gyur /
sku'i nang thams cad dri med ye shes kyi bdud rtsi 'o ma lta bus gang nas zhabs g.yas pa'i mthe bong las na ra ra babs /
rang gi spyi bo nas rim par bab cing lus gang bas lus ngag yid gsum gyi sdig sgrib nyams chag thams cad dag ste nag nur gyis rkang mthil dang /
bshang lam dang /
ba spu'i bu ga thams cad nas thon te sa rim pa dgu'i 'og nas mar song bar bsam zhing yig brgya bzla'o //
de nas snod bcud thams cad rdo rje sems dpa' la thim /
rdo rje sems dpa' yig brgya'i dal la thim /
dal yang spyi bo nas mar thim snying gar sleb /
mtha' nas dbus su hU~M la 'dus /
hU~M bdud rtsi dkar mer gyis zhu /
rang lus rtsa khams thams cad dri med ye shes kyi bdud rtsis gang /
rdo rje sems dpa'i sku gsung thugs dang rang gi lus ngag yid gsum gnyis med du khrug gis 'dres par bsam la /
ma bcos ka dag gi ngang la dar cig bzhag
/de nas bshags tshig nar ma la sogs brjod cing /
nyams chag sdig sgrib thams cad gtan nas dag par nges shes bskyed do //
'di ni bla med nang gi nyams chag bskang ba'i sgrib sbyong khyad par can te /
bskal pa stong gi las sgrib kyang dag cing /
dam tshig nyams chag mtshams med lnga'i las kyang 'dis dag par 'gyur ba'i phyir na rnal 'byor pas brtson par byas na 'di nyid rang gis sangs rgyas 'thob par 'gyur ro //
klong gsal snying thig thun mong gi sngon 'gro yid bzhin nor bu zhes bya ba gter ston rat+na gling pas dpal chos rdzong gi dben gnas su sbyar ba'o ///
/

@#//
klong gsal snying thig gi gsol 'debs yid bzhin nor bu bzhugs so //
oM AHhU~M/
dmigs med spros dang bral ba'i pho brang du //
rang bzhin gdod nas rnam dag chos kyi sku //
kun bzang yab yum gnyis la gsol ba 'debs //
gdod ma'i gnas lugs rtogs par byin gyis rlobs //
lhun grub rnam dag 'od kyi pho brang du //
rigs kyi bdag nyid ye shes lnga yi ngang //
longs sku zhi khro'i tshogs la gsol\u0f8e
sku lnga lhun gyis grub par byin\u0f8e
'og min chos dbyings dag pa'i gnas mchog tu //
rgyal ba sku bzhi'i bdag nyid chos kyi rgyal //
sprul sku rdo rje 'chang chen la gsol\u0f8e
rang byung lhun grub rtogs par byin\u0f8e
bde chen mngon par dga' ba'i zhing khams su //
dus gsum sangs rgyas thugs kyi gsang ba 'dzin //
ston pa rdo rje sems dpa' la gsol\u0f8e
skye 'gag spros dang bral bar byin\u0f8e
dur khrod me ri 'bar ba'i gnas mchog tu //
dus gsum sangs rgyas sprul pa'i mchog gyur pa //
rig 'dzin dga' rab rdo rje la gsol\u0f8e
sgyu lus 'od gsal grol bar byin\u0f8e
rtsub 'gyur so sa gling gi dur khrod du //
mthar thug snying po don gyi mdzod 'dzin pa //
mkhas mchog shrI siM ha la gsol\u0f8e
snang tshad mtha' ru phyin par byin\u0f8e
rnga yab pad+ma 'od kyi gzhal yas su //
snyigs dus 'gro ba'i skyabs mgon thugs rje can //
o rgyan pad+ma yab yum la gsol\u0f8e
rig pa'i rtsal dbang thob par byin\u0f8e
chos 'khor bde chen gling gi dben gnas su //
tshe gcig thar pa'i lam 'dren thugs rje can //
sprul sku rat+na gling pa la gsol\u0f8e
sku gsum rang ngo shes par byin\u0f8e
thugs rje chen pos byin gyis brlabs pa'i gnas //
smon lam las 'phro ldan pa'i pho brang nas //
drin chen gu ru blo gros la gsol\u0f8e
bdag gzhan don gnyis 'grub par byin\u0f8e
rang lus spyi gtsug nyi zla'i gdan steng du //
skyabs 'os dam pa 'jig rten gsum gyi rje //
rtsa ba'i bla ma rnams la gsol\u0f8e
mos gus gting nas skye bar byin\u0f8e
brag dmar ri mo can gyi gter gnas su //
tshe gcig rdo rje'i sku 'grub snying po'i mchog
/dam chos klong gsal snying thig la gsol\u0f8e
gdos bcas 'od du yal bar byin\u0f8e
rang lus lhun grub rgyal ba'i dkyil 'khor du //
ye nas rang byung khyab gdal chen po'i ngang //
yi dam zhi khro'i lha tshogs la gsol\u0f8e
snang stong zung 'jug rtogs par byin\u0f8e
nyi shu rtsa bzhi mkha' 'gro'i gnas mchog tu //
dam tshig can la dngos grub mchog ster ma //
chos bdag mkha' 'gro sde lnga la gsol\u0f8e
bde stong zung 'jug rtogs par byin\u0f8e
rang bzhin dam tshig gnyan po'i bka' 'khor du //
phyi nang bar chad sel zhing bdud dpung 'joms //
bka' srung dam can rgya mtsho la gsol\u0f8e
rkyen ngan bar chad zhi bar byin\u0f8e
gar bzhugs rang snang dag pa'i gnas mchog tu //
tshe 'di blos btang sa lam skad cig bgrod //
mched grogs chos mdzad rnams la gsol\u0f8e
sgrub pa'i rgyal sa zin par byin\u0f8e
chos nyid mngon sum mthong bar byin gyis rlobs //
nyams snang gong du 'phel bar byin\u0f8e
rig pa tshad la phebs par byin\u0f8e
chos nyid zad sar skyol bar byin gyis rlobs //
bla ma sku khams bzang bar gsol ba 'debs //
mchog tu sku tshe ring bar gsol\u0f8e
phrin las dar zhing rgyas par gsol\u0f8e
rtag tu 'du 'bral med par byin gyis rlobs //
gsol 'debs yid bzhin nor bu zhes bya ba /
klong gsal snying thig gi gsol ba 'debs pa'i rim pa 'di ni /
klong yangs cog gzhag gi rnal 'byor pa rat+na gling pas khyi lo zla ba lnga pa'i tshes drug la dpal ldan gzhong kha'i dben gnas su sbyar pa'o ///
/

@#//
klong gsal snying thig gsol 'debs byin rlabs sprin phung bzhugs so //
na mo gu ru sid+d+hi hU~M hrIH
oM AHhU~M/
thog ma'i chos sku kun bzang yab yum la //
gsol ba 'debs so dbang skur byin gyis rlobs //
ka dag spros bral gdod ma'i gzhi dbyings su //
da lta nyid du grol bar byin gyis rlobs //
lhun grub rang gsal longs sku zhi khro la //
gsol ba 'debs so dbang skur byin gyis rlobs //
ye shes lnga ldan zag med 'od kyi lus //
tshe 'di nyid la 'grub par byin\u0f8e
thugs rje sprul sku rdo rje 'chang chen la //
gsol ba 'debs so dbang skur byin gyis rlobs //
gzung 'dzin mtshan ma dag pa'i chos kyi dbyings //
da lta nyid du bgrod par byin\u0f8e
sku gsum ngo bo rdo rje sems dpa' la //
gsol ba 'debs so dbang skur byin gyis rlobs //
rang byung ye shes 'gyur med rdo rje'i sku //
myur ba nyid du 'grub par byin\u0f8e
rig 'dzin chen po dga' rab rdo rje la //
gsol ba\u0f8e
gdos bcas phung po zag med 'od lus su //
tshe 'di nyid la 'grub par byin\u0f8e
mkhas pa chen po shrI siM ha la //
gsol ba\u0f8e
snang tshad bzhi po chos nyid zad pa'i mthar //
da lta nyid du phyin par byin\u0f8e
'gro ba'i mgon po pad+ma 'byung gnas la //
gsol ba\u0f8e
mi 'gyur rdo rje 'od gsal 'pho chen sku //
skad cig nyid la 'grub par byin\u0f8e
ma gcig mkha' 'gro ye shes mtsho rgyal la //
gsol ba\u0f8e
zag med bde stong skye shi med pa'i lus //
da lta nyid du 'grub par byin\u0f8e
bka' drin mnyam med rat+na gling pa la //
gsol ba\u0f8e
nyams rtogs yon tan stong dang snying rje mchog
/thun mtshams 'di la 'char bar byin\u0f8e
sprul skus rjes bzung gu ru blo gros la //
gsol ba\u0f8e
chos nyid mngon sum 'od gsal snying po lam //
da lta nyid du mthong bar byin\u0f8e
snying po'i chos mchog klong gsal snying thig la //
gsol ba\u0f8e
ngo bo rang bzhin thugs rje'i nang dbyings su //
tshe 'di nyid la grol bar byin\u0f8e
gang la gang 'dul thugs rje'i lha tshogs la //
gsol ba\u0f8e
mchog dang thun mong dngos grub ma lus pa //
tshe 'di nyid la thob par byin\u0f8e
bde stong byin rlabs mkha' 'gro'i tshogs rnams la //
gsol ba 'debs so dbang skur byin gyis rlobs //
'gro ba'i don du phrin las rnam pa bzhi //
dus 'di nyid la 'grub par byin\u0f8e
bstan pa srung mdzad bka' srung dam can la //
gsol ba\u0f8e
byang chub sgrub pa'i rkyen ngan bar chad rnams //
da lta nyid du zhi bar byin\u0f8e
dam tshig ldan pa'i mched grogs chos mdzad la //
gsol ba\u0f8e
sgrub brgyud bstan pa phyogs dus thams cad du //
dus 'di nyid nas dar bar byin\u0f8e
rtsa ba brgyud pa'i bla ma khyed rnams la //
rab gus gdung ba chen pos gsol 'debs na //
da lta stan thog thun mtshams dus 'di ru //
sku gsung thugs kyi byin gyis brlab tu gsol //
rigs drug sdug bsngal 'khrul pa'i grong khyer du //
nam yang thar med las kyis mnar pa la //
brtse chen khyed rnams thugs rje'i lcags kyu yis //
da lta nyid du 'dren par mdzad du gsol //
mi rtag 'chi ba snying nas dran pa yis //
rtag tu bla ma mnyes gsum sgrub pa dang //
yon tan rtogs pa yar ngo'i zla ba ltar //
gong nas gong du 'phel bar byin gyis rlobs //
mi med lung stong dben pa'i ri khrod du //
cis kyang dgos med zhen log brten pa yis /
khregs chod thod rgal zung du 'jug pa dang //
nyin mtshan chos nyid 'da' bar byin gyis rlobs //
dbang bzhi zab mo'i don la nges thob nas //
dga' bzhi nyams myong bde stong zung 'jug cing //
stong dang snying rje rtogs pa zung 'brel bas //
bdag gzhan don gnyis 'grub par byin gyis rlobs //
kye ma kyi hud dkon mchog thugs rje can //
rgyal ba khyed la brtse ba'i thugs mnga' bas //
bdag sogs rigs drug 'khor ba'i sdug bsngal las //
da lta nyid du thar bar mdzad du gsol //
bdag nyid sdug bsngal rgya mtshor gtan 'khyams na //
thugs rje che zhes su la ci zhig bya //
'di la brtse chen thugs rje'i phyag rkyongs la //
da lta nyid du 'dren par mdzad du gsol //
tshe 'dir byang chub sgrub par byed pa la //
bar chad sdug bsngal nam yang mi 'byung zhing //
tshe dang sgrub pa mtha' ru phyin pa ru //
thugs rje ldan pa rnams kyis mdzad du gsol //
klong gsal snying thig gi gsol 'debs byin rlabs sprin phung zhes bya ba /
khyad par dbang dang /
mchog tu rtsal dbang dus su gces pa 'di nyid /
re zhig rang gi rig pa dwangs pa'i dus su /
gsol ba 'debs pa la nges shes khyad par can skye dus /
o rgyan rin po che'i gsung 'dzin gter ston rin chen dpal bzang pos sbyar pa'o ///
/
