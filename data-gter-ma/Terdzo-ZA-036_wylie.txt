@#//
thugs rje chen po nor bu skor gsum las /
phyi rgyal po lugs kyi mdo sgrub snying po bka' gtad dang bcas pa dri med pad+ma'i sdong po zhes bya ba bzhugs so //
na mo gu ru ma hA kA ru Ni kA ya /
mtha' gnyis skyon bral pad+ma lta bu'i sku
/bdud rtsi'i rgyun 'beb yig drug rdo rje'i gsung //
stong nyid snying rje dbyer med ye shes thugs //
mgon po spyan ras gzigs dbang zhabs la 'dud //
bum bzang dpag bsam shing bzhin du //
ji ltar bsam pa'i 'dod 'jo zhing //
byin rlabs mngon sum myur ba yi //
sgrub thabs bka' gtad bcas pa bri //
chos rgyal srong btsan sgam po'i zhal gdams phyi mdo dang gzungs sngags gzhir bzhag pa'i lag len snying por dril ba la gnyis /
mdo sgrub rin chen spungs pa nyams su len pa dang /
gdams ngag gi bka' bkrol ba'o //
dang po la gsum /
sbyor ba bsham bkod kyi rim pa /
dngos gzhi bsnyen sgrub kyi nyams len /
rjes las phran la 'jug pa'i tshul bstan pa'o //
dang po ni /
dus tshes bzang por dge zhing nyams dga' ba'i gnas khang shin tu gtsang mar sku gsung thugs kyi rten byin rlabs can bkram pa'i mdun du stegs bzang por ba byung dang dri bzang gis byugs pa'i steng du zhi dkyil spyi mthun gyi nang du pad+ma 'dab drug la yig drug
/de rgyab 'dab brgyad bris pa'i steng many+dzi'i khar bum pa nyer lnga'i rdzas ldan mgul chings dkar po shing 'bras bu can nam ku sha'i kha rgyan gzungs thag dang bcas pa'i khar 'phags pa'i sku bris 'bur gang rigs rab gnas dang ldan pa bzhugs su gsol /
'dab ma drug la dngul gyis bris pa'i yig drug
/'dab ma brgyad la 'jigs pa brgyad skyob /
sgo bzhir rgyal po bzhi'i sku bkram /
ma 'dzom na yig drug dkyil 'khor du bris pas 'thus shing /
phyi ma rnams dmigs pas 'thus so //
mtha' skor du chu gnyis nyer spyod g.yas skor /
gtor 'bul byed na zlum gtor gtsang ma dkar gsum gyis brgyan pa /
'dzom na phyogs bzhir ral gri
/mtshams bzhir mda' dar me long can bzhi sogs bkod pa'i bye brag bag dro bar bya'o //
gnyis pa dngos gzhi la gnyis /
bdag bskyed bsnyen pa /
mdun bskyed sgrub pa'i tshul du nyams su len pa'o //
dang po ni /
bslab pa gtsang ma dang ldan pa yin na des 'thus /
gzhan du sha chang sgog pa'i rigs mtha' dag spangs shing /
thog ma kho nar gzhan nas 'byung ba ltar theg pa chen po'i gso sbyong blangs te rgyud sdom pa dang ldan par bya /
gos gsar pa gyon /
kha shar du phyogs pas 'khod la /
lag pa g.yon du chu gtsang ma blugs la /
oM shud+d+he bi shud+d+he a a a swA hA/
zhes pas lag g.yas pa'i srin lag gis chu blangs te /
lus kyi gnas rnams su nye bar reg pas lus dag par bsam /
sa gzhi rnams su 'thor bas gnas dag par bsam /
chu'i lhag ma khong du 'thung bas sgo gsum gyi nyes pa thams cad dag par bsam mo //
thun mong gi mchod pa byin rlabs ni /
oM badzra yak+Sha hU~M/
oM badzra a mr-ita kuN+Da lI ha na ha na bi shud+d+he swA hA/
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong pa'i ngang las b+h+rU~M 'od du zhu ba las byung ba'i rin po che'i snod yangs shing rgya che ba'i nang du oM AHhU~M 'od du zhu ba las byung ba'i lha rdzas las grub pa'i mchod yon /
zhabs bsil /
me tog
/bdug spos /
snang gsal /
dri mchog
/zhal zas /
rol mo la sogs pa phyi nang gi mchod pa rnams yang dag pa'i dngos po ngo bo stong pa la /
rnam pa sgyu ma lta bu mang zhing rgya che ba 'phags pa kun tu bzang po'i mchod sprin lta bur gyur /
oM badzra ar+g+haM AHhU~M/
de bzhin du /
pA d+yaM nas shab+da'i bar sbyar ba dang /
oM badzra d+harma ra Ni sogs rol mo byin rlabs kyang bya'o //
skyabs su 'gro ba ni /
na mo /
rkang gnyis gtso bo sangs rgyas gtso la phyag 'tshal skyabs su mchi //
'dod chags bral ba dam pa'i chos la phyag 'tshal skyabs su mchi //
tshogs mchog 'phags pa'i dge 'dun rnams la phyag 'tshal skyabs su mchi //
dus gsum bde gshegs rgyal sras tshogs la phyag 'tshal skyabs su mchi //
bla ma yi dam mkha' 'gro'i tshogs la phyag 'tshal skyabs su mchi //
bka' srung dam can rgya mtsho'i tshogs la phyag 'tshal skyabs su mchi //
sems bskyed pa ni /
phyogs bcu'i rgyal sras bdag la dgongs su gsol //
ji ltar sngon gyi 'phags pas thugs bskyed ltar //
de bzhin bdag kyang byang chub sems bskyed cing //
'gro ba rnams kyi don rab brtson par bgyid //
ces dang /
sems can thams cad bde ba dang sogs tshad med bzhi bsgom /
sngon gtor gtang ba ni /
oM ma Ni pad+me hU~M zhes pa'i sgra las /
rang nyid 'phags pa spyan ras gzigs dbang phyug kha sar pa Ni shel dwangs pa'i mdog lta bu zhal gcig phyag gnyis pa /
phyag g.yas mchog sbyin g.yon skyabs sbyin gyi phyag rgya mdzad pa /
dar dang rin po che'i rgyan sna tshogs kyis brgyan cing /
zhabs sems dpa'i skyil mo krung gis pad+ma dang zla ba'i gdan la bzhugs pa /
sku mtshan dang dpe byad kyis spras pa zhig tu gyur pa'i thugs kar hrIHdkar po tsheg drag dang ldan pa de las 'od zer 'phros /
rang bzhin gyi gnas nas 'phags pa spyan ras gzigs dbang phyug ye shes pa rang 'dra ba spyan drangs /
lo ke shwa ra sa pa ri wA ra sa ma ya dzaHdzaH
dam ye gnyis su med par gyur /
lo ke shwa ra ar+g+haM nas shab+da pra tIts+tsha swA hA/
e ma /
dri med shel ltar dwangs shing mdzes pa'i sku
/yig drug sgra yis 'gro drug gnas nas 'dren //
thugs rje kun la snyoms pa'i spyan ras gzigs //
skyabs mchog 'phags pa khyod la phyag 'tshal bstod //
thugs kar pad+ma 'dab drug gyes pa'i lte bar hrIH
'dab ma drug la oM ma Ni pad me hU~M/
zhes ngang hrang nge bar gsal ba las 'od zer phyogs thams cad du 'phros pas yi ge drug pa'i sgra di ri ri grags par gyur /
ces yig drug bzla /
dkar gtor chab bran la /
gong ltar bsang sbyang /
stong pa'i ngang las oM las rin po che'i snod yangs shing rgya che ba rnams kyi nang du /
oM AHhU~M 'od du zhu ba las byung ba'i lha rdzas las grub pa'i gtor mchod dwangs shing thogs pa med pa /
zag pa med pa'i bde ba khyad par can bskyed pa nam mkha' dang mnyam par gyur /
oM AHhU~M/
lan gsum /
oM a kA ro mu khaM sarba d+harmA NAM A d+ya nut+pan+nA twA ta oM AHhU~M phaT swA hA/
lan bdun gyis bsngo /
mchod sbyin gyi gtor ma rgya chen po gzugs sgra dri ro reg bya phun sum tshogs pa dang ldan pa 'di /
sa ris yul phyogs kyi phu mda' bar gsum la gnas pa'i dkar phyogs kyi gzhi bdag lha klu la sogs pa rnams la bsngo'o //
'bul lo //
bzhes la ru nga dang phrag dog ma byed par bdag cag 'khor dang bcas pa'i bsam pa thams cad chos ldan du bsgrub pa'i sdongs grogs rgya chen po mdzod cig
/ces gtor ma gtsang sar bskyel /
rang nyid skad cig gis dpal rta mgrin rab tu khros shing gtum pa'i gzugs can sku la ye shes kyi me rab tu 'bar ba can du gyur /
bgegs gtor gong ltar byin rlabs dang /
a kA ro'i sngags kyis bsngos la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
dkon mchog gsum gyi bka' bden pa dang /
gsang sngags rig sngags gzungs sngags snying po phyag rgya ting nge 'dzin gyi bden pa dang /
bden pa chen po de dag gi mthus /
gang 'dir dge ba'i las bsgrub pa la 'tshe zhing bar du gcod par byed pa'i /
gnod byed 'byung po gdon bgegs kyi rigs su gyur pa /
nam mkha' la 'phyo ba /
sa gzhi la gnas pa /
sa 'og tu 'grim pa /
'byung ba la brten pa /
skyabs grib la gab pa thams cad gtor ma 'dis dga' mgu yi rang nas tshims par gyur cig
/khyed rnams tshims par gyur nas /
'dir skad cig tsam yang ma gnas par phyir dengs shig
/sarba big+h+nAn gats+tsha /
zhes dang drag sngags rol mo sogs bya /
hU~M hrIH
nga ni khro rgyal rta mgrin dpal //
rgyal bas bsngags pa'i pho nya ba //
gnod byed bgegs kyi gshed ma yin //
cho ga'i bya ba byed pa la //
mdangs 'phrog gnod byed dgra dang bgegs //
'di ru ma 'dug phyir dengs shig
/gal te mi 'gro 'tshe byed na //
rta mgrin rgyal po rab khros nas //
mtshon cha rab tu 'bar ba yis //
lus sems rdul du brlag nas ni //
ming tsam zhig kyang med par 'gyur //
oM badzra ma hA kro ta ha ya grI ba hu lu hu lu sarba big+h+nAn u tsa ta ya hU~M hU~M phaT phaT/
ces bgegs bskrad /
rang gi thugs ka nas 'od zer dmar nag 'tshubs ma'i tshwa tshwa phyogs thams cad du 'phros /
oM badzra dz+wa la raM hU~M phaT/
ces brjod pas phyogs mtshams thams cad rdo rje'i ra ba dang gur du gyur /
de'i phyi rol du yang ye shes kyi me phung rab tu gtams te rlung yang rgyu ba'i skabs med par gyur /
ces srung 'khor bsgom /
rang nyid 'phags pa spyan ras gzigs su gsal ba'i thugs ka'i hrIHlas 'od zer 'phros /
rgyal ba sras dang bcas pa mdun gyi nam mkhar sprin gtibs pa ltar gsal bar gyur /
rgyas par spro na /
ji snyed su dag sogs dang /
bsdu na /
dus gsum bzhugs pa'i bla ma thams cad dang //
thugs rje chen po'i dkyil 'khor lha tshogs dang //
phyogs bcu'i sangs rgyas byang sems sras dang bcas //
rang bzhin gnas nas spyan 'dren gshegs su gsol //
lus ngag yid gsum gus pas phyag 'tshal lo //
dngos 'byor yid sprul mchod pa dam pa bzhes //
tshe rabs sngon nas da lta yan chad du //
sdig pa'i las rnams ci bgyis so sor bshags //
skye bo nyan thos rang rgyal byang chub sems //
dus gsum dge rtsa bgyis la rjes yi rang //
dus gsum sangs rgyas zhal nas gsungs pa yi //
chos 'khor sems can rnams la bskor du gsol //
'gro don mi mdzad mya ngan 'da' bzhed la //
'gro ba'i don du bzhugs par gsol ba 'debs //
bdag gzhan dge ba'i rtsa ba gang bsags pa //
bla med rdzogs pa'i byang chub thob par shog
/ces bya /
bdag bskyed ni /
oM swa b+hA ba bi shud+d+haHsarba d+harmAHswa b+hA ba bi shud+d+ho\u0f85 haM/
stong pa'i ngang las /
paM las pad+ma /
a las zla ba'i dkyil 'khor gyi gdan gyi steng du /
rang gi rnam par shes pa yi ge hrIHdkar po gcig tu gyur pa las 'od zer phyogs bcur 'phros pas sangs rgyas dang byang chub sems dpa' thams cad kyi thugs kar phog pas mnyes pa'i mchod par gyur /
sems can thams cad la phog pas sdig pa dang sgrib pa thams cad sbyangs /
bgegs dang log par 'dren pa thams cad la phog pas tshar bcad /
slar 'od zer de dag thams cad tshur 'dus hrIHla thim pas /
hrIHde nyid 'od du zhu ba las bdag nyid 'phags pa spyan ras gzigs dbang phyug sku mdog dkar po gangs ri la nyi ma'i zer phog pa lta bu /
zhal gcig phyag bzhi pa /
dang po gnyis thugs kar thal mo sbyar ba'i bar du yid bzhin gyi nor bu rin po che dgos 'dod dbang gi rgyal po bsnams pa /
g.yas pa'i 'og ma na mu tig dkar po'i phreng ba 'dren pa /
g.yon pa'i 'og ma na me tog puN+Da rI ka kha gyes pa bsnams pa /
dbu skra lcang lo mthon mthing gyen du bcings pa'i gtsug tu sangs rgyas a mi d+he was mtshan zhing /
dar dmar po'i cod pan 'phur ba /
sil bu thur du nyil bas dpung mgor sleb pa /
rin po che sna lnga'i rtse bran dbu la spras shing /
snyan cha /
mgur chu /
phyag gdub /
dpung lcibs /
do shal /
se mo do /
sram tshar /
zhabs gdub la sogs pa rin po che sna tshogs kyis brgyan pa /
dar pany+tsa li ka'i sham thabs gsol nas rdo rje'i skyil krung gis mnyam par bzhugs pa /
zhal 'dzum zhing spyan khra ba /
shangs kyi dbyibs cung zhig mtho ba /
sku mtshan dang dpe byad du ma dang ldan pa zhig tu gyur /
de'i spyi bor oM/
mgrin par AH
thugs kar hU~M dang hrIHgsal ba las 'od zer 'phros pas /
phyogs bcu dus gsum na bzhugs pa'i sangs rgyas dang byang chub sems dpa' thams cad la phog
/thugs dam gyi rgyud bskul /
'od zer gyi phung por gyur nas tshur 'dus pas bdag la thim /
shar phyogs ri bo ta la'i gnas su 'phags pa spyan ras gzigs kyi thugs kar phog pas thugs dam gyi rgyud bskul bas tshur byon nas bdag la thim pas /
ye shes sems dpa' dang dam tshig sems dpa' gnyis chu dang 'o ma 'dres pa ltar gyur /
oM AHhU~M Ar+Ya a ba lo ke shwa ra sa pa ri bA ra badzra ar+g+haM pra tIts+tsha ye hU~M/
de bzhin /
pA d+yaM nas shab+da'i bar gyis mchod /
hrIH
'jig rten dbang phyug spyan ras gzigs dbang sku
/dri med pad+ma ltar dkar mdangs dang ldan //
zhal gcig phyag bzhi sna tshogs dar gyis spras //
thal sbyar pad phreng bsnams mdzad phyag 'tshal bstod //
dbu skra lcang lo mthon ka gyen du 'khyil //
le brgan cod pan a mi d+he was mtshan //
thur sil dpung mdzes zhal 'dzum skyil krung bzhugs //
'gro ba nyer 'tsho khyod la phyag 'tshal bstod //
'od kyi dkyil bzhugs sna tshogs drwa bas g.yogs //
snang stong dbyer med phrin las thogs med kyis //
rigs drug g.yang sa gcod pa'i thugs rje can //
myur mdzad spyan ras gzigs la phyag 'tshal bstod //
tshangs pa'i gsung dbyangs nga ro 'brug sgra yis //
nyon mongs gnyid slong gdul bya'i re 'dod skong //
bde chen bsam 'grub 'gro mgon chos kyi rje //
skyabs gnas khyod la phyag 'tshal skyabs su mchi //
zhes bstod /
sku las 'od zer gyi tshogs dpag tu med pa 'phros te gzugs snang thams cad la phog pas nam mkha'i mtha' khyab kyi gzugs su gyur pa snang la rang bzhin ma grub pa spyan ras gzigs kyi sku'i rang bzhin du gyur /
thugs kar zla ba'i dkyil 'khor gyi steng du hrIHdkar po yi ge drug mas bskor ba las 'od zer 'phros te sgra grags thams cad la phog pas grags pa thams cad grags stong tshangs pa'i sgra dbyangs yi ge drug pa'i sgra ti ri ri grags par gyur /
dran rtog sems dang sems byung gi rtsal dang bcas pa yang rang bzhin gyis skye 'gag gnas gsum gyi mtha' thams cad dang bral ba rol pa chen po khyab gdal chos kyi dbyings kyi mnyam pa nyid chen por gyur /
ces rtse gcig tu mnyam par bzhag la /
oM ma Ni pad+me hU~M/
zhes bzla /
thun mtshams rnams su mchod bstod ci 'grub /
'od gsal 'jug ldang /
bsngo smon spyi mthun bya zhing bsnyen pa'i tshad ni 'bum phrag gcig go
/gnyis pa mdun skyed sgrub tshul la gnyis /
sgrub pa dngos dang /
de'i rjes kyi bya ba'o //
dang po la brgyad /
dam tshig bskyed dang ye shes gzhug
/bstod phyag mchod 'bul smon lam gdab //
gzungs bklag 'dod gsol gtor 'bul lo //
dang po ni /
bdag bskyed bzlas pa'i bar sngon du song nas /
bdag gi thugs ka'i hrIHlas 'od 'phros /
mdun gyi maN+Dal rten mchod dang bcas pa thams cad la phog pas nyes pa'i skyon thams cad sangs kyis dag cing mi dmigs pa'i ngang las /
sa gzhi rin po che sna tshogs las grub pa /
tha gru che ba /
kho lag yangs pa /
mtha' rin po che'i pha gus rtsig pa rim pa lnga dang ldan cing mchod rdzas du mas gang ba /
lag mthil ltar snyoms shing me long gi ngos ltar gsal ba /
yan lag brgyad dang ldan pa'i mtsho dang rdzing bu lteng kas brgyan pa /
dpag bsam gyi shing dang /
rin po che'i shing 'bras bu g.yur zhing /
lha'i gos dri ma med pa gser gyi dril bu g.yer kha'i drwa ba dang drwa ba phyed pa 'phyangs pa'i rang bzhin las kyang rin po che sna tshogs kyi 'phan tshar 'phyang ba /
de lta bu'i dbus su rin po che sna tshogs las grub pa'i b+h+rUM 'od du zhu ba las /
gzhal yas khang gru bzhi sgo bzhi rgyan rta babs bang rim dang bcas pa'i dbus su pad+ma 'dab ma brgyad pa'i lte bar /
pad+ma dkar po 'dab ma drug pa /
de'i lte bar paM las pad+ma /
a las zla ba'i gdan gyi steng du yi ge hrIHdkar po tsheg drag dang bcas pa las 'od zer phyogs bcur 'phros /
sangs rgyas dang byang chub sems dpa' thams cad dang /
'phags pa spyan ras gzigs kyi lha tshogs la phog pas 'od dang 'od zer gyi gong bur gyur nas mdun gyi hrIHla thim /
hrIHde yongs su gyur pa las bcom ldan 'das jo bo thugs rje chen po zhal bcu gcig pa /
phyag stong rtsa gnyis pa'i /
rtsa ba'i phyag bzhi bcu rtsa gnyis rnams kyi /
dang po gnyis thugs kar thal mo sbyar ba'i bar na dgos 'dod kun 'byung dbang gi rgyal po bsnams pa /
de nas rim pa ltar /
g.yas 'og ma rnams kyis nor bu /
lhung bzed /
rdo rje /
skyabs sbyin /
chu shel /
mda'/
rnga yab /
phub /
ri rab /
pad+ma sngon po /
pad+ma dmar po /
'ja' sprin /
me tog
/dung /
bgrang phreng /
rin po che /
'khar gsil /
sangs rgyas kyi sprul pa /
glegs bam /
sprul sku bsnams pa /
g.yon gyi 'og ma rnams kyis zhags pa /
ral gri
/gtun shing /
me shel /
gzhu /
snye ma /
b+h+r-ing+ga ra /
dgra satwa /
pad dkar /
me long /
za ma tog
/spyi blugs /
rtse gsum /
khri'u shing /
dril bu /
lcags kyu /
gzhal med khang /
'khor lo /
rgun 'bru /
gding ba rnams bsnams pa /
yan lag gi phyag stong rtsa rnams kyang shin tu snyoms shing phyag mthil du ye shes kyi spyan re re mnga' ba rin po che'i gdu bu dang ldan pa /
zhal bcu gcig gi rtsa ba zhi ba'i zhal gsum dkar la 'dzum pa /
de steng khro sgeg rngam pa'i zhal gsum ser la gdangs pa /
de steng khro chags 'dzum pa'i zhal gsum dmar la 'dzum pa /
de steng aM gtsigs gtum pa'i khro zhal mthing nag khros pa /
de steng 'od dpag med kyi zhal dmar po gtsug tor dang bcas pa'o //
zhabs gnyis dar pany+tsa li ka'i sham thabs dang bcas te mnyam par gshib cing bzhengs pa /
sku la rin po che'i rgyan cha rnam pa du mas spras shing /
me tog kun+da'i mdog ltar dkar la 'tsher ba'i 'od zer phyogs thams cad du 'phro ba /
mtshan dang dpe byad rnams kyis rnam par spras pa'o //
de'i phyi rol du pad+ma 'dab ma drug pa'i steng du /
mdun nas rim pa bzhin du oM ma Ni pad me hU~M/
zhes pa sgra dang bcas te ngang hrang nge snang la rang bzhin ma grub par bsgom /
de'i phyi rim pad+ma 'dab ma brgyad la zla ba'i gdan gyi steng du /
shar phyogs su me'i 'jigs skyob dkar po phyag bzhi'i 'og ma gnyis kyis rnga yab dang chu shel 'dzin pa /
shar lhor chu'i 'jigs skyob dkar po rin po che dang 'khor lo /
lhor seng ge'i 'jigs skyob ser po nor bu dang po ti /
lho nub tu glang chen 'jigs skyob dmar ser ut+pa la dang me shel /
nub tu rgyal po'i 'jigs skyob dmar po lcags kyu dang zhags pa /
nub byang du klu'i 'jigs skyob dkar dmar rgyal mtshan dang gun+d+he /
byang du mkha' 'gro'i 'jigs skyob sngon po rtse gsum dang b+han+d+ha /
byang shar du mi rgod kyi 'jigs skyob mthing kha rdo rje dang dril bu 'dzin pa /
brgyad ka'ang zhal gcig khro 'dzum gyi nyams ldan /
phyag bzhi'i dang po gnyis kyi g.yas skyabs sbyin dang g.yon pad+ma bsnams pa /
dar dang rin po che'i rgyan dang stag sham can /
cung zad 'gying ba'i tshul gyis sems skyil du bzhugs pa'o //
sgo bzhir rgyal po chen po bzhi sgeg pa'i nyams ldan dpa' ba'i chas sna tshogs kyis brgyan pa /
phyi nang thams cad du mchod pa'i bye brag dpag tu med pas gang ba'o //
gtso bo'i mdzod spu nas 'od zer gyi tshogs bsam gyis mi khyab pa spros pas ye shes pa'i lha tshogs rnams spyan drangs par gyur /
gnyis pa ye shes gzhug pa la thog mar spyan drang ba ni /
spos btul dril gsil bcas /
hrIH
rgyal ba'i dbang po chos rje 'od dpag med //
pad+ma'i rigs 'khrungs mgon po spyan ras gzigs //
phyogs bcu dus gsum rgyal ba sras bcas rnams //
thugs rje'i dbang gis gnas 'dir gshegs su gsol //
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
e h+ye hi b+ha ga bAn ma hA kA ru Ni kA lo ke shwa ra sa pa ri wA ra badzra sa ma ya dzaH
dzaHhU~M baM hoH
zhes pas spyan drangs la de nas /
bdud rtsi mnyen 'jam 'o ma'i rgya mtsho ste //
dri med yan lag brgyad dang ldan pa'i chu //
bcom ldan khyod la mchod yon 'di 'bul bas //
thugs rjes 'gro ba'i don phyir bzhes su gsol //
b+ha ga wAn ma hA kA ru Ni ka lo ke shwa ra sa pa ri wA ra ar+g+haM pra tIts+tsha ye swA hA/
zhes mchod yon dang /
'phags pa'i sku la dri ma mi mnga' yang //
'jig rten pa dang mthun 'jug mdzad pa'i phyir //
chu gtsang spos dang sbyar ba'i khrus chab 'dis //
zhal dang phyag zhabs sku khrus gsol bar bgyi //
sngags snga ma ltar las /
pA d+yaM zhes sbyar bas zhabs bsil phul la /
bdag dang 'gro ba kun gyi don gyi phyir //
'ja' tshon spel legs bkod 'dra'i gzhal yas 'dir //
pad+ma nyi zla mdzes pa'i gdan steng du //
bcom ldan dgyes pa'i tshul gyi bzhugs su gsol //
sngags mjug tu a be sha ya tiSh+Tha sa ma ya hU~M/
zhes bzhugs su gsol lo //
gsum pa bstod phyag ni /
gnas lnga sa la 'dud pa'i phyag dang bcas /
gtso bo la phyag stong spyan stong /
mtshan brgya rtsa brgyad /
yi ge drug pa /
'khor 'jigs pa brgyad skyob /
rgyal chen sde bzhi la phyag 'tshal ba rnams gzhung ltar bya'o //
rgyun gyi nyams len lta bur mi lcogs na gzhung gsal gyi bstod phyag bsdus pa la nang nor bu lugs las cung zad kha bskangs pa ni /
e ma hoH
gang gi byin rlabs 'od zer rab 'phros pas //
bdag sogs rmongs pa ma lus thams cad kyi //
snying gi mun pa ma lus sel mdzad pa'i //
bla ma dam pa rnams la phyag 'tshal bstod //
sku gsum bdag nyid mkhyen ldan bde bar gshegs //
zhi ba chags bral theg gsum dam pa'i chos //
lha mis mchod 'os tshogs mchog dge 'dun te //
dkon mchog rin chen gsum la phyag 'tshal bstod //
rgya che rab zab chos dbyings rgya mtsho las //
rin chen mchog brnyes bde gshegs pad+mo'i zhal //
gsung mchog rdo rje thams cad mkhyen pa'i gtso //
rgyal ba 'od dpag med la phyag 'tshal bstod //
'khor ba'i skyon bral pad ltar dag pa'i sku
/mtshan dpes rab brgyan nyi ma 'bum gyi gzi //
rin chen sna tshogs dar gyi na bza' mdzes //
mgon po spyan ras gzigs la phyag 'tshal bstod //
ye shes dbyings las thugs rje'i sprin bsdus shing //
gsung dbyangs 'brug sgra yangs pas 'gro rnams la //
bdud rtsi chos kyi char rgyun 'beb mdzad pa'i //
mgon po spyan ras gzigs la phyag 'tshal bstod //
stong nyid snying rje dbyer med ro gcig pa //
zhi ba spros med 'od gsal 'dus ma byas //
mkha' ltar khyab pa'i ye shes thugs mnga' ba'i //
mgon po spyan ras gzigs la phyag 'tshal bstod //
bum bzang dpag bsam shing dang yid bzhin gyi //
rin chen lta bur dgos 'dod thams cad 'byung //
kun gyi dpal mgon yon tan bsam yas pa'i //
mgon po spyan ras gzigs la phyag 'tshal bstod //
'jig rten mgon po 'gro ba'i gnyen gcig pu //
sngon gyi thugs dam yal bar mi 'dor zhing //
gang la ci 'dul phrin las thogs med pa'i //
mgon po spyan ras gzigs la phyag 'tshal bstod //
ces dang /
skyon gyis ma gos sku mdog dkar //
rdzogs sangs rgyas kyi dbu rgyan can //
thugs rje'i spyan gyis 'gro la gzigs //
spyan ras gzigs la phyag 'tshal bstod //
gangs ri ltar dkar mdzes pa'i rgyan mnga' ba //
bcu gcig zhal gyis 'gro ba yongs la skyob //
spyan stong phyag stong sangs rgyas rgyal po stong //
thugs rje mnga' ba khyed la phyag 'tshal bstod //
yig drug 'bru mchog rgyu drug gnas stong mdzad //
rigs drug 'dren cing pha rol phyin drug ldan //
grags stong gsung dbyangs dam chos rin chen tshogs //
mdo sde rin po che la phyag 'tshal bstod //
me chu seng ge glang chen lcags sgrog sbrul //
mkha' 'gro mi rgod 'jigs pa brgyad las ni //
nges par skyob cing thar pa'i lam bstan pa //
byang chub sems dpa' brgyad la phyag 'tshal bstod //
yul 'khor srung dang rgyal po 'phags skyes po //
spyan mi bzang dang rgyal chen rnam thos bu //
bde gshegs bstan pa srung ba'i dge bsnyen mchog
/sgo srung chen po bzhi la phyag 'tshal bstod //
phyag byar 'os pa thams cad la //
zhing rdul kun gyi grangs snyed kyis /
lus btud pa yis rnam kun tu //
mchog tu dad pas phyag 'tshal bstod //
bzhi pa mchod 'bul ni /
chu gnyis nyer spyod maN+Dal bcas /
'dod yon lnga /
sna tshogs pa'i mchod pa rnams kyi tshigs bcad rgyas pa gter gzhung dkyus ltar bya ba'am /
mi nus na de dang nor bu lugs kyi tshig tshogs nyung bar spel ba la /
phyi mchod ni /
yan lag brgyad ldan dri ma med pa'i chu //
me tog bdug spos mar me dri dang bshos //
longs spyod rgya chen rab ldan dkyil 'khor dang //
snyan pa'i sgra dbyangs rol mo sna tshogs bcas //
'dod pa'i yon tan bla med mchog gyur pa //
dngos sam yid las byung ba'i mchod pa'i sprin //
rgyal ba 'khor dang bcas la dad pas 'bul //
thugs rjes 'gro ba'i don du bzhes su gsol //
oM AHhU~M b+ha ga wAn ma hA kA ru Ni ka Ar+ya a ba lo ki te shwa ra sa pa ri wA ra ar+g+haM pra tIts+tsha pU dza AHhU~M/
de bzhin du sbyar te /
pA d+yaM nas shab+da'i bar /
maN+Dal ni /
tshig lhug rgyas bsdus gang rung gis bkod la /
zhing khams dpag yas rgya che bkod mdzes pa //
rin chen yid 'ong khyab gdal maN+Dal 'di //
'gro bas zhing khams bgrod phyir 'bul lags na //
rtsol med 'phags pa'i zhing du spyod par shog
/sngags sngar bzhin la /
maN+Da la zhes sbyar /
'dod yon ni /
phyogs dus kun na gzugs sgra dri dang ro //
reg bya'i khyad par dbang po tshim byed rnams //
mos blos rgyal ba sras bcas la 'bul na //
bzhes nas bla med grub mchog bstsal du gsol //
sngags mthar /
pany+tsa kA ma gu Na /
mchod pa sna tshogs ni /
phyogs bcu dus gsum bzhugs pa'i sangs rgyas dang //
byang chub sems dpa' spyan ras gzigs dbang tshogs //
rgyal dang rgyal ba sras bcas ma lus tshogs //
gsung rab sar gnas 'phags pa'i tshogs rnams dang //
de dag rnams la dngos su 'byor pa 'am //
yongs su ma bzung blo yis rnam sprul pa'i //
mchod pa rnam mang bla med rgya chen rnams //
rab dga'i sems kyis gus pas 'bul bar bgyi //
mchod rdzas dam pa 'di dag dang //
'jig rten khams kyi mchod rdzas rnams //
thams cad blo yis blangs nas ni //
spyan ras gzigs dbang 'khor bcas mchod //
rten cing 'brel par 'byung ba yi //
lha rdzas dam pa'i mchod rdzas kun //
rgyal sras 'khor dang bcas par 'bul //
'gro ba'i don du bzhes su gsol //
na mo rat+na tra yA ya /
oM na mo b+ha ga ba te badzra sA ra pra mar+d+ha ni /
ta thA ga tA ya /
ar+ha te samyak+saM bud+d+ha ya /
tad+ya thA/
oM badzre badzre ma hA badzre /
ma hA te dzo badzre /
ma hA bid+yA badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma A wa ra Na bi sho d+ha na badzre swA hA/
lnga pa smon lam ni /
thal mo sbyor zhing sems can thams cad la byams snying rje cher bskyed la /
thugs rje spyan ras gzigs la phyag 'tshal lo //
bdag gis shes rab spyan ni myur thob shog
/thugs rje spyan ras gzigs la phyag 'tshal lo //
bdag gis sems can myur du bsgral gyur cig
/thugs rje spyan ras gzigs la phyag 'tshal lo //
bdag gis thabs mkhas myur du thob gyur cig
/thugs rje spyan ras gzigs la phyag 'tshal lo //
shes rab gru la myur du zhugs gyur cig
/thugs rje spyan ras gzigs la phyag 'tshal lo //
sdug bsngal mtsho las myur du brgal gyur cig
/thugs rje spyan ras gzigs la phyag 'tshal lo //
tshul khrims lam la myur du rdzogs gyur cig
/thugs rje spyan ras gzigs la phyag 'tshal lo //
mya ngan 'das pa'i ri la 'dzegs gyur cig
/thugs rje spyan ras gzigs la phyag 'tshal lo //
'dus ma byas kyi khang par myur 'dug shog
/thugs rje spyan ras gzigs la phyag 'tshal lo //
myur du chos nyid dang ni mthun gyur cig
/thugs rje spyan ras gzigs la phyag 'tshal lo //
gal te mtshon gyi ri la phyogs gyur na //
mtshon gyi ri bo rang bzhin nyil gyur cig
/thugs rje spyan ras gzigs la phyag 'tshal lo //
gal te chu tshan zangs la phyogs gyur na //
me dang chu tshan zhi zhing med gyur cig
/thugs rje spyan ras gzigs la phyag 'tshal lo //
sems can dmyal ba chen por phyogs gyur na //
dmyal ba'i sdug bsngal zhi zhing zad gyur cig
/thugs rje spyan ras gzigs la phyag 'tshal lo //
yi dwags bkres skom dag tu phyogs gyur na //
bkres skom grang ba'i sdug bsngal zhi gyur cig
/thugs rje spyan ras gzigs la phyag 'tshal lo //
gal te lha min gnas su phyogs gyur na //
lha min ngan sems yongs su zhi gyur cig
/thugs rje spyan ras gzigs la phyag 'tshal lo //
gal te byol song gnas su lhung gyur na //
shes rab chen po'i rang bzhin thob gyur cig
/thugs rje spyan ras gzigs la phyag 'tshal lo //
bdag gi re 'dod yongs su bskang gyur cig
/drug pa gzungs bklag pa ni //
gzungs thag blangs la /
gzungs sngags kyi 'od zer gzungs thag la 'khril te bum pa'i nang du zhugs pas dngos grub ji 'dod stsol ba'i bdud rtsi'i rgyun gyis bum pa mer mer gang /
zham chu kha dang mchu nas lud pas sa dang bar snang sogs 'jig rten gyi khams thams cad khengs pas mi mthun nyes pa'i phyogs thams cad sang sang dag par gyur /
ces mos la /
oM ma Ni pad+me hU~M/
na mo rat+na tra yA ya /
na ma Ar+Ya dz+nyA na sA ga ra /
bai ro tsa na byU ha rA dzA ya /
ta thA ga tA ya /
ar+ha te samyak+saM bud+d+hA ya /
na maHsarba ta thA ga te b+h+yaH
ar+ha te b+h+yaH
samyak+saM bud+d+he b+h+yaH
na ma Ar+ya a ba lo ki te shwa rA ya /
bo d+hi satwA ya /
ma hA satwA ya /
ma hA kA ru Ni kA ya /
tad+ya thA/
oM d+ha ra d+ha ra /
d+hi ri d+hi ri /
d+hu ru d+hu ru /
iT+Te wiT+Te /
tsa le tsa le /
pra tsa le pra tsa le /
ku su me ku su ma wa re /
i li mi li tsi ti dz+wa la ma pa na ye swA hA/
tad+ya thA:
oM dza ta dza ta zhes pa nas /
mang+ga la :
mang+ga la :zhes pa'i bar gyi gzungs sngags gra zur ma nyams par bklag go /
bdun pa 'dod don gsol ba ni /
'phags pa thugs rje chen po dang ldan pa'i lha tshogs 'khor dang bcas pas /
bdag cag la sogs pa'i 'gro ba thams cad la dgongs su gsol /
deng 'dir sems can rnams kyi don du bdag gi lhag pa'i bsam pa rnam par dag pas /
cho ga 'di dag bgyis pa'i mthu dpung la brten nas /
mgon po thugs rje chen po dang ldan pa khyed rnams la gsol zhing mchis na /
'phags pa'i tshogs khyed rnams kyis mkhyen pa'i ye shes /
brtse ba'i thugs rje /
mdzad pa'i phrin las gzigs pa phun sum tshogs pas nye bar gzigs su gsol /
bdag dang pha mas thog drangs pa'i sems can thams cad kyi lus ngag yid gsum gyi sgo nas bsags pa'i sdig pa dang sgrib pa nyes ltung gi tshogs ci mchis pa thams cad byang zhing dag nas zad cing stong par mdzad du gsol /
dkar po dge legs kyi yon tan thams cad sgo gsum gyi rgyud la 'phel zhing rgyas par mdzad du gsol /
gzhan yang gnas skabs dang mthar thug gi don 'bras so sor ji ltar 'dod pa thams cad chos bzhin du 'grub par mdzad du gsol /
phyogs dus gnas skabs thams cad du bkra shis bde legs dpal 'byor phun sum tshogs pas khyab par mdzad du gsol /
dge ba'i rtsa ba ji ltar bsags pa dang /
gsag par 'gyur ba dang /
bdag gzhan gyis gsog pa la rjes su yi rang ba la sogs pa'i dge ba'i rtsa ba gang lags pa thams cad /
'gro ba sems can thams cad dang thun mong du bla na med pa yang dag par rdzogs pa'i byang chub rin po che myur du thob pa'i mthu dpung dam pa mdzad du gsol //
zhes brjod la me tog 'thor ro //brgyad pa gtor 'bul ni /
dkyus su ma bstan pas ma byas kyang chog rung bya khyung pa yab sras kyi phyag rgyun du 'byung ba ltar spro na /
gtor ma sngon gtor ltar byin brlab /
oM AHhU~M gu ru b+ha ga wAn ma hA kA ru Ni kA Ar+Ya a ba lo ki te shwa ra sa pa ri bA ra i daM ba liM ta kha kha khA hi khA hi /
lan gsum mam bdun gyis phul /
ar+g+haM sogs kyis mchod /
phyag stong 'khor los sgyur ba'i sogs dang /
bstod par 'os pa sogs kyis bstod /
bcom ldan 'khor dang bcas rnams kyis //
mchod sbyin gtor ma 'di bzhes la //
rnal 'byor bdag cag sogs phrin las spyi ltar gsol lo //
'di'i gzungs sgrub gzhung mthun byed pa'i tshe bskyed bstim bzhugs gsol yan tshar gcig gis chog la /
bstod phyag tshar re'i skabs phyag brgya phrag sogs ci nus /
mchod pa tshar re /
smon lam dang gzungs sngags tshar re /
'dod gsol tshar re byas te thun re la ci 'grub mthar rjes chog bya /
de lta bu'i tshul gyis rab stong rtsa /
'bring brgya rtsa brgyad /
tha ma nyer gcig grub par bya zhing /
nyin gcig kho nar byed na tshar grangs ci 'grub bya chog pas cho ga'i sngon rjes tshar gcig gis chog go
/gnyis pa rjes kyi bya ba la lnga /
bzod gsol /
gshegs bsdu /
bsngo smon /
dkyil 'khor bsdu ba /
shis brjod do //
dang po ni /
gang yang bdag blo gti mug pas //
legs spyad 'di la nyes gyur gang //
gang phyir lus can skyabs gyur pas //
de kun mgon gyis bzod par gsol //
gtso bo nus pa ma mchis pas //
ma tshang ba dang ma 'byor pa //
gang yang bgyi 'os ma bgyis pa //
de yang bzod par mdzad du gsol //
dus ngan sems can spyod pa dman //
ma dag nyon mongs dang 'dres pas //
'phags pa'i thugs dgongs ma rdzogs pa //
de yang bzod par mdzad du gsol //
bag med spyod pa ma dag pas //
mdo las byung ba'i cho ga bzhin //
ma lcogs 'khrul pa ci mchis pa //
de yang bzod par mdzad du gsol //
zhes sam /
sh+lo ka dang po gnyis tsam gyis kyang 'thus so //
gnyis pa gshegs bsdu ni /
rdul tshon yin na spyi ltar gshegs gsol bya ba'am /
yang na sku gsung thugs kyi rten bshams pa la dmigs te brtan bzhugs byas kyang rung /
ras bris la ye shes pa brtan bzhugs bya ste /
de'ang mdo chog spyi ltar /
phyogs bcu na bzhugs pa'i sogs sam /
'dir ni rten dang sogs brjod do //
dam tshig pa la dmigs te /
thugs ka'i 'od zer gyis snod kyi 'jig rten dag pa'i zhing du gyur pa 'od du gyur nas mdun bskyed kyi gzhal yas khang la thim /
nang bcud sems can lhar gyur pa 'od du zhu nas 'khor gyi lha la thim /
de gtso bo la thim /
de 'od du zhu nas rang la thim /
rang yang thugs ka'i hrIHla thim /
de mas rim gyis gcig la gcig thim nas dmigs med spros bral mnyam nyid chen por gyur ces mnyam par bzhag
/de'i ngang las lhar ldangs te khyer so gsum dang ldan par bya'o //
gsum pa bsngo smon ni /
mi tra lugs kyi bde smon nam /
'grub na bzang spyod smon lam sogs brjod /
bsdu na /
dge ba 'di yis myur du bdag
/spyan ras gzigs dbang 'grub gyur sogs gang shes bya /
bzhi pa dkyil 'khor bsdu ba ni /
a kA ro brjod la rdul tshon chu klung chen por blug
/mchod pa'i ras ma rnams longs mi spyod par gtsang sar dor /
lnga pa shis brjod ni /
zhal nas gsungs pa'i tshigs su bcad pas thog drangs shis brjod rgyas par bya'o //
rtsa ba'i gsum pa las phran la 'jug tshul ni /
yul ris rgyal khams su yams nad mu ge 'khrugs pa sad ser than pa ltas ngan sogs nyer 'tshe byung ba'i tshe gong du ji skad bshad pa'i cho ga rnams zhag grangs dus skabs dang sbyar te tha na nyin gcig yan grub par byas pa'i rjes la /
sku gsung thugs rten byin can /
mchod pa rnam lnga /
'phan gdugs rgyal mtshan rol mo'i bye brag ci 'byor pa khyer la dge slong bzhi sde dang /
gzungs chog pa /
grong khyer pa rnams dang bcas pas gzungs sngags 'don la smon lam gdab bzhin du grong khyer bskor /
khyad par slob dpon gyis gzungs bum spyan drangs te yig drug dang gzungs bzla bzhin du bum chu 'thor la /
snang yul thams cad spyan ras gzigs kyi sku sha stag tu gyur par bsam /
bye brag tu yams nad la sman sna tshogs kyi maN+Dal phul la /
nad rigs bzhi brgya rtsa bzhi'i gnod pa zhi bar mdzad du gsol /
ces pa la sogs pas gsol ba gdab /
mu ge la zas sna tshogs pa dang 'bru sna tshogs pas mchod cing gsol 'debs bsgyur /
'khrugs pa la go mtshon phul la smon lam bsgyur /
mtshon cha sna gsum dar ram skud pa dkar po la gzungs sngags bzlas pas bcings nas grong khyer gyi dbus su bzhag
/byad kha bzlog na bskor ba phyin ka log tu lan gsum bskor /
gzungs sngags kyi sham du /
'di zhes bya ba'i byad zor rig sngags thams cad zlog cig
/sgyur cig
/rang gshed rang la phob cig
/rang mtshon rang la rgyob cig
/la sogs pa'i dmod pa dang zlog sngags kyi rigs bzla zhing thal mo brdab /
dul mo btul ba sogs byas pa'i rjes la g.yas bskor lan gsum byas la srung ba'i 'khor lo bsgom /
gzhan yang 'dod pa'i don ji ltar rigs pa'i gsol ba gdab pa thams cad la /
grong khyer bskor ba'i las kyi sbyor ba gsol tshig dang bcas pa byas nas /
grong khyer 'gro ba dang bcas pa spyan ras gzigs su bsam /
gzungs sngags bzla /
rten 'brel snying pos rab gnas bya /
me tog gam nas la gzungs sngags bzlas pa gtor /
bum chus chag chag gdab cing gtor /
grong khyer thams cad la sa dkar gtor /
yi ge drug pa bri /
srung ba'i 'khor lo bsgom /
phyogs bzhir tho mi langs pa tsam bzhi brtsegs la /
rgyal po chen por mnga' gsol zhing srung ba dang mtshams chod cig ces pas bka' bsgo
/tho la yungs dkar gtor /
cod pan gdags /
yams nad la sogs pa'i gnod pa tshabs che na /
'gro ba thams cad la gzungs sngags bzlas pa'i srung skud gdags /
gzungs kyi rgyun btsug
/khro bo bcu dang 'jigs pa brgyad skyob kyi bskyed rim gsal btab la /
gzhan yang sangs rgyas dang byang chub sems dpa' la sogs pa thams cad kyis grong khyer bsrung bya gang yin pa de nyid bskor nas bzhugs par bsam /
mdo sde bklag
/glud gtor gtang /
sprang ston bya /
sAts+tsha gdab /
chu gtor gtang /
phyogs mtshams thams cad du oM ma Ni pad+me hU~M sarba rak+Sha ku ru hU~M/
zhes pa bri /
lam 'phrang bsal /
bkra shis dang smon lam brjod /
cod pan dkar po'am /
tsan+dan gyi byang bu la /
oM ma Ni pad+me hU~M la sogs pa'i gzungs sngags ci 'grub bris la grong khyer gyi dbus dang /
sgo khang gi steng du btsug ste rlung phog par bya /
thams cad kyis dus rgyun du yi ge drug pa bgrang /
thams cad la spyi mthun du gtsang 'gram gyi bye ma gtsang ma yungs dkar dang bsres pa la /
gzungs sngags mang du bzlas te bsrung ba'i sa phyogs thams cad du gtor /
srad bu dkar po la yang gzungs sngags bzlas la bsrung bya'i grong khyer bskor la bzhag go
/thams cad kyi rjes la bkra shis pa'i rten 'brel sna tshogs bsgrigs pa ni gnad dam pa'o //
de lta bu'i gzungs kyi cho ga 'di la gnas skabs dang mthar thug gi phan yon dang dgos pa dpag tu med pa ni gzungs kyi mdo rin chen 'brug sgrar gsal ba ltar ro //
gnyis pa gdams ngag gi bka' bkrol ba ni /
bshad ma thag pa'i gzungs sgrub kyi cho ga 'grub na mchog yin la /
skabs der ni gzhung gi glegs bam dang /
rta thod /
khrus bum tsam nye bar bsdogs pas chog la /
bka' gtad kho na stabs bder byed na /
stegs sogs gong du bshad pa ltar la maN+Dal pad+ma 'dab drug lte bar hrIHdang 'dab drug la yig drug bris pa'i khar 'phags pa'i sku brnyan dang rgyal po lugs kyi glegs bam bkod /
byang shar du rta nag po'i thod pa gsungs kyang 'dzom dka' bas de'i thod rus bsres pa'i zan la rta mgo nag po bcos pa'i nang du dar zab 'bru sman rin po che rnams dang /
mthing shog la gser ram mtshal gyis 'og gi rta sngags bris pa gzhug la dar snas brgyan cing dar nag gis bkab la 'bru'i snod du bzhag
/mtha' gtor ma gnyis dang mchod pas bskor /
slob dpon gyis khrus nas brtsam ste gong du ji skad bshad pa'i sngon 'gro bdag bskyed bzlas pa dang bcas pa /
mdun bskyed la mchod bstod rgyas bsdus 'tsham pa dang /
gzungs mdo ma lcogs na par bkab mi dgos pas yig drug ci nus dang zhal bcu gcig pa'i gzungs ring bzlas la 'dod don gsol /
rta thod gnam lcags kyi gzhal yas khang gi nang du gnod sbyin rta mgrin nag po rin po che'i sgrom bu bsnams pa dar nag gi 'jol ber sku la gsol ba /
dbu la rta mgo ljang zhur 'tsher ba /
shin tu khros shing rngam pa dur khrod kyi chas thams cad kyis brgyan par gyur par mos la /
oM hrIHpad+mAn+ta kr-ita ha ya grI ba hu lu hu lu hU~M phaT/
kA ya wA ka tsit+ta d+harma sid+d+hi pha la rat+na sid+d+hi pha la A yuHpuSh+TiM ku ru hU~M/
zhes ci 'grub bzla /
'di la sha khrag gis brgyan pa'i gtor ma zur du bsham par /
gtor 'bul gzhung ltar la /
sngags kyi rjes su 'di'i rtsa sngags la gtor sngags btags pas lan bdun gyis 'bul la mchod bstod phrin bcol bya /
glegs bam la dmigs te ji snyed su dag sogs kyis yan lag bdun pa phul /
rgyas par spro na /
rtsa ba gsum la tshogs mchod rgyal po lugs kyi phrin las gzhan du 'byung ba ltar bya /
dge slong bzhi sde la dro drangs shing bkra shis pa'i smon lam 'debs su gzhug par gsungs so //
las bum 'khyil pa'i sngags kyis byin brlabs la slob ma rnams sgo drung du khrus bya /
gos gsar pa dang bcas te nang du 'khod pa la /
sems bskyed gsal btab nas /
de la phyogs dus rgyal ba thams cad kyi snying rje chen po'i rang gzugs 'jig rten dbang phyug spyan ras gzigs nyid /
gangs can mun pa'i gling du dam pa chos kyi sgron me snang bar mdzad pa'i phyir /
rje bo dam pa'i skur bzhengs pa sprul pa'i chos rgyal srong btsan sgam po'i zhal snga nas /
rang nyid kyi thugs dam lha spyan ras gzigs las brtsam ste zab pa dang rgya che ba'i chos kyi bdud rtsi mtha' yas pa thams cad /
mdo skor sgrub skor zhal gdams gyi skor gsum du dril nas ma 'ongs pa'i don du dgongs te ra sa 'phrul snang gi gtsug lag khang phyi nang rnams su gter du gtams /
o rgyan sangs rgyas gnyis pas bod kyi 'gro ba rnams 'dul ba'i phyir chos rgyal dngos las kyang gdams pa rnams gsan pa'i tshul bstan cing phyis bod du pheb pa'i tshe lha sa'i gter rnams zhal phyes te mnga' bdag khri srong lde'u btsan la gdams /
slar 'ga' zhig rang mal du bzhugs shing 'ga' zhig phyis 'byung dgos pa la gzigs nas gter gnas gzhan mang por gu ru nyid kyi gdams pa'i kha tshar bcas gter du gtams pa las /
bka' srol 'di ni zhal gdams kyi skor kha tshar dang bcas pa ste /
de'ang lo tsA ba thon mi saM b+ho Ta'i phyag yig chu dar sngon po las ye shes mtsho rgyal gyis shog ser ngos su bshus shing brda yig tu btab nas /
bsam yas mchims phu'i brag sna seng ge'i gdong pa 'dra bar gter du sbas pa dus la babs pa na /
mgar stong btsan yul bzung gi skye mtha' gter ston grub thob thams cad kyi rgyal po sangs rgyas gling pa gar gyi dbang phyug rol pa ye shes rtsal gyis spyan drangs pa ste /
de lta bu'i gdams pa'i bka' bkrol zhing snod rung du bsgrub pa la thog mar zhing khams 'bul bar zhu /
zhes maN+Dal 'bul du gzhug
/thal mo me tog dang bcas gsol ba 'debs pa 'di'i rjes zlos mdzod /
slob dpon dgongs su gsol /
bdag ming 'di zhes bgyi ba thugs rje chen po'i dkyil 'khor du dbang bskur du gsol /
lan gsum gyis gsol ba gdab /
slob dpon gyis rigs kyi bu khyod thugs rje chen po yi dam du 'dzin par 'dod pa de legs so /
dus de ring nas bzung ste skyabs su 'gro ba dang byang chub tu sems bskyed par gyis shig
/na mo /
rkang gnyis gtso bo sogs lan gsum /
phyogs bcu'i rgyal sras sogs lan gsum /
mdun gyi nam mkhar 'phags pa spyan ras gzigs rgyal ba sras dang bcas pa snying rje'i rol pa'i gzungs kyi sku gang 'dul mos pa'i dpal du 'char ba'i spyan sngar rnam par dag pa'i gsag sbyong la 'jug par bgyi'o snyam pas 'di'i rjes zlos /
dus gsum bzhugs pa'i sogs nas /
byang chub thob par shog bar gzungs chog ltar bya /
slob ma rnams 'dzom na khri'i steng rgyan dang bcas bzhag la /
de nas chos kyi dbang phyug gdams ngag gi bdag por mnga' gsol ba la dmigs pa 'di bzhin du mdzod /
gzung 'dzin gyis bsdus pa'i chos thams cad stong par gyur pa'i ngang las rin po che'i khri pad+ma dang zla ba'i gdan gyi steng du khyed rang rnams skad cig gis bcom ldan 'das jo bo thugs rje chen po zhal bcu gcig pa sogs gzungs chog mdun bskyed ltar la /
mtshan dang dpe byad rnams kyis rnam par spras pa can du gsal ba'i phyi rol steng 'og phyogs mtshams thams cad du mchod pa'i bkod pa du ma dang bcas te 'khod par gyur pa'i mos pa mdzod /
slob dpon yang der gsal ba la mos gus mdzad pa'i rkyen gyis phyogs bcu'i sangs rgyas dang byang chub sems dpa' thams cad 'phags pa spyan ras gzigs dbang phyug gi rang bzhin du nam mkha' nas char babs pa ltar byon nas khyed rang la thim par mos shig
/glegs bam dang sku rten dar zab kyis dril ba bu'i gnas gsum du reg cing lag g.yas su gtad la /
e ma hoH
dus gsum sangs rgyas sras dang bcas rnams kyi //
mdzad pa'i phrin las brtse ba'i thugs rje gang //
rgyal sras 'di la rjes su gnang lags na //
dus la babs kyis nye bar dbang bskur gsol //
byang chub sems dpa' skyes mchog khyed kyis kyang //
gdul bya mos blo 'gro ba thams cad la //
zab rgyas chos kyi 'khor lo bskor ba dang //
theg chen chos 'di ston cing smin par gyis //
deng nas 'gro ba'i mgon por mnga' dbul na //
rgyal tshab chen po'i khur chen khur mdzod la //
'gro ba'i ston mchog chos kyi mdzod 'di zungs //
yig drug bstan pa'i sgron me sbar du gsol //
zhes dang rten snying brjod la me tog 'thor /
de nas rta thod lag tu gtad la /
dpal gnod sbyin nag po khyod kyis sngon nas chos 'di'i bka' dang bstan pa ji ltar bsrungs pa ltar deng nas kyang /
byang chub sems dpa' 'di'i dgongs pa nye bar sgrubs la bka' dang bstan pa srungs shig
/'khor dang gang zag skyongs shig
/tshe dang bsod nams spel cig
/grags pa dang snyan pa sgrogs shig
/dgra dang bgegs dang bar chod thul cig
/bsam pa sgrubs shig
/re ba skongs shig
/byas la thod pa bang mdzod kyi phugs su sbas te dus rtag tu mchod pa bya bar gsungs so /
khyed rnams kyis deng nas brtsam ste 'gro ba thams cad yi ge drug pa'i bstan pa la bkod par bya'o //
rnal 'byor pa thams cad rtog med rang byung rgya yan lhug pa'i ngang la lus ngag yid gsum bcos ma'i sgrog gis ma bcings par thugs rje gdal khyab chen po'i ngang la bzhag par bya'o //
de ltar gdams pa'i don las 'da' bar mi bya'o snyam pas 'di'i rjes zlos //
gtso bos ji ltar sogs rjes rim spyi ltar bya /
gzungs chog dang 'brel ma 'brel gang ltar yang nongs bshags sogs de'i mjug ltar bya'o //
sprul pa'i rgyal po'i zhal gdams kyis //
don gnyis yid bzhin sgrub pa'i tshul //
snying por dril te gsal byas dges //
thugs rje che dang mnyam gyur cig
/zab cing khungs btsun nyer mkho bya sla yang //
sbas pa'i gter bzhin bzhugs 'di'i phrin las rgya //
grol nas phyi nang nyes pa mtha' dag bcom //
bde ldan zhing gi dpal yon mngon rdzogs shog
/ces pa'ang rang gzhan la nye bar phan pa'i phyir du pad+ma gar dbang blo gros mtha' yas kyis dpal spungs yang khrod tsa 'dra rin chen brag gi sgrub gnas su bris pa dge legs 'phel //
'di'i gzungs chog tshul bzhin du byed na dpe 'di'i steng gter gzhung gi phyag mchod rgyas pa /
gzungs ring bcas khol du phyung nas bsdebs pas don 'grub par yod do //

//
