@#//
bla ma'i thugs sgrub bar chad kun sel gyi zhal gdams snying byang yid bzhin nor bu'i le'u bco lnga pa las gsungs pa'i rak+sha thod phreng rtsal gyi sgrub thabs bzhugs so //
bla ma he ru ka rak+sha thod phreng rtsal la phyag 'tshal lo //
mi bzad khro gtum bzod par dka' ba nyid //
dran pa'i mod la bdud sde pham mdzad pa'i //
rak+sha thod phreng rtsal de sgrub pa'i thabs //
zhal lung dri med bkod la gnang ba stsol //
de yang byang chub sgrub pa'i bar chad lus can rnams la nye bar 'tshe ba'i sri keg las rgyal bar 'dod pas gu ru pad+ma 'byung gnas kyi man ngag 'di nyid nyams su blang ba'i rim pa la gsum /
dang po sbyor ba ni /
gang du bya ba'i gnas ma dul ba yin na sa'i cho ga bya /
gnas rnying par mi dgos shing /
gang ltar yang thig tshon byin gyis brlabs nas dkyil 'khor bri ba'am stegs bu'i khar ras bris bkram /
ma 'byor na maN+Dal tshom bu bcu gcig bkod pa'i mthar sman raka gtor gsum mchod pas bskor /
shin tu bsdu na bris sku bshams pa'i mdun sman raka gtor gsum dang mchod pa tsam bkod pas kyang rung la /
srung zlog gi bcas dmigs bsal yod na des 'thus shing /
gzhan yang mkho ba'i yo byad 'du byas la /
sngon 'gro'i chos bdun las byang 'bring po ltar btang rjes /
gnyis pa dngos gzhi la bdun gyi dang po bskyed rim bsgom pa ni /
hU~M:
dmigs med de bzhin nyid kyi dbyings :
lhun gyis grub pa'i rig rtsal las :
rgyu yi yi ge hU~M mthing nag :
mkha' la nyi ma bzhin du shar :
'bar ba chen po'i 'od zer gyis :
snod bcud dngos 'dzin stong par sbyangs :
stong pa'i ngang las skad cig gis :
phyi snod dur khrod rol pa'i zhing :
khrag 'thung lha tshogs pho brang dbus :
sna tshogs rdo rje'i lte ba ru :
b+h+rU~M las bdud 'dul mchod rten ni :
yangs shing rgya che mtshan nyid rdzogs :
de phyir 'khor lo rtsibs bcu gsum :
lte ba mi g.yo rtsibs rnams kun :
shugs drag 'khor ba'i khong gseng du :
rdo rje'i sngags kyi yi ges mtshan :
de las rdo rje'i tshwa tshwa dang :
me 'od 'phros pas phyogs kun khyab :
gzhom med srung ba'i gur khang cher :
las kyi khro tshogs rlung ltar 'tshubs :
mchod rten tog zlum 'od lnga'i klong :
rtsa brgyud bla ma'i sprin phung 'phro :
bcu gsum gdugs kyi nang khongs su :
bcom ldan shAkya seng ge sogs :
sangs rgyas byang sems bsam mi khyab :
bre nang rgyud sde chen po bzhi'i :
dkyil 'khor zhi khro rab 'byams bzhugs :
bum pa yangs shing rgya che'i dbus :
steng 'og 'khor lo rtsibs drug pa'i :
lte bar pad nyi dam sri'i steng :
hU~M las bdag nyid skad cig gis :
gsang ba'i bdag po rdo rje 'dzin :
drag tu khros pa seng ge'i sgra :
dpal chen rak+sha thod phreng rtsal :
smug nag zhal gcig phyag gnyis pa :
sku che yan lag shin tu rags :
phyag gnyis rdo rje dung khrag bsnams :
dbu skra gyen brdzes thod skam brgyan :
stag sham rus pa'i phyag rgyas spras :
thod pa'i phreng bas ga shal mdzad :
mthing 'od 'bar ma nam mkha'i mdog :
gri thod 'dzin pas yab la 'khyud :
zhabs zung brkyang bskum dor stabs kyis :
ye shes me phung 'bar ba'i dbus :
rab khros gar dgu'i nyams kyis rol :
steng 'og phyogs mtshams me phung klong :
bdud 'dul khro bo chen po bcu :
sku mdog dus mtha'i me ltar 'bar :
phyag g.yas rdo rje rtse dgu gsor :
sri ngan 'byung po srung zhing zlog :
g.yon pas gnam lcags phur pa 'dril :
dam sri gdug pa gzir zhing gsod :
sku smad phur pa'i dbal rnon pos :
phyogs bcu'i bgegs sri'i snying la 'bigs :
zhal nas hU~M chen sngags kyi sgras :
khams gsum 'byung po 'dar zhing 'dud :
khro bo chen po'i chas kun rdzogs :
'khor lo gnyis kyi bar snang dang :
steng 'og rtsibs la sngags bcu gsum :
me phung 'bar zhing rang sgra sgrog :
'od zer rdo rje'i tshwa tshwa 'phro :
'brug stong ldir ba lta bur bsam :
seng khri nang gi phyogs mtshams su :
chos srung pho mo ma ning sde :
ci bgyi'i bka' nyan las byed phyir :
skar ltar 'khrugs shing ser ltar 'dril :
rdo rje'i sku gsung thugs kyi dbyings :
sangs rgyas kun dang mnyam par sbyor :
ye shes rigs lnga'i dbang bskur lha :
dbu rgyan 'bar ba'i dbyings su rdzogs :
oM AHhU~M:
oM hU~M trAM hrIHA:
a b+hi Shiny+tsa hU~M:
gnyis pa ye shes dgug bstim ni /
gtso 'khor kun gyi gnas gsum gyi :
yi ge gsum las 'od 'phros pas :
rab 'byams dag pa'i zhing khams nas :
dkon mchog rtsa gsum chos srung tshogs :
char ltar bab nas gnyis med thim :
ye shes gzi byin cher 'bar gyur :
rkang gling bshug pa'i sgras bskul te /
hU~M hU~M:
'og min chos dbyings me ri 'bar ba dang :
dbang drag pad+ma 'od kyi pho brang nas :
dus gsum bde gshegs bla ma yi dam lha :
dpa' bo mkha' 'gro chos skyong tshogs rnams kun :
sangs rgyas 'dus pa'i phrin las srin po'i rgyal :
rig 'dzin rtsal 'chang rak+sha thod phreng rtsal :
gtso 'khor sprul par bcas pa skur bzhengs la :
dur khrod drag po'i gnas 'dir gshegs su gsol :
oM AHhU~M badzra gu ru rak+sha thod phreng rtsal sa pa ri bA ra e A ral+li hrIng hrIng pheM pheM:
dzaHhU~M baM ho :
gsum pa bzhugs su gsol ba ni /
hU~M b+h+yo :
mthing nag gru gsum e yi klong :
tsakra 'bar ba'i gzhal yas na :
rak+sha thod phreng 'khor dang bcas :
dgyes shing brtan par bzhugs su gsol :
sa ma ya tiSh+Tha lhan :
bzhi pa phyag dang mchod pa bya ba ni /
hU~M:
dus gsum sangs rgyas thams cad kyi :
drag po'i mthu stobs gcig bsdus pa :
rak+sha thod phreng he ru ka :
'khor dang bcas la phyag 'tshal lo :
a ti pU ho :
pra tIts+tsha ho :
hU~M:
dur khrod drag po'i gzhal med khang chen po :
rdo rje 'dzin kyang 'jigs pa'i pho brang du :
dgra bgegs bsgral pa'i khrag gi mchod yon dang :
dbang po'i me tog tshil gsur bdug pa'i sprin :
zhun chen mar me mkhris pa'i dri chab rdzing :
sha rus zhal zas rkang gling thod rnga'i sgra :
byang sems dkar dmar bdud rtsi rak+ta'i mtsho :
phung po ma tshang med pa'i gtor ma che :
rmad du byung ba'i dam rdzas rgya chen pos :
bla ma drag po 'khor bcas thugs dam bskang :
dgyes par bzhes la drag po'i phrin las mdzod :
oM badzra ar+g+haM puSh+pe nas /
shab+da bo d+hi tsit+ta ma hA pany+tsa rak+ta mAM sa ba liM ta pU dza ho :
lnga pa bstod pa ni /
hU~M b+h+yo :
dur khrod drag po me rlung 'tshubs pa'i klong :
dpal chen khro rgyal rak+sha thod phreng rtsal :
sangs rgyas 'dus pa'i phrin las dam sri'i gshed :
khyab bdag he ru ka la phyag 'tshal bstod :
ngang nyid ye shes dbyings las ma g.yos kyang :
gdug pa 'dul phyir khro rgyal khros pa'i sku :
khro bcu'i snang tshul phyag rgya'i sprin spro ba :
khrag 'thung 'khor los sgyur la phyag 'tshal bstod :
ye shes rnam rol dkon mchog rtsa gsum lha :
rigs kyi tshom bu sprul 'khor mtha' yas shing :
rgyud gsum dregs pa'i dmag dpung rlung ltar 'tshubs :
dbang drag rol pa'i dkyil 'khor lha la bstod :
drug pa dzapa? bzla ba ni /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig rjes dgongs la :
byin rlabs dbang dang dngos grub bstsal du gsol :
zhes bskul nas dang po rtsa ba'i bzlas dmigs ni /
rig 'dzin rak+sha thod phreng thugs ka ru :
nyi steng hU~M mthar sngags kyi phreng bas bskor :
'od zer me phung khyung gi tshwa tshwa dang :
sprul pa yang sprul 'jig rten khyab par 'phros :
khams gsum sde brgyad dregs pa las la bkol :
dam sri 'byung po'i dpung tshogs thal bar brlag :
thams cad rig rtsal ka dag zang thal ngang :
tshur 'dus bdag thim nus stobs 'gran bral bsam :
oM badzra tsaN+Da sarba duSh+TAn hU~M phaT:
ci ltar rigs pa bzlas pa'i mthar /
yan lag las sbyor srung ba'i dmigs pa ni /
rang gi thugs kar 'od kyi klong :
pha lam las grub rdo rje'i lter :
rlung sems gnyis med hU~M mthing ga'i :
thig le'i dbus su bla ma dang :
khog par bsrung bya'i gtso bo ste :
mtha' skor bsrung bya gzhan rnams kun :
mngon sum lta bur gsal ba'i mthar :
rtsa ba'i sngags kyi phreng bas bskor :
bzlas pas thugs srog sngags phreng las :
khro bo chen po 'dod pa'i rgyal :
lcags kyu thogs pa dpag med 'phros :
sri rnams dbang med bkug byas te :
phyi rol 'khor lo'i rtsibs bar tshud :
nam yang 'chor ba med par gyur :
oM badzra tsaN+Da sarba duSh+TAn hU~M phaT:
ting 'dzin ngar bskyed drag tu bzla :
de nas las kyi sngags sham ni :
hU~M hU~M hU~M hU~M hU~M hU~M hU~M hU~M hU~M hU~M:
oM d+hu ru d+hu ru tsakra :
dza ya dza ya tsakra :
ha na ha na tsakra :
b+hu ru b+hu ru tsakra :
sma ra sma ra tsakra :
b+hi du ma ni tsakra :
dz+wa la dz+wa la tsakra :
saM b+ha be ga Na nA ya sA ra tsakra :
sA la ya sA la ya tsakra :
nA sha ya nA sha ya tsakra :
baM baM tsakra :
hU~M hU~M phaT phaT sa man+ta gI ra tsakra :
tIp+ta tsakra hU~M phaT:
ces drag tu bzla /
zlog pa'i dmigs pa ni /
slar yang khro bcu zhal phyir gzigs :
drag sngags 'brug sgra ltar sgrog pas :
'khor lo g.yas   steng /g.yon   'og /shugs drag 'khor :
sri rnams thams cad phye mar brlag :
rang gi ya rkan ma rkan ni :
gnam sa lta bur gdangs pa'i bar :
lce ni rdo rje rtse bcu gsum :
sngags kyis mtshan pa'i rang sgra yis :
phye ma'ang dmigs med dbyings su thim :
rtsa sngags las sngags sbrel ma bzlas mthar /
thugs nas lok+t+ri pA la ni :
sngo nag rab khros 'jigs pa'i gzugs :
grangs med srid gsum khyab par 'phros :
phyag gnyis gnam lcags ngar ma'i dbal :
cha lang bzhin du brdab pa'i bar :
bgegs dang log 'dren thams cad dang :
khyad par bcu gsum sri yi rigs :
sde dang dpung dang rgyud bcas kun :
sgong skogs btsir ba bzhin du 'thar :
lus ngag thal ba'i rdul bzhin gyur :
rnam shes ka dag dbyings su thim :
ming gi lhag ma med par gyur :
na mo :
dkon mchog gsum gyi bden pa dang :
rtsa gsum lha yi byin rlabs dang :
chos skyong srung ma'i mthu rtsal dang :
sngags rgod dmod pa'i mtshon cha'i mthus :
lo zla zhag dus la 'char ba'i :
che chung pho mo rgan gzhon dar :
nad sri dur gyi sri ngan sogs :
mi mthun gnod pa'i bgegs sri kun :
med par gyur cig zhi gyur cig :
rab tu zhi zhing stong gyur cig :
gal te stong par ma gyur na :
bstan pa bshig pa'i dgra la b+h+yo :
nag phyogs bdud rigs bgegs la b+h+yo :
b+h+yo b+h+yo zlog zlog mA ra ya :
zhes dang rtsa sngags las sngags dang :
drang srong sngags rgod dmod par bcas :
bzlas shing thal mo lan gsum brdab :
ces pas rtsa sngags hU~M bcu las sngags rnams sbrel la ji ltar rigs pa bzlas mthar /
oM lok+t+ri pA la nan :
sa ga pa sha nan :
nA ga du du nan :
ma maM ma maM:
tsir tsar tsir tsar :
baM ru lu baM ru lu :
rbad tra ko sha ya rbad tra ko sha ya :
hor hor :
tsi du sod tsi du sod :
shig lhur gtubs :
ha la pa ti nan :
'khor ba thul :
gnod byed dgra bgegs 'byung po'i kA bA tsi brlag brlag :
bka' ltar mi byed cing dam la mi gnas pa thams cad 'dir ma gnas par gzhan du song zhig :
srid pa spyi nas bshig cig :
srid gsum rming nas sgyel cig :
bskal pa'i mes sregs shig :
dam tshig dmod pas sdigs shig :
bka' yi chad pas chod cig :
gnam lcags kyi ral gris spyi bo'i gtsug nas khos shig :
sum+b+ha nis non cig :
srid gsum gar skyes gar gnas kyang gnod byed keg dang sri ngan gtong ba'i dgra dang bgegs kyi steng du gnam lcags rdo rje'i char chen po phob cig :
sbyor ba ngan pa thams cad 'dis thul cig :
slar yang mi shigs par srung ba de nyid brtan par rgyas gdab pa ni /
mthar ni khro tshogs tshur 'dus nas :
phyi rol srung ba'i phrin las mdzad :
khro bcu'i zhal rnams nang du gzigs :
rdo rje srung ba'i ting 'dzin las :
nam yang g.yo ba med pa yis :
keg sri 'byung po thams cad kyang :
bskal pa'i bar du 'dar med gyur :
dbyangs gsal rten 'brel snying po ni :
lan gsum brjod pas brtan par bya :
bden stobs dang ni shis pa brjod :
zhes pa dbyangs gsal rten snying lan gsum brjod mthar /
nam mkha' med par gyur na yang :
sngags kyi dngos grub med mi 'gyur :
lha dang drang srong gis bshad pa'i :
rig sngags bslu bar mi 'gyur na :
'dod chags bral bas byas pa yi :
gsang sngags sbyor bas bslus pa ni :
ma byung 'byung bar mi 'gyur ro :
sngags dang rten 'brel mi bslu zhing :
ting 'dzin nus pa bsam mi khyab :
dkon mchog gsum dang rtsa gsum gyi :
bden pa chen po'i mthu stobs kyis :
byad phur rbod gtong sbyor ba las :
deng nas rtag tu rgyal gyur cig :
dza ya dza ya su dza ya :
gzhan yang shis pa rgya cher brjod /
ces dang /
khro bo'i dmod pa'i bden pa yis //
dgra bgegs byad ma thams cad kyi //
lus ngag thal ba'i rdul du rlog
/rnam shes chos kyi dbyings su sgrol /
khyed kyi rig sngags bzlas pa'i mthus //
gnod byed ma lus zhi ba dang //
ci bsam yid bzhin 'grub pa dang //
bshad sgrub bstan pa rgyas par mdzod //
bgegs rigs stong phrag brgyad cu zhi ba dang //
sogs brjod /
phan yon kyang /
'di lta bu yi rnal 'byor gyis :
khams gsum thams cad sri langs kyang :
ba spu'i rtse mo'ang g.yo mi nus :
shin tu zab pa'i mthar thug go :
zhes gsungs /
bdun pa dbang dang dngos grub blang ba ni log nas 'byung bas 'dir mi dgos /
de nas rjes kyi chos mdun la 'jug cing mtha' bsdu bar bya'o //
byang chub lam gyi bar chad dgra 'dul phyir //
o rgyan chen po'i man ngag 'phrul 'khor che //
srung ba'i rdzong brtsegs zlog pa'i g.yul 'gyed thabs //
gsal bar bkod 'dis bdud las rnam rgyal shog
/ces pa 'di yang rang gzhan rnams la phan ched du /
nye bar rigs kyi gcung phun tshogs chos 'grub kyis bskul ba'i ngor mchog gyur gling pas khams kyi gla ba rkang gcig ye rgyal sgrub khang nam mkha' mdzod du chu stod zla ba'i dkar phyogs rgyal ba dang por bkod pa'i yi ge pa ni stag khyams dge bshes mgon pos bgyis pa'o ///
/
