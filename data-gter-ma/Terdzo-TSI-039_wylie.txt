@#//
bla ma'i thugs sgrub bar chad kun sel gyi cha lag
/sme brtsegs nyams grib kun sel gyi dbang sgrub dang dbang chog zla shel bdud rtsi'i chu rgyun zhes bya ba bzhugs so //
phyag rgya rig pa zla ba'i chus //
nyams grib dbyings su dwangs mdzad pa //
'chol ba'i khro rgyal zab gsang bcud //
mos pa'i yol gor 'bebs la 'dud //
snyigs dus gsang sngags sgor zhugs la //
zab cing med thabs ma mchis pa'i //
lam 'dir 'jug rnams rgyud smin cing //
gzhan phan dgos 'byung gter 'di dbye //
thun mong nyams grib kyi bar chad sel ba sme ba brtsegs pa'i dbang gi cho ga la gsum /
sbyor ba gshom /
dngos gzhi sgrub mchod /
byin rlabs dbang bskur ro //
stegs bur maN+Dal la pad+ma 'dab brgyad kyi lte bar tshom bu nag po gcig bkod pa'i steng du many+dzi la bum pa bcud ldan mgul chings nag po kha rgyan gzungs rdor dang bcas pa bzhag
/yod na bum pa'i nang 'di nyid nas gsungs pa'i rdo rje ril bu'i sbyor ba sgrub thems can blugs na shin tu legs /
rgyab tu dbang gtor dpal bshos rgyan spros can /
g.yas g.yon mdun du sku tsaka
/sngags byang sngags phreng /
phyag mtshan rdo rje rtse lnga bcas bzhag
/phrin las rgyas pa gtang na mdun du sman rag gtor gsum yang bsham /
bsdus pa'i skabs 'dir mi dgos /
mthar phyi mchod bskor bsham bya /
las bum sogs nyer mkho 'du bya'o //
gnyis pa dngos gzhi sgrub mchod la gsum /
bdag bskyed /
mdun bum /
bdag 'jug go
/dang po ni /
sgrub gnas gsar pa dang sngon du dbang bskur sogs ma byas pa la dkar gtor spyi ltar gtang /
rang gi snying ga nas 'od zer 'phros pas bla ma khro rgyal sme ba brtsegs pa la skyabs yul rgya mtsho'i tshogs kyis bskor ba mdun gyi nam mkhar badzra sa mA dzaHsa tshogs zhing mkha' khyab tu sad pa'i spyan sngar /
na mo :
bla ma yi dam khro bo'i rgyal :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
zhes lan gsum gyis skyabs 'gro bya /
ho :
ma gyur sems can thams cad kun :
sangs rgyas go 'phang thob bya'i phyir :
nyes spyod kun bsdam dge chos sdud :
gzhan phan byang sems rtag tu bskyed :
ces sems bskyed /
rdo rje slob dpon sangs rgyas dpal sogs kyis rgyun bshags /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
dzaHhU~M baM hoHsa tshogs zhing rnams rang la thim par bsam /
mchod rdzas byin rlabs ni /
raM yaM khaM:
oM AHhU~M:
snod bcud ye nas dag pa la :
kun tu bzang po rol pa'i rgyan :
phyi nang gsang ba'i mchod pa'i sprin :
dpag yas nam mkha' gang bar gyur :
oM badzra ar+g+haM nas /
shab+da AHhU~M:
oM sarba d+harmA swa b+hA ba shud+d+ho\u0f85 haM:
'khor 'das chos kun ka dag ngang :
rig pa'i ye shes hU~M sngon po :
'gag med mkha' la 'ja' ltar shar :
zung 'jug thugs rje'i cho 'phrul las :
rdo rje gsum gyi yi ger gyur :
oM las rnam par snang mdzad kyi :
rang bzhin gzhal med khang chen dbus :
AHlas snang ba mtha' yas pa'i :
ye shes rig rtsal pad nyi'i steng :
hU~M yig yongs gyur skad cig gis :
mi bskyod khro rgyal sme ba brtsegs :
mthing nag zhal gcig phyag gnyis pa :
drag shul khros pa'i gzi byin 'bar :
zhal gdangs ljags 'dril mche ba gtsigs :
spyan gsum 'jigs pa'i lta stangs can :
dbu skra gyen brdzes rdo rje'i tog :
rdo rje'i thod rim nyis brtsegs bcings :
drag po'i sdigs mdzub thugs kar bsnol :
rin chen sbrul dang dur khrod chas :
rdo rje'i phreng ba'i do shal 'phyang :
ye shes me phung cher 'khrugs klong :
zhabs gnyis brkyang bskum dor stabs 'gying :
gnas gsum rdo rje'i 'bru gsum mtshan :
de las 'phros pa'i 'od zer gyis :
rang 'dra'i ye shes spyan drangs gyur :
hU~M:
mgon po kun gshegs khro bo'i rgyal :
sme ba brtsegs pa dbyings nas bzhengs :
mi gtsang nyams grib sbyong ba'i phyir :
gnas 'di nyid du gshegs su gsol :
oM badzra kro d+ha u tsuSh+ma sa pa ri bA ra e h+ye hi :
dzaHhU~M baM ho :
hU~M:
mchod pa'i phyag rgya chen po ni :
sems kyi yid bzhin sprin tshogs las :
nyer spyod 'dod yon bsam mi khyab :
bde ba chen po'i rgyan du rol :
oM badzra ar+g+haM sogs :
hU~M:
gtum chen dus mtha'i me ltar 'bar :
khro bo'i rgyal po 'chol ba che :
sangs rgyas kun gyi byin rlabs bdag :
nyams grib 'joms la phyag 'tshal bstod :

thugs kar nyi steng hU~M mthing nag :
mtha' skor sngags phreng sgrar bcas 'khor :
'od zer me yi tshwa tshwa 'phros :
grib dang mi gtsang kun bsregs bsam :
oM u tsuSh+ma kro d+ha hU~M hU~M phaT:
bsnyen sngags ci nus mang du bzla //
slar yang 'od 'phros 'phags pa mchod :
sems can sgrib sbyangs rtsa gsum lha'i :
byin rlabs bsdus te rang la thim :
nus pa mchog tu skyed par bsam :
oM b+hur kur ma hA pra Na ye b+hur tsi b+hurki b+hi ma le u tsuSh+ma kro d+ha hU~M phaT:
sgrub sngags te gong gi sum cha bzla /
mthar /
sarba ma la tor ya tor ya swA hA:
las sbyor te sgrub sngags la btags pa de'i bcu cha bzla'o //
gnyis pa mdun bum ni /
mdun rten bsang sbyang /
stong pa'i ngang las mdun gyi gzhir //
rgyu yi yi ge hU~M sngon po :
'gag med mkha' la sogs gong ltar phrin las btang zhing /
bsnyen sgrub las sbyor bzlas pa ci 'grub bya /
khyad par rnam bum la dmigs te /
b+h+rU~M las rin chen bum pa ni :
mtshan nyid thams cad yongs rdzogs dbus :
'chol ba'i khro rgyal lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du spros :
sku las bdud rtsi'i rgyun babs pas :
bum pa yongs su gang bar gyur :
ces gsal btab la gzungs thag nas bzung ste bsnyen pa ci rigs pa bzlas /
las bum du bdud rtsi 'khyil pa'i bskyed bzlas spyi 'gro bya /
mthar mchod cing bstod la /
yi ge brgya pa lan gsum dang /
oM AHhU~M gis mchod yon phul bas lha 'od du zhu bas bum pa'i chu bdud rtsir gyur /
gsum pa bdag 'jug ni /
spro na 'og nas 'byung ba ltar slob ma la dbang bskur ba'i cho ga rdzogs par bdag 'jug tu blang /
bsdu na rig pa'i me tog dor la gnang ba nod do //
gsum pa dbang gi cho ga ni /
slob ma las chus sgo drung du khrus bya /
nang du 'jug pa dang phrin las 'bring po ltar bgegs gtor gtang /
bgegs bskrad cing srung 'khor bsgom /
gral du 'khod nas me tog bkye bsdu dang sems bskyed gsal btab la /
de la gsan par bya ba'i chos ni bcom ldan 'das 'chol ba'i khro rgyal chen po sme ba brtsegs pa'i byin rlabs dbang bskur gyi rim pa sgrub pa ste /
de'ang khro bo'i rgyal po 'di ni sngon de bzhin gshegs pa thams cad bka' bgros te dpal chen po he ru ka 'bar ba chen po'i gar gyi rol pas khrag 'thung gi dkyil 'khor mtha' yas pa sprul nas /
dug gsum stobs su gyur pas khams gsum la dbang byed pa'i ru dra'i sde dpon btul pa'i tshe /
mi gtsang ba'i 'dam gyis 'khor rnams dran pa nyams pa la khro bo'i rgyal po 'di nyid snam nas phyungs te 'dam kun gsol bas thams cad kyis dran pa slar rnyed pa dang /
dpal chen pos ru dra'i chung ma kro d+hI shwa rI ma la ma chags thabs kyis sbyor ba mdzad pa'i sras su 'di nyid 'khrungs pa'i tshul bstan pa dang /
gsang bdag phyag na rdo rje u ma'i lhums su zhugs nas 'chol ba'i khro rgyal 'di nyid du 'khrungs te dbang phyug yab yum gnyis jur mid du mdzad nas dam la btags pa sogs /
gleng gzhi dang 'brel ba'i rgyud dang gdams ngag gi bka' srol sngags gsar rnying gnyis kar mtha' yas pa byon cing /
zas gos gnas mal ro bag sogs mi gtsang ba'i grib rigs kyi gnyen por 'di las zab pa'i lha sngags ma mchis shing /
khyad par snyigs dus dge 'dun sde 'khrugs byed pa'i sa phyogs su srog chags 'bu srin yan chad der gnas tshad kyi sems can dmyal bar 'gro bar gsungs pas mtshon /
nyams grib chen po dang rdo rje theg pa'i dam tshig nyams chag gi grib ma rnams sel ba la mchog tu bsngags pa yin /
de lta bu'i smin grol las kha tshar dang bcas pa'i gdams ngag zab cing 'dril ba 'di ni 'jam mgon khri srong lde'u btsan gyi lha sras 'bring po sa bcu'i dbang phyug dam 'dzin mu rub btsad po'i rnam 'phrul /
rtsod pa dang bral ba'i gter chen chos kyi rgyal po o rgyan mchog gyur gling pas sngon chad sa steng du ma grags pa dang /
grags kyang tshig don gyi cha nas ngo mtshar du mas 'phags pa'i zab chos ji snyed cig spyan drangs pa'i nang nas /
dpal o rgyan chos kyi rgyal po'i thugs bcud /
bod yul sa 'og kun gyi gter gcig
/mchog dang thun mong gi dngos grub sgrub pa'i thabs tshang la ma nor ba 'khor los sgyur ba'i rgyal po'i bang mdzod chen po lta bu bla ma'i thugs sgrub bar chad kun sel gyi cha lag khyad par can gyi drwa phyed mdzes pa lta bu'i chos sde /
mdo khams shar phyogs phrin las 'gro ba 'dul ba'i gnas chen brgyad kyi ya gyal dbang gi gnas chen ri bo dbang zhu'i brag nas spyan drangs pa'i chos bdag bar chad sel ba'i chos bka' bzhi zhes grags pa las /
thun mong nyams grib kyi bar chad sel ba 'chol ba'i khro rgyal sme brtsegs nyams grib kun sel zhes bya ba dkyil 'khor rgya mtsho'i khyab bdag kun bzang rdo rje thod phreng rtsal gyi phyag rgya bum pa'i cho 'phrul las rang shar ba'i tshul gyis byung ba ste /
gzhung rtsa ba las /
e ma ho :
phyi rabs rnal 'byor sgrub pa pos :
mi gtsang nyams grib dag la 'dzem :
gal te grib kyis phog gyur na :
bdag nyid pad+ma thod phreng gi :
phyag g.yon bum pa'i cho 'phrul las :
phyag rgya rtags kyi skur snang ba :
'chol ba'i khro rgyal chen po ni :
sme ba brtsegs pa bsgom par bya :
zhes dang /
'di ni zhi byed kun gyi mchog :
ngo mtshar gdams pa'i snying po ste :
dkon mod 'jig rten nyul dang gsal :
byin rlabs nyams su blangs pas shes :
phrin las ting 'dzin ldan pas 'grub :
bdag nyid pad+ma'i thugs tig ste :
da lta'i mnga' bdag rje 'bangs kyi :
nyams grib mi gtsang sbyong ba dang :
ma 'ongs chos bdag skyes mchog gi :
mkhon grib bar chad sel ba dang :
bod khams snod bcud thams cad kun :
dge zhing shis par bya ba'i phyir :
'od gsal dbyings kyi klong nas bshad :
ces rdo rje'i gsung gis lan gcig ma yin par bsngags pa ltar ngo mtshar dang byin rlabs kyi tshan kha mchog dang ldan pa'i chos skor la'ang smin grol las tshogs dang bcas pa mtha' rgyas su bzhugs pa las /
'dir smin byed dbang bskur gyi rim pa zab mo sgrub pa'i skabs su babs pa yin /
de la'ang slob dpon gyi bya ba rnams sngon du grub nas /
khyed rang rnams kyi ngo skal du gyur pa la'ang sbyor dngos rjes gsum las /
sbyor ba'i rim pa thog mar byin rlabs dbang bskur gyi rim pa zab mo zhu ba'i yon du maN+Dal 'bul 'tshal /
ces mtshams sbyar la maN+Dal 'bul du gzhug
/bla ma dang khro rgyal sme ba brtsegs pa tha mi dad pa'i drung du mi phyed dad pa'i gdung shugs drags pos me tog dang bcas pas thal mo sbyar te gsol ba 'debs pa 'di'i rjes zlos lan gsum mdzod /
thugs rje'i mnga' bdag slob dpon gyis :
bdag cag nyams grib sbyong ba dang :
ye shes dngos grub 'thob bya'i phyir :
khro rgyal chen po'i dbang bskur stsol :
lan gsum /
bla ma dang gnyis su med pa'i khro rgyal sme ba brtsegs pa la skyabs yul rgya mtsho'i tshogs kyis bskor ba mngon sum bzhugs pa'i spyan sngar bdag gzhan mkha' mnyam gyi 'gro ba mtha' dag byang chub ma thob kyi bar du skyabs su 'gro snyam pas 'di'i rjes zlos /
na mo :
bla ma yi dam sogs lan gsum /
smon pa dang 'jug pa'i bdag nyid can gyi sems bskyed pa 'di'i rjes zlos /
ho :
ma gyur sems can sogs lan gsum /
tshogs gsag pa'i slad du /
tshogs zhing de rnams kyi spyan sngar bdag gzhan sems can thams cad kyis sgo gsum spyod lam mthun par phyag 'tshal ba sogs yan lag brgyad pa tshul bzhin du bgyi'o snyam pas 'di'i rjes zlos /
rdo rje slob dpon sogs /
dngos gzhi byin rlabs kyi gzhi 'god pa dang /
dbang bskur ba dngos gnyis las /
dang po byin rlabs kyi gzhi dgod pa'i slad du slob dpon gyi thugs ka nas 'od zer 'phros pas dbang gi lha nam mkha' gang bar spyan drangs pa dang /
lhan cig tu bkra shis pa'i rnam pa du ma dang ldan pas rin po che'i bum pa rdo rje bdud rtsi'i chu rgyun gyis gang bas khyed rang rnams kyi spyi bo nas khrus byas shing dbang bskur ba'i mos pa mdzod /
rnam bum btegs la /
hU~M:
chos nyid mthu las byung ba yi :
bkra shis bum pa'i gzhal yas su :
rgyal ba kun gyi thugs rjes sprul :
ye shes sme ba brtsegs pa shar :
byang chub sems su zhu ba'i bcud :
dbyings ye zung 'jug bdud rtsi'i chus :
skal ldan rnams la khrus bgyis pas :
mnyam dang mi mnyam rnam rtog bkrus :
ma rig dri ma rab sbyangs nas :
dag pa ye shes sku 'grub shog :
rtsa sngags mthar /
oM sarba ta thA ga ta a b+hi She ka te sa ma ya shrI hU~M:
sarba ma la tor ya tor ya swA hA:
zhes bum pa mgor 'jog
/bum chus bkru zhing 'thor 'thung byar gzhug
/de ltar 'chol ba'i khro rgyal chen po byang chub kyi sems su zhu ba'i rdo rje bdud rtsi'i rgyun gyis khyed rang gi lus kyi nang thams cad gang /
grib dang mi gtsang ba thams cad byang /
bde ba chen po nyams su myong ba'i rkyen gyis skad cig gis khyed rang rnams khro rgyal sme ba brtsegs pa'i skur gyur pa ni /
sku mdog mthing nag drag shul khros pa'i gzi byin rab tu 'bar ba /
spyan gsum 'jigs pa'i lta stangs kyis gzigs shing /
zhal gdangs ljags 'dril mche ba gtsigs pa /
dbu skra gyen brdzes rdo rje'i tog gis mtshan cing rdo rje'i thod rim gnyis brtsegs su bcings pa /
phyag gnyis sdigs mdzub thugs kar bsnol zhing sbrul dang rin po che dur khrod chas kyis brgyan pa /
rdo rje'i phreng ba'i do shal 'phyangs shing zhabs brkyang bskum 'dor thabs kyis ye shes kyi me phung rab tu 'bar ba'i klong na 'gying ba /
gar gyi nyams dgu rdzogs pa'i ye shes kyi khro bo chen po snang stong sgyu ma'i skur lam ste gyur pa'i mos pa mdzod /
dbang bskur ba dngos la /
sku gsung thugs kyi dbang bskur ba brtan byed dang bcas pa rnams su yod pa las /
thog mar sku phyag rgya'i dbang bskur ba'i slad du /
slob dpon mdun bskyed dang bcas pa'i khro bo'i dbang po'i smin mtshams nas rang 'dra'i ye shes kyi sku gnyis pa re byung /
khyed rang rnams dam tshig par gsal ba la dbyer med du thim pas rgyud byin gyis brlabs pa'i mos pa mdzod /
sku tsaka spyi bor bzhag la /
oM:
bde gshegs kun gyi sku gsung thugs :
gcig tu bsdus pa'i ye shes sku :
rgyal ba kun gyi phyag rgya 'dis :
snang stong sku yi dbang bskur ro :
rtsa sngags mthar /
kA ya a b+hi Shiny+tsa oM:
des sku'i dbang thob /
lus kyi sgrib pa dag
/sku phyag rgya'i rnal 'byor bsgom pa la dbang bar byas pa yin no //
gsung bzlas pa sngags kyi lung sbyin zhing dbang bskur ba'i slad du slob dpon mdun bskyed dang bcas pa'i khro bo'i rgyal po'i thugs ka nas sngags kyi phreng ba byung /
zhal nas thon /
khyed rang rnams kyi zhal du zhugs thugs kar nyi ma'i dkyil 'khor gyi dbus su sa bon hU~M mthing nag gi mthar 'khod par mos la sngags 'di rnams kyi rjes zlos lan gsum mdzad par zhu /
bsnyen sgrub las gsum gyi sngags rnams rjes zlos gsum re byar gzhug
/de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
sngags byang sngags phreng mgrin par bzhag la /
A:
bde gshegs kun gyi sku gsung thugs :
gcig tu bsdus pa'i ye shes gsung :
rgyal ba kun gyi gsang ba 'dis :
grags stong gsung gi dbang bskur ro :
rtsa sngags mthar /
wA ka a b+hi Shiny+tsa A:
des gsung gi dbang thob /
ngag gi dri ma dag
/gsung bzlas brjod byed pa la dbang bar byas pa yin no //
thugs kyi dbang bskur ba'i slad du /
slob dpon mdun bskyed dang bcas pa'i khro rgyal chen po'i thugs ka nas thugs gnyis su med pa'i ye shes kyi ngo bo rdo rje mthing nag rtse lnga pa byung /
khyed rang rnams kyi snying gar thim pas rgyud byin gyis brlabs pa'i mos pa dang bcas te 'od gsal rnam par mi rtog pa'i dbyings su mnyam par 'jog mdzod /
rdo rje snying gar bzhag la /
hU~M:
bde gshegs kun gyi sku gsung thugs :
gcig tu bsdus pa'i ye shes thugs :
rgyal ba kun gyi dgongs pa 'dis :
rig stong thugs kyi dbang bskur ro :
rtsa sngags mthar /
tsit+ta a b+hi Shiny+tsa hU~M:
des thugs kyi dbang thob /
yid kyi sgrib pa dag
/thugs gnyis med kyi ye shes bsgom pa la dbang bar byas pa yin no //
de brtan par bya ba'i slad du /
gtor ma 'chol ba'i khro chen sme bar brtsegs par dngos su gsal ba khyed rang rnams kyi spyi bor spyan drangs shing byin gyis brlabs pa'i mos pa mdzod /
dpal gtor mgor bzhag la /
hU~M hrI:
bde gshegs kun kyi sku gsung thugs :
gcig tu bsdus pa'i gsang ba gsum :
sme ba brtsegs par gnyis su med :
dam grib nyams pa'i tshogs 'joms shing :
'od gsal ye shes bskyed pa'i phyir :
skal ldan khyod la dbang bskur bas :
'chol ba'i khro rgyal chen po dang :
dbyer med phrin las yongs rdzogs shog :
sngags mthar /
sarba a b+hi Shiny+tsa hrI:
mthar gtor ma'i lha tshogs rnams 'od du mer gyis zhu ste khyed rang rnams la gnyis su med par thim pas /
khyed rang rnams kyi lus ngag yid gsum dang /
khro rgyal sme ba brtsegs pa'i sku gsung thugs byang chub snying po'i bar du dbyer mi phyed par gyur nas yon tan dang phrin las rgya mtshor dbang 'byor pa la /
slob dpon mdun bskyed dang bcas pas me tog gi char 'bebs shing shis pa brjod pa'i tshigs su bcad pas kyang mnga' gsol ba'i mos pa mdzod /
ces mtshams sbyar la shis brjod ji ltar 'os pa bya zhing me tog 'thor /
rol mo bsgrag
/des khro rgyal sme ba brtsegs pa'i dbang bskur legs par grub pa ste /
phan yon yang gzhung las /
dbang 'di gang gis thob tsam gyis :
nyams grib mi gtsang gdung ba kun :
nyi ma shar bas mun sangs ltar :
skad cig nyid la zhi bar 'gyur :
ces bsngags pa don dang ldan pa lags pas spro ba skyed la 'di nyid yi dam du gzung ba dang /
dam tshig spyi dang bye brag bsrung snyam pas 'di'i rjes zlos /
gtso bos ji ltar sogs rjes rnams spyi ltar bya /
slob dpon gyis mdun bskyed kyi mchod pa bsang sbyang byin gyis brlab /
mchod bstod dang /
ma rnyed yongs su ma tshang dang //
sogs kyi mthar yi ge brgya pa lan gsum gyis nongs pa bshags /
mdun bskyed rten yod na brtan bzhugs dang /
med na badzra muHsa ye shes pa gshegs /
dam tshig pa rang la thim /
rang nyid khro rgyal sme ba brtsegs par gsal ba'ang 'od gsal rnam par mi rtog pa'i dbyings su thim par mos te cung zad mnyam par 'jog
/slar yang skad cig gis khro bo'i rgyal po'i skur gsal ba'i gnas gsum du oM AHhU~M gis mtshan par bsam /
bsngo smon shis brjod byas pas 'grub bo /
khro rgyal byin rlabs bskal pa'i mes //
bdag gzhan nyams grib tshang tshing bsregs //
bde chen rdo rje'i rol gar gyis //
kun bzang rgyal srid dbang 'byor shog
/ces sprul pa'i gter chen nyid kyis rjes su gnang zhing sras yum zung gi bkas bskul ba dang /
zab chos 'di'i zhabs tog tu dmigs te chos 'di'i bdag por dbugs dbyung thob pa 'chi med bstan gnyis g.yung drung gling pa rtsal gyis lhan skyes mkha' 'gro'i rten gnas b+ha tra'i ljon shing gis spras pa'i badzra tsit+ta ko Ti'i sgrub gnas su bgyis pa dge legs 'phel ///
/
