@#//
dam chos dgongs pa yang zab las /
rdo rje gro lod kyi dbang bskur ye shes rtsal skyed ces bya ba bzhugs so //
na mo gu ru kro d+ha lo kot+ta rA ya /
'khor 'das kun na 'gran zla bral //
'jigs byed 'chol ba'i khro rgyal la //
btud nas thun mong ma yin pa'i //
byin rlabs snying po gsal bar bya //
'di la gsum /
sngon 'gro
/dngos gzhi /
rjes so //
dang po ni /
byin rlabs dang ldan pa'i gnas su yar mar gyi tshes bcu la sogs pa'i dus bzang por /
stegs bu'i steng du maN+Dal la me tog dmar po'i tshom bu gcig bkod pa'i steng du rin po che'am thod pa'i snod du gtor ma rdo rje'i dbyibs can sku tsaka dar gdugs kyis brgyan pa rkang gsum lta bur bkod /
g.yas g.yon du rdo rje phur bu /
mtha' mchod pas bskor ro //
gnyis pa la gnyis /
dang po dbang sgrub kyi thog mar skyabs sems ni /
hrI:
bde gshegs 'dus pa sku gsum grub pa'i lha :
don gnyis mthar phyin rnams la skyabs su mchi :
'gro kun sangs rgyas byang chub thob bya'i phyir :
byams dang snying rjes byang chub sems bskyed do :
lan gsum /
bskyed bzlas ni /
gzhung las /
spyan 'dren mchod dang bskul ba'ang med :
rang nyid gu ru pad+ma bdag :
yin pa'i 'du shes dus kun du :
'bral ba med pa mchog tu gces :
zhes gsungs pas snang srid rdzogs pa chen po ka dag gzhir bzhengs kyi dgongs pa'i ngang las ma g.yos par bdag mdun sogs gnyis rtog 'dzin pa bral ba'i ye rdzogs lhun 'byams kyi gding dang ldan pas gter gzhung rdo rje'i tshig gis gsal gdab pa ni /
dang po chos rnams dmigs su med :
de las 'gro la snying rjer gsal :
mkha' la nyi shar ji bzhin du :
bdag nyid pad+ma thod phreng rtsal :
zhal gcig phyag gnyis sku mdog dmar :
spyan gsum rab bsgrad am gtsigs gnyer :
dbu skra smin ma ag tshom 'bar :
phyag g.yas rdo rje rtse lnga gdengs :
phyag g.yon phur bus dgra snying gzir :
rus pa'i rgyan dang thod phreng gsol :
zhabs gnyis g.yas bskum g.yon brkyang tshul :
dpa' gtum stag seng dgra bgegs kyi :
gdan la log 'dren tshogs kun gzir :
sku las khro chung dpag med 'phro :
rdo rje me 'bar gur nang bzhugs :
thugs kar nyi dbus hU~M me 'bar :
bdag gzhan log rtog bag chags bsregs :
rig pa ngar ldan hU~M sgra sgrog :
'khor du dpa' bo mkha' 'gro yis :
sa dang bar snang nam mkha' khengs :
de rnams zhal nas hU~M sgra sgrog :
hU~M hU~M hU~M zhes pa ngar ldan brjod :
'jig rten khams kun shigs shig ldeg :
stong gsum thams cad hU~M sgras gang :
snang srid ma lus rlung 'tshubs kyis :
rtsa sbur ji bzhin dbang sdus shing :
srid gsum 'khor ba dong sprugs bsam :
hU~M hU~M hU~M:
zhes dgongs pa'i gsal ngar dang ldan pas yang tig gsang ba gser gyi 'bru gcig sum sbrel ji tsam nus pa bzla /
mthar spro na 'og nas 'byung ba'i byin 'beb kyi gsol 'debs kyang DA dril dbyangs dang bcas bya'o //
gnyis pa dbang bskur ba la /
snod dang ldan nges pa'i slob ma bdun las mi mang ba khrus nas dbyung /
bgegs bskrad cing srung ba'i 'khor lo bsgom /
sems bskyed gsal btab la /
de'ang rgyal ba sku gsum gyi gsang ba ma lus pa gcig tu bsdus pa gu ru rin po che pad+ma 'byung gnas kyi sgrub thabs rab 'byams bsam gyis mi khyab pa mi dang mi ma yin pa'i gdul bya ji snyed pa de snyed kyi khams dang dbang po'i spyod yul dang 'tsham par snang ba thams cad kyi zab gsang mthar thug pa ni /
ji skad du /
bdag nyid pad+ma 'byung gnas kyis :
phyi nang gsang ba'i sgrub thabs kun :
kha tshang don 'dril mang sbas kyang :
yang gsang snying po hU~M sgrub 'di :
kun gyi snying po yin no bu :
zhes gsungs pa ltar bla ma yang gsang du bsgrub pa yang tig gsang ba gser gyi 'bru gcig ma 'di nyid yin la /
de lta bu'i sgrub thabs gter kha rnams su 'dra min gyi bka' srol mang du byon pa las skabs su babs pa 'di ni /
lha sras tha chung mu tig btsan po'am 'jing yon sad na legs kyi rnam 'phrul dbur stod 'bri gung pa chen po chos rgyal rin chen phun tshogs sam gter ston gnam lcags me 'bar mkha' grol klong yangs zhabs kyis /
gzho stod ti sgro mkha' 'gro'i tshogs khang nas spyan drangs pa /
lha sras thugs dam gyi snying po dam chos dgongs pa yang zab kyi chos sde'i yang tig bla ma'i gsang sgrub yang gsang hU~M gcig mar grags pa ste /
gzhung las /
gsang sngags rig sngags gzungs sngags bsam 'das kyang :
snying por dril ba lha gcig gsal btab ste :
sngags gcig bzlas dang bsam gtan rtse gcig bsgom :
kun gyi snying po 'di nyid gsum la 'dus :
zhes gsungs pa ltar gsang sngags phyi nang gi sgom bzlas thams cad lha gcig dang sngags 'bru gcig la dril ba /
byin rlabs nus stobs phan yon tshad med pa dang ldan pa'i dbang bskur byin rlabs kyi rim pa zab mo bsgrub pa la zhes sogs kyis mtshams sbyar la maN+Dal 'bul du gzhug
/slob dpon sangs rgyas thams cad 'dus pa'i bdag nyid /
dkyil 'khor kun gyi spyi dpal ma hA gu ru rdo rje gro lod rtsal dngos yin snyam pa'i mos gus gdung shugs drag po dang ldan pas gsol ba 'debs pa 'di'i rjes zlos lan gsum mdzod /
e ma bla ma rdo rje 'dzin :
sangs rgyas kun gyi thugs gsang ba :
bde gshegs thugs srog dam pa yi :
byin rlabs bdag la bstsal du gsol :
zhes lan gsum /
bla ma rig 'dzin rdo rje gro lod rtsal dkon mchog rtsa gsum rgya mtsho'i spyi dpal chen por nges pas /
bdag gzhan mkha' khyab kyi skye dgu mtha' dag byang chub ma thob kyi bar du skyabs su 'gro ba dang /
sems can thams cad bla ma sangs rgyas chos sku'i go 'phang la 'god pa'i phyir du bgrod gcig nges pa'i theg pa la 'jug par sems kyi mchog dam pa bskyed la 'di'i rjes zlos /
hrI:
bde gshegs 'dus pa sogs gong bzhin lan gsum /
shin tu zab cing gsang ba'i byin rlabs zab mo 'di dag dam tshig dang mi ldan pa'i snod min la sbyin du mi rung bas brtag cing dri ba 'di la gsan 'tshal /
kye :
skal ldan rigs kyi bu khyod bdag la gson :
gsang ba mchog 'di rab tu gnyan pas na :
mi 'da' rdo rje'i dam tshig srung nus sam :
de ltar khas len bdag gis dbang mchog sbyin :
rdo rje'i dam tshig gnyan po tshul bzhin bsrung snyam pas 'di'i rjes zlos /
sa ma ya i dan na ra kan :
zhes rdo rje mgor bzhag
/bdud rtsi'i dam chu sbyin no //
de nas byin rlabs kyi gzhi 'god pa ye shes pa dbab pa yin pas khyed rang sgo gsum gyi gnad gcun /
gzhan du ma yengs par dmigs pa 'di ltar rtse gcig tu sgoms shig
/dang po chos rnams dmigs su med :
sogs nas /
'khor ba dong sprugs bsam :
zhes pa'i bar gong ltar dal bus brjod /
de ltar khyod rang pad+ma thod phreng rdo rje gro lod rtsal du gsal ba'i snying gar zla ba'i steng du yi ge yaM sngo skya rlung gi rang bzhin :
de'i steng du g.yung drung dmar po yan lag bzhi la ha ri ni sas mtshan pa :
g.yung drung gi lte bar hU~M dmar po :
yaM las rlung byung g.yung drung g.yas su 'khor zhing yi ge lnga las 'od zer 'phros :
rnga yab nas ye shes pa dpag tu med pa spyan drangs khyed rang rnams la sib sib thim par sgoms la mos gus gdung shugs drag po snying khong rus pa'i gting nas bskyed mdzod /
byin 'beb kyi rdzas bdug
/DA dril dbyangs dang bcas te /
hU~M hU~M hU~M:
rje btsun chen po pad+ma thod phreng rtsal :
'gro ba yongs kyi skyabs gnas rin po che :
khyad par thugs rjes bod kyi sems can gzigs :
las ngan spyod pa'i rnam smin gyis mnar ba'i :
bdag cag rjes 'jug rjes 'brang slob ma rnams :
thugs kyis 'dor ram ma hA gu ru rje :
thugs rjes yal bor btang snyoms mnga' ba na :
yang sangs rgyas pa'i dgos pa ci zhig mchis :
bdag cag lus 'di gdung bas mchi ma 'khrugs :
gsol 'debs nga ros 'bod pa cang gsan nam :
yid ni rtse gcig khyed kyi yon tan dran :
pha yi thugs rjes gzigs shig rin po che :
bu la byin gyis rlobs shig sprul pa'i sku :
lus la bde ba spor cig mkha' 'gro'i tshogs :
ngag la nus pa skyed cig yi dam lha :
sems la rtogs pa spor cig gu ru rje :
'dir tshogs mos pa'i bu la byin chen phob :
lus la 'gyur med sku yi byin phob cig :
ngag la tshangs dbyangs gsung gi byin phob cig :
sems la 'khrul med thugs kyi byin phob cig :
yon tan 'gran zla bral ba'i byin phob cig :
phrin las 'gro 'dul rnam bzhi'i byin phob cig :
mchog dang thun mong dngos grub byin phob cig :
ces lus kyis gar nyams /
ngag hU~M dbyangs sum bsgril /
yid mos gus dmigs pa rtse gcig pas byin phab na rnga yab gling nas gu ru nyid dngos su 'byon te byin gyis rlobs par zhal gyis bzhes pa yin no //
de ltar byin phab pa'i ye shes ngo sprad pa ni /
'o /
rigs kyi bu ye gdod ma nas rang rig pad+ma thod phreng rtsal 'di lta bu yod kyang ngo ma shes te :
da res gu ru pad+ma'i thugs rje dang 'di lta bu'i rten 'brel 'dzom pas :
sngon chad ngo ma shes pa de da ni shes te :
ye re :
sa le :
wa le :
lam me :
ngo bo cir yang ma yin la :
rnam pa gang gi'ang go mi 'gag pa :
'di ni byin phab pa'i byin rlabs su ngo shes par gyis la :
de las gzhan du ma rtog :
ma spro :
ma bsdu :
rang sar zhog cig :
'di ni ma bcos rang byung gi ye shes yin te :
'di las ma g.yos na :
'khor ba'i skyon gyis ma gos pas pad+ma 'byung gnas so :
yon tan kun gyi ngo bor bzhugs pas pad+ma saM b+ha'o :
shes bya thams cad gsal bas blo ldan mchog sred do :
khams gsum ma lus pa'i bdag nyid yin pas pad+ma rgyal po'o :
mi shes pa'i mun pa kun sangs pas nyi ma 'od zer ro :
bdud bzhi kun gyis mi brdzi bas shAkya seng ge'o :
lta ba bzang ngan phyogs su ma lhung bas seng ge sgra sgrog go :
bgegs dang log 'dren kun 'dul bas rdo rje gro lod do :
rigs kyi bu de ltar sprul pa'i gu ru mtshan brgyad kyang rang rig pa'i ye shes pad+ma thod phreng rtsal 'di yin no :
de ltar dam ye dbyer med rang byung rang shar gdod ma don gyi he ru ka thod phreng rtsal dngos su gyur pa la /
gtor ma sku 'bag dang bcas pa rtsa gsum kun 'dus rdo rje gro lod pad+ma thod phreng rtsal du gsal ba spyi bor spyan drangs pas /
snang srid lha sku phyag rgya'i rang rtsal phyogs med du rdzogs shing 'gyur med rtag brtan gzhom gzhig dang bral ba'i go 'phang las nam yang mi nyams par byin gyis brlabs pa'i mos pa mdzod cig
/gtor ma spyi bor bzhag la /
hU~M:
snang stong ma 'gag rig pa'i sgo :
rang rig pad+ma thod phreng rtsal :
sku gzugs rdzas kyi dbang bskur ro :
hU~M hU~M hU~M:
rdo rje hU~M yig gis mtshan pa mgrin par bzhag pas phyi nang gi sgra skad thams cad grags stong gzhom med hU~M gi rang bzhin du byin gyis brlabs par mos shig
/rdo rje mgrin par bzhag la /
hU~M:
grags stong skye med rdo rje'i tshig :
snying po hU~M gi don ston pa :
'gag med rang sngags grags stong dbang :
skal ldan bu la dbang bskur ro :
hU~M hU~M hU~M:
hU~M sum sbrel shes na dbyangs dang ma shes na dal bus rjes zlos byar gzhug
/phur bu snying gar gtugs pas dug lnga'i rtog tshogs ye shes kyi rang bzhin du sgrol ba'i dbang thob ste ka dag rang snang ris med kyi ngang nas phrin las rnam bzhi lhun gyis grub par byin gyis brlabs par mos shig
/phur bu snying gar bzhag la /
hU~M:
sangs rgyas phrin las gcig bsdus pa :
thugs mchog 'dus pa'i kI la ya :
dug lnga sgrol ba'i dbang bskur bas :
phrin las yongs rdzogs 'grub gyur cig :
hU~M hU~M hU~M:
mtha' rten du spro na rjes gnang spyi'i phyag srol ltar gtor ma thogs la /
gtor snod me phung 'ja' zer thig le 'khrigs pa'i klong du gtor ma 'chol ba'i khro rgyal pad+ma thod phreng rtsal dkon mchog rtsa gsum kun 'dus dngos su gsal ba'i sku las 'phros pa'i phyag rgya sngags phreng phyag mtshan gyi tshogs gnas gsum du thim pas /
sgo gsum gyi nad gdon sdig sgrib bar chad thams cad gsal /
rdo rje gsum dang dbyer med du byin gyis brlabs par mos shig
/chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
lha sras sad na legs /
gter ston gnam lcags me 'bar /
rgyal ba'i yab gcig chos rgyal phun tshogs /
rgyal dbang chos kyi grags pa /
rje btsun dkon mchog rin chen /
dkon mchog phrin las rnam rgyal dpal bzang po la sogs pa bka' bab rig 'dzin brgyud pa'i bla ma dam pa thams cad dang /
yi dam mtshan bdun 'dus pa rdo rje gro lod /
'khor dpa' bo DA ki bye ba 'bum dang bcas pa thams cad kyis rdo rje'i slob ma 'di rnams la byin gyis rlobs shig
/lha srin sde brgyad bdud dang dam sri'i gnod pas mi tshugs par srungs shig
/nad gdon dus min 'chi ba'i 'jigs pa thams cad las skyobs shig
/tshe dang bsod nams nyams dang rtogs pa'i yon tan thams cad spel cig
/'chi ba med pa'i tshe dang mchog thun mong gi dngos grub stsol cig
/skye ba dang tshe rabs thams cad du rjes su 'dzin par mdzad du gsol /
hU~M hU~M hU~M hU~M hU~M hU~M hU~M:
zhes bka' bsgo bya /
gsum pa rjes kyi bya ba me tog 'thor la shis brjod ni /
na mo :
byin rlabs mkha' la thugs rje'i sprin 'khrigs te :
phyogs dus ma lus kun tu mtha' yas pa :
bde legs char rgyun yongs su gang gyur pa'i :
rig 'dzin rtsa brgyud bla ma'i bkra shis shog :
ye shes lnga ldan 'od lnga'i pho brang du :
sku gsum mi 'gyur lhun grub bkod pas brgyan :
rgyal ba'i dkyil 'khor rab 'byams kun nas bkra :
yi dam zhi khro rab 'byams bkra shis shog :
gnas yul mkha' spyod sprul pa'i zhing khams su :
gang 'dul thabs kyis 'dul ba'i gdul bya la :
dpa' bo mkha' 'gro srung mar sku sprul pa'i :
bka' srung dam can rgya mtsho'i bkra shis shog :
ces brjod la rol mo bsgrag
/des dam chos dgongs pa yang zab las byung ba'i bde gshegs kun 'dus gsang ba'i srog sgrub gu ru rdo rje gro lod kyi byin rlabs legs par thob pa yin pas dus rtag tu rang lus rdo rje gro lod kyi skur bsgom /
ngag rlung gi rgyu ba thams cad hU~M bzlas dang mi 'bral /
sems rig stong rdzogs pa chen po'i ngang du bzhag
/tshes bcu'i mchod pa mi bcag pa sogs rtsa ba dang yan lag gi dam tshig bsrung snyam pas 'di'i rjes zlos /
gtso bos ji ltar sogs dang /
gtang rag maN+Dal phyin spyi ltar bya /
rjes chog dmigs bsal mi dgos /
'di dge mi bzad gtum po'i 'od phreng gis //
log 'dren dgra bgegs mun pa tshar bcad nas //
'gro kun ye shes snang ba rab gsal te //
thod phreng rtsal gyi go 'phang myur thob shog
/ces sogs bsngo smon byas pas 'grub bo //
'di ni bla ma lho rin po che las brgyud pa mkhas grub karma chags med kyi phyag len snying por bzhag ste 'dus gsal du bsdebs pa'o //
'khor 'das gnyis rtog chos thams cad //
gzhom med hU~M gi ngo bor dag
/'chol ba'i khro rgyal chen po dang //
dbyer med phyag rgya che 'grub shog
/ces pa'ang nyer mkho khyer bde'i slad du 'chi med bstan gnyis g.yung drung gling pas rdzong sar bkra shis lha rtse'i chos grwar spel ba dge legs 'phel //

//
