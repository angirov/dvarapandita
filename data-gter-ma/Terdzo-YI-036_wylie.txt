@#:
dpal phyag na rdo rje dregs pa kun 'dul las :
dgra bo klu la gtad pa'i las bzhugs so :
nang sgrub kyi las mtha' them med phyag len ma'o //
\u0f88\u0f88\u0f88\u0f88
dregs pa kun 'dul la phyag 'tshal lo :
rgyud las bsdus pa rtag zab phyir :
dum bu logs su gab pa :
chig chod gnad kyi spu gri :
las sbyor gang byed kyi kha skong :
gtad khram kun gyi yang snying :
zlog med sel phung gi las 'di la :
gnas gang yang rung bar :
stegs bu ci rigs pa'i dbus su :
brub khung nag po'i nang du :
mdze thod dam rabs chad thod pa'am :
glang ru'am rdza'i sbal pa :
la cha'i sbal pa gang rnyed la bya'o :
snod der tsakra bcug ste :
'brub khung du bcug la :
'bod pa'i sngags 'di 'bum du bzla :
oM nA ga dun dun :
hi li hi li :
nA ga che ge mo la 'dus 'dus :
zhes bzla'o :
de nas rbad pa'i sngags 'di khri tsho gcig bzlas so :
oM nA ga shAn tiM dun seb :
nA ga dun dun :
rkyen rkyen nA ga sha du ya :
tshubs tshubs :
rbud rbud :
nA ga rA dza sa ma ya phud dza :
zhes bzla'o :
de nas gsad pa'i sngags 'di bzla :
nag po bab tsi tsi rgyas :
trag thul snying la gul :
shan shan srog la shan :
nA gas sod :
po+or thun sod :
thun sod swA hA:
zhes khri tsho gcig bzlas shing :
nyungs dkar zangs lcags rdo phye dang :
btsan dug thun gyis brabs la gsod :
de nas gar sdod pa'i sa der klu gtor gtang :
klu la bden pa bdar :
ma nyes pa'i dpang gzug :
shags gdab las bcol lo :
der   sha ru'am dgo rus /dong brus la khru gang gi 'og tu bcug la :
sngags 'di brgya rtsa brgyad bzla'o :
yam me snying la yam :
nA ga kan tshe :
nA ga 'dus 'dus :
nA ga rA dza nan :
yam me sha la yam :
yam me khrag la yam :
yam me rus la yam :
khyer phyir sod :
hor phyung sod :
che ge sod sod :
ces bzlas la :
sAts+tsha spyi bo bzlogs la gnan :
de nas sas byibs brtag mal dang tshes grangs gtad lugs sogs gsal sgron dang bstun :
sgrub pa gang byas kyang rung :
gnan pa'i las sbyor 'dis gzhug bcings na las gang 'grub pa la the tshom med do :
zab rgya :
de nas rang la zlog gis dogs na srung ba'i man ngag ni :
rang gi lus 'di bud shing du bsam :
raM las me 'bar bas lus me 'bar nas klu thams cad tshig par bsam :
sngags 'di bzla'o :
oM pad+ma kro d+hI shwa ri badzra kI li kI la ya :
ma hA yak+sha kA la rU pa karma raM raM dz+wa la raM raM hU~M phaT:
nA ga dun :
tsan+d+he tsan+d+he :
mi li mi li :
b+han+d+ha b+han+d+ha nA ga ni swA hA:
rang gi lus 'dar ba dang :
g.yo ba la sogs pa byung na bzla :
de min ma bzlas kyang chog :
rdzas kyi srung ba mi dgos :
byas kyang mi 'gal lo :
gzhan gtad rgyud bzhin shes par bya'o :
las myur ba dregs pa kun 'dul gyi las phran :
las sbyor gnan pa thams cad kyi kha skong du rgyud nas bsdus te logs su gab pa :
spel ba'i gnas med sems la sbos :
kha tham :
'di'i 'khor lo bri thabs ni :
gro ga la sbal pa'i lte bar mu khyud bzhi bskor :
sbal pa'i mthar yam me snying la yam gyis bskor :
mu khyud gsad sngags phyi ma la nag po bab kyi sngags tshos bskor ba bri :
gnyis par nA ga shAn+tiM la sogs pa bri :
gsum par nA ga dun gyi sngags tshos bskor ba bri :
lte bar ling+ga'i tha mar :
klu bdud nag po khyod la dam nyams pa'i dgra bo 'di gtad do :
myur du sod cig :
ling+gar ming rus tshad dang bcas pa bri :
snying gar nri bri :
che ge mA ra ya dza :
zhes pas bskor :
zag rdzas dang dug sna mdze khrag gam dug khrag byug :
rang gi dri ma la gzab :
'brub khung mdze thod la sogs par bcug la thun gyis brab :
sngags rdzogs pa dang 'khor lo dril :
tshon skud kyis bcings la :
snod   mdze thod glang ru sogs /gang rung du bcug la gtad do :   zhal gdams logs su gab pa yod dom lag ma dang ma bu bsgrig go
/shin tu zab pas sba bar bya'o :
las can bu dang 'phrad par shog :
rgya rgya rgya :
kun 'dul phra men dom lag ma :
las 'brel rtsal gyis gter nas bton :
u rgyan u pa de sha yin :
dus tshod 'jug thabs ston pa ni :
gza' phur bu'am :
skar ma bra nye'am :
skag la sogs pa'i gza' skar ngan pa'i dus sam :
kho'i dgra gza' 'am :
dgra skar la bya :
dus mar ngo'i dgu stong la bya'o :
ling ga ming rus zag rdzas gong ma'i nang du gzhug go :
'chi bar 'dod na spra tshil la byas pa'i nang du ling ga ming rus can bcug la tsher ma re la sngags re bzlas la :
ling+ga de'i spyi bo nas rkang mthil yan chad du brgyad gzug go :
rang nyid kha lhor bstan la bya :
de ltar byas pas dgra bo yul thon pa dang :
'chi bar 'gyur ro :
bskrad pa phra men rkyang 'phen 'di :
zab phyir rin chen gter du sbas :
kun la spel na rang la gnod :
de phyir ngan sngags 'di mi spel :
sa ma ya kha tham :

@#//
phyag rdor dregs 'dul gyi las mtha' gtad khram gyi lag len dmar byang du bkod pa bstan dgra mthar byed ces bya ba bzhugs so //
na mo gu ru badzra tsaN+DA ya /
snang srid dregs pa'i tshogs rnams kyi //
gtsug na gar dgu'i gzi 'bar ba //
bla ma gsang ba'i bdag po yis //
grub gnyis gnas su dbugs 'byin mdzod //
de la dpal gsang ba'i bdag po dregs pa kun 'dul nang sgrub kyi las mtha' gtad khram gyi man ngag lag tu len pa'i tshul ni /
dbang thob cing dam tshig la gnas pa /
yi dam gyi bsnyen sgrub las su rung zhing ting nge 'dzin gyi drod thob pa'i rnal 'byor pas /
snying rje chen pos bstan pa dang sems can yongs la 'tshe ba'i gdug pa can tshar gcod pa'i slad du spyi don rnam pa lnga'i sgo nas las la sbyar bar bya ste /
'khor lo sogs kyi bca' gzhi dang gcig
/'bod pa dang gnyis /
rbad pa dang gsum /
gsad pa dang bzhi /
las sbyor dang lnga'o //
dang po bca' bzhi ni /
klu thebs yod cing gza' skar
sbyor byed sa bdag rtsub pa'i nyin rgya shog la mtshal gyis tsakra gzhung dang dpe'u ris ltar bri /
'byung khrus spyi ltar byas la ling+ga la dgra'i zag rdzas /
dug sna /
mdze gri'i khrag gis byug
/de shong tshod kyi rdza'am la cha'i sbal pa khong stong lto bar bu ga yod pa bcos /
'gol sa zhig tu rang sdod pa'i mdun stegs gang rung gi dbus su brus brtsig ci rigs kyi 'brub khung gru gsum gyi nang rdza sbal bzhag pa'i steng 'khor lo'i ling+ga'i mgo rang la gtad nas gan rkyal du bkram /
kha bcad steng sAts+tsha nag pos gnan /
yungs dkar lcags zangs rdo phye /
btsan dug gi thun /
tshon skud sngo dmar /
btsod ru rnams 'du byas /
stegs kyi khar klu bdud seng gdong gi gtor ma klu sman 'o skyems dang bcas pa bsham /
shang tshe /
zi ra nag po /
thal chen /
shu dag
/rdo dreg nag po /
bab bla /
rwa gzhob /
ra thug gi sbre /
chos sman /
btsan dug
/spyang brun /
gla rtsi /
gu gul /
tshil chen rnams kyi thum bu lus la bcang /
me long gi dkyil du mi khrag gis /
na baM khaM/
bris pa dang rma bya'i mdongs dang gzug mo byi thur gnyis sam gcig gang 'byor rnams gsag go //
/gnyis pa 'bod pa ni /
phyag rdor dregs 'dul lam gtum po sogs dpal gsang ba'i bdag po'i bdag bskyed bsgoms la rtsa sngags stong rtsa nas brgya rtsa'i bar gang 'grub bzla /
de nas gang la gtad pa'i klu bdud de nyid kyi sger mchod dmigs bsal yod na dang /
med na bla ma drag po'i bka' srung bdud btsan klu gsum gyi gsol mchod lta bu rgyas par btang nas /
rang gsang bdag gi thugs ka nas 'od zer lcags kyu lta bu spros /
klu bdud de nyid gang na gnas pa'i srog nas drangs pas rang dbang med par bdag gi mdun du byung nas bka' nyan pa la sngags kyis bka' bsgos pas dgra bo'i mi nor brlag par byed par bsams la /
oM nA ga dun dun :
hi li hi li :
nA ga ming 'di   dgra'i ming brjod /zhes bya ba la 'dus 'dus :
zhes bzla /
sngags 'di 'bum phrag gcig ma song bar thun rer gtor ma kha gso zhing 'di kho na la 'bad par bya'o ///
/gsum pa rbad pa ni /
bdag bskyed bzlas pa dang bcas pa /
klu'i gsol kha rnams gong dang 'dra /
de nas /
'brub khung lcags khang gru gsum srid pa las kyi btson khang chen po'i nang du 'khor lo'i dbus kyi ling+ga nri las dgra bo 'khor bcas nyam thag pa'i rnam par gyur /
rang gi thugs ka nas sprul pa'i khro bo dang /
mdun du klu bdud 'khor bcas gnas pa skar mda' 'phangs pa ltar dgra yul du song /
lcags kyus snying nas bkug
/zhags pas bcings /
lcags sgrog gis bsdams /
dril bus myos su bcug
/skyob pa'i lha dang phral te skad ngan tse re re bris pa'i ling ga la thim par gyur /

sangs rgyas kyi bden pa dang /
chos kyi bden pa dang /
dge 'dun gyi bden pa dang /
bden pa'i stobs kyis dgra bo ming 'di zhes bya ba gzugs ling ga 'di la khug cig
/dzaHhU~M baM hoH
dz+nyA na A yu She pra be sha ya phaT/
A be sha ya a /
tshar bdun las mi nyung ba brjod pa'i rjes su klu bdud 'khor bcas mdun du bka' nyan zhing gnas pa la rang gi sngags bzlas pas de rnams khros 'khrugs /
dgra yul du song ste dgra bo 'khor bcas shan pas lug 'dzin pa ltar bzung ste khyer nas ling ga la thim par bsam zhing /
oM nA ga shAn tiM dun seb :
nA ga dun dun :
rkyen rkyen nA ga sha du ya :
tshubs tshubs :
rbud rbud :
nA ga rA dza sa ma ya phud dza :
zhes khri tsho gcig ma song bar du bzla'o ///
/bzhi pa gsad pa ni /
sngar gyi thun de mdun du bshams la /
sngags bzlas pas klu bdud 'khor bcas dgra bo de rnams zas su mthong nas dgra bo'i rtsa la zhugs /
snying khrag 'jib cing dug gis rengs myos rul du bcug
/mtshon cha'i char phab ste mi nor thams cad rjes med du zos par bsam zhing /
nag po bab tsi tsi rgyas :
trag thul snying la gul :
shan shan srog la shan :
nA gas sod :
por thun sod :
thun sod swA hA:
zhes drag tu bzlas shing sngags brgya tsam gyi mtshams su thun la mchil ma ma shor bar phus btab pas thun rdzas dug dang mtshon cha klu bdud kyi dmag tshogs su gyur par bsam /
stong tsho re tsam gyi sor 'brub khung la thun bug yod na dang /
de min kha gcod phye la sngags de ga bzla zhing ling+ga la thun gyis brab dmigs pa thun rdzas dug mtshon klu bdud kyi dmag gis dgra bo thal bar song bar bsam /
sngags khri tsho gcig ma song bar de ltar bya'o ///
/lnga pa las la sbyar ba ni /
tsakra lte ba ma chag par dang por phyi'i sbal pa'i g.yon nas lteb /
de nas g.yas /
gsham /
mgo nas bltabs la ling+ga'i mgo yod phyogs su skud sne bton pas ngo shes par byas te g.yon nas hril mor dril /
tshon skud dmar sngos phyir gtad du dang por gzhung dang de nas 'phred du mi mngon par dkris /   skabs 'dir 'khor lo rang 'thag gi lte mig
/phyi sgo'am ma them /
g.yag shing gi bu ga
/rang gi rkang pa rnams la bskor tshul gzhan du bshad pa ltar 'grub na legs /
mchan /
skud sne yod pa sbal pa'i mgo ngos su gtad de rdza'i sbal pa'i nang du bcug
/'brub khung du 'thor pa'i thun rdzas rnams kyis srubs bkang ste bu ga la chas bkag
/klu thebs dang bstun la rang nyid klu bdud gnas sar 'gro /
'gro gdong me long la khrag gis yi ge bris pa de snying gar gdags /
rma bya'i mdongs byi thur dang bcas pa gnyis yod na dpral ba dang ltag par 'dogs shing gcig las med na dpral bar gdags /
sbal gzugs /
sAts+tsha nag po /
gtor chas klu sman 'o chol gtsod ru bcas khyer la klu'i rtsar slebs 'phral gtor ma dang klu sman bsham /
bdag bskyed dang yi dam gyi bzlas pa lnga brgya tsam bya /
mgron spyi la chu gtor dang /
klu'i gsol kha gtang /
kyai /
klu bdud nag po mthu bo che /
dregs pa'i sde dpon chen po 'khor dang bcas pa khyed rnams kyis dpal phyag na rdo rje slob dpon pad+ma 'byung gnas sogs rtsa ba dang brgyud par bcas pa'i dpal ldan bla ma dam pa rnams kyi bka' dang dam la ma 'da' bar /
dam nyams pa'i dgra bo gzugs ling+ga la bris /
ming rus yi ger bkod pa 'di zhes bya ba dang gnyen dang nor rdzas /
bu dang chung ma /
rgyab rten sde dpung dang bcas pa srog bdud chen po khyod la zas skal du gtad pa yin pas 'di rnams khyod kyis tshar chod cig
/bdag cag yon mchod tshos kha lag spyod gsum gyis ma nyes so //
dam pa'i chos sgrub cing dman sa bzung nas gnas pa yin kyang /
dam nyams 'di rnams kyis rnam pa du mar snyad btsugs so //
nged rnal 'byor pa rnams la lha med /
khyed chos skyong lha srin sde brgyad tshor mthu med zer nas nged can du ma zad khyed lha srin thams cad la'ang do bsdos /
sangs rgyas kyi bstan pa bshig
/bla ma'i sku la bsdos /
dge 'dun gyi sde bcom /
rnal 'byor pa'i chos dang longs spyod la bar du bcad /
sems can mang po la gnod pa byas pas 'di rnams mi tshe ring na sangs rgyas kyi bstan pa ming med du byed /
lha 'dre'i gnas rten thams cad rtsa ba nas bshig par 'dug gis /
khyed la mthu dang nus pa yod na 'di rnams kyi sha zo khrag thungs /
dbugs longs /
rus pa mur /
mdze nad sna dgu thongs shig
/smyo 'bog dang ltas ngan thongs shig
/nad rims dang nang 'khrug thongs shig
/gri 'thab dang cho 'phrul thongs shig
/ban bon rnams kyi bka' ma nyan /
yas dang glud ma len /
nam mkha' stong pa la tshad ma 'dzugs /
'jig rten phyi ma la dus ma 'debs /
rang bzhin las las grub pa'i skye 'chi la mthu dang rtsal du ma rloms par dam nyams 'di rnams pho mo bu tsha dang bcas pa /
sgo nor yul mkhar dang bcas pa /
rgyab rten sde dpung dang bcas pa skad cig da lta nyid du zo zhig
/thungs shig
/ming tsam yang mi grags par rjes med thal ba'i rdul du rlogs shig
/de nas khyed la gtang rag rgya chen po gtong ngo //
zhes dmod pa drag po brjod /
skam gtad byed na gang du sba sa der lto 'phye brtags te dong rgya ji tsam byed pa las brgyad 'gyur gyis che ba zhig la ri mo zlum por bri /
de tshan pa brgyad du bgos pa'i ri mo bris la /
zla ba bcu gnyis pa nas gnyis pa'i bar yin na nub tu brko /   nub tu kha gtad la /
gsum pa nas lnga pa'i bar yin na lho ru brko /   lhor kha bltas la /
drug pa nas brgyad pa'i bar yin na shar du brko /   shar du kha gtad la /
dgu pa nas bcu gcig pa'i bar yin na byang du brko /   byang du gtad la /
kha'i phyogs nges par byas la tshan pa brgyad po de nas phyogs gang yin de'i tshan pa der gtsod rus dong khru gang   khru gang dang sor bcu dgu man chad kyi sor nyi shu yan chad du gnan par yang bshad /
mchan /brkos pa'i nang du /
gza'i thebs dang bstun la sbal pa'i kha thebs phyogs su gtad la bcug
/rlon gtad byed na sbal pa thebs bstun nas mtsho la bskyur /
dmigs pa klu bdud rab tu khros pa kha gdangs nas bka' nyan pa la 'khor lo dngos su gsal ba kha nang du gtad pas khyur mid byas te kha btsum par bsam /
de nas lha'i nga rgyal dang lta ba'i gding dang ldan pas sngags 'di bzla'o //
yam me snying la yam :
nA ga kan tshe :
nA ga 'dus 'dus :
nA ga rA dza nan :
yam me sha la yam :
yam me khrag la yam :
yaM me rus la yam :
khyer phyir sod :
hor phyung sod :
ming 'di zhes bya ba sod sod :
ces brgya rtsa gcig bzla /
dgra bo klu bdud kyi khong par tshud /
bskal pa'i bar du mi thar bar bsam /
skam gtad yin na sbal pa'i khar sas cung zad g.yogs pa'i steng du sAts+tsha nag po mgo zhabs ldog pas gnan /
de'i khar sa rdos g.yogs mi mngon par bya /
rang gis phyis rnyed pa'i rtags gdab /
bca' lag bsdu dgos yod na bsdus la /
de ma thag rang gi snying gar raM yaM dmar po /
de las me 'bar bas lus la gnas pa'i klu gdon thams cad bya sgro mes bsregs pa ltar tshig par bsam la /
oM pad+ma kro d+hI shwa ri badzra kI li kI la ya :
ma hA yak+sha kA la rU pa karma raM raM dz+wa la raM raM hU~M phaT:
nA ga dun :
tsan+d+he tsan+d+he :
mi li mi li :
b+han+d+ha b+han+d+ha nA ga ni swA hA:
zhes nyer gcig bzla /
dgra khyim thag nye na de phyogs su klu sman btab pa'i 'o chol 'bo /
rma bya'i mdongs dang byi thur gcig las med na ltag par 'dogs /
gsang ba'i bdag po'i gsal snang dang /
rtsa sngags /
las sngags /
khyad par du /
oM phe sha g+ha ru b+h+rU~M/
zhes pa'i sngags gang mang bzla bzhin du lta ba'i gding dang ldan pas phyi mig mi blta bar rang gnas su log
/yi dam chos skyong la gsol mchod bya zhing phrin las bcol /
srung zlog gi rim pa la 'bad par bya'o //
gong 'og thams cad du gces pa'i gnad ni /
'khor lo'i shog bu snag tshwa snod tshon skud sogs thams cad la rang gi dri ma ma shor ba dang /
lha sngags ye shes kyi ting nge 'dzin brtan po las mi g.yo bar bya'o //
'di ni yi dam phyag rdor dang /
gtad yul klu bdud la gtad pa'i dbang du byas kyi /
yi dam nA ga rak+sha sogs klu gshed kyi gnyen po stobs kyi lha gzhan dang /
gtad yul klu btsan sogs gzhan la byed na'ang rung bas de dang de'i kha bsgyur shes par bya /
'dis drag sngags thams cad kyi las sbyor gyi mtha' bsdu bar bya'o //
las grub nas klu la gtang rag gtong zhing skam gtad yin na 'khor lo bton la /
rdo rje sems dpa' 'am sangs spyan gyi gzungs chus bkru /
yi ge brub pa dang ri rtse'am chu klung la dor /
gal te 'khor lo ma rnyed pa'am rlon gtad yin na gnas der gtad rul gyi man ngag tshul bzhin du byas pas rang phyogs su mi ldog par 'gyur ro //
snying rje khros pas nyams pa'i tshogs //
dus kyi lto bar skad cig gis //
gtad pa'i man ngag 'di bris pas //
gzung 'dzin dgra bgegs tshar gcad shog
/ces pa'ang mthong ba brgyud pa'i lag len gyi dmar byang shin tu gsal bar bris pa dza yan+tu /
mang+ga laM///
/
