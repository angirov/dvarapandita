dpal bka' 'dus kyi snying po don gyi thugs khrid bzhugs so :
:
\u0f88\u0f88\u0f88\u0f88\u0f88\u0f88\u0f88\u0f88
zhi khro bka' 'dus lha la phyag 'tshal lo :
snying po don gyi man ngag stan gcig tu bsgril ba la bdun te :
bka' 'dus rtsa ba'i rgyud las :
lha mi'i theg pas blo sna chos la bskul :
ces pas dang po blo chos la bskul ba ni :
gnas dben par song la rkyen gzhan spang :
'bol ba'i gdan la lus gnad bsrang :
rlung ro bsal :
rnam rtog gi spun thag bcad de 'di ltar bsam :
bdag gis da res dal 'byor gyi mi lus rnyed dka' zhing :
phan 'dogs che ba thob :
bla ma dge ba'i bshes gnyen dang mjal :
dam pa'i chos zab mo thob pa'i skabs su :
le lo dang phyi shol du ma bzhag par rten 'di la snying po longs nges shig ma byas na :
phyi nam zla dus bzhi :
nang dgra gnyen skye 'chi :
gsang ba rang gi rnam par rtog pa skad cig ma gang la brtags kyang mi rtag cing mi brtan :
myur du 'jig :
nges pa med :
'chi ba la cis kyang mi stongs :
shi nas lus dang :
longs spyod dang :
nye du sogs gang yang rjes su mi 'brangs :
de dag gis bdag 'dor :
bdag gis de dag bskyu+ur nas ga shed gcig tu cha med sar 'gro ba'i dus las 'ba' zhig rjes su 'brangs te :
sdig pa mi dge ba'i las kyis dmyal bar skyes na tsha grang :
yi dwags bkres skom :
dud 'gro bkol spyod sogs dran pas skyi g.ya' ba'i sdug bsngal nyams su myong na ci tsug byed :
de bas sdug bsngal de las skyob nus nges pa bla ma dang dkon mchog la skyabs su 'gro bar bgyi'o snyam pas :
na mo :
byin rlabs rtsa ba bla ma dang :
bslu med dkon mchog rnam pa gsum :
mkha' 'gro chos skyong tshogs bcas la :
snying nas gus pas skyabs su mchi :
zhes dkon mchog gi yon tan rjes su dran pas snying thag pa nas skyabs su 'gro :
las 'bras la yid ches pa'i yang dag gi lta ba bskyed :
khyad par sbyin pa gtang :
dus khrims bsrung :
bsam gtan dang gzugs med kyi ting nge 'dzin gyi nyer len 'jig rten pa'i zhi gnas kyang bsgrub par bya'o :
sa ma ya :
gnyis pa nyan rang gi theg pas nges 'byung bsam pa bsgrub pa ni :
rgyud las :
nyan rang theg pas nges 'byung bsam pa bsgrub :
ces pas :
slar yang 'khor ba'i snang tshul la legs par dpyad pas mi skye rga na 'chi :
lha min 'thab rtsod :
lha 'pho ltung dang :
bltar mi mngon par 'gyur ba dang 'du byed kyi sdug bsngal bsam gyis mi khyab :
de bas na 'khor ba'i gnas thams cad me'i 'obs :
spu gri'i tshal :
ral gri'i nags ltar shes pas yid nges par 'byung ba'i blos sdug bsngal thams cad kun 'byung las byung bas :
de'i gnyen por lam rgyud la brten :
thar pa mngon du bya snyam pas tshul khrims yang dag par blangs shing bsrung :
zhi gnas dang :
lhag mthong dang :
rten cing 'brel 'byung lugs 'byung dang :
lugs ldog gi tshul la rab tu goms par bya'o :
sa ma ya :
gsum pa theg chen gyi lam gyis gzhi bzung ba ni :
rgyud las :
byang sems theg pas lam gyi gzhi bzung ste :
zhes pas :
sdug bsngal can gyi 'khor ba pa de thams cad rang gi pha ma drin can yang dang yang du byas par shes pas :
bde ba dang 'phrad 'dod kyi byams pas mdun bsu :
sdug bsngal dang bral 'dod kyi snying rjes gzhung bsrang :
phan bde bla na med pa la bdag gis 'god par bgyi'o :
snyam du smon pa dang :
de'i ched du rgyal ba sras dang bcas pa'i spyod yul rlabs po che la bslab pa 'jug pa ste kun rdzob byang chub sems rtsal du bton la :
ngag tu'ang :
ma gyur rigs drug sems can la :
byams dang snying rjes kun bslangs ste :
sangs rgyas go 'phang thob bya'i phyir :
rgyal sras spyod la bslab par bgyi :
zhes dam bca':
blo sbyang :
lag tu len pas dus 'da' bar bya'o :
sa ma ya :
bzhi pa kri yog gi theg pa la brten nas gsag sbyang bya ba ni :
rgyud las :
kri yog la brten tshogs gsag sgrib pa bsal :
ces pas :
tshogs gsag pa ni :
snod dag pa'i zhing khams :
gnas khang rin po che'i gzhal med khang :
yo byad byang chub sems dpa'i mchod sprin du dmigs :
mdun gyi nam mkhar bla ma yi dam dkon mchog rgya mtsho mngon sum bzhin du bzhugs par bsam :
bdag gzhan sems can thams cad thabs cig tu phyag 'tshal zhing mchod pa 'bul ba sogs yan lag bdun pa bgyid par bsams la :
na mo :
bdag dang mkha' mnyam sems can kun :
zhing rdul snyed kyi lus sprul te :
skyabs gnas dkon mchog thams cad la :
sgo gsum gus pas phyag 'tshal lo :
mchod sprin rgya mtshos rtag tu mchod :
sdig ltung 'gyod pas snying nas bshags :
byang chub spyod la rjes yi rang :
chos kyi 'khor lo bskor bar bskul :
mya ngan mi 'da' bzhugs su gsol :
dge tshogs byang chub chen por bsngo :
gzhan don sangs rgyas myur 'grub shog :
ces brjod :
rang gzhan gyi lus longs spyod dge rtsa dang bcas pa maN+Dal du phul la :
oM AHhU~M:
bdag gzhan lus dang longs spyod dge rtsar bcas :
bkod pa rab rdzogs zhing khams 'byor pa'i sprin :
nam mkha' gang bar dmigs te phul ba yis :
'gro kun rdo rje'i zhing la spyod par shog :
oM sarba ta thA ga te b+h+yoHmaN+Dal pU dza ho :
mthar tshogs zhing rang la bstim :
rang gi spyi bor bla ma rdo rje sems :
dkar gsal zhal gcig phyag gnyis zhi zhing 'dzum :
rdo rje dril 'dzin dar dang rin chen brgyan :
pad zla'i gdan la sems dpa'i skyil krung bzhugs :
thugs kar zla steng hU~M yig dkar pos mtshan :
sdig ltung la 'gyod skyabs gsol sngags bzlas pas :
hU~M las byung ba'i ye shes bdud rtsi'i rgyun :
zhabs kyi mthe bong las brgyud rang la thim :
nad gdon sdig sgrib bag chags bcas pa sbyangs :
sku gsung thugs kyi byin gyis brlab par gyur :
yi ge brgya pa brgya stong khri 'bum du bzla :
mthar rang la bstim :
rang rdo rje sems dpar gsal la :
oM badzra satwa hU~M:
zhes bzlas pa'i mthar thog ma dang tha ma med pa'i byang chub sems rdo rje sems dpa'i ngang la bzhag go :
sa ma ya :
lnga pa ma hA yo ga la brten nas bum dbang gi lam khyer bskyed rim bsgom pa ni :
rgyud las :
ma hA yo ga'i theg pas snang zhen sbyang :
zhes pas thog mar bla ma'i byin rlabs lam du bya ste :
oM AHhU~M:
dbyings ni rnam par dag pa chos kyi sku :
rig pa ye shes 'od lnga longs spyod rdzogs :
thugs rjes 'gro ba'i don mdzad sprul pa'i rtsal :
sku gsum dbyer med bla ma kun tu 'chang :
nam mkha'i mdog can rdo rje dril bu 'dzin :
rang 'od yum 'khyud dar dang rin chen brgyan :
seng khri pad+ma nyi zla'i gdan steng du :
ye shes 'od zer 'phro ba'i klong na rol :
brgyud gsum rig 'dzin bla ma sprin ltar gtibs :
yi dam zhi khro rab 'byams 'ja' ltar shar :
mkha' 'gro chos skyong srung ma zer ltar 'phro :
mdun gyi nam mkhar dgyes bzhin bzhugs par gyur :
rig 'dzin brgyud pa'i gsol 'debs dang :
oM AHhU~M gis thugs dam bskul bas 'od zer dkar dmar mthing gsum rim dang gcig car du spros :
rang gi gnas gsum du rim dang gcig car du zhugs shing thim pas dbang dang dngos grub ma lus pa thob par bsam :
mthar shel 'od nang du nub pa bzhin 'khor rnams bla ma yab yum la thim :
bla ma yab yum rang rig pa skye med kyi ngang du thim par bsams la dgongs pa bskyang :
de nas de bzhin nyid lta ba blo 'das la mnyam par bzhag :
mnyam gzhag brtan po skyes pa na dmigs pa med pa kun snang snying rje mkha' khyab tu spros la rtsal sbyang :
de la rtsal 'byongs pas snying rje sgyu ma lta bu ngang gis shar ba na :
dmigs pa'i rten du ro ras la hU~M mthing nag gru gang ba bri :
dal gyi dbus su bzhag :
yid mig rlung gsum rtse gcig gtad :
shin tu gsal ba na nam mkhar hU~M dang rang sems dbyer med du bzhag :
de las 'od 'phros pas snod bcud kyi dngos 'dzin sbyangs :
'byung ba rim brtsegs ri rab dang bcas pa'i gzhal yas khang dur khrod rol pa'i rgyan bkod pa dang bcas par bsgom :
dmigs pa'i rten du dur khrod kyi ras sam thod pa la dpal chen po rtsa ba'i lha sku bris pa la sems bzung ngo :
de rnams don dam gsal 'debs brjod pa tshig gi sgo ni :
hU~M:
de bzhin nyid dbyings blo 'das 'od gsal ngang :
dmigs med snying rje kun snang mkha' ltar khyab :
rgyu yi rig pa rang byung hU~M mthing ga :
'od kyis snod bcud thams cad stong par sbyangs :
stong pa'i ngang las 'byung rim ri rab steng :
rin chen dur khrod gzhal med khang chen po :
rdo rje'i srung 'khor gsal brtan 'bar ba'i dbus :
pad zla nyi ma dregs pa khyo shug gdan :
de steng dbyings nas rgyu yi yi ge babs :
rdo rje hU~M yig mnyam sbyor 'phro 'du las :
spyi dpal chen po khrag 'thung rtsa ba'i lha :
sku mdog mthing nag zhal gcig phyag gnyis pa :
gar dgu'i gzi 'bar rdo rje dril bu bsnams :
dpal dang dur khrod rus pa'i rgyan gyis spras :
sbyor yum dmar mo gri thod 'dzin pas 'khyud :
zhabs gnyis dor stabs ye shes me dpung klong :
phung khams skye mched ba spu'i bu ga tshun :
zhi khro yongs rdzogs 'dus pa'i ngo bo nyid :
srid zhi kun gyi dbang phyug chen por bzhugs :
spyi bor rigs kun khyab bdag kun tu 'chang :
nam mkha'i mdog can zhi 'dzum rdor dril bsnams :
dar dang rin chen rgyan mdzes yum dang 'khril :
pad zla'i gdan la rdo rje'i skyil krung rol :
de ltar gsal ba'i lhar snang sgyu ma'i sku :
snang stong dbyer med chu zla 'ja' tshon ltar :
'od kyi lus la ye shes snying po'i srog :
lnga ldan thig le'i 'od zer kun tu 'phro :
rang byung dbang bskur rigs lnga'i cod pan rdzogs :
rdo rje gsum mchog dbyer med lhun gyis grub :
oM hU~M trAM hrIHA:
oM AHhU~M:
de ltar tshig gis gsal gdab :
don la sems 'dzin :
gsal snang dang nga rgyal bskyed :
sangs rgyas kyi ye shes ris med pa'i gdul bya'i snang ngor gzugs su shar ba'i dag dran la bslab :
bying rgod kyi skyon bsal la rtse gcig tu bsgom :
rgyud las :
thun gcig lha la sems bzung gzer chen gdab :
thun gcig sngags la sems bzung spro bsdu bya :
thun gcig mi rtog ngang bzhag rnal du dbab :
thun gcig lha dang gnyug ma rlung gis brtan :
ces gsungs pas :
bzlas pa bya na :
thog mar sngags phreng la sems rtse gcig tu bzung nas :
zhi khro yongs rdzogs 'dus pa'i snying po :
oM AHhU~M bo d+hi tsit+ta ma hA su kha ru lu ru lu hU~M b+h+yo hU~M:
zhes bzla :
de la brtan pa na spro bsdu gsum bya ste :
'od zer yar 'phros rgyal ba rnams mchod :
mar 'phros sems can gyi don byas :
bar du snang srid thams cad khyab pas phrin las bzhi rtsol med du bsgrubs :
tshur 'dus bdag la thim pas dngos grub rnam gnyis thob par bsam :
de nas lha dang rang sems dbyer med gnyug ma'i ngang du bzhag :
lhar 'dzin pa'ang spangs la mi rtog pa'i ngang du ngal bso :
mi rtog pa'i ngang las gdangs lha skur lam mer gsal la rlung sbyor bum pa can gyis brtan par bya'o :
de la gsal ba dang :
brtan pa dang :
mi 'gyur ba dang :
cir yang 'char ba'i ting nge 'dzin brtan pa na :
zhal phyag dang :
'khor dang :
tshom bu sogs rim par spros te mkha' khyab tu bsgom pas snang srid gzhir bzhengs dpal chen po yongs rdzogs kyi gsal snang mthar phyin pas tshom bu tshogs kyi sgrub pa la 'jug par bya'o :
de'ang rgyud las :
gnas dus sgrub po yo byad cho gar ldan :
ces pas phun sum tshogs pa lnga dang ldan pa'i sgo nas :
sa gzhi las su rung bar bya :
phyi tshogs gsag dang :
nang rgyun bshags dang :
gsang ba dam skong gi cho gas rgyud sbyang :
phyi mtshams rgyal po chen po bzhi la bka' nan gyi bsgo ba bya :
nang mtshams dam sri mnan cing bdud rtsi 'khyil pa dang gshin rje gshed la gnyer gtad :
gsang mtshams khro bcu rol pas bgegs la gzir :
de kho na nyid bdag 'dzin gsum 'dus drag po chen po bsgral zhing mnan pas snod bcud he ru ka'i zhing khams su brlab :
lha dang bum pa lhag par gnas pa'i gzhir dkyil 'khor tshul bzhin du bris te sgrub dang mchod pa'i rdzas dgram :
ston 'khor thams cad bskos su btab :
ye nas dkyil 'khor du shes pas brda'i sgo dbye zhing dam bca':
he ru ka'i rtags gdab :
byin rlabs kyi gzi byin dbab :
de nas ston 'khor thams cad sgo gsum dkyil 'khor gsum las nam du'ang mi g.yo bar rtse gcig gis bsnyen pa dang :
nye bsnyen dang :
sgrub pa bya :
dus drug gi mtshams su tshogs dang gtor mas mchod :
bar chad bsal :
dngos grub bsdu :
de ltar brtson pas phyi ltar bris sku bzhad pa dang :
bdud rtsi sgra dang bcas pas khol ba dang :
'od dang dri zhim po 'thul zhing mar me rang 'bar :
nang du lha'i zhal mthong :
sngags kyi sgra thos :
sems las su rung :
gsang ba snod gzhal yas khang :
bcud lha dang lha mo :
rgyud phung khams skye mched dpal he ru ka'i sku ru shar bas ma dag pa'i snang ba nub :
grags pa thams cad rdo rje'i dzapa? tu shar bas ma dag pa'i sgra skad nub :
dran rtog thams cad dbyings dang rig pa dbyer med du shar bas ma dag pa'i gzung 'dzin nub :
de lta bu'i shar ba gsum gyis 'khrul rtog gi zhen pa ye shes su gnas 'gyur ba na sgrub pa chen po'i dngos grub blang ba ni :
srod kyi dus su lha la rgya cher mchod cing dngos grub rang la bsdu :
rdzas la bstim :
kA ya wA ka tsit+ta sarba sid+d+hi pha la hU~M hU~M:
zhes dzapa? bzla :
nam gung sgrol ba dang :
tho rangs sbyor ba lam du bya :
skya rengs shar ba'i tshe :
hU~M:
nam mkha'i sku mnga' 'gran du med pa yi :
zhi khro rab 'byams lha tshogs thugs rje can :
ye shes dbyings la rtsol rtog mi mnga' yang :
gdul bya'i don phyir thugs dam gnad nas bskul :
dang po bsnyen dang nye bsnyen ting 'dzin brtan :
bar du dngos grub phyir du rtse gcig bsgrubs :
da lta sgrub pa chen po'i rnal 'byor gyis :
las kyi 'bras bu gsol ba'i dus lags na :
zhi dang rgyas dang dbang dang mngon spyod sogs :
thun mong dngos grub ma lus bstsal du gsol :
ril bu mig sman rkang mgyogs la sogs pa :
khyad par grub pa'i dngos grub bstsal du gsol :
nad dang rkyen bral 'chi med rgas med pa'i :
rdo rje tshe yi dngos grub bstsal du gsol :
tshar gcod rjes 'dzin dmod pas grub pa yi :
bden tshig nus pa'i dngos grub bstsal du gsol :
gzungs dang dran pa bsam gtan mngon shes sogs :
ting 'dzin yid kyi dngos grub bstsal du gsol :
rnam smin tshe dbang phyag chen lhun gyis grub :
lam myur mchog gi dngos grub bstsal du gsol :
sku gsung thugs yon phrin las bsam mi khyab :
bla med 'bras bu'i dngos grub bstsal du gsol :
oM AHhU~M:
dpal chen zhi khro rdo rje'i g.yar dam can :
bsnyen sgrub 'bras bu dus 'dir bstsal nas kyang :
thun mong mchog gi dngos grub bla med pas :
sku gsung thugs dang dbyer med mdzad du gsol :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi pha la ho :
zhes brjod cing dngos grub kyi rdzas las dbang blang zhing rol :
smon lam dang bkra shis rgya cher bya :
de ltar zla ba gsum mam drug spogs chog dang bcas pas rig 'dzin gyi go 'phang 'grub par 'gyur la :
mos pa tsam gyi sgom pas kyang dngos grub ci rigs pa thob par 'gyur ro :
sa ma ya :
drug pa a nu yo ga'i theg pa gsang ba dang shes rab ye shes kyi dbang gi lam la brten nas bde chen phyag rgya chen po sgrub pa ni :
rgyud las :
a nu yo ga'i theg pas bde chen bsgrub :
ces pas 'di la gnyis :
rang byin rlabs dang :
pho nya'i lam mo :
dang po ni :
rtsa rlung thig le'i gnas tshul legs par shes pas lam du bya ste :
phyi dbyibs kyi stong ra lha sku sgyu ma lta bu'i 'ja' tshon gyi lus la yun ring du sbyang :
de nas nang rtsa'i stong ra gtso bo gsum dang 'khor lo bzhi bsgom :
bar du lus sbyong 'khrul 'khor la 'bad :
de nas rlung gi stong ra 'byung ba'i rlung dug bsal :
ha sprugs dang brdab chung sogs bya :
stong ras gzhi bcas nas rlung 'byung 'jug gnas gsum 'bru gsum rdo rje'i gdangs su shes par byas nas bzla :
de la byang ba na :
rgyud las :
'og rlung bskum zhing steng rlung nar gyis drang :
bar rlung bskyil zhing dkrugs la mda' ltar 'phang :
zhes bum pa can se gol gtog pa nyer gcig sogs dang :
khug pa bzhi brgyad sogs bsrings te rgyun mi 'chad par bslab :
rlung las su rung nas lte ba'i gtum mo sbar bas drod bskyed :
drod skyes nas spyi bo'i haM bzhu bas bde ba spel :
bde ba skyes nas mi rtog pa'i ngang du klod :
de lta bu spel la bya'o :
gnyis pa ni :
rlung la dbang thob nas phyag rgya mtshan nyid dang ldan pa brtag cing dgug :
de la dgug pa'i rdzas ni :
gzhon nu'i byang sems :
sin+d+hu ra rang byung :
rdo khab len dmar po :
mgron bu rnams sbrang rgod kyis ril bur dril la zangs gzhong du bzhag :
baM ha ri ni sa tsaka shu tser ldan gum hring hring dza :
zhes dpal chen po dbang mdzad dmar po'i ting nge 'dzin dang :
'od zer gyi spro bsdu'i ngang nas bzlas pas ril bu las 'od 'phro ba na :
gang dbang du bya ba la byin pas rang dbang med par phyi bzhin du 'brang bar 'gyur ro :
de nas rgyud dag par byas la :
yul drug gi bdud rtsi bsten :
khyad par gsang ba'i reg bya la bslab :
lha dang :
sngags dang :
byang chub mchog gi 'dod pa mnyam pas bsrub cing bsrubs pas bde ba sbar :
'khor lor bskyil :
gyen du drang :
khyab par dgram :
rgyu dang 'bras bu'i dga' ba re re bzhin sems bzung :
don la bzhag :
dbyings su bskyal lo :
de la 'khrul 'khor gyis rtsa sbyang :
rlung gis srog rtsol dbu mar 'dzud :
gtum mos drod dang bde ba mi rtog pa drang :
de'i tshe rtsa rlung thig le dbang du 'dus pas sgo gsum las su rung zhing shin tu sbyangs pa thob pa na :
yas babs rgyu yi lhan skyes kyis gzhi bzung :
mas brtan 'bras bu'i lhan skyes kyis lam sbyangs :
mthar thug zag pa med pa'i lhan skyes ka dag tu bstims pas mchog gi 'bras bu mngon du byed par 'gyur ro :
sa ma ya :
bdun pa a ti yo ga don gyi dbang gi lam la brten nas mthar thug gi 'bras bu la sbyor ba ni :
rgyud las :
a ti yo gas mthar thug 'bras bu 'thob :
ces pas :
bsam gtan gyis rnal du dbab pa ni :
gnas dben par lus sems khong klod nas dar gcig bzhag :
de nas lus rdo rje'i 'dug stangs su bya :
ngag nas hU~M gi glu blangs la zhen 'khris bcad :
yid byung gnas 'gro gsum rtsa gdar bcad pa sngon du 'gro bas :
gang du'ang ma grub :
cir yang 'char ba :
stong pa myong ba can :
gsal la 'dzin pa med pa :
bde la zhen pa med pa :
'di zhes dpe dang tshig gis mtshon mi nus pa lhag ger shar ba na :
de'i ngang du sgo gsum las mi 'chol bar chad pa ngal gso ba bzhin du rnal mar bzhag go :
shes rab kyis sor gzhug pa ni :
de las tshogs drug gi snang ba bkra lam gyis shar ba na :
phyi rol gyi yul la dpyad pas yul med sgyu ma dang rmi lam gyi bzo bkod lta bur bun ne shigs se ba'i ngang du rtsal sbyang :
nang gi myang ba la dpyad pa na :
so so rang rig pa'i ye shes gzhon nu ma'i bde ba ltar nyams su myong yang :
mtha' gang du'ang 'dzin pa med pa zang thal le ba'i ngang du la bzla :
de gnyis dbyer med pa'i don ngo sprad pa ni :
chos thams cad sems nyid rang rig pa'i rtsal du shes :
rang rig pa ngo bo stong pa chos skur ngo sprad :
rang bzhin gsal ba longs skur ngo sprad :
thugs rje ma 'gags pa sprul skur ngo sprad :
'dzin med rang gsal du gnas pa zhi gnas su ngo sprad :
nyams myong brjod med du 'char ba lhag mthong du ngo sprad :
de thams cad spros pa'i mtha' gang du'ang mi gnas pa lta bar ngo sprad :
bsgom du med pa'i gnas lugs yengs med so mar 'jog pa sgom par ngo sprad :
mnyam rjes kyi rtog pa thams cad gnyer kha med par rang grol du zhig pa spyod par ngo sprad :
ngo shes :
thag chod :
rtsal rdzogs :
brtan pa thob pa 'bras bur ngo sprad la 'di phyi bar do'i nyams len thams cad gnad gcig tu dril la bskyang ngo :
sa ma ya :
de ltar nyams su len pa'i skabs thams cad du dam tshig dang sdom pa rnam par dag pa gal che :
dam tshig la nyams chag byung na ye shes skye ba lta ci :
'di phyi'i bde legs thams cad 'grib :
nyes pa thams cad skyed pas :
dam tshig nyams chag skong ba'i cho ga'ang nan tan du bya ste :
he ru ka'i dkyil 'khor gyi mtha' skor du mchod tshogs rgya chen po bsham :
bshags yul mngon du byas la dkyil 'khor gyi lha tshogs rnams kyi mtshan nas bos te brkyang phyag 'tshal :
yi ge brgya pa bzla zhing lta ba blo 'das kyi dgongs pa bskyang :
bshags tshig mang du brjod pas lus ngag yid gsum gyi nyams chag dag :
phyi nyer spyod kyi mchod pas thun mong gi tshogs bsags :
nang sman rag gtor ma mar me dang bcas pa'i skong bas lus ngag yid dang ye shes kyi nyams pa bskang zhing dngos grub thob :
gsang ba tshogs kyi 'khor los dngos grub kyi ye shes gong du 'phel :
de kho na nyid la mnyam par bzhag pas brtan cing mthar phyin par 'gyur zhing :
rang gzhan gyi don du yongs su bsngo ba dang smon lam rgya chen po gdab pas rten 'brel phyogs med du bsgrig par bya'o :
sa ma ya :
de ltar dpal he ru ka'i thugs kyi thig le'i gsang khrid shin tu mdor bsdus pa'i snyan brgyud gsang ba'i yi ge 'di ni :
rgyud lung man ngag gi snying por dril te za hor gyi yul du dad pa can gyi rje 'bangs rnams kyi nyams len du bstan cing :
bod kyi yul du skal pa dang ldan pa'i gzung ma mkhar chen bza' la dmar khrid du bshad :
nyams su blangs :
yi ger bris te rin po che sa'i gter du sbas pa :
ma 'ongs skal ldan rnams kyi don du snang bar 'gyur ro :
sa ma ya :
rgya rgya rgya :
gter rgya :
sbas rgya :
gtad rgya :
zab rgya :
man+t+ra gu h+ya :
sprul sku o rgyan gling pa'i zab gter gyi snying po'o ///
/
