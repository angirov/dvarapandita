@#//
sman bla longs sku'i sgrub thabs dang 'brel ba'i dbang bskur bla ma'i gsung bzhin bkod pa dngos grub sgo 'byed ces bya ba bzhugs so //
mkha' mnyam skye dgu'i 'dren pa mchog
/dug gsum nad sel sman gyi bla //
longs spyod yongs rdzogs der btud nas //
dbang chog bla ma'i phyag bzhes bkod //
dpal chos kyi grags pa nas brgyud pa'i sman bla longs sku'i sgrub thabs kyi smin byed bya bar 'dod pas /
sbyor ba sku brnyan sogs rten bkram pa'i spyan sngar stegs gtsang mar maN+Dal dri bzang gis byugs shing 'bru'i tshom bu gtso 'khor lnga bkod pa'i steng du /
rin po che'i snod du 'bru sna spod sna dkar gsum mngar gsum sman sna tshogs las byas pa'i gtor ma zur gsum pa rin chen 'bar ba'i dbyibs can pad 'dab bzhi dang tshe ril gyis bskor ba /
logs la a ru ra gser mdog gi gzugs dang zur du me ri rtser nyi zla nor bu sku rten tsakli dar gur sngon pos spras pa bkod /
g.yas su dkar gtor rgyan ldan sman sna blugs pa /
g.yon du dmar gtor zur gsum sha khrag gis brgyan pa /
mdun du sman raka gtor gsum /
phyi mchod rnams bsham /
sngon gtor tshogs kyi yo byad chad brtan sogs las byang la mkho ba'i yo byad rnams dang /
las kyi bum pa sogs 'du byas la /
slob dpon gyis skyabs sems nas brtsam sman bla longs sku'i phrin las btang /
bzlas pa ci 'grub dang gsol 'debs /
tshogs byin rlabs bshags pa'i bar du btang /
las bum 'khyil pa'i sngags bzlas pas byin brlab /
rig pa'i me tog dor la gnang ba nod do //
dngos gzhi las bum gyi chus slob ma khrus nas dbyung /
sum+b+ha nis bgegs bskrad /
sems bskyed gsal btab la /
'dir bsil ldan sman gyi bla ma chen po g.yu thog yon tan mgon po'i ye shes kyi skus dngos su rjes su bzung zhing byin gyis brlabs pa /
la thog zur mkhar chos rje mnyam nyid rdo rje'i thugs dam phyag bzhes kyi brgyud pa rje 'bri gung pa chen po dpal chos kyi grags pa la bka' babs shing gsal bar mdzad pa'i /
sman bla longs spyod rdzogs pa'i skur sgrub pa'i thabs dang 'brel ba'i byin rlabs ring brgyud dam pa de dag las bar ma chad du byon cing /
nye brgyud rje btsun g.yu thog pas byin gyis brlabs shing gdams pa'i mdzod thob pa thams cad mkhyen pa 7'jam dbyangs mkhyen brtse'i dbang pos gcig brgyud kyi tshul du kho bo cag rjes su bzung zhing byin gyis brlabs pa'i phyag bzhes ji lta bar bsgrub par bgyi ba la zhes sogs kyis mtshams sbyar nas maN+Dal 'bul du gzhug
/phyag snyim pa me tog dang bcas te gsol ba 'debs pa 'di'i rjes zlos mdzod /
rigs kyi bdag po rdo rje 'dzin //
'khor bar mnar pa bdag la gzigs //
bde chen rgyal ba'i grong mchog tu //
de ring bdag ni gzhug tu gsol //
lan gsum /
rgyud dag par bya ba'i slad du slob dpon dang mdun bskyed bcom ldan 'das sman pa'i rgyal po la rtsa gsum rgyal ba rab 'byams kyis sprin gtibs pa ltar bskor te bzhugs pa'i spyan sngar /
rgyun bshags sngon du 'gro ba can gyis byang chub tu sems bskyed par bgyi'o snyam pas 'di'i rjes zlos lan gsum mdzod /
dkon mchog gsum la bdag skyabs mchi //
sogs gsum /
de nas dbang gi gzhi dgod cing ye shes pa dbab pa'i slad du dmigs pa 'di bzhin du mdzod /
oM swa b+hA ba sogs /
stong pa'i ngang las pad+ma dang zla ba rgyas pa'i gdan la khyed rang rnams sangs rgyas sman gyi bla sku mdog bai DUr+ya ltar 'tsher ba mtshan dang dpe byad kyi dpal mnga' ba /
phyag g.yas sa gnon dang g.yon mnyam gzhag mdzad pa /
chos gos gsum dang ldan pa /
zhabs rdo rje'i skyil mo krung gis bzhugs pa'i dpral bar oM dkar po /
mgrin par AHdmar po /
thugs kar hU~M sngon pos mtshan par sgoms shig
/slob dpon dang mdun bskyed sman gyi bla mar gsal ba la mos gus byas pas thugs ka nas 'od zer dpag tu med pa 'phros /
sangs rgyas kyi zhing rab 'byams khyab cing thugs rgyud bskul bas rtsa gsum rgyal ba sras dang bcas pa'i sku gsung thugs kyi byin rlabs thams cad phyag rgya yig 'bru 'od zer gyi rnam par nam mkha' gang bar bsdus te byon nas khyed rang rnams la thim pas rgyud byin gyis brlabs pa'i mos pa mdzod /
bsnyen sngags b+hai Sha dz+ye'i sham du /
A be sha ya A be sha ya a AH
btags pa lan mang du brjod /
spos rol bcas byin dbab /
de ltar dbab pa'i ye shes pa de nyid byang chub ma thob kyi bar du brtan par byas pa'i mos pa mdzod /
tiSh+Tha badzra /
rdo rje me tog mgor bzhag
/de nas dpal gtor thogs la /
gtor ma 'di nyid ye shes rang snang las grub pa'i thar pa chen po'i gzhal med khang mtshan nyid yongs su rdzogs pa'i nang du pad+ma 'dab ma bzhi pa'i lte bar /
pad+ma dkar po dang zla ba'i dkyil 'khor nya gang ba'i gdan la dus gsum gyi sangs rgyas thams cad yongs su 'dus pa'i ngo bo sangs rgyas sman gyi bla bai DUr+ya 'od kyi rgyal po sku mdog nam mkha' g.ya' dag pa lta bu /
ut+pal ltar dkyus ring ba'i spyan zung 'gro ba'i gdul bya la phyogs bcur gzigs pa /
dbu skra mthon ka spyi bor bcings pa'i phyed sil bur rgyab tu phyogs pa thor cog gi rtse mor nor bu rin po che dang g.yas g.yon du nyi zla'i dkyil 'khor gyis spras pas 'gro ba thams cad kyi dbul phongs dang tsha grang gi nad las skyob pa /
rin po che sna tshogs kyi dbu rgyan la mi bskyod pa gtso bor gyur pa'i rigs lngas spras pa /
phyag g.yas mchog sbyin gyi phyag rgyas 'dab ma dang bcas pa'i a ru ra rnam par rgyal ba dang /
g.yon mnyam gzhag gis sman gyi bdud rtsi'i gang ba'i lhung bzed bsnams pa /
dar dkar po dang dmar po'i stod g.yogs dang smad g.yogs 'chang ba /
rin po che'i rgyan sna tshogs kyis brgyan pa /
zhabs rdo rje'i skyil mo krung gis bzhugs pa /
sku mtshan dang dpe byad kyis spras pa /
gsung dbyangs yan lag drug cu dang ldan zhing thugs ting nge 'dzin brgya phrag du ma la snyoms par zhugs pa /
de la gso rig brgyud pa'i bla ma rnams kyis bskor nas bzhugs pa /
mdun gyi 'dab ma la sman gyi lha mo dkar mo phyag gnyis rin po che'i pi wang bsgyur ba /
g.yas su lha mo ser mo phyag gnyis bya rgod kyi rkang gling bsgyur ba /
rgyab tu lha mo dmar mo phyag gnyis mi rkang gi gling bu 'bud pa /
g.yon du lha mo ljang gu phyag gnyis dngul dkar gyi me long 'dzin pa /
bzhi ka'ang lo bcu drug lon pa'i na tshod can skra sil bur grol ba /
me tog dang dar dang rin po che'i rgyan sna tshogs kyis brgyan pa zhabs phyed skyil gyis bcom ldan 'das la 'dud pa'i tshul gyis bzhugs pa /
mu 'khyud la sman gyi srung ma zhang blon chen po dang drang srong lha klu gza' skar rgyal po btsan bdud ging gi tshogs kyis til gyi gang bu ltar gang bas gtso bo'i phyogs su thal mo sbyar te 'khod pa /
dbus kyi gtso 'khor lnga'i gnas gsum du oM AHhU~M gis mtshan par gsal ba dang /
khyed rang rnams kyang sman gyi bla ma gnas gsum yig 'bru gsum dang bcas pa gsal thob cig
/gtor ma'i lha tshogs rnams kyi spyi bo'i oM las oM yig dkar po 'od zer dang bcas pa byung /
khyed rang rnams kyi spyi bor oM yig la thim pas lus kyi sgrib pa dag
/sku'i byin rlabs zhugs /
bum pa'i dbang thob par mos shig
/hU~M/
gnyis med chos dbyings dag pa'i klong yangs nas //
rigs 'dus rgyal ba'i dkyil 'khor ma lus kun //
sngon gyi dam bcas thugs dam bdag bskul na //
mkhyen brtse nus pas 'di la byin gyis rlobs //
phyi ni dam rdzas gtor ma rgyan dang ldan //
ro bcud phun tshogs sha lnga bdud rtsi lnga //
nang ni ye shes lha yi gzhal yas khang //
bla ma yi dam mkha' 'gro sprin ltar gtibs //
skal ldan bu la dbang mchog bskur du gsol //
lus kyi sgrib pa ma lus dag pa dang //
sku yi byin rlabs rgyud la zhugs nas kyang //
ye shes lnga yi dbang mchog thob par shog
/bzlas sngags b+hai Sha dz+ye'i mthar /
kA ya a b+hi Shiny+tsa oM/
zhes gtor ma dpral bar bzhag
/deng nas brtsam ste phyi snod kyi 'jig rten gzhal yas khang /
nang bcud kyi sems can lha dang lha mo'i rang bzhin can du ngo sprad pa yin pas /
dran pa dang shes bzhin gyis rgyun du skyong bar mdzod cig
/des sku skyed rim bsgom pa la dbang /
'bras bu sprul pa'i sku mngon du byed pa'i sa bon mthu can du byas pa yin no //
gtor ma'i lha tshogs rnams kyi mgrin pa'i AHlas AHyig dmar po 'od zer dang bcas pa re byung /
khyed rang rnams kyi mgrin par AHdmar po la thim pas ngag gi sgrib pa sbyangs /
gsung gi byin rlabs zhugs /
gsang ba'i dbang thob par mos shig
/hU~M/
gnyis med chos dbyings sogs gong ltar la /
lus dang sku yi mal du /
ngag gi dang gsung gi zhes dang /
sngags mthar /
wA ka a b+hi Shiny+tsa AH
zhes bsgyur /
gtor ma mgrin par bzhag
/deng nas brtsam ste sgra grags tshad yi dam lha'i gsung du ngo shes par gyis la rlung sngags dbyer mi phyed pa'i bzlas pa chu bo'i rgyun ltar du brtson par gyis shig
/des ngag gis bzlas pa byed pa la dbang /
'bras bu longs spyod rdzogs pa'i sku mngon du byed pa'i sa bon mthu can du byas pa yin no //
gtor ma'i lha tshogs rnams kyi thugs ka'i hU~M las hU~M yig mthing ga 'od zer dang bcas pa re byung nas khyed rang rnams kyi snying kha'i hU~M la thim /
yid kyi sgrib pa dag
/thugs kyi byin rlabs zhugs /
shes rab ye shes kyi dbang thob par mos shig
/hU~M/
gnyis med chos dbyings sogs gong ltar la /
yid kyi dang /
thugs kyi zhes dang /
tsit+ta a b+hi Shiny+tsa hU~M/
zhes bsgyur /
gtor ma snying khar bzhag
/deng phyin chad dran rtog thams cad ye shes chen po'i rol par ngo shes par gyis la ma bcos gnyug ma'i rang bab skyong mdzod /
des yid kyis rdzogs rim bsgom pa la dbang /
'bras bu chos sku mngon du byed pa'i sa bon mthu can du byas pa yin no //
gtor ma'i lha tshogs rnams kyi gnas gsum nas hrIHyig dang 'od zer dkar dmar mthing gsum byung /
khyed rang rnams kyi gnas gsum du thim pas lus ngag yid gsum gyi dri ma dag
/sku gsung thugs kyi byin rlabs zhugs /
tshig dbang rin po che thob par mos shig
/hU~M/
gnyis med chos dbyings sogs gong ltar la /
lus ngag yid kyi sgrib pa ma lus dag
/sku gsung thugs kyi byin rlabs zhugs nas kyang //
ye shes lnga yi dbang mchog thob par shog
/bzlas sngags b+hai Sha dz+ye'i mthar /
sarba a b+hi Shiny+tsa hrIH
zhes gnas gsum kar bzhag
/deng phyin chad 'khor 'das kyi chos thams cad snang rig brdal ba chen po chos kyi skur ngo shes par gyis la rang snang ris med kyi dgongs par la zla bar mdzad 'tshal /
des phyag rgya chen po bsgom pa la dbang /
'bras bu ngo bo nyid sku mngon du byed pa'i sa bon mthu can du byas pa yin no //
slar gtor ma spyi bor bzhag la /
rtsa ba dang brgyud par bcas pa'i dpal ldan bla ma /
yi dam dkyil 'khor gyi lha tshogs 'khor dang bcas pa /
dpal mgon chos skyong ba'i tshogs dang bcas pa rnams /
rdo rje slob ma rig pa 'dzin pa 'di rnams la //
sku gsung thugs yon tan phrin las thams cad kyi byin gyis brlab par mdzad du gsol /
bzlas sngags b+hai Sha dz+ye'i mthar /
kA ya wA ka tsit+ta a d+hiSh+ThA na a d+hiSh+Tha te dzaHhU~M baM hoH
zhes byin rlabs bya /
mtha' rten drang srong gi bka' gtad ni /
dkar gtor /
raM yaM khaM gis bsang /
oM AHhU~M lan gsum /
gtor ma zag med ye shes kyi bdud rtsi'i rgya mtsho 'dod yon sna tshogs kyi sprin phung 'phro bar gyur /
bdag mdun gyi thugs ka'i 'od zer gyis lha dang mi'i sman gyi drang srong rig 'dzin sman skyong srung ma'i tshogs dang bcas pa skad cig gis spyan drangs /
e h+ye hi sa ma ya dzaHdzaH
tshangs pa dang brgya byin la sogs lha'i sman pa mngon par shes pa lnga dang ldan pa'i drang srong chen po rnams kyi zhal du ba liM ta sarba pU dza khA hi /
oM AHhU~M zhes gsum dang /
gzhan yang sman gyi rig pa 'dzin pa'i lha tshogs rnams dang /
sman gyi bka' srung lha klu dri za grul bum mi'am ci la sogs pa dam tshig la gnas pa rnams kyi zhal du i daM ba liM gr-ih+Na khA hi /
gtor ma drang srong rig 'dzin rnams kyis gsol ba'i lhag ma na ba med pa sman gyi bdud rtsi /
'chi ba med pa tshe'i bdud rtsi /
dgos 'dod 'byung ba ye shes kyi bdud rtsir gyur pa de nyid kyis byin gyis brlabs pa la brten nas /
phyogs bcu'i lha dang drang srong mngon par shes pa dang ldan pa rnams dang sman gyi lha mo thams cad char babs pa ltar byon nas khyed rang rnams la sib sib thim pas rgyud byin gyis brlabs /
de dag dang skal pa mnyam par gyur snyam du mos mdzod /
dkar gtor mgor bzhag la /
hU~M/
rgyal ba kun 'dus sman rgyal bka' yi 'khor //
lha dang drang srong phyi nang sde bzhi po //
sngon gyi zhal bzhes thugs dam dran mdzod la //
skal ldan bu la dbang skur byin gyis rlobs //
gcer mthong mngon shes nad ngos zin pa dang //
snang srid sman gyi rol par 'char 'gyur zhing //
mthong thos dran reg nad pa'i tshogs rnams kun //
ma lus bde la 'god pa'i dbang thob shog
/sarba a mr-ita a b+hi Shiny+tsa oM AHhU~M/
zhes brjod /
de nas bka' srung bka' gtad ni /
gtor ma raM yaM khaM gis bsang /
stong pa'i ngang las thod snod dmar gyi dung chen yangs shing rgya che ba ngo bo dgra bgegs kyi sha khrag rnam pa zag med ye shes kyi bdud rtsi'i rgya mtsho 'dod yon gyi sprin phung mkha' khyab tu 'phro bar gyur /
oM AHhU~M/
gsum /
rang gi thugs ka nas 'od zer lcags kyu lta bu 'phros /
rang bzhin gyi gnas nas dpal ma hA kA la rdo rje bdud 'dul yum mchog e ka dzA Ti /
'khor gyi dregs pa sde bdun 'khor dang bcas pa skad cig gis spyan drangs badzra sa mA dzaH
oM ma hA kA la sa pa ri bA ra sarba big+h+nAn sha trUM mA ra ya i daM ba liM ta kha kha khA hi khA hi /
gsum mam bdun gyis bsngo /
ar+g+haM sogs dang /
ma hA mAM sa rak+ta kiM ni ri ti bo d+hi tsit+ta ga Na gu h+ya khA hi /
zhes mchod /
kun 'dus rgyal ba bla ma'i spyan snga ru /
khas blangs dam bcas srog gi snying po phul //
sgrub pa'i sku dgra sgrol bar mna' bor ba //
dam can sde dgu 'khor dang bcas la bstod //
ces bstod /
de nas khyed rang rnams pad nyi'i gdan la skad cig tsam gyis mthu stobs kyi bdag po dpal phyag na rdo rje sku mdog mthing nag zhal gcig phyag gnyis pa /
g.yas rdo rje phyar zhing g.yon sdigs mdzub mdzad pa /
drag po'i chas kyis brgyan cing zhabs g.yas bskum g.yon brkyang pas ye shes kyi me 'bar ba'i dbus na bzhugs pa /
dregs pa thams cad dbang du sdud /
zil gyis gnon /
bran du khol nus pa'i nga rgyal du gnas pa la zhang blon chen po rdo rje bdud 'dul 'khor dang bcas pa rnams /
sman gyi bka' srung gi ched du gtad pas /
bla ma ma hA gu Nas bka' bsgos pa bzhin du rjes su 'brangs te bka' bzhin bsgrub par khas blangs pa'i mos pa mdzod /
dmar gtor mgo la bzhag cing lag tu gtad la /
hU~M//
rgyal ba kun 'dus bla ma'i bka' srung zhing //
dam las mi 'da' sman gyi bstan pa skyong //
gnod sbyin chen po rdo rje bdud 'dul sogs //
dregs pa pho mo ming sring 'khor dang bcas //
'dir gshegs rang rang mthun pa'i dam rdzas bzhes /
khyed rnams rgyal sras 'di yi bran nyid du //
de ring rdo rje 'dzin pa bdag gis sbyin //
lus dang grib bzhin 'grogs la phrin las sgrubs //
ma hA kA la sarba tsit+ta sa ma ya a b+hi Shiny+tsa hU~M/
de ltar bka' gnyer gtad pas chos skyong pho rgyud mo rgyud kyi srog la dbang sgyur bar mos shig
/de dag rnams kyis sman bla longs spyod rdzogs sku la bsten pa'i dbang bskur grub pa brnyes pa'i bla ma'i phyag bzhes las ji ltar byung ba bzhin legs par grub pa yin pas /
rtsa ba dang yan lag gis bsdus pa'i dam tshig tshul bzhin du bsrung zhing 'di'ang yi dam du bzung bar bgyi'o snyam pas 'di'i rjes zlos mdzod /
gtso bos ji ltar sogs /
gtang rag maN+Dal man chad dbang rjes spyi ltar bya /
rjes tshogs la rol zhing lhag ma gtong ba phyin chad kyang sgrub thabs kyi dkyus bzhin byas pas 'grub bo //
'chal dang rang blos nyes pa'i dri //
gang mchis bshags shing sngon med kyi //
legs bshad dge bas 'dir 'brel kun //
sman gyi bla ma'i byin thob shog
/ces khyab bdag kun mkhyen bla ma nyid kyis smin grol nor bu'i cha shas kyis skal bzang bstsal ba dang chabs cig bka' lung gi rjes su gnang ba thob pa 'chi med bstan gnyis g.yung drung gling pas tsa 'dra rin chen brag gi dben khrod du bgyis pa dge legs 'phel //

//
