@#//
zab bdun rtsa gsum gdams skor las /
'chi med tshe'i phrin las rgyun khyer pad+ma'i snying po zhes bya ba bzhugs so //
bla ma rnam snang tshe dpag med /
rig rtsal sprul 'khor bcas la 'dud //
sngon med zab gsang ngo mtshar yang //
spros phyir rgyun du khyer bder bkod //
'chi med tshe dpag med rigs lnga spyi sgrub kyi las byang chen mor sngon 'gro dngos gzhi rjes gsum /
de re re la sa bcad bcu res bstan pa las /
thog mar sngon 'gro'i sa khong rgyud sbyang ba ni /
na mo /
bla ma tshe dpag med pa 'khor dang bcas //
chos kyi dbyings nas 'dir gshegs gdan la bzhugs //
phyag 'tshal skyabs mchi mchod 'bul nyes ltung bshags //
yi rang chos 'khor bskul cing rtag bzhugs gsol //
dge ba 'gror bsngo bdag gis 'chi med mchog
/bsgrubs nas gzhan don byed par sems bskyed do //
bgegs gtor gtang na /
byin brlab sngags bsngos spyi 'gre byas la /
hU~M hU~M hU~M:
dus gsum sangs rgyas dpal chen khro bo'i bka':
nyon cig tshe la bar gcod 'chi bdag bdud :
ma lus 'khor bcas gtor ma 'di longs la :
zhi ba byang chub sems kyis gzhan du dengs :
zhes dang drag sngags kyis bskrad /
srung 'khor ni /
hU~M:
'bar ba'i dbyings las khro bo'i 'od zer dang :
phyag mtshan rnam lnga'i gur khang me phung 'bar //
cis kyang mi 'gyur mi shigs srung ba'i gur :
mi phyed rdo rje'i rang bzhin lhun gyis grub :
oM badzra kro d+ha tsakra badzra rat+na pad+ma karma dz+wa la raM rak+Sha ku ru hU~M:
brda sgo phyag bshags pa dam bca' rnams ni /
hU~M hrI:
rang gsal rig pa ye shes sgo dbye 'tshal :
sku dang zhing khams dbyer med ngang du 'dud :
tshul bzhin ma rtogs nyes 'gal gang bgyis bshags :
srog gi phyir yang mi gtang bsgrub par bgyi :
sa ma ya bo d+hi tsit+ta hU~M:
byin dbab pa ni /
hU~M hrI:
phyogs bcu dus bzhi'i bde gshegs rtsa ba gsum :
rig 'dzin tshe yi lha tshogs ma lus kun :
rang bzhin 'od gsal klong nas skur bzhengs la :
sku gsung thugs kyi byin chen dbab tu gsol //
sa ma ya A be sha ya a AH
mchod pa byin rlabs ni /
raM yaM khaM/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu //
dpag yas nam mkha' gang bar gyur //
oM badzra ar+g+haM sogs nas shab+da AHhU~M/
oM sarba pany+tsa a mr-ita ma hA rak+ta ma hA ba lin ta AHhU~M/
gnyis pa dngos gzhi la /
dam tshig pa bskyed pa ni /
hU~M:
snang srid thams cad ye nas stong pa'i ngang :
'od gsal rang gdangs snying rjer kun tu snang :
stong nyid snying rje zung 'jug rgyu yi hU~M:
'bar ba'i 'od kyis snod bcud dag par sbyangs :
d+harmA d+hA tu shud+d+he a :
bo d+hi tsit+ta hU~M:
hU~M las e yaM ra suM keM raM 'phros :
'byung ba rim brtsegs ri rab me dpung klong //
slar yang hU~M las paM b+h+rU~M hU~M 'phros pas :
pad+ma 'dab stong rdo rje'i sa gzhi'i dbus :
rin chen gzhal yas mtshan nyid yongs su rdzogs //
nang du pad+ma rin chen 'ja' 'od 'khrigs //
seng ge glang rta rma bya shang shang khrir //
pad+ma nyi zla dar zab lhod 'bol brtsegs //
gzhal yas gdan bcas snang stong 'od du 'bar :
b+h+rU~M bi shwa bi shud+d+he dz+nyA na maN+Da la b+h+rU~M:
rat+na pad+ma sUr+ya tsan+d+ra maN+Da la b+h+rU~M:
hU~M:
rgyu yi hU~M yig dbus kyi khri la babs :
'od 'phros don gnyis byas 'dus zhu ba las :
nyi zla'i bar du 'khor lo oM gyis mtshan :
rjes chags 'od zhu bde stong zung 'jug sku :
bcom ldan mgon po rnam snang tshe dpag med :dkar gsal longs spyod yongs rdzogs chas kyis spras //
mnyam gzhag phyag na tshe bum 'khor lo 'dzin :
rdo rje'i skyil krung bzhugs pa de yi pang :
tshe yi bdag mo dbyings phyug dkar mos 'khyud :
rin chen rgyan ldan mda' dar tshe bum bsnams :
snyoms 'jug bde rol byang sems 'phro 'du las :
rigs bzhi'i phyag mtshan sa bon dang bcas pa :
yongs gyur phyogs bzhi'i khri steng sras kyi tshul :
shar du mi bskyod mA kI yab yum mthing //
lho ru rin 'byung spyan ma yab yum ser //
nub tu snang mtha' gos dkar yab yum dmar //
byang du don grub sgrol ma yab yum ljang //
kun kyang longs sku'i rgyan rdzogs mnyam gzhag steng //
tshe bum rigs kyi phyag rgyas spras pa 'dzin //
sgo bzhir mgyogs ma dkar sngo dmar ljang rnams //
rang rtags tshe bum dar dang rin chen brgyan //
gzhan yang rab 'byams tshe lha 'khor dang bcas :
snang stong sgyu ma lta bu'i sku ru gsal :
oM hU~M trAM hrIHA:
oM AHhU~M:
ye shes pa 'gugs bstim ni /
hU~M hrI:
'og min chos dbyings lnga ldan zhing khams nas :
bde gshegs tshe bdag rigs lnga 'khor dang bcas :
mos pa'i bu la byin gyis brlab pa'i phyir :
myur ba nyid du gnas 'dir gshegs nas kyang :
byin rlabs dbang dang dngos grub bstsal ba dang :
'gro ba'i don phyir dgyes par bzhugs su gsol :
badzra sa ma ya dzaHdza :
dzaHhU~M baM ho :
sa ma ya tiSh+Tha lhan :
phyag 'tshal ba ni /
hU~M hrI:
bcom ldan tshe bdag rgyal ba rigs lnga'i lha :
rang byung sku gsung thugs dang yon tan ldan :
phrin las mdzad pa'i cho 'phrul bsam mi khyab :
'khor dang bcas la gus pas phyag 'tshal lo :
a ti pU ho :
pra tIts+tsha ho :
mchod pa ni /
hU~M hrI:
bla med mchod sprin nam mkha'i dbyings khyab pa :
dkyil 'khor lha tshogs rnams la 'bul lags na :
thugs rje'i brtse bas dgyes par bzhes nas kyang :
mi 'gyur mi shigs tshe dang ldan par mdzod :
oM badzra ar+g+haM pA d+yaM puSh+pe d+hU pe A lo ke g+han+d+he nai bid+ya shab+da pany+tsa a mr-ita rak+ta ba liM ta pU dza ho :
bstod pa ni /
hU~M hrI:
ye shes lnga bdag bcom ldan tshe yi lha :
rigs lnga yab yum sprul pa 'khor dang bcas :
ma lus rgyal ba thams cad 'dus pa'i dpal :
sku bzhi'i bdag nyid rnams la phyag 'tshal bstod :
dzapa? zla ba ni /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig dgyes dgongs la :
byin rlabs dbang dang dngos grub bstsal du gsol :
ces bskul /
thugs kar rgya gram nyi zla'i gwa 'u'i nang //
phyag mtshan dpa' bo 'bru lngas mtshan pa'i mthar //
sngags phreng g.yas su bskor ba'i 'od zer gyis //
bla tshe yar nyams 'khor 'das dwangs bcud bsdus //
dug lnga'i dbang gis tshe nyams las sgrib dag
/sku lnga ye shes tshe dbang thob par gyur //
ces pa'i dmigs gnad bcas /
oM bud+d+ha A yur+dz+nyA na tshe b+h+rU~M:
oM badzra A yur+dz+nyA na tshe b+h+rU~M:
oM rat+na A yur+dz+nyA na tshe b+h+rU~M:
oM pad+ma A yur+dz+nyA na tshe b+h+rU~M:
oM karma A yur+dz+nyA na tshe b+h+rU~M:
zhes dang /
thun mthar mtshan brgya rtsa brgyad pa'i gzungs kyang bzla /
rgyun khyer lta bu'i dkyus la mi dgos kyang bsnyen sgrub dang dbang bskur skabs su tshe 'gugs mdor bsdu na /
hU~M:
phyogs bzhi dbus nas tshe mchog skul ba'i lha //
bcom ldan rigs lnga'i rgyal ba yab yum dang //
sprul pa phyag brnyan bcas pa dgongs su gsol :
bdag nyid tshe dang sgrub pa mthar phyin phyir :
tshe dang ye shes myur bar bstsal du gsol :
zhes gsol ba gdab /
mda' dar g.yab la /
hU~M:
phyogs bzhi dbus lnga'i dkyil 'khor chen po nas //
rin chen seng ge la sogs khri steng du //
ma chags pad+ma thabs shes nyi zla'i dbus //
bcom ldan rigs lnga tshe bdag yab yum rnams //
thugs dam dbyings nas bskul lo phrin las mdzod :
hU~M hrI:
rigs lnga'i snod bcud yongs rdzogs bum pa ni //
ye shes rnam lnga'i ngo bor lhun gyis grub :
bum pa'i rang bzhin ye shes gzhal yas khang :
gzhal yas khang ni phyi nang zang thal gsal :
bum pa'i mgul chings le brgan dar la byas :
le brgan dar gyis ye shes rnam par gsal :
bum pa'i kha rgyan rin chen dpag bsam shing :
dpag bsam shing las dgos 'dod 'bras bu 'byung :
bum pa'i gzungs thag rdo rje lu gu rgyud :
lu gu rgyud ni tshe yi rgyun dang ldan :
bum pa'i kha dog dkar sngo ser dmar ljang //
'od zer rnam lnga phyogs bcu kun tu khyab //
bum pa'i bdud rtsi 'chi med tshe yi bcud :
tshe yi bcud ni nus pa'i phul du gyur :
nang du bde gshegs rigs lnga'i lha tshogs bzhugs //
bcom ldan rigs lnga tshe yi bdag nyid kyi //
sprul pa phyag brnyan pho nya 'khor bcas kyis :
stong gsum 'jig rten ma lus pho nyas khengs :
nam mkha' sa chu me rlung bcud sdus shig
/phyogs dus rgyal ba sras bcas sku gsung thugs //
yon tan phrin las tshe mchog ma lus dang //
'jig rten skye 'gro rigs lnga thams cad kyi //
tshe dang bsod nams stobs dang longs spyod rnams :
'od zer sna lnga phyag mtshan lnga yi gzugs //
bsdus te snying po 'bru lnga'i rnam par gsal //
dkyil 'khor 'di ru char ltar babs nas kyang :
bkra shis bum pa'i nang du bskyil du gsol :
oM bud+d+ha A yur+dz+nyA na tshe b+h+rU~M dza :
oM badzra A yur+dz+nyA na tshe b+h+rU~M dza :
oM rat+na A yur+dz+nyA na tshe b+h+rU~M dza :
oM pad+ma A yur+dz+nyA na tshe b+h+rU~M dza :
oM karma A yur+dz+nyA na tshe b+h+rU~M dza :
hU~M:
phyogs bzhi dkar sngo dmar ljang gzhal yas nas //
rigs bzhi'i mgyogs ma tshe yi bdag mo ni //
thugs rjes las byed phyag rgya rnam bzhi 'dzin //
tshe yi bcud ldan rin chen bum pa 'dzin //
rdzu 'phrul shugs kyis gling bzhi'i mtha' bskor la :
sprul pa yang sprul stong gsum 'jig rten khengs :
AHyu tshe yi dngos grub 'dir sdus shig :
ces bkug la /
lus nang tshe bcud gang ba'i dwangs ma rnams //
gwa 'u'i bar du thugs srog nyid la thim //
bkrag mdangs 'od 'bar tshe dbang rig 'dzin brnyes //
gwa 'u kha 'grigs rgya gram rwa bsnol mas //
rgyas btab gzungs sngags phreng bas bcings par gyur //
hU~M tra tra shag :
mu tra ho :
tiSh+Tha lhan :
zhes rgyas gdab la kha skong stong tshigs spyi ltar bya'o //
gsum pa rjes kyi las rim tshogs mchod bshams la /
byin rlabs ni /
raM yaM khaM s+pha ra Na phaT/
yaM raM kaM las rlung me thod sgyed steng //
ban+d+ha'i snod du sha lnga bdud rtsi lnga //
phyag mtshan yi ge rnams kyis mtshan par gyur //
hU~M hU~M hU~M:
rlung gis me sbar rdzas zhu 'char kha'i mdog
/'od zer rab 'phros 'khor 'das dwangs bcud bsdus //
rigs lnga yab yum bcur gyur snyoms zhugs zhu //
dam ye dbyer med bdud rtsi'i rgya mtshor gyur //
oM AHhU~M:
gsum /
spyan 'dren ni /
hU~M hrI:
'og min bde ldan rigs lnga'i zhing khams nas :
rtsa gsum tshe lha'i dkyil 'khor rab 'byams rnams :
mi mngon dbyings nas gnas 'dir skur bzhengs la :
'dod yon tshogs la spyan 'dren gshegs su gsol :
badzra sa ma ya dzaHdza :
badzra sa ma ya tiSh+Tha lhan :
na mo na ma pU dza ho :
dang po mchod pa ni :
hU~M hrI:
bla med mchog gi mchod pa dam pa ni :
ye shes lnga yi 'od zer rnam par 'phro :
'dod pa'i yon tan lnga yis rab brgyan te :
thugs dam bzhin las ci bder bzhes nas kyang :
tshe dang ye shes dngos grub bstsal du gsol :
ma hA ga Na tsakra pU dza ho :
bar pa bshags pa ni /
hU~M hrI:
bdag cag ma rig lus ngag yid gsum po :
bag med dbang gyur nyams chag 'gal 'khrul rnams :
phyi nang gsang ba'i mchod pas bskang zhing bshags //
sku gsung thugs dang ye shes tshe dbang stsol //
oM badzra sa ma ya shud+d+he a :
tha ma bsgral bstab ni :
nr-i tri ang+ku sha dzaHdza :
hU~M:
tshe bdag rigs lnga khro bo'i sku ru bzhengs :
yum chen kro d+hI shwa ri phyag brnyan bcas :
khrag 'thung lha tshogs thugs dam dus la babs //
tshe bdud khug la rdo rje phur bus sgrol //
dug gsum sha khrag rus pa mchod par 'bul :
srid gsum 'khor ba stongs nas zhal du bstab :
mAM sa rak+ta kiM ni ri ti kha raM khA hi :
de nas nang gi sbyin sreg gis rol pa'i lhag ma rnams /
pany+tsa a mr-ita hU~M ha hoHhrIHsa byin brlabs /
hU~M:
dpal gyi lhag sdud pho nya'i tshogs :
tshogs lhag mchod pa 'di bzhes shig :
tshe yi bar chad zhi ba dang :
las rnams myur du 'grub par mdzod :
uts+tshiSh+Ta ba liM ta khA hi :
zhes 'bul /
chad mdo ni /
hU~M:
sngon tshe bar dang tha ma'i bskal pa ru //
rgyud gsungs gter sbas de nyid bton pa'i tshe /
khas blangs dam bcas mkha' 'gro chos skyong rnams //
sngon tshe zhal bzhes dam las ma 'da' bar :
mchod gtor 'di bzhes phyi nang bar chad sol :
tshe dpal ye shes rgyas pa'i phrin las mdzod :
brtan skyong ni /
hU~M b+h+yo :
bdud mo bzhi dang gnod sbyin bzhi :
sman mo bzhi po 'khor dang bcas :
bdud rtsi bshal chu'i gtor ma longs :
sman dang rak+ta'i mchod pa bzhes :
sngon gyi khas blangs ji bzhin du :
bcol pa'i phrin las 'grub par mdzod :
oM pad+ma DA ki nI i daM ba liM ta kha kha khA hi khA hi :
bro ni /
oM laM:
AHlaM:
hU~M laM:
satwaM b+ha ya nan :
dngos grub blang ba ni /
hU~M:
sgyu 'phrul tshe yi dkyil 'khor lha tshogs rnams :
thugs dam gnad nas bskul 'debs mi 'tshal yang :
deng 'dir mos pa'i gdung bas gsol 'debs na :
rig 'dzin tshe yi dngos grub bstsal du gsol :
sku gsung thugs mchog yon tan phrin las dang //
thun mong bla med mchog gi dngos grub stsol //
sarba sid+d+hi pha la ho :
de nas gtang rag mchod bstod mdor bsdus dang /
nongs bshags spyi 'gre yig brgya bcas brjod /
bsdu ldang ni /
hU~M hU~M hU~M:
snang srid thams cad 'od zhu rang la thim :
rang yang rim bzhin snying po'i srog tu gyur :
mi dmigs ka dag klong du tshe sbas pas :
rang byung ye shes 'gyur med lhun gyis grub :
phaT phaT phaT:
slar yang bdag nyid zung 'jug sgyu ma'i sku :
rta mgrin dmar po pad+ma b+hany+dza'i phyag :
thugs kar tshe dpag med bzhugs mi 'gyur srog :
a yig ldan pa'i 'od zer rdo rje'i sgo :
rdo rje gsum gyi rang bzhin gcig tu gyur :
badzra kA wA tsi rak+ShA haM:
bsngo smon ni /
sgyu 'phrul tshe mtha' yas pa'i dkyil 'khor du :
bla na med pa'i dge ba gang bsags pa :
mkha' khyab 'gro drug sems can ma lus kun :
'chi med tshe yi go 'phang thob phyir bsngo :
bdag gis tshe yi phrin las cho ga rnams :
bsgoms bsgrubs 'chad dang bris 'chang kun chub pa'i :
bsod nams gang mchis dus 'dir smin gyur nas :
mgon po tshe dpag med dang dbyer med shog :
shis brjod ni /
hU~M hrI:
byin rlabs gter chen rig 'dzin bla ma'i tshogs :
tshe dang ye shes dpag med yi dam lha :
phrin las thogs med mkha' 'gro chos srung ste :
rab 'byams rtsa gsum 'khor lo'i bkra shis shog :
gnas skabs bdag gzhan 'gro ba kun don du :
phrin las gang brtsam myur du 'grub pa dang :
mthar thug pad+ma drwa ba'i zhing khams su :
mchog gi dngos grub 'grub pa'i bkra shis shog :
ces me tog 'thor zhing rol mo bsgrag go
/nongs pa bla ma lhar bcas spyan sngar bshags //
'dis kyang bdag gzhan 'chi bdag g.yul las rgyal //
rtag brtan 'chi med rdo rje'i sku brnyes te //
tshe dpag med bzhin 'gro kun dpal gyur cig
/zab gter gnyan po la gzu lum ras chod ma yin kyang gter gzhung phrin las bsnyen sgrub kyi thun dang rgyun khyer lta bur lcogs dka' bas /
bla ma lha la gsol btab gnang ba zhus te sa ga zla ba'i tshes bcur 'chi med bstan gnyis g.yung drung gling pas rdzong shod bde gshegs 'dus pa'i bye brag gsung mchog pad+ma'i rdzong du bgyis pa dge legs 'phel //
sarba dA mang+ga laM///
/
