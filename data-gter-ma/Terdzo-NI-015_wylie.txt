gdung mchod lhan thabs rigs ni /
yangs pa'i grong khyer du 'jug pa'i mdo las gsungs pa'i bkra shis ni /
gang la ser sna rnam chags pa //
rnam 'joms dri ma med mdzad cing //
thugs zhi gnod pa mi mnga' des /
khyed la bde legs mdzad par 'gyur //
'dren pa gang zhig 'gro ba rnams //
thar pa'i lam du 'dzud mdzad cing //
chos rnams thams cad ston pa des /
khyed la bde legs mdzad par 'gyur //
ston pa rgyu ba rnams kyi rten //
sems can kun gyi don gyi phyir //
gang gis bde ba mnga' mdzad des /
khyed la bde legs mdzad par 'gyur //
skyob pa gang zhig byams pa yi //
thugs kyis 'gro ba 'di dag kun //
bu gcig bzhin du rtag bskyangs des /
khyed la bde legs mdzad par 'gyur //
gang zhig 'khor bar 'khor ba yis //
sems can kun gyi rten gyur cing //
gling dang dpung gnyen gyur pa des /
khyed la bde legs mdzad par 'gyur //
gang zhig chos kun mngon sum gyur //
gtsang zhing bslu ba mi mnga' la /
gsung gtsang gtsang mar mdzad pa des /
khyed la bde legs mdzad par 'gyur //
dpa' bo chen po gang skyes pa //
phun sum tshogs don 'byor gyur cing //
don grub tshogs kyang grub pa des /
khyed la bde legs mdzad par 'gyur //
gang zhig skyes pas sa rnams ni //
nags tshal bcas pa rab g.yos shing //
sems can thams cad rab dga' des /
khyed la bde legs mdzad par 'gyur //
byang chub snying por gshegs pa na //
sa dag rnam drug g.yos gyur cing //
bdud yid mi bder gyur pa des /
khyed la bde legs mdzad par 'gyur //
chos kyi 'khor lo bskor ba na //
'phags pa'i bden pa rnams gsung ba //
thub pa'i snyan pa gang byung des /
khyed la bde legs mdzad par 'gyur //
yid 'phrog gang gis mu stegs byed //
thams cad chos kyis pham mdzad cing //
tshogs kun dbang du mdzad pa des /
khyed la bde legs mdzad par 'gyur //
sangs rgyas khyed la bde legs mdzad //
brgya byin lhar bcas bde legs dang //
'byung po kun gyi bde legs ni /
khyed la rtag tu sbyin gyur cig
/sangs rgyas bsod nams mthu dag dang //
lha rnams kyi ni bsam pa yis /
khyed rnams 'dod don gang yin pa //
don de de ring grub gyur cig
/rkang gnyis khyed cag bde legs shog
/rkang bzhi khyed cag bde legs shog
/khyed cag lam 'gro bde legs shog
/phyir 'ong dag kyang bde legs shog
/nyin mo bde legs mtshan bde legs //
nyin ma'i gung la bde legs shing /
khyed cag kun du bde legs shog
/khyed cag sdig par ma gyur cig
/sangs rgyas lha rnams stong dag gis //
yongs su bskor te gshegs mdzad kyis //
sdang sems ldan pa rnams byer cig
/snying rje'i bdag nyid can rnams 'khod //
sangs rgyas rang sangs rgyas rnams dang //
dgra bcom slob pa'i bden tshig gis //
'jig rten mi phan byed pa rnams //
grong khyer 'dir ni stongs gyur cig
/sems can kun dang srog chags kun //
'byung po kun dang khyed cag kun //
bde ba 'ba' zhig ldan gyur cig
/thams cad nad rnams med par shog
/kun gyis bzang rnams mthong gyur cig
/gang yang sdig par ma gyur cig
/'byung po gang dag 'dir ni lhags gyur te //
sa dang bar snang dag na gnas pa rnams //
skye dgu rnams la rtag tu byams byed shog
/nyin dang mtshan du chos kyang spyod gyur cig
/de skad ces bka' bstsal nas //
tshe dang ldan pa kun dga' bos //
btsun pa de bzhin bgyi'o zhes gsol ///
/
!
mnyam nyid mi g.yo mnyam nyid mchog gi chos nyid can //
thugs rje'i bdag nyid 'gro ba'i sdug bsngal sel bar mdzad //
yon tan mtha' yas dngos grub thams cad sbyin mdzad pa //
dri med mi g.yo mnyam med dam pa'i mchog chos can //
yon tan shin tu phra ba'i cha la'ang tshad med de //
dpe ni nam mkha' dang yang 'gran du yod ma yin //
dngos grub rnam gnyis mnyam med dpe dang bral ba rnams //
sems can khams la dngos grub mchog rnams nges par stsol //
rtag tu dri ma med pa thugs rje'i shugs las byung //
smon lam grub pa 'gag pa med pa'i chos nyid can //
'gro ba'i don grub rab tu brtson pa mtha' yas pa //
thugs rje chen po'i bdag nyid rtag tu rnam par snang //
tshad med tshad dang bral ba shin tu yongs rdzogs pa'i //
bde bar gshegs pa'i go 'phang dam pa brnyes gyur kyang /
khams gsum rnams la dngos grub mchog stsol mdzad pa yi //
thugs rje'i spyod pa mi g.yo 'gag par yongs mi 'gyur //
e ma ho shin tu bzang ba'i chos nyid mchog dang ldan //
mchog sbyin rnams kyi nang nas go 'phang mchog brnyes pa /
khams gsum kun la rtag tu dngos grub mchog stsol mdzad //
mgon po dus gsum sgrib pa med par rab mkhyen pas //
dam tshig mchog gsum dngos grub dam pa bdag la stsol //
'di ni sangs rgyas thams cad kyi //
yang dag yon tan rgya chen te //
lan gcig tsam zhig brjod pas kyang //
sangs rgyas thams cad 'grub par 'gyur //
zhes dpal yang dag he ru ka galpo'i rgyud sogs las gsungs pa'i sangs rgyas spyi'i bstod pa'o ///
/
!
bla ma mkhyen no //
rgyal ba dgongs pa'i brgyud pa'i bla ma de mkhyen no //
rig 'dzin brda yi brgyud pa'i bla ma de mkhyen no //
gang zag snyan khungs brgyud pa'i bla ma de mkhyen no //
bka' bab lung bstan brgyud pa'i bla ma de mkhyen no //
smon lam dbang bskur brgyud pa'i bla ma de mkhyen no //
mkha' 'gro gtad rgya brgyud pa'i bla ma de mkhyen no //
smin byed dbang bzhi bskur ba'i bla ma de mkhyen no //
grol byed gdams pa sbyin pa'i bla ma de mkhyen no //
rgyab rten bshad lung 'bogs pa'i bla ma de mkhyen no //
bka' drin mtshungs pa med pa'i bla ma de mkhyen no //
'brel tshad don dang ldan pa'i bla ma de mkhyen no //
yang dag thar lam 'dren pa'i bla ma de mkhyen no //
mos gus snying nas byas so drin chen gyi bla ma //
'bral med thugs rjes zungs shig drin chen gyi bla ma //
dgongs brgyud byin rlabs 'phos shig drin chen gyi bla ma //
rtogs grol dus mnyam mdzod cig drin chen gyi bla ma //
tshe 'dir mi mthun 'gal rkyen bar chad kun zhi zhing //
'chi khar gnad gcod drag po'i sdug bsngal yang mi 'byung //
mos gus dag pa'i snang ngor brgyud gsum gyi bla mas //
mkha' spyod rig 'dzin zhing du mig 'phrul bzhin drongs mdzod //
mdor na 'di nas byang chub ma thob kyi bar du //
re sa gzhan na med do thugs rje yis dgongs mdzod //
byin rlabs thugs rje'i char gyis 'bral med du skyong bas //
don gnyis lhun gyis 'grub pa'i dngos grub cig stsol mdzod //
ces pa'ang dad dam rmad byung chos skyong dar rgyas lags kyi bzhed ngor rgan po bi dzas bris pa dge /
!
rab 'byams rtsa gsum rgyal ba'i ye shes 'phrul //
snyigs lnga'i rgud pa skyob mdzad o rgyan rje //
gang dang dbyer med rtsa ba'i bla ma la //
gsol ba 'debs so bdag rgyud byin gyis rlobs //
mi rtag skyo shas nges 'byung gting nas 'byongs //
gzhan phan byang chub sems kyi gzhi bzung ste //
rim gnyis lam la brtan pa mthar phyin nas //
rang gzhan don gnyis 'grub par byin gyis rlobs //
ces pa'ang gnam mtsho dbu rgan tshul khrims bzhed ngor bi dzas bris pa dge /
!
rab 'byams sras bcas rgyal ba'i ye shes gar //
skal bzang gdul bya'i mos ngor chu zla'i tshul //
'gog med 'char pa'i dpal ldan bla ma la //
bzod med gdung shugs drags pos gsol ba 'debs //
myu gu gsar pa lta bu'i gnas skabs 'dir //
gzhan rkyen grogs kyis 'phen pa gtso che'i phyir //
sdig pa'i grogs dang nam yang mi 'phrad cing //
rtag par dge ba'i bshes kyis skyong byin rlobs //
dal 'byor rnyed dka' nam 'chi cha med dang //
las 'bras bslu med 'khor ba'i nyes dmigs tshul //
legs par goms pas srid las nges 'byung blo //
bcos min rgyud la skye bar byin gyis rlobs //
skyabs gnas dkon mchog ma gtogs 'jig rten na //
yid rton rung ba su yang ma dmigs nas //
rang gzhan 'jigs dang sdug bsngal dran pa'i blos //
skyabs gsum snying nas bsten par byin gyis rlobs //
bdag gces 'dzin las srid pa'i sdug bsngal dang //
gzhan phan goms las sangs rgyas yon tan phul //
'byung bar nges pas bdag bas gzhan gces blos //
byang chub sems gnyis 'byong bar byin gyis rlobs //
sgrib gnyis ma sbyang tshogs gnyis ma gsag par //
lam dang 'bras bu'i yon tan skye min pas //
bden gnyis zung 'jug rgyal ba dgyes pa'i lam //
tshul bzhin nyams 'og chub par byin gyis rlobs //
bla ma'i byin rlabs sems la ma zhugs na //
'od gsal rang ngo 'phrod pa'i thabs med phyir //
sangs rgyas chos skur lta ba'i mos gus kyis //
dgongs brgyud ye shes 'pho bar byin gyis rlobs //
de'i mthus cir snang lha sku'i phyag rgyar sad //
sgra grags skye med snying po sngags su rdzogs //
dran rtog 'od gsal chos skur smin pa yi //
rdo rje'i gsang mchog 'grub par byin gyis rlobs //
mdor na 'di nas byang chub snying po'i bar //
'bral med ye shes chen pos rjes zungs la //
don gnyis bsam kun yid bzhin 'grub pa yi //
bkra shis dge mtshan rgyas par mdzad du gsol //
mos ldan mched kyi bzhed ngor bi dza yas gang shar bris pa dge //
/
!
dpal ldan bla ma dam par mnyes pa tshul bzhin 'grub pa'i smon lam bla ma lnga bcu pa'i bsdus don dang 'brel pa mdo sngags kun gyi yang snying ni /
legs pa'i yon tan thams cad 'byung ba'i gnas //
dus gsum rgyal ba sras bcas skyed pa'i yab //
sangs rgyas kun las lhag pa'i bka' drin can //
dpal ldan bla ma'i zhabs la phyag 'tshal lo //
rigs brgya'i khyab bdag drug pa rdo rje 'chang //
snyigs dus slob dpon gzugs su rnam par rol //
mkhyen brtse nus pa'i mnga' bdag chos kyi rje //
thar pa'i lam 'dren de la gus pas 'dud //
ma rig mun sel nyin mor byed pa ste //
nyon mongs gdung sel zla ba'i dkyil 'khor mchog
/dgos 'dod kun 'byung nor bu rin po che //
bde chen srog ster bdud rtsi'i rgya mtsho nyid //
phyogs bcu'i rnam 'dren slob mar bcas pas kyang /
khyod la mchod cing bsnyen te kun nas bsngags /
khyod kyis bzung rnams gtan bde'i dpal la sbyor //
ngan 'brel tsam yang 'khor ba mtha' can mdzad /
khyod la ma bsten thar pa yongs med pas //
dus dang phyogs dang rnam pa thams cad nas //
mos gus bsam mi khyab pa skye ba dang //
mnyes pa tshul bzhin 'grub par byin gyis rlobs //
dbang bskur mchog thob rdo rje slob dpon la //
'jig rten 'dren pas dus gsum phyag mdzad na //
mgon med byis pas smos kyang ci zhig 'tshal //
sgo gsum gus pas rtag tu 'dud gyur cig
/mchog la mnyes pa du mas bsnyen bkur zhing //
bla ma khyim pa 'am ni gsar bu'ang rung //
dus skabs phyed pas dngos brgyud sri zhu yis //
nam yang mi mnyes skad cig mi sgrub shog
/dam tshig rtsa ba slob dpon slob ma yi //
'brel pa brtag la rnam dpyod blo thob cing //
brtse med 'dod khro khengs pa'i dbang gyur sogs //
mi dge'i bshes dang skye kun mi 'phrad shog
/brtan dul blo gros la sogs thun mong drug
/sngags rgyud sbyor ba shes sogs khyad par gyi //
mtshan nyid dgu tshang dpal ldan bla ma mchog
/rnyed nas 'bral ba med par bsten par shog
/slob dpon brnyas na sangs rgyas kun la brnyas //
mthong chos sdug bsngal phyi ma dmyal mes sreg
/gus mchod 'di gtan bde ba'i dpal la sbyor //
de bas bsten tshul phyin ci ma log shog
/tshe 'dir byang chub stsol mdzad bla ma rjer //
lus srog longs spyod kun gyis bsti bstang sgrub //
dam tshig legs srung bla mas bzhed pa'i dngos //
cung zad gang mchis zhen med 'bul nus shog
/bla ma mchod pas rgyal kun mchod cing mnyes //
bsod nams tshogs rdzogs dngos grub mchog thob phyir //
lha dang bla ma dbyer med rdo rje 'chang //
gcig tu nges pas skyabs gzhan mi 'tshol shog
/sku yi grib ma 'gom yang sangs rgyas kyi //
mchod rten bshigs 'dra'i sdig pa 'byung pas na //
bzhon pa nyer spyad la sogs nam du yang //
mi spyad mi 'gong gtsang sbra lhur len shog
/dngos grub 'byung gnas bla mas bsgo ba yi //
bka' las mi 'da' gang gsung 'bad pas sgrub //
mi nus nges pa tshig gi zhu gsol gyis //
gnang ba'i skabs phyed zur tsam mi gcog shog
/bla ma'i rdzas ni srog bzhin bsrung ba dang //
bla ma'i thugs zin bla ma nyid bzhin bkur //
bla ma'i 'khor yang rang gi gnyen du blta //
nyon mongs dbang gis sdig pa mi gsog shog
/spyan sngar mi 'os pa dang ma gus pa'i //
bya ba ngan pa gzhar yang mi byed cing //
'os shing gus bcas bka' bzhin rjes sgrub pa'i //
spyod lam nga rgyal med pas bkur bar shog
/bla ma bzhugs pa'i yul du ma gnang bzhin //
slob dpon las dang bla ma'i spyan snga ru //
rang la gus mchod dang du len spangs nas //
gus pas bla ma nyid la mchod nus shog
/bdag nyid dran brtson drag pos mi nyams shing //
mched lcam bla ma'i bya ba tshul bzhin du //
sgrub las 'das tshe dga' zhing snyan pa yis //
bzlog nas brtul zhugs mchog la 'god par shog
/nad kyis gzir sogs rang dbang ma gyur pas //
gnang ba ma thob bkag pa spyad dgos kyang //
gus bcas dge ba'i yid dang ma bral bas //
rnam smin rtsub mo'i rgyu ru mi 'gyur shog
/mdor na dngos grub slob dpon rjes 'brang phyir //
bla ma dgyes byed gang yin rtag tu sgrub //
mi mnyes byed kun dug ltar spangs nas su //
thugs yid gcig 'dres myur du 'tshang rgya shog
/mtha' yas 'gro rnams dpal ldan bla ma yis //
rjes bzung kun gyis mnyes pa tshul bzhin sgrub //
dka' ba med par rdo rje 'dzin pa yi //
go 'phang mchog thob don gnyis lhun grub shog
/ces dkyil 'khor kun gyi dbang phyug dpal ldan bla ma bsten pa'i tshul rdo rje 'chang gi rgyud lung bzhin 'grub pa'i smon lam bla ma lnga bcu pa'i bsdus don dang 'brel ba zhig dgos zhes /
rje btsun bla ma thams cad mkhyen pa'i thugs zin gyi slob ma 'jam dbyangs dga' ba'i blo gros kyis bskul pa ltar /
karma ngag dbang yon tan rgya mtshos dpal spungs sgrub khang chen mo sgrub brgyud dar rgyas gling du bris pa dge legs 'phel ///
/
!
smon lam rdo rje'i rgya mdud ni /
bla ma yi dam lha tshogs dgongs su gsol //
deng 'dir brtson pas bsgrubs pa'i dge ba dang //
dus gsum bsags dang yod pa'i dge ba rnams //
bsdoms te bla med byang chub chen por bsngo //
deng nas byang chub snying por mchis kyi bar //
rigs bzang blo gsal nga rgyal med pa dang //
snying rje che zhing bla ma la gus ldan //
dpal ldan rdo rje'i theg la nges gnas shog
/dbang gis smin cing dam tshig sdom par ldan //
rim gnyis lam la bsnyen sgrub mthar phyin te //
dka' ba med par rig 'dzin go 'phang bgrod //
dngos grub rnam gnyis bde blag 'grub gyur cig
/cir snang sgyu 'phrul drwa ba'i 'khor lor rdzogs //
grags pa thams cad brjod bral sngags kyi sgra //
sems kyi 'gyu ba rang rig 'dus ma byas //
bde chen 'du 'bral med pa mngon gyur shog
/nyams chag rtog sgrib ma spangs gnas su dag
/phyi nang gsang ba dbyer med rtogs pas bskangs //
gang shar rang grol kun bzang klong yangs su //
ngan song dong sprugs srid zhi mnyam gyur cig
/thig le chen po sku dang zhing khams rdzogs //
dam tshig chen po spang blang mtshan ma dag
/khyab brdal chen po re dogs mdud pa grol //
rdzogs pa chen po chos sku mngon gyur shog
/brgyud pa gsum gyi byin rlabs snying la zhugs //
sgyu 'phrul drwa ba'i lam gsang sems la rdzogs //
phrin las rnam bzhi lhun gyis grub pa yis //
mu mtha' med pa'i 'gro ba sgrol bar shog
/zhi khro sprul pa'i 'khor los lung ston zhing //
mkha' 'gro rnams kyis bu bzhin skyong ba dang //
chos skyong srung mas bar chad kun bsal nas //
yid la smon pa mtha' dag 'grub gyur cig
/rgyal ba'i bstan pa dar zhing rgyas pa dang //
bstan 'dzin rnams kyi bzhed pa'i don kun 'grub //
ma lus skye rgu'i 'gal rkyen kun zhi zhing //
phun tshogs mtha' dag yid bzhin 'byor gyur cig
/ces pa'ang rig pa 'dzin pa 'gyur med rdo rjes so ///
/
!
bkra shis pa'i tshigs su bcad pa rnams kyis bde legs su bya ba ni /
oM ye d+harmA he tu pra b+ha wa he tun+te ShAn+ta thA ga to h+ya wa data /
te ShAny+tsa yo ni ro d+ha e waM bA di ma hA shra ma NaHswA hA/
phun sum tshogs pa mnga' ba gser gyi ri bo 'dra //
'jig rten gsum gyi mgon po dri ma gsum spangs pa //
sangs rgyas pad+ma rnam rgyas 'dab 'dra'i spyan mnga' ba //
des ni khyod la de ring zhi byed bkra shis shog
/de yis nye bar bstan pa'i mchog rab g.yo med pa //
'jig rten gsum na grags shing lha dang mis mchod pa //
chos kyi dam pa skye rgu rnams la zhi byed pa //
des ni khyod la de ring zhi byed bkra shis shog
/dam chos ldan pa thos pa'i bkra shis kyis phyug cing //
dge 'dun mi dang lha dang lha min yon gyi gnas //
tshogs kyi mchog rab ngo tsha shes dang dpal gyi gzhi //
des ni khyod la de ring zhi byed bkra shis shog
!
/che ba'i che mchog ston mchog bla na med //
chos rje nyi ma rgyal ba'i byin rlabs kyis //
bdud dang bgegs rigs gnod pa'i dgra zhi ste //
rtag tu dpal gnas nyin mtshan bkra shis shog
/chos nyid bden pa'i chos mchog bla na med //
dam chos bdud rtsi bden pa'i byin rlabs kyis //
nyon mongs dug lnga gdung ba'i dgra zhi ste //
rtag tu dpal gnas nyin mtshan bkra shis shog
/dge 'dun yon tan rin chen dpal 'bar ba //
rgyas sras  phan mdzad bden pa'i byin rlabs kyis //
nyes pa'i skyon bral dge tshogs rnam par 'phel //
rtag tu dpal gnas nyin mtshan bkra shis shog
!
/sems can gang dag 'gro dang mi 'gro ba //
de dag thams cad deng 'dir bde gyur cig
/ston mchog dam pa lha mi'i mchod 'os pa //
sangs rgyas phyag 'tshal deng  'dir bde legs shog
/sems can gang dag 'gro dang mi 'gro ba //
de dag thams cad deng 'dir bde gyur cig
/zhi ba chags bral lha mi'i mchod 'os pa //
chos la phyag 'tshal deng 'dir bde legs shog
/sems can gang dag 'gro dang mi 'gro ba //
de dag thams cad deng 'dir bde gyur cig
/tshogs kyi dam pa lha mi'i mchod 'os pa //
dge 'dun phyag 'tshal deng 'dir bde legs shog
/ces dpal gyi mgul nas bstsal pa'i shis pa'i dbyangs so //
!
rgyal ba sras bcas bsod nams mthu dag dang //
lha rnams kun gyis legs par bsam pa dang //
gsang sngags rig sngags kun gyi mthu stobs dang //
bden par smra ba rnams kyi bden tshig gis //
bsod nams ri bo bzhin du brtan pa dang //
brgyud 'dzin nyi zla bzhin du gsal ba dang //
snyan grags nam mkha' bzhin du khyab pa ste //
gsum po des kyang deng 'dir bde legs shog
/bgegs rigs stong phrag brgyad cu zhi ba dang //
mi mthun gnod pa'i rkyen dang bral ba dang //
mthun pa 'grub cing phun sum tshogs pa ste //
bzhi po des kyang deng 'dir bde legs shog
/lo brgya thub cing ston brgya mthong ba dang //
tshe ring nad med bde skyid phun sum tshogs //
theg pa mchog la nges par 'byung ba ste //
lnga po des kyang deng 'dir bde legs shog
/sbyin pa gtong zhing tshul khrims bsrung ba dang //
bzod pa bsgom zhing brtson 'grus brtsam pa dang //
mnyam par 'jog cing gnas lugs rtogs pa ste //
drug po des kyang deng 'dir bde legs shog
!
/nyin mo bde legs mtshan bde legs //
nyi ma'i gung yang bde legs shing //
nyin mtshan rtag tu bde legs pa //
dkon mchog gsum gyis deng 'dir stsol //
dpal ldan bla mas deng 'dir stsol //
yi dam lha yis deng 'dir stsol //
chos skyong srung mas deng 'dir stsol //
gzhi bdag rnams kyis deng 'dir stsol //
'byung po gang dag 'dir ni lhags gyur tam //
sa'am 'on te bar snang 'khod kyang rung //
skye rgu rnams la rtag tu byams byed cing //
nyin dang mtshan du chos la spyod par shog
/'dir ni rgyal ba dgra rgyal bden gang gis //
shin tu bden par gsungs shing rdzun med pa //
bden pa des kyang deng 'dir bde legs shog
/deng kun 'jigs pa che las thar gyur cig
/deng 'dir rnal 'byor pa bdag cag dpon slob yon mchod 'khor dang bcas pa thams cad nyi ma dang zla ba gza' sgra gcan gyi gnod pa las grol ba bzhin du /
bdud dang spang bya bar chad mi mthun pa'i phyogs thams cad las rnam par rgyal te shin tu bkra shis par gyur cig
/dza ya dza ya su dza ya /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis rlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis de de bzhin du 'grub par gyur cig
/mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
