@#//
'chi med tshe sgrub gnam lcags rdo rje dngos grub kun 'dus las glud rabs lha'i gaN De bzhugs so //
na mo gu ru de ba DA ki nI yai /
sbyin bdag gi tshe srog glud du ngar phye'i mi gzugs gtang ba la /
glud bsngo gtsor bton pa dang /
mdos zor gzhan gyi zhar byung du glud bsngo ba'i tshul gnyis /
snga ma la'ang glud mdos thabs su gtang ba dang yas thabs su gtang ba sogs rnam dbye mang du mchis pa las /
'dir gtsor bton zhar byung gnyis ka la sbyar chog pa glud rkyang tsam bsngo ba'i tshul ni /
'bru sna'i ngar phye la bsgrub bya ban bon pho mo gang yin pa'i 'dra gzugs skye mched dod pa /
rab khru gang las mi chung ba /
'bring rkang gang /
tha ma mtho gang ba la lung tang mig
/zer mo'i sgro'i skra sogs gzhung nas 'byung ba rnams gnas so sor sbyar ba 'dzom na legs /
ma 'dzom na'ang rdzas rnams phyogs bsdus kyi phye ma tsam 'dres dgos shing /
zhwa gos lham dang rgyan sogs 'byor pa dang bstun nas shin tu gzab par byas pa'i rgyab phyogs su nam mkha' 'ja' ris bal tshon nam bya spus brgyan pa /
g.yas phyogs su pho tang mda' bkra
/g.yon phyogs su mo tang 'phang bkra
/mdun phyogs su bu tang rgyang bu rnams dang /
pho la stag pa sogs pho shing la khram lo grangs bris pa phrag g.yas su gzug
/mo la glang ma sogs mo shing la khram lo grangs btab pa phrag g.yon du gzug
/mtha' skor du yul mkhar dkor nor /
khal bkal /
gtor chung /
'brang rgyas /
ting lo /
changs bu /
mdun du mar me /
gzhan yang dar ras 'bru sman zas sna rin chen sogs gang 'byor gyis bskor /
nye logs gang bder snod gtsang mar dmar gtor rgyan ldan zhig kyang bzhag
/nad pa dang /
'chi bslu /
grib glud sogs dang 'brel na bsgrub bya'i lus la las bum gyi chus bkrus pa'i dri khu glud la bsre /
sun zlog la gtsang sbra dang ldan par dgos kyi dri khu 'dres mi rung /
bla glud la'ang rung mi rung gnyis yod pa sogs bye brag phyed par bya /
glud rkyang tsam la nam mkha' shing sogs rnams ma 'dzom yang chog go
/byin gyis brlab pa ni /
spyir sngags drug phyag drug btang yang legs mod /
gong du spyi'i byin rlabs su song ba'i skabs lta bur 'dir dmigs bsal du /
chab bran la bsang sbyang /
stong pa'i ngang las ngar gyi mi //
mu tig klad pa lung tang mig
/bye ru'i ljags la mgron bu'i so //
zer mang skra la bswe yi sha
/rin chen 'bru sna'i khog bcud can //
zho sha'i snying la mkhal sran mkhal //
gla sgang grod pa dar sna'i lpags //
lag g.yas gser la lag g.yon dngul //
rkang g.yas zangs la g.yon pa dngul /
khams dang skye mched yongs su rdzogs //
gcig las brgya stong bye ba 'phro //
smra mkhas ljag ljag 'gros ldem ldem //
snang srid lha 'dre'i spyan lam du //
mi bas glud bzang lha phrug 'dra //
yul mkhar dkor nor phun sum tshogs //
g.yog 'khor rta phyugs sa gzhi gang //
changs bu so so'i 'dod yon ldan //
sgang lnga 'dod pa'i yon tan lnga //
gshong drug rigs drug re ba skong //
'bur chung bcu gnyis lo bdud tshim //
oM b+h+rU~M trAM hrIHAHkhaM hU~M/
lan gsum /
oM gyis mgron rigs kun la khyab //
b+h+rU~M gyis rin chen gzhal yas khang //
trAM gyis rat+na'i char pa 'beb //
hrIHyis gsung dbyangs drug cu ldan //
AHyis gdon rigs byams sems ldan /
khaM gyis bdud rtsi'i char rgyun babs //
hU~M gis nyon mongs dug lnga sangs /
dgos 'dod re skong nam mkha' mdzod //
rgya chen zad mi shes par gyur //
bdag gi bsam pa'i stobs sogs bden brjod kyang byas la /
'di skad gyer te dbyangs su bya'o //
kyai :
dang po glud byung gang nas byung :
glud kyi de ni rabs smos na :
glud kyi pha ni gnam yang yin :
glud kyi ma ni sa yang yin :
gnam sa gnyis kyis byin brlabs las :
'bru sna nyi shu rtsa gcig de :
rgya yul skye zhing khri sgor 'khrungs :
ston pa dga' rab rdo rje yis :
'bru sna nyi shu rtsa gcig de :
mon pa pho mo'i lag tu gtad :
brngo zhing btags par gyis shig gsungs :
mon pa pho mo lnga brgya yis :
brngo 'am de ni ma brngos na :
rgya slang mon slang nang du brngos :
mon phrug pho mo lnga brgya yis :
btag gam de ni ma btag na :
rgya btag mon btag kha la btags :
ston pa dga' rab phyag tu phul :
ston pa dga' rab rdo rje yis :
rin chen sna lnga'i phye bsres nas :
mi dang mnyam pa'i glud du byas :
sngags dang phyag rgyas byin gyis brlabs :
glud ni ngar glud la :
sha ni ma mchis na :
bswe la sha yang byas :
khrag ni ma mchis na :
mtshal chen lcog las byas :
rus pa ma mchis na :
dpal chen dung la byas :
lpags pa ma mchis na :
grum shun lpags la byas :
snying ni ma mchis na :
zho sha'i snying du byas :
glo ba ma mchis na :
gla gor zho shas byas :
mchin pa ma mchis na :
ba mchin smug pos byas :
mtsher pa ma mchis na :
mkhal sran byi'us byas :
mkhal ma ma mchis na :
mkhal ma zho shas byas :
rgyus pa ma mchis na :
thang dkar spu rgyus byas :
rtsa rgyus ma mchis na :
pu shel rtse la byas :
so ni ma mchis na :
mgron bu'i so yang byas :
lce ni ma mchis na :
le brgan dar la byas :
mig ni ma mchis na :
lung thang mig tu byas :
sna ni ma mchis na :
zangs ma'i sna ru byas :
rna ba ma mchis na :
gro ga'i rna ba byas :
skra ni ma mchis na :
zer mo'i spu la byas :
dbugs ni ma mchis na :
'byung ba rlung la byas :
drod ni ma mchis na :
'byung ba me la byas :
sems ni ma mchis na :
nam mkha' yangs pas byas :
yan lag ma mchis na :
dbang po lag pas byas :
rin chen ngar glud 'di yi ni :
phrag pa g.yas pa ni :
rin chen gser la byas :
phrag pa g.yon pa ni :
rin chen dngul las byas :
rkang pa g.yas pa ni :
thabs chen lcags la byas :
rkang pa g.yon pa ni :
shes rab zangs la byas :
ston pa'i zhal na re :
glud kyi ngar glud la :
khyod mi yi glud du song zhig gsungs :
ngar glud de yi zhal na re :
nga mi yi glud du 'gro ba la :
nga la yon tan ci tsam yod :
skyes pa pho yi glud du ji ltar 'gro :
za ma mo yi glud du ji ltar 'gro :
byis pa chung gi glud du ji ltar 'gro :
yul dang mkhar gyi glud du ji ltar 'gro :
de skad tsam zhig zhus pa las :
ston pa'i zhal nas 'di skad gsungs :
glud kyi ngar glud tshur nyon dang :
khyod mi yi glud du 'gro ba la :
yon tan bgrang na bsam mi khyab :
skye mched bcu gnyis khyod la tshang :
rnam shes tshogs brgyad khyod la tshang :
khams chen bco brgyad khyod la tshang :
phyag g.yas gser las byas pa de :
skyes pa pho yi glud du song :
phyag g.yon dngul las byas pa de :
za ma mo yi glud du song :
rkang g.yas lcags las byas pa de :
byis pa pho yi glud du song :
rkang g.yon zangs las byas pa de :
byis pa mo yi glud du song :
phung po gzugs dang bcas pa de :
yul mkhar khyim gyi glud du song :
zhal ras mtshal gyis byugs pa de :
rnal 'byor 'khor bcas glud du song :
smra ba ngag snyan kyu ru ru :
mi chung de ni thod kyis bstod :
'gro na stabs sdug khrigs se 'gro :
glud kyi ngar glud chas te 'gro :
lha srin sde brgyad spyan snga ru :
ngar glud mi skad thol gyis smros :
lha srin sde brgyad thams cad la :
nga mi yi glud du btang ba lags :
mi dang glud du brje bar zhu :
de skad tsam cig gleng ba la :
lha srin sde brgyad zhal na re :
ston pa dga' rab bka' drin che :
mi dang glud gnyis brje 'o zer :
lha srin sde brgyad dgyes te song :
hU~MH
sngon ni su dang su yi glud :
a sho ka yi rgyal po'i glud :
mtshams med sdig pa'i las byas pas :
ma mo lha srin sde brgyad khros :
mu ge dus 'khrugs yams nad byung :
slob dpon ro langs bde ba yis :
sku glud dmar gtor bshams nas ni :
snang srid ma mo'i phyag tu phul :
bsad pa lus kyi glud du 'bul :
phrogs pa nor gyi skyin par 'bul :
na mi phod pa'i glud du 'bul :
'chi mi phod pa'i glud du 'bul :
hU~M:
bar du su dang su yi glud :
btsad po khri srong lde'u btsan la :
ma mo khros pa'i ltas byung nas :
mi dge mi rungs sna tshogs byung :
slob dpon pad+ma 'byung gnas kyis :
rgyal po'i sku yi tshad du byas :
sku glud dmar gtor bshams nas ni :
snang srid ma mo'i phyag tu phul :
bsad pa lus kyi glud du 'bul :
phrogs pa nor gyi skyin par 'bul :
na mi phod pa'i glud du 'bul :
'chi mi phod pa'i glud du 'bul :
hU~MH
de ring su dang su yi glud :
bdag cag mi nor 'khor bcas la :
mkha' 'gro 'khrugs pa'i ltas byung nas :
mu ge dus 'khrugs yams nad byung :
rig 'dzin sngags 'chang bdag gis ni :
sku glud dar zab rgyan dang ldan :
dpal gyi gtor ma dmar gyis brgyan :
snang srid ma mo'i phyag tu phul :
bsad pa lus kyi glud du 'bul :
phrogs pa nor gyi skyin du 'bul :
na mi phod pa'i glud du 'bul :
'chi mi phod pa'i glud du 'bul :
yum chen mkha' 'gro sde lnga nas :
ma yams brtan ma yan chad du :
sku glud dmar gtor rgyan dang ldan :
srid pa ma mo'i phyag tu phul :
bsad pa lus kyi glud du 'bul :
phrogs pa nor gyi skyin par 'bul :
na mi phod pa'i glud du 'bul :
'chi mi phod pa'i glud du 'bul :
snang srid lha srin sde brgyad dang :
srid par gnas pa'i lha 'dre la :
sku glud dmar gtor rgyan dang ldan :
snang srid lha 'dre'i phyag tu phul :
bsad pa lus kyi glud du 'bul :
phrogs pa nor gyi skyid du 'bul :
na mi phod pa'i glud du 'bul :
'chi mi phod pa'i glud du 'bul :
mkha' 'gro gtor mas mnyes gyur cig :
lha 'dre glud kyis mnyes gyur cig :
lan chags bu lon 'khor gyur cig :
rigs drug 'dod pa tshims gyur cig :
de ring rgyu sbyor yon bdag gi :
khyim sgo lam srang 'di rnams su :
gnod cing 'gal ba ma mdzad cig :
bzung ba thongs la bcings pa khrol :
gdams pa klod la zos pa skyugs :
brtsams pa bshol la mnan pa thegs :
lan chags bdag po khyed rnams la :
mi bas glud bzang da 'bul lo :
bya bas spu mtshar da 'bul lo :
che ge 'di zhes bya ba yi :
sha yi glud du 'di 'bul lo :
khrag gi glud du 'di 'bul lo :
rus pa'i glud du 'di 'bul lo :
dbang po sgo lnga'i glud du 'di 'bul lo :
rnam shes tshogs brgyad glud du 'di 'bul lo :
skye mched bcu gnyis glud du 'di 'bul lo :
khams chen bco brgyad glud du 'di 'bul lo :
mi bas glud bzang 'di khyer la :
phyin chad gnod 'tshe ma mdzad par :
zhi ba byang chub sems dang ldan par mdzod :
hU~M:
ting nge 'dzin gyis byin gyis brlabs :
sngags dang phyag rgyas yongs bkrol te :
dmigs pa dag gis 'bul yang 'bul :
'bul ba bdag gis ma nor ro :
bzhes pa khyed rnams ma 'khrul cig :
gser las de ni rin che med :
chang bas de ni ngo che med :
'dzam gling rgyan du rin chen glud 'bul lo :
srid pa'i rtse mo man chad nas :
na rag dmyal ba yan chad du :
rin chen glud gtor 'di 'bul lo :
bsngos pa tsam gyis tshims gyur cig :
bsam pa bzhin du 'grub gyur cig :
so so'i thugs dam bskangs gyur cig :
khyed rnams yul gyi lha 'dre yin :
nga ni yul gyi sngags pa yin :
gcig la gcig bstod ha 'o'i gangs las dkar :
gcig gis gcig smod rog po'i rdza las nag :
ha 'o'i gangs las dkar bar mdzod :
rog po'i rdza las ma nag cig :
so so rang rang gnas su gshegs :
zhes brjod la nad pa sogs do gal che na gong gi sha'i glud du sogs brjod pa'i skabs bsgrub bya la g.yas skor gsum g.yon skor gsum bya /
gshegs gsol skabs mdos mdun du bskyal /
mdos zor gang yin yang gtang ba'i skabs glud kyis sna drangs la bor phyogs su bskyal /
glud bsngo rkyang pa dang nad pa sogs la lo bdud dam 'dre lnga bdud gcod phyogs su bor ro //
'di nyid khol 'don du byas kyang chog pas de la bdag bskyed rgyas bsdus gang rung zhig la brten dgos so //
zhes pa'ang sngags rig 'dzin pa'i gzugs brnyan pa pad+ma gar dbang gis gter gzhung la gong gsham gsal byed du bgyis pa dge legs 'phel ///
/
