'phags ma nor rgyun yab yum gyi rgyun khyer snying por dril ba bzhugs so //
oM swasti /
'phags ma nor rgyun ma'i sgrub thabs 'dod rgu'i sprin gyi ting nge 'dzin chen po'i snying po yab yum gtso rkyang gi rnal 'byor nyams su blang bar 'dod na /
dbang thob cing dam tshig la gnas pas /
gzhan gyi don du snying rje chen pos yid rang dbang med par bskyod de /
phan bde bla na med pa'i sde bzhi'i dpal 'byor phun sum tshogs pa rang dbang bsgyur bar 'dod pa'i bsam pas /
mdun gyi nam mkhar skyabs yul rnams mngon sum bzhugs pa'i spyan sngar /
na mo :
bdag dang mtha' yas sems can kun :
dkon mchog rtsa gsum lha tshogs la :
gus pas skyabs mchi sems can don :
bla med byang chub bsgrub par bgyi :
lan gsum gyis skyabs sems dang /
sems can bde dang ldan gyur cig :
sdug bsngal kun dang bral bar shog :
bde dang rtag tu mi 'bral zhing :
chos kun mnyam nyid rtogs par shog :
ces tshad med bzhis blo sbyong /
dzaHhU~M baM hoH
tshogs zhing rnams rang la thim par bsam /
dngos gzhi lha bskyed pa ni /
a :
'khor 'das chos kun mnyam pa nyid :
zung 'jug 'dus ma byas pa'i dbyings :
rig gdangs brtse ba'i snying rje'i rtsal :
rin chen sprin gyi ting 'dzin las :
rgyu yi sa bon baM ser po :
gser mdog nyi ma lta bur shar :
de las 'od 'phros snod bcud sbyangs :
rin chen bkod pa'i zhing khams dbus :
sna tshogs pad zla'i gdan gyi steng :
baM yig yongs gyur skad cig gis :
'phags ma nor rgyun lha mo ni :
gser mdog zhal gcig phyag gnyis pa :
phyag g.yas mchog sbyin phyag rgya yis :
dgos 'byung gang ba'i 'bras bu dang :
g.yon pas skyabs sbyin 'bras snye ni :
'dod rgu'i char 'beb rab tu bsnams :
sna tshogs dar gyi na bza' dang :
rnam mang rin chen rgyan gyis brgyan :
mchog tu sgeg cing 'dzum pa'i nyams :
zhabs zung sems ma'i skyil krung bzhugs :
rang 'od thabs mchog dzam+b+ha la :
ser gsal zhal gcig phyag gnyis pa :
phyag g.yas yum gyi mgul nas 'khyud :
bI dza pU ra'i 'bras bu bsnams :
g.yon pas nor gyi rgyun stsol ba'i :
nai 'u le yi mgrin pa gzung :
ut+pal dar dang rin chen brgyan :
sgeg cing rjes chags gtum pa'i nyams :
gnas gsum rdo rje'i 'bru gsum mtshan :
sku gsung thugs su lhun gyis grub :
byang sems bdud rtsis dbang bskur bas :
ye shes rigs lnga'i phyag rgyas btab :
oM AHhU~M:
trAM hU~M oM hrIHA:
oM:
bcom ldan lha mo nor rgyun ma :
yab yum sprul pa 'khor dang bcas :
sngon gyi thugs dam rjes dgongs te :
gnas 'dir myur du gshegs su gsol :
oM shrI sarba bA su d+hA ri dzam+b+ha la sa pa ri wA ra e h+ya hi :
ma hA ka ru Ni ka dr-i sh+ya ho :
sa ma ya ho :
sa ma ya satwaM:
dzaHhU~M baM ho :
a ti pU ho :
pra tIts+tsha ho :
oM:
mchod pa'i phyag rgya chen po ni :
sems kyi yid bzhin rin chen gter :
nyer spyod 'dod yon bsam mi khyab :
kun tu bzang po'i sprin gyis mchod :
oM shrI bA su d+hA ri dzam+b+ha la sa pa ri wA ra ar+g+haM a :
pA d+yaM paM:
puSh+pe trAM:
d+hU pe hU~M:
A lo ke hrI:
gan+d+he A:
nai bid+yA aM:
shab+da ho :
rU pa :
shab+da :
gan+d+he :
ra sa :
spar+she :
d+harma d+hA tu ho :
sarba pU dza ga ga na me g+ha sa ma ye hU~M:
oM:
rin chen rnam par blta ba yi :
ye shes gser mdog yid 'ong sku :
mtshan dpe'i sgyu 'phrul rol pas mdzes :
dkyil 'khor dbang phyug ma la 'dud :
bzlas pa bya ba ni /
rang gi thugs ka'i dpal be 'ur :
brtan g.yo'i dwangs ma 'od lnga'i klong :
mi 'gyur thugs srog baM yig mthar :
sngags kyi phreng bas bskor ba las :
'od 'phros rgyal ba sras bcas mchod :
'gro kun dbul phongs sdug bsngal bsal :
'khor 'das 'dod rgu'i dge mtshan kun :
nyi ma 'char ka'i mdangs ltar bsdus :
nam mkha'i mdzod la dbang bsgyur ba'i :
yid bzhin dngos grub mchog thob gyur :
oM bA su d+hA ri swA hA:
ci nus dang /
oM dzam+b+ha la dza len+d+ra ya swA hA:
zhes pa'ang ci nus bzlas /
mthar bsdu rim ni /
thugs ka'i sa bon 'od zer gyis :
'khor 'das 'od zhu rang la 'dus :
thugs srog nA da 'od gsal dbyings :
mi dmigs stong pa'i ngang du thim :
zhes brjod cing bsam la mnyam par gzhag
/slar yang rang nyid lha yi sku
/zung 'jug sgyu 'phrul drwa ba che //
snang grags rtog pa'i chos ji snyed :
'phags ma'i gsang gsum rol par shar :
zhes thun mtshams kyi lha skur ldangs la /
dge ba 'di yis myur du bdag
/nor rgyun lha mo 'grub gyur nas //
'gro ba gcig kyang ma lus pa //
de yi sa la 'god par shog
/ces bsngo smon dang /
'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/ces sogs shis pa brjod pa ji ltar rigs pas mtshams sbyar te spyod lam la 'jug go
/zhes pa'ang mtsho skyes bla ma dgyes pa'i 'bangs pad+ma 'od gsal mdo sngags gling pas bris pa dge legs mchog tu gyur cig
/sarba dA mang+ga laM///
/
