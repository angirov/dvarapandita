@#//
bla ma bka' rnams 'dus pa'i don dbang bskur ba'i yi ge rin chen dbyig gi snying po zhes bya ba bzhugs so //
na mo gu ra we /
khyab bdag rdo rje thod phreng dang //
dbyer med bla ma la btud nas //
bka' rnams 'dus pa'i don dbang gi
/lag len nyung ngu rnam gsal bkod //
'di la gnyis /
sbyor ba yo byad kyi gshom /
dngos gzhi sgrub cing dbang bskur ba'o //
dang po ni /
rten gyi spyan sngar stegs bu la dkyil 'khor gnam bab ma rdul tshon nam ras bris gang rung bkod pa'i dbus su khri'u la /
rnam bum mgul chings bcud dang ldan pa'i khar thod pa bdud rtsi a mr-itas bkang ba bzhag la me long sin+d+hu ra'i thig le lnga tshom gyis brgyan pas bkab /
de steng shel rdo dang gu ru'i sku tsaka bzhugs su gsol /
gsham du gtor dbang sbrel bar spro na /
mdun rgyab gang bder gtor ma rin chen zur brgyad sku tsaka dar gdugs kyis brgyan pa bkod /
sman raka gtor gsum dang phyi mchod rnams spyi ltar bsham /
las bum /
mig dar /
gtor tshogs sogs nye bar mkho ba rnams kyang 'du bya'o //
gnyis pa la /
dang po sgrub mchod ni /
las byang le'u gsum pa'i skyabs sems nas bzlas pa dang /
dbang blang ba yan gtad /
las bum rta sngags kyis byin brlab /
slob ma gzhug par gnang ba nod do //
gnyis pa dbang bskur ba ni /
slob ma rnams khrus nas dbyung /
bgegs gtor btang la bka' bsgo zhing mtshams bcad /
sems bskyed gsal btab la /
'dir gsan par bya ba /
mdo sngags kyi chos thams cad kyi yang rtse gsang sngags rdo rje theg pa'i bskyed rdzogs ji snyed pa'i srog dang snying por gyur pa lam zab bla ma sgrub pa'i thabs mang du mchis pa thams cad kyi nang nas bla na ma mchis pa /phyogs dus rgyal ba sras dang bcas pa'i gsang gsum phrin las dang bcas pa gcig tu bsdus pa'i o rgyan gyi slob dpon chen po pad+ma thod phreng    rtsal nyid kyis rdo rje'i tshig tu bstan pa'i zab pa dang rgya che ba'i sgrub thabs mtha' yas par mchis pa rnams kyi nang nas ngo mtshar rmad du byung ba bla ma bde gshegs yongs rdzogs bka' 'dus kyi chos skor rnams /
sprul pa'i lo tsA ba chen po bai ro tsa na nyid rig 'dzin sngags 'chang chen po'i skur bstan nas gter ston rgyal po lnga yi gsum par byon pa o rgyan rdo rje gling pas /
ngam shod gnam lcags brag nas spyan drangs te dngos dang brgyud nas bstan 'gro'i don mtha' yas par mdzad pa 'di la dbang gi cho ga rgyas 'bring bsdus pa'i tshul du bzhugs pa las /
'dir smin byed thams cad kyi snying po zlum po bzhi'i brda la brten pa'i don dbang zab mo skur bar byed pa la sogs kyis mtshams sbyar la maN+Dal 'bul du gzhug
/mtshams sbyor spyi mthun bcas 'bru gsum gyis mig dar sbyin /
thal mo me tog dang bcas te gsol ba 'debs pa 'di'i rjes zlos /
slob dpon bdag la dgongs su gsol :
sngon chad lam log 'khor bar 'khyams :
srid pa'i mtsho las bsgral slad du :
bla ma'i dkyil 'khor bstan du gsol :
lan gsum /
bdag gzhan sems can thams cad bla ma rtsa gsum kun 'dus la byang chub snying po'i bar du skyabs su mchi'o snyam pa'i blos 'di'i rjes zlos /
na mo :
bla ma bde gshegs sogs sh+loka gcig lan gsum /
mkha' khyab kyi sems can thams cad bla ma sangs rgyas rin po che'i go 'phang la 'god pa'i phyir du dkyil 'khor gnyan por 'jug par bgyi'o snyam du sems bskyed pa gsal thob la 'di'i rjes zlos /
sems bskyed 'gro ba sogs sh+loka gcig lan gsum /
yul mchog de dag gi spyan sngar tshogs gsag yan lag bcu pa tshul bzhin bya ba'i blos 'di'i rjes zlos /
bla ma bde gshegs mkha' 'gro gnas 'dir gshegs :
nyi zla pad gdan mdzes la dgyes par bzhugs :
lus ngag yid gsum gus pas phyag 'tshal lo :
phyi nang gsang ba'i mchod sprin kun gyis mchod :
sngon nas da bar mi dge ci bsags bshags :
dus gsum dge spyod mdzad la yi rang 'bul :
bdag gzhan yongs grol chos 'khor bskor du gsol :
'gro don mya ngan mi 'da' bzhugs su gsol :
snying po ma gyur sems can don du bsngo :
gnas lugs yang dag rdo rje'i don rtogs shog :
lan gsum /
de nas dbang gi gzhi dgod cing ye shes dbab pa yin pas khyed rang rnams lus ngag yid gsum gyi gnad bcing /
sgo lnga'i shes pa nang du bsdus la yid rtse gcig pas mos gus bskyed cing dmigs pa 'di ltar sgoms shig
/khyed rang rnams ye shes kyi mkha' 'gro mar gsal ba'i snying gar g.yung drung dmar po g.yas su 'khyil ba /
rwa bzhi la ha ri ni sa'i yi ge gsal /
slob dpon gyi thugs ka nas 'phros pa'i 'od zer gyis bskul bas g.yung drung g.yas su drag tu 'khor /
bla ma sku gsum gyi zhing khams rab 'byams dang dkyil 'khor lha tshogs rnams las sku gsung thugs kyi byin rlabs thams cad phyag rgya sngags dang phyag mtshan 'od zer gyi rnam par nam mkha' gang ba tsam du byon nas khyed rang rnams la sib sib thim par mos shig
/'beb pa'i rdzas bdug
/dbyangs rol bcas tshig bdun gsol 'debs dang /
byin 'beb dang spyan 'dren gyi sngags brjod /
ye shes pa'i byin rlabs kyi rgyun brtan par mos shig
/tiSh+Tha badzra :
zhes rdo rje mgor bzhag
/ma rig pa'i sgrib g.yogs bsal nas ye shes rang snang gi dkyil 'khor mngon du mthong bar mos shig
/legs 'ongs bu khyod skal pa bzang :
ma rig ling thog nga yis bsal :
rtsa ba gsum gyi dkyil 'khor bstan :
dam tshig rtse gcig thub par srungs :
zhes gdong bsal /
hU~M:
sku gsung thugs kyi dam tshig ni :
da lta 'di ru bcas pa bzhin :
srog la bab kyang ma gtang zhig :
yan lag rnams kyang rtag tu srungs :
sa ma ya rak+Sha hU~M:
zhes dam chu sbyin /
ji skad bsgos pa'i dam tshig rnams tshul bzhin bsrung bar bgyi'o snyam pas 'di'i rjes zlos /
hU~M 
rdo rje slob dpon bka' drin che :
bka' bzhin bgyid do dam tshig srungs :
rtag tu thugs rjes bzung ba dang :
byin gyis brlab par mdzad du gsol :
sa ma ya na ra kan :
zhes brjod du gzhug
/de nas dbang bskur dngos gzhi zhu ba'i yon du maN+Dal phul /
gsol ba 'debs pa 'di'i rjes zlos /
'khor ba'i 'dam rdzab rgya mtsho la :
bying ba skyabs med bdag la skyobs :
dbang bzhi'i rim pa rdzogs par skur :
mchog gi dngos grub bstsal du gsol :
lan gsum /
dbang dngos gzhi la 'di ltar bum pa la sogs pa'i dbang rnam pa lnga po re re la'ang nang gses kyi bzhi bzhir dbye ba'i rnam pa nyi shus byang chub pa'i bdag nyid can du bskur ba yin pas so so'i skabs su babs pa'i tshig don rnams la          thugs rtse gcig tu gtod cing nges shes bskyed mdzod /
bum pa thogs la /
hU~M:
bum pa zlum po chos sku skye ba med :
bum rdzas byang chub sems 'di 'gag pa med :
skye 'gag gnyis med byang chub sems kyi chus :
gzung 'dzin 'khrul pa'i bag chags dri ma khrus :
las dang nyon mongs bag chags kun dag nas :
dbang bzhi'i ye shes rdzogs pa'i dbang thob shog :
rtsa sngags mjug
/a b+hi Shiny+tsa oM AHhU~M hrI:
zhes brjod la spyi bor bzhag cing bum chu 'thor /
yang sngags brjod la mgrin par bzhag ste bum chu blud /
snying gar gtad la /
de ltar bum pa spyi bor bzhag cing khrus byas pas bum dbang /
mgrin par bzhag cing bum chu sbyin pa gsang dbang /
snying gar gtad nas tshig don ngo sprad pa ni /
chos sku skye med mtshon pa'i bum pa zlum po'i nang du 'gag med byang chub sems kyi chu rgyun gyis bkang bas dbang bskur bas gzung 'dzin 'khrul pa'i dri ma dag par shes pa shes rab ye shes kyi dbang /
gnyis med zung 'jug rig stong gi ngo bor mnyam par gzhag pa dbang bzhi pa ste bum pa la brten pa'i dang po'i dbang bzhi yongs su rdzogs pa thob pa yin no //
b+han+d+ha'i bdud rtsi thogs la /
A:
thod pa zlum po chos dbyings bde chen nang :
bdud rtsi lnga ldan 'chi med bcud kyis gtams :
nyon mongs dug lnga rigs lnga sku lngar gyur :
gnyis med ngang nas thabs shes rol par sbyor :
'khor 'das gnyis med bdud las rnam par rgyal :
dbang bzhi yongs su rdzogs pa'i dbang thob shog :
rtsa sngags /
a b+hi Shiny+tsa oM AHhU~M hrI:
spyi bor bzhag cing 'thor /
mgrin par bzhag cing myang du gzhug
/bsnyen sgrub las gsum gyi sngags 'di rnams kyi rjes zlos mdzad par zhu /
las byang ltar sngags gsum po rjes zlos byar gzhug
/snying gar gtad la /
de ltar thod pa spyi bor bzhag pa bum dbang /
mgrin par bzhag cing bzlas lung dang bdud rtsi sbyin pa gsang dbang /
snying gar gtad nas tshig don ngo sprod pa ni /
chos dbyings spros bral mtshon pa'i thod pa zlum po'i nang du /
bde chen ye shes kyi bdud rtsis dbang bskur bas nyon mongs pa lnga sku dang ye shes su gnas 'gyur bar shes pa shes rab ye shes kyi dbang /
gnyis med zung 'jug rig stong gi ngo bor mnyam par gzhag pa dbang bzhi pa ste thod pa la brten pa'i gnyis pa'i dbang bzhi yongs su rdzogs pa thob pa yin no //
me long thogs la /
hU~M:
me long zlum po chos sku skye ba med :
tshogs drug gsal yang rnyogs med bde stong ngang :
dga' bzhi'i ngos zin thig le rang sa zin :
sems nyid gsal stong 'dzin med ngang na gnas :
gzung 'dzin mtshan ma'i dngos po kun las 'das :
dbang bzhi yongs su rdzogs pa'i dbang thob shog :
rtsa sngags /
a b+hi Shiny+tsa oM AHhU~M hrI:
me long spyi bor bzhag la dpral bar sin+d+hu ra'i thig le bkod /
mgrin par bzhag cing der thig le bkod la /
kyai gsang mtshan rdo rje thod phreng rtsal zhes bya ba'o //
zhes gdags /
snying gar gtad cing thig le byas la /
de ltar me long gi dkyil 'khor spyi bor bzhag cing dpral bar thig le byas pa bum dbang /
mgrin par bzhag cing gsang mtshan gdags nas thig le byas pa gsang dbang /
snying gar gtad nas tshig don ngo sprod pa ni /
chos dbyings skye ba med pa mtshon pa'i me long zlum po la rang byung bde ba chen po sin+d+hu ra'i thig les brgyan pas dbang bskur bas bde stong zung 'jug dga' bzhi'i ye shes rgyud la skyes par shes pa shes rab ye shes kyi dbang /gnyis med zung 'jug rig stong gi ngo bor mnyam par gzhag pa dbang bzhi pa ste me long la brten pa'i gsum pa'i dbang bzhi    yongs su rdzogs pa thob pa yin no //
shel rdo thogs la /
hrI:
kun gzhi'i dbyings las rtog pa ci shar yang :
shar tsam nyid nas rtog pa'i ngo bo stong :
gsal la 'dzin med chu zla 'ja' tshon 'dra :
nyon mongs lnga dag ye shes lnga mthar phyin :
gsal stong 'dzin med lta sgom spyod 'bras dbang :
skal ldan rigs kyi bu yis thob par shog :
rtsa sngags /
a b+hi Shiny+tsa oM AHhU~M hrI:
shel rdo spyi bor dang mgrin par bzhag
/snying gar gtad la /
de ltar shel dkar spyi bor bzhag pa bum dbang /
mgrin par bzhag pa gsang dbang /
snying gar gtad cing tshig don ngo sprad pa ni /
shel la rkyen dang 'phrad pas 'od zer sna tshogs su shar yang /
de nyid phyi nang gang du'ang mi gnas pa ltar rang rig pa'i klong du 'khor 'das kyi snang ba sna tshogs su snang yang skye 'gag gnas gsum dang bral bar shes pa shes rab ye shes kyi dbang /
gnyis med zung 'jug rig stong gi ngo bor mnyam par gzhag pa dbang bzhi pa ste rdo rje sems dpa'i me long la brten pa'i ka dag gi dbang bzhi yongs su rdzogs pa thob pa yin no //
gu ru'i sku 'bag dang phreng ba thogs la /
hU~M:
chos sku skye med dbyings las ma g.yos kyang :
longs sku gsal la ma 'dres rtsa gsum lha :
sprul sku sna tshogs thabs kyis 'gro ba 'dul :
sku gsum ngang gis mnyam zhing ma 'dres gsal :
sngon tshe'i dus na khyed dang smon lam gcig :
da lta rang dang slob ma'i stangs zungs la :
srog gi phyir yang mi gtong bsgrub lags na :
ye shes dbang chen rab 'byams kun rdzogs shog :
rtsa sngags 
a b+hi Shiny+tsa oM AHhU~M hrI:
sku 'bag spyi bor bzhag
/phreng ba lag tu gtad cing sku snying gar gtad la /
de ltar sku 'bag spyi bor bzhag pa bum dbang /
phreng ba lag tu gtad pa gsang dbang /
sku snying gar gtad cing tshig don ngo sprod pa ni /
sems nyid gdod nas spros pa dang bral zhing 'od gsal ba gu ru'i thugs dang dbyer med ro gcig tu mnyam par shes pa shes rab ye shes kyi dbang /
gnyis med zung 'jug rig stong gi ngo bor mnyam par gzhag pa dbang bzhi pa ste sku 'bag la brten pa'i rig pa rtsal gyi dbang bzhi yongs su rdzogs pa thob pa yin no //
skabs 'dir rtsa dbang ma thob pa sogs la gtor dbang bskur bar spro na /
de nas byin rlabs yongs rdzogs gtor ma'i dbang bskur ba la dmigs pa 'di bzhin du mdzod /
gtor snod ye shes rin chen 'bar ba'i gzhal med khang rgyan dang bkod pa tshad med pa'i nang du gtor ma nyid bla ma bde gshegs yongs rdzogs 'dus pa'i dkyil 'khor lha tshogs mngon sum bzhin du gsal ba'i gnas gsum nas rdo rje'i ye shes kyi ngo bo 'od zer dkar dmar mthing gsum rim dang gcig car du 'phros /
khyed rang rnams kyi gnas gsum du thim /
dbang bzhi rtsal rdzogs su thob /
sgo gsum dang shes bya'i dri ma sbyangs /
sku gsung thugs ye shes rdo rje'i byin rlabs dang dngos grub ma lus pa stan thog gcig tu thob par mos shig
/gtor chen thogs la /
oM:
sku yi byin gyis brlab tu gsol :
lus la gzi byin bskyed du gsol :
lus kyi sgrib pa sbyang du gsol :
lha dbang lus la bskur du gsol :
sku mi 'gyur tshe yi dngos grub stsol :
A:
gsung gi byin gyis brlab tu gsol :
ngag gi sgrib pa sbyang du gsol :
sngags dbang ngag la bskur du gsol :
gsung snying po lung gi dngos grub stsol :
ngag la nus pa dbyung du gsol :
hU~M:
thugs kyi byin gyis brlab tu gsol :
sems kyi sgrib pa sbyang du gsol :
thugs skye med rdo rje'i dngos grub stsol :
sems la rtogs pa bskyed du gsol :
sku gsung thugs kyi byin gyis rlobs :
ye shes lnga yi dbang skur cig :
brgyud 'dzin bu 'di byin gyis rlobs :
dbang bzhi rdzogs par thob gyur cig :
bsnyen sgrub sngags dang /
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes brjod cing gtor ma gnas gsum du reg
/mthar /
gtor ma'i lha tshogs 'od du zhu ste khyed rang rnams la thim pas bla ma bde gshegs yongs rdzogs 'dus pa'i gsang ba gsum dang dbyer med par gyur /
rdo rje bdud rtsi'i bcud du 'khyil ba mgrin par myang bas dngos grub rnam pa gnyis bde blag tu thob par mos shig
/gtor ma'i cha shas dang bdud rtsi sbyin /
de nas rtsa sngags brjod bzhin du slob bu rnams la me long ngor khrus bya /
me tog dkar po la rten snying brgya rtsa brgyad bzlas pa 'thor zhing /
ho :
dbang bskur byin brlabs bla ma'i sras :
lus ngag yid gsum smin gyur nas :
'khor 'das chos la dbang bsgyur ba'i :
dbang dang dngos grub rab gnas shog :
ces rtsa sngags mjug tu ye d+harma bzlas /
ho :
dbang thim par gyur cig :
gsal bar gyur cig :
mched par gyur cig :
'bar bar gyur cig :
rgyas par gyur cig :
dbang du gyur cig :
smin par gyur cig :
smin grol rig pa rtogs par gyur cig :
brtan par gyur cig :
grol bar gyur cig :
rtag tu gtso bo'i lha gang yin pa dang dbyer med du gyur cig :
ces dang shis brjod rgyas par spel la me tog 'thor /
de dag gis gter chen rdo rje gling pa'i zab chos bla ma bde gshegs yongs rdzogs bka' 'dus kyi smin byed snying po bsdus pa bskur grub pa lags pas sogs kyis mtshams sbyar la dam tshig khas blangs /
gtong rag
/lus 'bul /
dge bsngo bcas bya /
slob dpon gyis tshogs yod na tshogs mchod /
gtor skyong sogs las byang gi mjug yongs rdzogs mthar dbyung /
tshogs mchod med pa'i spros pa bsdu na mchod bstod mdor bsdus /
nongs bshags /
brtan bzhugs /
bsdu ldang /
smon lam shis brjod /
bsngo ba'i bar du bya'o //
don dbang zab mos rgyud smin nas //
don dam rang rig bla ma dang //
dbyer med thugs kyi thig ler chub //
gzhan don srid mthar rgyas gyur cig
/ces pa'ang pad+ma gar dbang blo gros mtha' yas kyis zab chos 'di nyid 'phel zhing rgyas pa'i btsas su dmigs te rdzong shod bde gshegs 'dus pa'i sgrub gnas su bgyis pa dge legs 'phel //

//
