@#//
gnod sbyin dzam+b+ha la dmar po'i gsang sgrub kyi mchod phrin khams gsum myur 'gugs zhes bya ba bzhugs so //
na maHAr+Ya dzam+b+ha la sid+d+hi pra yats+tsha b+h+yaH
gar gyi dbang phyug mgon po dzam+b+ha lar //
gus pas btud nas de nyid mchod pa'i thabs /
khams gsum dbang phyug chen po nyer 'thob phyir //
rgyun khyer nyung ngur bsdus te 'di na spel //
de la gnod sbyin dzam+b+ha la'i gsang sgrub yab yum sbrags ma'i mchod phrin rgyun khyer bya bar 'dod na /
dam tshig gi bris sku sogs sku gzugs kyi mdun du zangs gzhong la sogs pa'i snod gas chag med par /
'bru dmar gyi phye ma chang gar mas sbrus pa'i gtor gzugs bang rim gnyis pa'i steng du gtso bo nor bu sum sgrom gyi steng du dzam bshos lto ba bil ba'i 'bras bu lta bu la mgul ba dang ldan zhing rtse mo zlum cog can /
bang rim 'og mar pad 'dab brgyad kyi steng dzaM bshos re re bkod /
rtsi dmar dang li khris kha bsgyur /
mar tshon gyi me tog dang phyag mtshan pa Ta la sogs pas mdzes par brgyan zhing /
snod kyi mtha' skor du sha mar sogs zas sna gtsang zhing dag pa rgya cher bkod /
gsang sgrub kyi gzhung nas 'byung ba bzhin gyi mchod pa 'byor na dang ma grub na /
me tog
/bdug spos /
mar me /
dri chab /
zhal zas sogs kha dog dmar por bsgyur ba ji ltar 'tshogs pa bsham /
de nas rang nyid /
hrIHzhes brjod pas skad cig la //
rta mgrin dmar gsal khro bo'i chas //
pad dbyug thod pa khrag bkang 'dzin //
me dpung klong na rngam brjid gsal //
thugs kar nyi steng hrIHdmar mthar //
sngags phreng g.yas su mgal me 'khor //
'od 'phros khams gsum dbang du bsdus //
srid gsum zil gnon chen por gyur //
oM hrIHpad+ma kro d+ha ha ya grI wa hU~M phaTaH
ci nus bzla ba bdag bskyed dang /
mchod gtor rnams /
badzra a mr-itas bsang /
swa b+hA bas sbyang /
stong pa'i ngang las b+h+rU~M las byung ba'i rin po che pad+ma rA ga'i snod du oM AHhU~M hrIHzhu ba las byung ba'i lha rdzas las grub pa'i mchod gtor kha dog dri ro phun sum tshogs pa 'dod yon gyi gter chen kun tu zad mi shes pa nam mkha'i mtha' klas par gyur /
na maHsarba ta thA ga te b+h+yo bi shwa sogs lan gsum gyi sngags dang phyag rgya'i mthar /
badzra puSh+pe nas /
shab+da AHhU~M gis byin gyis brlab /
bris sku sogs mdun bskyed kyi rten yod na dang /
med kyang /
oM swa b+hA ba shud+d+haHsarba d+harmAHswa b+ha ba shud+d+ho\u0f85 haM/
stong pa nyid du gyur /
stong pa'i ngang las rang nyid lhar gsal ba'i mdun du /
pad+ma rA ga las grub pa'i gzhal yas khang gru bzhi sgo bzhi mtshan nyid dang ldan pa 'od zer dmar po'i phung po cher 'bar ba'i lte bar pad+ma dmar po dang nyi ma'i steng du dung dang pad+mas mtshan pa'i gter bdag dmar po zung rat+na dang dar gyi rgyan can gter gyi bum pa 'dzin pa kha bub tu 'gyel ba'i steng du yi ge dzaM dang hrIHdmar po las 'od zer 'phros :
'phags pa mchod 
'gro don byas 
khams gsum gyi srid bcud brtan g.yo'i dwangs bcud thams cad 'ubs kyis bsdus 
'od phung dmar po'i rnam par hril gyis 'dus :
de yongs su gyur pa las gnod sbyin dzam+b+ha la lo brgyad lon pa'i gzhon nu rab tu chags khro sgeg pa'i zhal yum gyi ma mchu tshems kyis btsir ba :
dmar zhing zlum pa'i spyan gsum zur gyis gzigs pa 
zhal gcig phyag gnyis g.yas khams gsum thams cad skad cig gis 'gugs pa'i dbang gi lcags kyu dang :
g.yon ne'u le'i rkyal pa bsnams pa rin po che'i char 'beb pa :
zhabs g.yas bskum zhing g.yon brkyang ba'i stabs kyis bzhengs pa :
pang na yum ku ru kul+le khro chags lang tsho rgyas pa gcer bu chu skyes dang 'o 'dzin smin pa :
spyan gsum skra grol ba g.yas ut+pal dmar po'i lcags kyu dang g.yon gter gyi bum pa 'dzin pas mgul nas 'khyud pa :
zhabs g.yon yab la 'khril ba'i stabs kyis sbyor ba :
gnyis ka'ang dar sna tshogs dang rat+na dmar po'i do shal dang rgyan phreng can 'od zer dmar po'i klong na bzhugs par gyur :
de'i dpral bar oM:
mgrin par A:
thugs kar hU~M dang dzaM:
yum gyi thugs kar hrI:
de las 'od zer 'phros bsgoms pa ci lta ba'i bcom ldan 'das spyan drang :
hU~M:
mgon po kun gshegs thugs dam can :
nam mkha' mdzod la mnga' brnyes shing :
sems can dbul ba sel mdzad pa'i :
ston pa'i spyan sngar dam bcas dgongs :
bdag cag 'byor pa nyams dma' bas :
gshegs shing bzhugs pa'i gnas ngan yang :
thugs dam thugs rje che dgongs la :
sgrub la dngos grub stsol phyir gshegs :
e h+ye hi badzra sa ma ya dza :
dzaHhU~M baM hoH
dam tshig pa dang gnyis su med par gyur /
slar yang bdag mdun gyi thugs ka nas 'od zer 'phros dbang gi lha tshogs spyan drangs /
rin po che'i bum pa bdud rtsis bkang bas dbang bskur /
sku gang dri ma dag chu zhabs gyen du 'khyil ba 'od dpag tu med pas mtshan par gyur /
hU~M:
pad+ma'i rigs mchog bcom ldan 'das :
nor bdag 'khor dang bcas rnams la :
dngos grub bskul phyir mchod pa ni :
me tog bdug pa mar me dang :
mchod yon zhal zas rol mo rnams :
mgon po'i sku gsung thugs la 'bul :
puSh+pe d+hU pe A lo ke gan+d+he nai bid+yA shab+da pra tIts+tsha AHhU~M:

mdun bskyed kyi lha dam tshig ye shes gnyis med kyi thugs kar nyi ma la dzaM dang hrIHyig gi mtha' skor du sngags kyi phreng ba pad+ma rA ga'i skud pa lta bu dmar kyi li li 'khor ba :
bdag rta mgrin gyi thugs srog gi 'od kyis bskul bas sku'i cha thams cad dang khyad par ne'u le gter gyi bum pa gter bdag gi bum pa kha dang bshang lam thams cad nas rin po che'i char 'beb par gyur :
oM dzam+b+ha la dza len+d+ra d+ha na me d+hI ku ru kul+le hrIHswA hA:
bA su sid+d+hi pA shaM ku ru ho :
zhes brgya rtsa sogs ji ltar nus pa bzla /
thun mtshams su gtor ma /
oM dzam+b+ha la dza len+d+ra d+ha na me d+hI ku ru kul+le hrIHi daM ba liM ta kha kha khA hi khA hi :
lan gsum mam bdun gyis phul /
bstod cing phrin las bcol ba ni /
hU~M:
ri rab lhun po'i byang phyogs na :
gnod sbyin tshogs kyi zhing khams su :
bcom ldan mgon po dzam+b+ha la :
shar du gang ba bzang po dang :
lho ru rgyal po rnam thos sras :
nub tu gnod sbyin dmar po ste :
byang du nor bu bzang po dang :
shar lhor gnod sbyin 'khyil pa dmar :
lho nub phur bu kun tu byed :
nub byang spyod pa'i dbang po dang :
byang shar sgo yi dbang phyug ste :
khyod kyi nyer gnas gnod sbyin mo :
bzang mo dang ni rab tu bzang :
sbas ma dang ni rab tu sbas :
lha mo dang ni dbyangs can ma :
'phags ma dang ni zla shel can :
sgo bzhi phyi nas srung mdzad pa :
nor sbyin nor sbyin chen po gnyis :
pad+ma pad+ma chen po gnyis :
phur bu phur bu chen po gnyis :
gang ba dang ni gang bzang po :
kun kyang sbom la gel bag chags :
pad+ma rA ga lta bur dmar :
gnod sbyin tshogs dang bcas la bstod :
hU~M:
sngon 'das bskal pa'i dang po la :
sbyin pa'i 'bras bu yongs smin pa'i :
nor rdzas longs spyod gter gyi bdag :
longs spyod gter gyi sgo phyes la :
bdag cag sgrub pa'i rnal 'byor la :
dngos grub longs spyod dus 'dir stsol :
gdug pa'i dgra dang bgegs rnams ni :
rdul cha tsam yang med par mdzod :
yig brgya lan gsum dang /
ma 'byor pa dang nyams pa dang sogs shwa lo ka gnyis kyis nongs pa bshags /
'dir ni gzugs dang lhan cig tu /sogs shwa lo ka gcig dang /
su pra tiSh+Thas ye shes pa rten la brtan bzhugs dang /
rten med na /
khyed kyis sems can don kun mdzad /sogs dang /
badzra muHsa gshegs /
dam tshig pa bdag bskyed la bstim /
hU~M:
khams gsum dbang sdud srid gsum zil gyis gnon :
'dod dgu'i 'byor pa 'bad med char du dbab :
bsam pa tsam gyis don kun lhun grub pa'i :
gar gyi dbang phyug chen po'i bkra shis shog :
khyed nyid bsgrubs dang mchod pa'i bsod nams kyis //
mi zad nam mkha' mdzod la mnga' bsgyur nas //
mkha' khyab skye 'gro phongs pa kun bsgral te //
rgya chen sbyin pa'i pha rol phyin rdzogs shog
/gter gsar dzam+b+ha la'i gsang sgrub kyi mchod phrin rgyun khyer 'di /
rgyal ba'i sras po don thams cad grub pa'i gsung gis bskul ngor /
d+harma swA mIs gter gzhung nang gsang gi sgrub yig gtso bor byas /
zin bris kha cig gis brgyan te dwags lha sgam po'i yang dben bde chen steng du sbyar pa'i yi ge pa ni lha btsun bsam gtan dpal 'byor ro ///
/
