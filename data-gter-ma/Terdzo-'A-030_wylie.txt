ha~M:
thugs rje chen po 'khor ba las sgrol las /
don dbang bsdus pa bklag chog tu bkod pa dngos grub rdzing bu zhes bya ba bzhugs so //
na mo gu ru lo ke shwa ra ya /
kun khyab chos sku mkha' bzhin gting mtha' bral //
longs spyod yongs rdzogs zhing sku rab tu 'byams //
sna tshogs sprul skus 'khor ba dong nas sprugs //
gang la skyabs mchi bdag sogs skyabs mdzod cig
/dbang don yongs rdzogs yid bzhin gyi //
nor mtshungs 'gro ba 'dul ba'i mchog
/pad+ma'i thugs bcud phyungs 'di la //
grub gnyis 'dod rnams bsnyen par rigs //
gang zag spros pa la mi dga' bas dbang bskur 'di nyid kyis rgyud smin par 'dod na /
stegs gtsang mar rten gyi gtor ma ni /
chang 'o ma spod sna bur sbrang rnams phye dang sbyar bas /
ri rab gru bzhi bzhi brtsegs steng du zlum po /
de steng pad+ma 'dab brgyad kyi steng du bum pa pad+mas bskor ba la rin chen 'bar bas kha brgyan pa /
ri rab kyi rmangs su yang pad+ma phyi nang sbrags mas bskor ba khri'u la bkod /
mdun rgyab gang bder ban+d+ha dum gcig chang dang chos sman sbyar bas bkang ba'i khar me long dang shel rdo bzhag
/sman raka gtor ma /
phyi mchod spyi ltar bsham /
las bum bcud ldan mgul chings ljang gu can dang /
phrin las la mkho ba'i tshogs gtor rnams 'du bya'o //
de nas thugs rje chen po'i sgrub thabs phyi nang gsang ba gang rung gi gzhung bsrang bar gsungs kyang 'dir spyi 'gro'i dbang du byas te /
las byang dngos grub gter 'byung snying por bsdus pa mthar chags su gtang /
bskyed chog skabs bdag mdun so sor bskyed cing yan lag gzhan rnams dang dzapa? kyi 'phro 'du'ang de ltar bya /
bzlas pa grub nas /
las bum nang du pad nyi'i steng //
rdo rje rnam 'joms khro 'dzum ljang //
sna tshogs rdo rje dril bu 'dzin //
longs spyod chas rdzogs skyil krung bzhugs //
thugs kar hU~M la sngags kyis bskor //
bzlas pas rgyud bskul bdud rtsi babs //
bum pa dag byed chus gang gyur //
ces mos la rnam 'joms yang snying ci 'grub bzla /
de nas gter srung gtor 'bul dang /
tshogs byin rlabs nas bsgral bstab bar btang la rig pa'i me tog dor /
slob ma rnams las chus khrus byas la /
hU~M:
dri med dag pa ye shes chu 'dis ni :
las dang bar chad grib sogs kun tu sbyong :
bu rnams lus ngag yid gsum sgrib dag nas :
dbang bzhi yongs rdzogs snod du 'gyur bar shog :
oM shUn+ya tA dz+nyA na badzra swa b+hA ba At+ma kaM shud+d+ho\u0f85 haM:
zhes brjod /
bgegs gtor byin rlabs nas bka' bsgo mtshams gcod las byang ltar bya /
maN+Dal bkye bsdu dang sems bskyed gsal btab la /
de'ang sku dang zhing khams rab 'byams kyi mnga' bdag
/bskal bzang sangs rgyas stong gi sprul gzhi /
'jig rten khams ma lus pa'i mgon po /
khyad par gangs can bod kyi lha skal thugs rje chen po spyan ras gzigs dbang phyug gi sgrub thabs rgyud sde drug dang /
yo ga gong 'og gi dgongs don grub pa'i slob dpon so sos bkral pa'i bka' srol mi 'dra ba mtha' yas pa mchis pa las /
skabs su babs pa 'di ni /
dpal ra sa 'phrul snang gi gtsug lag khang chen po'i steng khang sangs rgyas rabs bdun gyi sku brnyan gyi drung du ma hA gu ru rdo rje thod phreng gshog rgod rtsal la /
mnga' bdag yab sras mtsho rgyal rje 'bangs rnams kyis gsol ba btab pas thugs rje chen po 'khor ba las sgrol rtsa ba gsum gyi dkyil 'khor zhal phyes nas dbang bskur /
bskyed rdzogs sgrub thabs cha lag dang bcas pa gnang ste smin grol la bkod /
gdams skor rnams phyi rabs kyi don du gter du sba bar gdams pa ltar bka'i sdud pa mo ye shes mkha' 'gro mtsho rgyal mas bai DUr+ya'i shog bur gser zhun mas brda'i yi ger bkod /
pad+ma rA ga'i bum par grol ba bzhi ldan gyi rdzas rnams dang lhan cig bcug nas gnas de nyid du rgyas btab pa bzhi bcu kha ral gyi gdul bya 'dul ba'i dus la babs pa'i tshe /
ji skad du /
rig 'dzin 'ja' tshon snying po'i gter lung las /
de nas rtsub 'gyur bzhi bcu shar mtshams na :
zhig po gling zhes stod lung phyogs su 'byon :
dbu mar rlung thim bcos ma'i tshul dang bral :
zhal rtsing mtho dman yongs la gang snang bshad :
mngon shes rdzu 'phrul ya ma zung du ston :
de dang gang 'brel ngan song sdug bsngal med :
gsang sngags bstan la phan cing bde la 'god :
nag phyogs gzhi bdag kun kyang dpa' zhum 'gyur :
ngan spyod sna tshogs dar yang 'phral du zhi :
dbus gtsang kun la hor sog gnod pa zlog :
skye 'gro mang po rnga yab gling du khrid :
ces gsungs pa ltar /
lha sras dam 'dzin gyi rnam 'phrul gar dbang zhig po gling pas spyan drangs pa'i zab chos 'di la smin byed rgyas bsdus /
rtsa ba yan lag
/yongs rdzogs bka' gtad /
bskyed rdzogs kyi rnam grangs mang du bzhugs pa las 'dir dbang don snying por bsdus pa'i don dbang nyid bskur ba ste /
de'ang chu bo bzhi 'dus kyi rgyud las /
dbang gi ngo bo mdor bsdu na :
dag dang smin dang rgyud sbyangs dang :
ye shes gzhug par bya ba dang :
bcu gsum rdo rje'i sa thob bar :
'bras bu bzhag par byas pa ste :
smin pa'i tshad du nyams su blang :
zhes gsungs pa ltar sgo gsum dag cing smin nas rgyud rnam par sbyangs te dam tshig pa la ye shes pa bcug pas rang gnas kyi 'bras bu mngon du byed pa'i dgos pa tshang bas khyad par du zab pa yin la /
de la bdag nyid kyis bgyi bar 'os pa grub sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
hU~M:
thugs rje che dang mnyam sbyor ba :
bla ma gsang sngags che ba'i mchog :
gsang chen dbang gi bdag nyid che :
bdag cag skal ldan mched dang lcam :
lus ngag yid gsum sgrib dag nas :
dbang bzhi'i ye shes mchog thob par :
mgon po khyed kyis gnang du gsol :
lan gsum zhu /
bla mas /
gsang ba gsum gyi dam tshig 'di :
khyed kyis gal te nyams gyur na :
de ni yang dag nyes chen po :
de bas tshul bzhin bsrung ba dang :
bka' bzhin byed par khyod spro 'am :
khyed rnams skal bar mi ldan na :
bdag cag thams cad nyes 'gyur te :
de bas phyi ru dengs par rigs :
zhes dris pa'i lan btab par mos la 'di'i rjes zlos /
dgongs shig bla ma mgon po rje :
rdo rje rigs mchog la sogs pa :
bdag cag nye bar gyur pa ste :
bka' dang dam las mi 'da' ste :
tshul bzhin bsgrub par bdag cag spro :
sku drin chen pos bzung du gsol :
bla mas /
de ltar kha tsam ma yin par :
mi 'da' rdo rje'i dam bsrung na :
dam tshig gi ni rdo rje zungs :
mi 'da' rdo rje'i bro bor cig :
dam tshig gnyan po'i rdo rje la 'jus te bro bor ba 'di'i rjes zlos /
rdo rje 'jur bcug la /
dam tshig rdo rje dpang du 'tshal :
dam las mi 'da' na ra kan :
bla ma dang dkyil 'khor 'phags pa spyan ras gzigs nam mkha'i rgyal po 'khor dang bcas pa la rgyal ba sras dang bcas pas bskor te bzhugs pa'i spyan sngar /
bdag gzhan sems can thams cad byang chub bar du skyabs su 'gro ba'i 'dun pas 'di'i rjes zlos /
na mo :
bla ma sangs rgyas sogs lan gsum /
'khor ba sdug bsngal gyi rgya mtshor rtag tu bying ba'i ma gyur nam mkhas khyab pa'i sems can thams cad 'phags mchog nam mkha'i rgyal po'i go 'phang la 'god par bya /
de'i slad du thog mar bdag nyid spyan ras gzigs kyi go 'phang bsgrub pa'i phyir smin byed kyis rgyud sbyangs nas grol byed lam gyi rim pa la 'jug par bgyi'o snyam du sems bskyed pa 'di'i rjes zlos /
bdag gis 'phags pa'i sogs lan gsum /
de nas las bum chu dang bdud rtsi bsres la byin cing /
hU~M:
'di ni dam tshig rdo rje'i chu :
gal te nyams na lus ngag yid :
rul myag tshig ste dmyal bar 'gro :
bsrungs na ye shes sems dpar 'gyur :
thar pa'i sa bon mchog tu 'gyur :
de phyir dam la gnas par mdzod :
sa ma ya b+hag sha sI hU~M:
zhes dam la bzhag
rdo rje dang bcas pa'i dri'i chus gnas bzhir thig le byas la /
bla ma dkyil 'khor gyi gtso bo dbyer med pa'i dpral ba nas oM dkar po dang /
mgrin pa nas AHdmar po /
thugs ka nas hU~M sngon po /
lte ba nas hrIHser po 'phros /
khyed rang gi gnas de dag tu 'khod par mos shig
/oM AHhU~M hrI:
zhes brjod /
de nas dbang gi gzhi dgod cing ye shes pa dbab pa la yid gzhan du ma yengs par dmigs pa 'di nyid rtse gcig tu mdzod cig
/las chus bsang /
swa b+hA bas sbyang /
stong pa'i ngang las snod bcud dag pa'i zhing khams chen por gyur pa'i dbus su pad+ma dkar po dang zla ba'i gdan la khyed rang gi sems nyid yi ge hrIHdkar po las 'od zer 'phros /
don gnyis byas /
tshur 'dus pa las khyed rang 'phags pa spyan ras gzigs nam mkha'i rgyal po sku mdog dkar la dmar ba'i mdangs can /
zhal bcu gcig gi rtsa ba'i zhal gsum dkar ljang dmar ba /
de steng zhal gsum ser ljang dkar po /
de'i steng zhal gsum ljang dkar dmar ba /
de steng khro zhal nag po /
de steng 'od dpag med kyi zhal dang bcas pa /
rtsa ba'i phyag dang po gnyis thugs kar thal mo sbyar ba /
g.yas kyi 'og mas shel phreng /
g.yon gyi 'og mas pad dkar 'dzin pa /
yan lag gi phyag nyi shus phyag mtshan sna tshogs bsnams pa /
nying lag gi phyag stong la spyan stong gis mtshan pa /
dar dang rin po ches brgyan cing ri dwags lpags pas nu ma g.yon pa bkab pa /
zhabs bzhi mnyam pa'i stabs kyis bzhengs te gsang ba ye shes kyi mkha' 'gro ma dmar mo rang 'od kyi tshul du 'khril ba'i snying gi dkyil du gser gyi 'khor lo rtsibs drug pa /
de'i 'og tu g.yo byed rlung gi 'khor lo yaM gis mtshan pa /
de'i steng gi dkyil du ye shes sems dpa' rang gis bsgoms pa dang 'dra ba tshon gang ba'i thugs kar pad+ma 'dab ma drug pa la yig 'bru drug
/lte bar hrIHgsal bar gyur /
hrIH'i dbyangs dang yaM ring po brjod pa'i rkyen gyis bla ma'i thugs ka nas hrIHdang yaM 'phros /
slob bu'i thugs ka'i 'bru gnyis la phog pas yaM las rlung 'u ru ru g.yos pas /
'khor lo rtsibs drug snying ga'i ye shes pa dang bcas pa drag tu 'khor bar dmigs pa rtse gcig tu gtad cing /
ye shes pa'i hrIHlas 'od 'phros phyogs bcur khyab pas /
phyogs bcu'i sangs rgyas byang sems thams cad dang /
khyad par du po ta la nas ye shes sems dpa' byang chub sems dpa'i 'khor dpag tu med pa dang /
'og min nas rgyal ba rigs lnga'i tshogs thams cad kha ba bu yug 'tshubs pa ltar thibs thibs nam mkha' la byon nas khyed rang gi spyi bo nas mar thim zhing /
khyad par thugs ka'i ye shes sems dpa' la thim par mos shig
/'beb pa'i rdzas dud rol mo'i sgra bya /
yig bcu'i sham bur hrIM hrIM badzra sa ma ya dzaHsa ma ya satwaM:
sa ma ya hrIM:
a be sha ya a A:
zhes ma pheb bar du dbab ste dbang gi don rtsa 'di la thug go
/de ltar dbab pa'i ye shes pa'i rgyun de nyid byang chub ma thob kyi bar du brtan par byas pa'i mos pa mdzod /
oM hrIHsu pra tiSh+ThA badzra ya swA hA:
zhes rgya gram mgor bzhag
/rten gtor thogs la /
gtor snod thar pa chen po'i gzhal med khang mtshan nyid bkod pa yongs su rdzogs pa'i nang du gtor ma thugs rje chen po nam mkha'i rgyal po'i lha tshogs dngos su gsal ba'i /
gnas bzhi nas yi ge 'bru bzhi dang 'od zer bdud rtsi'i rgyun dkar dmar mthing ser gyi mdangs ldan byung /
khyed rang gi gnas bzhir thim par mos shig
/hU~M:
rang bzhin skye ba med pa las :
longs sku rgyal ba'i lha tshogs bstims :
thugs rje sprul sku bla na med :
gtor ma sku gsum yongs rdzogs dpal :
skal ldan dbang bzhi yongs rdzogs nas :
'bras bu sku bzhi mchog thob shog :
gtor ma spyi bor bzhag la /
yig bcu'i sham bur /
kA ya a b+hi Shiny+tsa oM:
mgrin par /
wA ka a b+hi Shiny+tsa A:
snying gar /
tsit+ta a b+hi Shiny+tsa hU~M:
lte bar /
sarba a b+hi Shiny+tsa hrI:
des lus ngag yid gsum gyi sgrib pa dag
/sku gsung thugs yon tan phrin las bzhi'i byin rlabs thob /
dbang bzhi yongs rdzogs thob par nges shes skyed mdzod /
des ni gtso bor lus lha skur smin cing snang ba lha yi 'khor lor bsgom pa la dbang ba yin no //
b+han+d+ha mgrin par gtugs la /
hU~M:
gsang ba ye shes bdud rtsi che :
byang chub sems kyi 'phro 'dur gsal :
rtsa khams bde ba'i rang bzhin la :
thabs shes zung 'jug dbang thob shog :
bo d+hi tsit+ta a hoHsu kha A:
bdud rtsi ngag tu blud /
des ngag sngags su smin cing rlung sngags zung du 'jug pa'i rdo rje'i bzlas pa bya ba la dbang ba yin no //
me long shel bcas snying gar bzhag la /
hU~M:
me long spros bral chos sku zlum :
shel sgong dag pa dri med thugs :
ka dag thugs kyi dbang bskur ro :
chos dbyings spros bral dbang thob shog :
tsit+ta badzra sa mA ti dz+nyA na a b+hi Shiny+tsa hU~M:
des sems chos nyid du smin cing rtog tshogs rang byung 'od gsal chen por la bzla ba la dbang ba yin no //
de nas khyed rang lus gnad rnam snang gi chos bdun dang ldan par byas la /
sems thugs ka'i ye shes sems dpa'i hrIHla dmigs pa rtse gcig tu gtod cig
/hU~M:
stong gsal rig cing ma 'gags gsal :
mi bsgom ma yengs ngang la zhog :
rang byung rtsal dbang yongs rdzogs dpal :
bskur thob med pa'i dbang thob shog :
oM AHhU~M sarba tsit+ta baM a b+hi Shiny+tsa hrI:
spro na tshig lan gsum bskyar /
don bkrol la ngo sprad cing mnyam par 'jog tu bcug
/des sgo gsum ye shes chen por smin cing ka dag dang lhun grub kyi rnal 'byor sgom pa la dbang ba yin no //
zhes rtogs pa brjod /
shis brjod gang 'os bya /
de dag gis smin byed dbang gi bcud phyung ba don dbang 'gro ba 'dul ba shin tu zab pa legs par grub pa yin pas sogs kyis mtshams sbyar la /
dam tshig khas blang /
gtang rag maN+Dal sogs spyi ltar bya /
slob dpon gyis tshogs la rol pa nas shis brjod smon lam gyi bar yang las byang ltar byas pas 'grub bo //
shin tu bsdu na gtor dbang kho na byas la b+han+d+ha'i dbang man chad ma skur yang chog la /
khro ma dbang lta bur gtor dbang gi rjes su bzlas lung spyi ltar bya zhing rdzogs rim phyag rgya chen por ngo sprad pas 'thus par gsungs so //
thugs rje'i dbang chab ye shes chus //
mkha' mnyam 'gro rgyud skad cig la //
dgrol nas bdag gzhan ris med pa //
'phags pa'i rnam thar yongs bzung shog
/'di nyid sgrub thabs phyi nang gsang ba gang la sbyor yang rung zhing /
khyad par gsang sgrub 'brel che yang 'dir spyi khyab las byang la sbyor ba'i dbang du byas te /
pad+ma gar dbang blo gros mtha' yas pa'i sdes tsa 'dra rin chen brag gi dben khrod du bsdebs pa dge legs 'phel //

//
