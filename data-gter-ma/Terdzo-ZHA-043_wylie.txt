@#//
ba mkhal gter ma'i gzhung bzhugs so //
oM ma Ni pad+me hU~M/
thugs rje chen po la phyag 'tshal lo //
thugs rje chen po'i bka' yi srung ma /
byin rlabs kyi rtsa ba /
gsang ba ye shes kyi mkha' 'gro ma'i sgrub thabs /
de la sangs rgyas snang ba mtha' yas zhes bya ba /
'gro ba kun la thugs rjes gzigs pa /
khyad par du mtha' 'khob kyi rgyal khams /
yang dag par rdzogs pa'i sangs rgyas kyi zhabs kyis ma bcags pa'i gdong dmar srin po'i bod kyi rgyal khams zhes bya ba shin tu gdul dka' ba de la thugs rjes gzigs nas /
skyes pa thams cad 'dul ba la thugs rje chen po spyan ras gzigs su sprul nas /
thugs rje dang thabs kyis thul cig par lung bstan /
za ma bud med 'dul ba la gsang ba ye shes kyi DA ki mar sprul nas /
thugs rje dang thabs kyis dbang du sdus shig par lung bstan /
bdud dang log 'dren lha 'dre drag po rnams dbang du sdud pa'i don du khro bo dpal rta mgrin du sprul nas thul cig par lung bstan to //
de nas sangs rgyas snang ba mtha' yas kyi sprul pa gsum gyis slob dpon pad+ma saM b+ha wa bskul te /
bdag cag ni sangs rgyas snang ba mtha' yas kyis sprul nas bod srin po gdong dmar gyi rgyal khams su 'gro ba mi pho mo dang lha 'dre dregs pa can thams cad thul cig par lung bstan nas /
gu ru pad+ma sam+b+ha wa khyod sangs rgyas snang ba mtha' yas kyis rgya gar dang bod gnyis ka'i gdul bya gdug pa can 'dul bar sku sprul pa yin pas bdag cag gis kyang grogs bya'o //
zhes sku dngos su bstan /
snying po ni /
oM AHhU~M hrIH
oM ma Ni pad+me hU~M/
zhes slob dpon pad+ma la phul nas /
'dis 'gro ba 'dul bar bya'o zhes phul bas /
bod kha ba can gyi rgyal khams srin po gdong dmar gyi yul /
bdud dang srin pos dbang byas pa rnams thul cig par lung bstan no //
de nas sangs rgyas snang ba mtha' yas kyis lung bstan pa'i sprul pa'i sku slob dpon pad+ma 'byung gnas de /
bod kyi lha sras khri srong lde'u btsan 'phags pa 'jam dpal gyi sprul pa des bod yul du dpal bsam yas kyi sa gzhi 'dul ba'i don du spyan drangs pas /
thugs rjes gdul byar gzigs nas bod yul du byon /
thugs dam gyi lha gsum gyis thugs rje dang thabs kyis dbang du bsdus te /
de yang sangs rgyas spyan ras gzigs kyi thugs rje dang thabs kyis bod kyi rgyal po dang /
blon 'bangs skyes pa khyo ga thams cad dbang du bsdus /
gsang ba ye shes kyi thugs rje dang thabs kyis rgyal po'i btsun mo dang bud med thams cad dbang du bsdus /
dpal rta mgrin gyi thugs rje dang thabs kyis bdud dang rgyal 'gong dang lha 'dre drag po thams cad dbang du bsdus nas /
dpal gyi bsam yas bzhengs te /
'gro ba thams cad bde ba la bkod do //
gleng gzhi'i le'u ste dang po'o ///
/de nas gsang ba'i rnal 'byor pa la byin gyis brlab pa'i gsang ba ye shes kyi DA ki ma bsgrub par 'dod pas /
gnas dben pa dur khrod dam mkha' 'gro 'du ba'i gnas su song la /
skyes pa dang bud med nyal po byas pas zhag gcig las ma lon pa'am /
drod ma yal ba'i sa rnyed na rab /
sa de la maN+Dal gru bzhi pa byas la /
chang dang sin+d+hu ra dang /
skyes pa bud med chags pa spyad pa'i sa bon dang mngal khrag 'dres pa bud med mngal nas phyir lhung ba rnyed na rab /
ma rnyed na skyes pa gtsang ma'i sa bon dang bud med gtsang ma'i sa bon blangs la maN+Dal rkyang nus bya /
mtshal dang mngal khrag 'dres pas pad+ma 'dab ma bzhi pa bri'o //
de nas rdzas kyi bcas ni pho thod mo thod mtshan ldan gnyis la /
pho thod la bud med kyi mngal khrag dang mtshal gyis pad+ma 'dab bzhi bri /
mo thod la skyes pa'i sa bon dang dung dang sin+d+hu ra bsres la maN+Dal pad+ma 'dab bzhi bri /
pho thod la dbus su oM ma Ni pad+me hU~M zhes pa bri /
pad+ma 'dab bzhi la ra tsa hri ya zhes pa pho yig bzhi bri /
mo thod la dbus su oM d+hu ma g+ha ye na maHswA hA/
zhes pa bri /
pad+ma 'dab bzhi la ha ri ni sa zhes pa mo yig bzhi bri /
pho thod nang du mo dbang du sdus shig bri /
mo thod nang du pho dbang du sdus shig bri /
thod pa kha sbyar te tshon skud sna lnga'am dmar pos rgya gram du bcings la maN+Dal khar bzhag ste /
bdag nyid dang thugs rje chen po'i thugs kar gsang ba ye shes kyi mkha' 'gro ma bskyed la /
maN+Dal phyi'i gzhal yas khang /
thod pa nang gi gzhal yas khang na thugs rje chen po dang /
gsang ba ye shes kyi mkha' 'gro ma bskyed la /
de gnyis kyis 'gro ba mi pho mo dbang du bsdus te bdag gi bka' nyan par bsam zhing sngags kyis sgrub bo //
de ltar byas na 'gro ba thams cad dbang du 'dus par 'gyur ro //
phyi maN+Dal dang thod pa kha sbyor la brten pa'i le'u ste gnyis pa'o ///
/nang dam rdzas thod pa la brten te bsgrub pa ni /
thod pa dum bu gcig pa mtshan dang ldan par skyes pa'i sa bon dang bud med kyi mngal khrag mtshal rnams bsres te pad+ma 'dab bzhi bri /
dbus su yi ge drug pa dang /
yum gyi sngags bri /
pad+ma la pho yig mo yig spel ma bri /
bzang drug dang ka ra bu ram /
sbrang rtsi /
gi waM/
mtshal /
sin+d+hu ra /
bud med kyi mngal khrag
/skyes pa'i sa bon rnams bsres pa'i ril bus thod pa dgang /
sngags thugs rje chen po dang gsang ba ye shes kyi mkha' 'gro ma pho yig mo yig la /
'gro ba mi pho mo rnams kyi lus ngag yid gsum dbang du sdus shig ces bzla'o //
'gro ba mi rnams kyi lus ngag yid gsum /
lha 'dre rnams kyi lus ngag yid gsum /
steng 'og lha klu gnyis kyi bdud rtsi /
mi dang sa steng gi zas nor bdud rtsi'i bcud thams cad bsdus nas thod pa'i ril bu la bstim mo //
grub rtags mang du 'phel ba dang /
ro rnyed pa dang /
dri thon pa 'ong /
de ltar byung ba dang ril bu 'ga' bza'/
'ga' chang dang bsres la 'thung /
'ga' me mchod bya /
'ga' dbang du bsdud bya la sbyin no //
dngos grub ci ltar 'dod pa ltar 'grub bo //
nang dam rdzas ril bur brten te sgrub pa'i le'u ste gsum pa'o ///
/gsang ba 'khor lo kha sbyor la brten te sgrub pa ni /
gro ga'am shing shun la 'khor lo rtsibs bzhi pa byang sems dkar dmar dang mtshal bsres pa byugs pa la /
'khor lo rtsibs bzhi /
dbus su pho 'khor la yig 'bru drug pa bri /
mo 'khor la yum gyi snying po bri /
pho 'khor gyi rtsibs bzhi la pho yig bzhi mo 'khor gyi rtsibs bzhi la mo yig bzhi /
mu khyud la dpa' bo dpa' mos lha 'dre mi gsum dbang du sdus shig ces bri /
de thugs rje chen po yab yum dang /
mkha' 'gro dpa' bo dpa' mo yab yum dang bcas par bsam la 'od zer gyis 'gro ba mi pho mo thams cad kyi lus ngag yid gsum dbang du bsdus par bsam la rab gnas byas la ba mkhal smug por bcug ste ske la gdags so //
lus lha /
ngag sngags /
sems ting nge 'dzin dang ldan par byas te 'gro ba thams cad dbang du 'dus par bsam la bzlas so //
bsod nams skye zhing zas nor 'du /
'gro ba bud med thams cad la lhag par chags sems skye bar 'gyur ro //
gsang ba 'khor lo kha sbyor la brten te sgrub pa'i le'u ste bzhi pa'o ///
/de nas sgrub pa'i thabs bskyed pa'i rim pa lha yi 'khor lo la brten pa ni /
dang po kho na sngon du 'gro ba byang chub mchog tu sems bskyed pa ni /
bdag gis sems can thams cad kyi don du rdzogs pa'i sangs rgyas thugs rje chen po'i go 'phang thob par bya snyam du sems dung ba zhig bsam /
de nas bdag gi snying gi nang na rnam par shes pa yi ge hrIHdmar po gcig las 'od 'phros pa las lus 'od du zhu nas bdag nyid thugs rje chen po'i skur gyur par bsgom /
de yang sku mdog dmar po zhal gcig phyag bzhi pa dang po gnyis thugs kar thal mo sbyar ba /
g.yas kyi 'og ma na pad+ma rwa ga'i phreng ba /
g.yon gyi 'og ma na pad+ma dmar po bsnams pa /
zhabs gnyis skyil krung du pad+ma'i gdan la bzhugs pa /
rin po che'i rgyan sna tshogs kyis brgyan pa /
dbu'i gtsug na sangs rgyas snang ba mtha' yas sku mdog dmar po sprul sku'i cha lugs can gyis byin gyis brlabs pa'i phyag rgya can dbu rgyan du bzhugs par bsam mo /
snying gi nang na dpal rta mgrin dmar po zhal gcig phyag gnyis pa g.yas pad+ma rA ga'i phreng ba /
g.yon dbang sdud kyi phyag rgya can zhabs brkyang bskum zhi ma khro ye shes sems dpa'i tshul du bsgom mo /
lte bar gsang ba ye shes kyi mkha' 'gro ma sku mdog dmar mo zhal gcig phyag bzhi ma /
zhal cung zad khro tshul can /
g.yas dang po gri gug 'og ma ral gri /
g.yon dang po thod khrag 'og mas kha T+wAM ga
/zhabs pad+ma'i gdan mkha' 'gro bzhis bteg pa rus pa'i rgyan drug gis brgyan pa yum gsang ba'i tshul du lte ba na bzhugs nas mkha' 'gro ma bzhi dang bcas pa thugs rje chen po'i sku la bde ba'i longs spyod rgyun mi 'chad par 'bul bar bsgom mo //
bskyed pa'i rim pa lha'i 'khor lo la brten nas sgrub pa'i le'u ste lnga pa'o ///
/bzlas pa'i rim pa ngag sngags kyi 'khor lo la brten nas rang nyid lha'i skur gsal ba dang /
oM AHhU~M hrIH
oM ma Ni pad+me hU~M/
zhes bzlas pas lte ba na mkha' 'gro ma rnams kyis bzlas pas /
'od zer dmar po snying khar 'phros /
rta mgrin ye shes sems dpa' la phog
/des bzlas /
spyi gtsug snang ba mtha' yas la phog
/snang ba mtha' yas kyis bzlas /
snang ba mtha' yas kyi thugs ka nas 'od zer dmar po 'phros /
bde bar gshegs pa thams cad la phog
/sems can gyi don la bskul /
byang chub sems dpa' rnams la phog pas /
shes bya'i sgrib pa cha phra mo sbyangs /
rdo rje lta bu'i ting nge 'dzin bskyed /
nyan thos dang rang sangs rgyas rnams la phog pas /
zhi ba phyogs gcig pa'i ngang las theg pa chen por bslangs nas sems can gyi don du theg pa chen por sems bskyed par bskul /
khams gsum gyi sems can la phog pas nyon mongs pa dang bag chags kyi sgrib pa gtan nas sbyangs /
'od zer tshur 'dus pas bdag gi lus ngag yid gsum gyi sgrib pa dag nas /
ye shes rang gsal gyi don rgyud la skyes par bsgom mo //
de ltar sgom bzlas byas pas rtags ni /
lus bde ba dang yang ba dang /
snang ba la 'dzin pa chung ba dang /
snang ba sgyu ma ltar mthong ba dang /
'od dang /
sgra dang /
dri zhim po 'byung ngo //
bzlas pa rgyun mi 'chad par bya'o //
ye shes lha nye bar bsnyen cing sgrib pa sbyong ba'i le'u ste drug pa'o ///
/rdzogs pa'i rim pa sems nyid stong pa nyid la brten te mchog gi dngos grub sgrub pa ni /
thun mtshams su lus kyi lha rnams so so'i gnas su 'od du zhu /
rang lhar gnas pa'i thugs ka'i hrIHla thim /
hrIH'i ra btags ha la /
ha gi gu la /
gi gu thig le la /
thig le stong pa spros bral du gyur /
spros bral chos kyi dbyings rtag chad yod med kyi mtha' las 'das pa de lta ba /
de'i ngang la ma bcos rang lugs rang gsal du gnas pa de sgom pa /
de'i ngang las mi 'da' bar yun ring du gnas pa de spyod pa /
de la brtan pa thob pa de chos kyi sku'i 'bras bu'o //
de la rdzogs pa'i byang chub thob pa ni thugs rje chen po'i mchog gi dngos grub bo //
rdzogs rim byang chub sgrub pa'i le'u ste bdun pa'o ///
/de nas dpa' mo'i sgrub pa bya ba ni /
dang po rang gi snying gar hrIHdmar po nyi ma'i dkyil 'khor dang bcas pa gcig bsgom /
de'i 'od kyis lus la khyab pa las lus 'od phung dmar po gcig tu gyur /
de la bdag nyid mkha' 'gro ma gsang ba ye shes kyi skur gyur te /
sku mdog dmar mo zhal gcig phyag bzhi ma g.yas dang pos gri gug
/'og mas ral gri
/g.yon dang po thod khrag
/'og mas kha T+wAM ga
/zhabs pad+ma'i gdan la mkha' 'gro ma bzhis bteg pa /
rus pa'i rgyan gyis brgyan pa /
shar du rdo rje mkha' 'gro ma dkar mo /
lhor rin chen mkha' 'gro ser mo /
nub tu pad+ma mkha' 'gro dmar mo /
byang du las kyi mkha' 'gro sngon mo /
de rnams kyis phyogs bzhi nas bteg pa /
rus pa'i rgyan gyis brgyan pa /
khro tshul cung zad ston pa snang ba thams cad dbang du sdud par bsam mo //
mkha' 'gro ma gsang ba dbang du sdud pa'i sngags so //
oM d+hu ma g+ha ye na maHswA hA/
ha ri ni sa ra tsa hri ya hU~M dzaH
zhes bzlas pas 'gro ba rnams kyi snying la mkha' 'gro rnams kyi sngags kyi 'od zer me lta bu 'phros pas rang dbang med par dbang du 'dus par bsam mo //
rang gar 'gro yang mkha' 'gro ma bzhis gdan 'degs par bsam mo //
mi thams cad dbang du 'dus par bsam mo //
sgrub pa dbang sdud kyi le'u ste brgyad pa'o ///
/de nas phrin las las sbyor gyi dmigs pa ni /
zas dang nor 'du bar 'dod na /
rgyas pa'i thab khung du rgya shug gam tsan+dan gyi me sbar nas /
dkar gsum mngar gsum sha mar la sogs pa zas kyi rnam pa ji snyed pa 'tshogs pa thams cad ni bdud rtsi'i ril bu byas nas dam rdzas thams cad me'i nang du mkha' 'gro ma 'khor dang bcas pa bskyed la mchod pa 'bul ba ni /
rtsa sngags la /
ba su nA nA kha d+he puSh+TiM ku ru ye swA hA/
zhes btags la me mchod 'bul bar bya'o //
zas dang /
gos dang dar zab thams cad bsreg
/DA ki ma rnams mnyes par bsam mo //
zas skom la sogs pa ci 'dod 'byung ngo //
tshes brgyad dang nyi shu gnyis la bya'o //
me mchod kyi le'u ste dgu pa'o ///
/gtor ma'i las rim gyi rim pa ni /
gtor snod ka pA la mtshan dang ldan par /
gtor ma sha lnga bdud rtsi lngas brgyan par byas la /
oM AHhU~M gis byin gyis brlabs te /
sarba bud+d+ha DA ki nI ba liM ta kha kha khA hi khA hi /
zhes lan gsum du 'bul lo //
gtor ma bdud rtsir byin gyis brlabs la mkha' 'gro 'khor dang bcas pa spyan drangs la sngags lan gsum gyis 'bul lo //
mkha' 'gro gsang ba ye shes ma //
rdo rje mkha' 'gro rin chen mkha' 'gro ma //
pad+ma mkha' 'gro las kyi mkha' 'gro ma //
byin gyis rlob cing bar chad sel mdzad ma //
byin rlabs bsam pa bsgrub tu gsol //
dam rdzas gtor ma 'di longs la //
bdag gi bar chad bsrung ba dang //
dngos grub dgos 'dod stsol ba dang //
gdug pa'i dgra bgegs sgrol ba dang //
rnal 'byor bsam pa 'grub par mdzod //
ces pa la sogs pa'i phrin las bcol /
bshags pa bya /
mchod gtor gyis thugs dam bskang ngo //
byabs gtor gyis nad pa dang gdon gyi gnod pa bsrung ba ni /
gtor ma zangs gzhong du bya /
nad pa'i glud dri ma dang bcas pa bzhag
/de nas rang thugs rje chen por bsgoms la /
nad pa dang gdon thams cad la snying rje chen po bsgom /
rtsa sngags la nad gdon thams cad A pa nA ya swA hA/
zhes btags la mang du bzlas shing nad pa la rma bya'i sgros byabs pas nad thams cad sngo dmar du nad pa'i sna las mar byung nas gtor ma dang glud kyi nang du rim gyis thim nas song bar bsam mo //
de nas gtor ma gtang /
byabs gtor la bdag nyid la bar chad byung na kham phor du gtor ma zur gsum byas la /
gtor ma'i nang du gdon gyi ling ga bcug la /
rtsa sngags la sarba sha trUM tri hri hur thuM dzaHmA ra ya phaT ces btags so //
yungs dkar yungs nag la sngags te brab bo //
dgra bgegs gang la byas pa rengs pa dang /
brgyal ba dang 'chi bar 'gyur ro //
gtor ma la rten 'brel brtsi ba ni /
gtor ma rgyan dang bcas pa la byin brlabs byas te /
mkha' 'gro ma la gsol ba btab nas /
gtor ma snod dang bcas pa bskyur bas snod ma chag ma sbub ma bo na /
nad pa dang gdon bgegs can gang yin pa la bzang ngo //
snod chag bo ba dang kha bub pa dang rang la log na ngan no //
gtor ma'i le'u ste bcu pa'o ///
/bstod pa bya zhing gsol ba gdab pa ni /
dus gsum bder gshegs yum gcig ma //
thugs rje'i mnga' bdag 'gro la gzigs //
gsang ba ye shes mkha' 'gro ma //
sku mdog dmar mo dbang gi tshul //
tshad med rnam bzhis 'gro don mdzad //
rnam rtog rtsad gcod gri gug g.yas //
'khor ba dbang sdud thod khrag g.yon //
skye shi rtsad gcod ral gri g.yas //
dug gsum rtsad gcod kha T+wAM g.yon //
thabs dang shes rab brkyang bskum bzhugs //
'dod yon rang dag rus pas brgyan //
gzhon tshul che la cung zad khro //
thugs rje chags pas dbang sdud ma //
nam mthong dran pas ye shes skyed //
thugs rje'i spyan gyis bdag la gzigs //
dbang dang dngos grub bdag la stsol //
rdo rje rigs kyi mkha' 'gro ma //
rdo rje chos kyi dngos grub stsol //
rin chen rigs kyi mkha' 'gro ma //
zas nor longs spyod dngos grub stsol //
pad+ma rigs kyi mkha' 'gro ma //
chags pa dbang sdud dngos grub stsol //
las kyi rigs kyi mkha' 'gro ma //
dgra bgegs tshar gcod dngos grub stsol //
mchog gi dngos grub bdag la stsol //
mkha' gsang ye shes dngos grub stsol //
chos dbyings ye shes dngos grub stsol //
phyag rgya chen po'i dngos grub stsol //
oM bud+d+ha DA ki nI yai /
badzra DA ki nI/
rat+na DA ki nI/
pad+ma DA ki nI/
karma DA ki nI/
sarba DA ki nI/
sarba sid+d+hi sid+d+hi hU~M/
zhes gsol ba btab pas byin rlabs dngos grub 'byung ngo //
bstod pa'i le'u ste bcu gcig pa'o ///
/de nas mtshan gyi rnam grangs ni /
thugs rje chen po'i gsang ba'i yum yin pas gsang ba ye shes kyi mkha' 'gro ma zhes bya /
byin rlabs kyi rtsa ba yin pas ye shes mkha' 'gro gtsug gi rgyan gcig ma zhes bya /
thugs rje chen po'i bka' srung mdzad pas rigs 'dus kyi DA ki ma zhes bya /
lha 'dre mi gsum dbang du sdud par byed pas mkha' 'gro ye shes dbang mo che zhes kyang bya'o //
slob dpon pad+ma 'byung gnas kyi thugs kyi gsang mdzod brdol ba /
mkha' 'gro ma'i byin rlabs sgrub pa thugs rje chen po'i gsang sgrub slob dpon pad+mas jo mo mkhar chen bza' mtsho rgyal dang /
lha sras khri srong lde'u btsan la gdams pa'o //
mkha' 'gro ma'i mtshan gyi rnam grangs gdams pa'i le'u ste bcu gnyis pa'o ///
/i ti /
gter rgya /
sbas rgya /
gtad rgya /
'di ni nyang ral pa can gyis gter nas bton te jo sras nyi ma 'od zer la gdams pa'o //
sarba mang+ga laM///
/
!
sngags them dgu ma bzhugs /
'phags pa 'jig rten dbang phyug la phyag 'tshal lo //
phyi rabs rnal 'byor sgrub pa pos //
gsang ba ye shes mkha' 'gro bsgrub 'dod na //
dmar mo gsung gi sgrub pa las //
sngags kyi them yig bstan par bya //
sngags la them yig med pa na //
bsgrubs kyang 'grub par ga la 'gyur //
des na them yig gdams pa gces //
'di la gnad kyi them yig gsum //
rgyud ltar so sor sgrub pa dang //
gcig tu dril te sgrub pa dang //
ma 'grub gnad la dbab pa 'o //
dang po so sor sgrub pa ni //
phyi sgrub maN+Dal la brten pa //
oM dang hU~M bar 'bru drug la //
pho yig ra tsa hri ya gdags //
oM nas ha bar 'bru dgu la //
mo yig ha ri ni sa gdags //
de ltar gnyis ka'i sham bu la //
pa shaM ku ru hU~M dza gdags //
de ltar bzlas pas 'grub par 'gyur //
rgyaHrgyaHrgya /
nang sgrub thod pa'i ril bu la //
yab yum 'khor dang bcas pa yi //
gsang sngags sngar ltar sbrel ba la //
sham bu'i sngags ni 'di ltar gdags //
a nr-i tri /
a b+hi sa ma yo /
pad+ma dza /
d+ha ra d+ha ra hU~M dzaH
bud+d+ha bud+d+ha bi bud+d+ha /
pad+ma a mo g+ha mu khI ba ra de swA hA/
sarba a mr-i te sarba sid+d+hi hU~M dzaH
zhes pa bzhi bcu rtsa brgyad gdags //
sngags des ril bu 'grub par byed //
bza' dang bca' dang dpral bar byug
/de ni gang mthong 'gro kun sdud //
bgegs dang log 'dren ma lus 'byed //
'jigs pa brgyad po kun las thar //
lha srung mkha' 'gro kun gyis skyob //
dngos grub sna tshogs 'byung bar 'gyur //
rgyaHrgyaHrgya /
gsang ba 'khor lo kha sbyor las //
yab yum pho mo'i gsang sngags ni //
sngar ltar so sor sbrel ba la //
a nr-i tri shaM ku ru hU~M dzaH
a mo g+ha pad+ma ku sha sa ma ya gr-ih+Na gr-ih+Na pa ra ya ha ra ma /
ma hA pa tra hU~M dzaH
zhes pa sum cu rtsa lnga gdags //
de yis gzhung bzhin 'grub par 'gyur //
bskyed rim lha yi 'khor lo dang //
bzlas pa sngags kyi 'khor lo dang //
sems nyid stong pa'i 'khor lo gsum //
kun gyi spyi 'gro'i gdams pa ste //
snying po yab kyi 'bru drug la //
sdig sgrib kun 'joms sngags 'di gdags //
oM pad+ma tshin+d+ha ma Ni dz+wa la hU~M hrIH
dza bi pu la gar+b+he ma Ni pra bi ta thA ga ta ni gi ri pa ni ma Ni ma Ni su pra bi ma mo sA ga re gaM ni hU~M hU~M dza la dza la /
b+hu ta bi lo ki ta de gu h+ya a d+hi ste do gar+b+he swA hA/
pad+ma d+ha ra a mo g+ha dza ya de tsu ru tsu ru swA hA/
zhes pa brgyad cu rtsa bzhi gdags //
bsgom dang bzlas pa tsam gyis kyang //
sgrib pa kun sel tshogs gnyis rdzogs //
rgyaHrgyaHrgya /
sgrub pa yum gyi dbang sdud la //
yum gyi snying po 'bru dgu dang //
dpa' bo dpa' mo 'bru brgyad dang //
sarba sid+d+hi pa shaM ku ru swA hA/
tu ru tu ru pad+ma a mo g+ha sarba sid+d+hi hU~M dzaH
nr-i A kar+Sha ya hri dzaHdzaH
zhes pa sum cu rtsa gsum gdag
/dngos grub ma lus 'grub par byed /
rgya rgya rgya /
phrin las sgrub pa'i rnal 'byor pas //
me mchod sgrub pa'i rtsa sngags ni //
dgu dang 'khor gyi brgyad pa la //
wa nas ha bar bcu gnyis gdag
/gtor ma yab yum 'khor bcas la //
oM nas hi bar bcu drug gdag
/gtor ma 'bul zhing thugs dam bskang //
bla ma mkha' 'gro bder gshegs la //
gsol ba btab pa'i sngags 'di ni //
gtor ma'i rjes la brgya rtsa brgyad //
oM sarba ta thA ga ta pU dza lo ta ra ta ra hU~M ma Ni ka ni swA hA/
oM rat+na gu ru sa ma ya sid+d+hi ma me pra yats+tsha /
a sarba ta thA ga ta a d+hISh+Tha na /
tsit+ta sa rak+Sha na badzra hU~M hU~M/
oM b+hi nu yu na ma Ni ha ra ha ra hU~M/
oM b+hi ra dze b+hi ra dze ga ga na ba hi la hu la hU~M hU~M/
gu h+ya dz+nyA na DA ki nI me tsit+ta shri ye ku ru hU~M hU~M/
zhes pa brgya rtsa brgyad pa bzla //
gang dmigs don rnams 'grub par 'gyur //
bstod cing gsol ba gdab pa ni //
gtso bo la sogs bcas pa la //
bdun nam nyer gcig bzlas pas 'grub /
rgya rgya rgya /
byabs gtor nad pa gso ba dang //
yab yum 'khor dang bcas pa la //
nad gdon thams cad A pa nA ya swA hA/
tsi li ye ba da ki li ki li nr-i shi ma de kun d+ha li d+hu ba in+d+ra ga ni mu le swA hA/
shAn+tiM ku ru ye swA hA/
zhes pa bzhi bcu rtsa gnyis bzla //
nad gdon gang yang 'tsho bar nges //
de nas dkar gtor cha bzhi la //
byin rlabs byas la sngags 'di bzla /
oM a mo g+ha sa man te pra ba ra sa ra sa ra pra sa ra ma hA bud+d+he sha ra d+ha ra d+ha ra hU~M hU~M phaT phaT swA hA/
zhes pa sum cu drug pa ni //
bzlas pas bgegs rnams gang yin kyang //
phyin chad log nas 'ong mi srid /
rgya rgya rgya /
gnyis pa gcig tu dril nas sgrub pa ni //
phyi nang gsang gsum rten rdzas rnams //
mchod rdzas dang bcas dkyil steng bzhag
/yab la bsten pa'i bsnyen pa la //
oM nas hU~M bar 'bru bcu la //
dzapa? bzlas dus su rkyang pa de //
rgyun du bzlas pa byed pa la //
sdig sgrib kun 'joms gsang sngags gdag
/sgrib pa byang ba'i mtshan ma rnams //
ma byung bar du bzlas pa gces //
sa ma ya rgya rgya rgya /
gnyis pa yum la bsten nas sgrub pa ni /
yum gyi snying po 'bru dgu dang //
dpa' bo dpa' mo 'bru brgyad sbrel //
las sngags sum cu gsum pa gdag
/de la grub rtags ldan par bsgrub //
gsal ba gsum dang ldan pa dang //
lta sgom spyod 'bras dgongs pa'i gnad //
mnyam rjes kun tu 'bral med gces //
las tshogs rim pa rgyud kyis shes //
rgya rgya rgya /
gsum pa gnad la dbab pa ni //
yang yang bsgrubs kyang rtags med na //
rnal 'byor snang ba mkha' 'gro gsum //
gnad la dbab ste shi sa bstan //
rnal 'byor bdag med gnad bstan pa //
sdig pa bshags shing dam tshig bskang //
tshogs dang gtor ma sAts+tsha dang //
dbang dang byin rlabs lo grangs zhu //
'gro ba dge 'dun bla ma mchod //
snang ba gnad la dbab pa ni //
tshogs drug yul du gang shar ba'i //
yul drug bzang ngan cir snang yang //
snang mkhan skye 'gag gnas gsum brtag
/rang byung rang shar rang dag pa'i //
dgongs pa dran pa yengs med kyis //
gzung 'dzin thag pa rtsad nas bcad //
rig pa ngar gdags brtul zhugs spyad //
snang ba 'khrul pa'i 'khri ba bcad //
mi phod brdzi zhing nyams myong sbar //
mkha' 'gro gnad la dbab pa ni //
de nas dur khrod gnas song ste //
sgrub pa'i dkyil 'khor gzhung bzhin bri //
dam rdzas mchod pa kun bshams te //
rnal 'byor dpal gyi chas su zhugs //
zhing chen mgo mjug ldog la gon //
zas su bdud rtsi lnga spyad cing //
bskyed rim dpa' gsum gding ldan pas //
bud med dar ma'i tsit+ta'i nang //
gnad kyi 'khor lo sngags bzlog can //
dar dkar dag la mngal khrag dang //
sin+d+hu ra yis bris byas la /
mgo mjug ldog la nang du gzhug
/ro ras rkyal bur dril nas ni /   nal bu'i rkyal ba zer /
kha la zhing gi 'breng zhags dag
/klad la bskor zhing de la gdags //
dkyil 'khor bskor zhing brtul zhugs spyad //
thod rnga dkrol zhing sngags 'di bzla //
pho yig 'bru bcu bzlog par bya /
oM AHhU~M hrIH
oM ma Ni pad+me hU~M/
oM hrI hrI dza hA swA ma na ye g+ha ma d+hu /
oM sarba DA ki nI tsa khrag tsit+ta rgyas /
srog khri khrag ma hur thuM dza sa ni ri ha sa ma ya ru tri hrI dza /
ya hri tsa ra ru tri sa ma ya hrI dza /
DA ki nI DA ki nI rigs rigs /
dz+nyo ki ni dz+nyo ki ni g+has g+has /
tista /
tista /
ban+d+ha ban+d+ha /
ha ha hU~M hU~M phaT phaT/
yig 'bru dgu bcu drag tu bzla //
bdag gi thugs ka'i sa bon las //
pho yig mo yig 'phros pa yi //
de dag dpa' bo dpa' mor gyur //
kun kyang glu len gar byed cing //
bro rdung mchong rgyug rang sngags sgrog
/de lta bu yi sprul pa yis //
phyi nang snod bcud kun gang nas //
'ur 'ur shig shig thib thib bsam //
de ltar snang yang sems nyid de //
rang byung rang zhi rang sar grol //
de ltar thun re rdzogs pa dang //
snga dro zhi ba'i sbyin sreg bya //
nyin gung rgyas pa'i sbyin sreg bya //
srod la mkha' 'gro'i gtor ma gtang //
nam phyed tshogs kyi 'khor lo bya //
tho rangs gsol gdab lhag gtor gtang //
gnyis med kun grol dgongs pa spyad //
de ltar thun bzhir nyams blangs na //
mtshan ma drod tshad phebs pa dang //
dngos grub blang zhing dkyil 'khor bsdu //
gnad kyi 'khor lo ci ltar gzhug
/de yang ro ras rkyal bur gzhug
/'dug na mchod cing 'gro na 'chang //
des ni mkha' 'gro phyi bzhin 'brang //
mchog dang thun mong ma lus 'grub //
sa ma ya /
mkha' 'gro gnad kyi them yig 'di //
o rgyan pad+ma'i thugs las byung //
mkhar chen bza' yi thugs la gtad //
dus kyi tha mar bab pa'i tshe //
skal ldan gcig dang 'phrad par shog
/i ti /
sa ma ya /
rgya rgya rgya /
o rgyan pad+ma 'byung gnas dang mkhar chen bza' mtsho rgyal gyis lho brag gi brag nag po srin po'i sbar rjes can la shog dril ma smad lnga rgya rim pa gsum gyis btab nas bse'i sgrom ma bur bcug nas sbas /
gter rgya /
sbas rgya /
gter rgya /
rje mnga' bdag gi sprul pa nyang ral pa can gyis gter nas bton pa lags so //
!
//ga'u dang ba mkhal la brten nas gzhan snang dbang du sdud pa'i gdams pa bzhugs so //
na mo lo ke shwa ra ya /
dben pa'i gnas su bde ba'i stan la 'dug ste /
byang chub mchog tu sems bskyed /
rang gi snying gar hrIHdmar po gcig bsam /
de las 'od 'phros pas lus 'di 'od du zhu nas /
'od zer de yongs su gyur pa las /
bdag nyid thugs rje chen po sku mdog dmar po zhal gcig phyag bzhi pa /
phyag dang po gnyis thugs kar thal mo sbyar ba /
g.yas 'og ma na pad+ma rA ga'i phreng ba bsnams pa /
g.yon 'og ma na pad+ma dmar po bsnams pa /
zhabs skyil krung pad+ma'i gdan la bzhugs pa /
rin po che'i rgyan sna tshogs kyis brgyan pa /
dbu'i gtsug na sangs rgyas snang ba mtha' yas kyis byin gyis rlob cing bzhugs pa /
thugs ka nas dpal rta mgrin sku mdog dmar po zhal gcig phyag gnyis pa /
g.yas pad+ma rA ga'i phreng ba /
g.yon dbang sdud kyi phyag rgya can /
zhabs brkyang bskum zhi ma khro /
ye shes sems dpa'i tshul du bzhugs pa'o //
lte ba na gsang ba ye shes kyi mkha' 'gro ma zhal gcig phyag bzhi ma /
cung zad khro tshul can /
g.yas dang po gri gug
/'og ma ral gri
/g.yon dang po thod pa /
'og ma kha T+wAM ga
/zhabs pad+ma'i gdan la phyogs bzhi nas mkha' 'gro ma bzhis bteg pa /
rus pa'i rgyan cha lngas brgyan pa /
mkha' 'gro ma bzhi dang bcas pa /
dpa' bo yab la bde ba'i longs spyod rgyun mi chad par 'bul ba ye shes sems dpa' rang chas su bsgom mo //
de nas bzlas pa bya ste /
oM AHhU~M hrIH
oM ma Ni pad+me hU~M/
zhes bzlas pas lte ba nas mkha' 'gro rnams kyis bzlas /
'od zer dmar po snying gar 'phros /
rta mgrin ye shes sems dpas bzlas /
'od zer spyi gtsug tu 'phros /
snang ba mtha' yas kyis bzlas /
snang ba mtha' yas kyis thugs ka nas 'od zer dmar po 'phros pas bde bar gshegs pa lha rnams la phog
/sems can gyi don la bskul /
byang chub sems dpa' rnams la phog pas shes bya'i sgrib pa phra mo sbyangs nas rdo rje lta bu'i ting nge 'dzin skyes /
nyan thos dang rang sangs rgyas la phog pas zhi ba phyogs gcig pa las bslangs nas byang chub tu sems bskyed de /
sems can gyi don la bskul /
khams gsum gyi sems can thams cad la phog pas las dang nyon mongs pa'i sgrib pa thams cad sbyangs nas yi dam gyi lhar gyur /
'od dmar po tshur 'dus rang la thim pa las rang gi lus ngag yid gsum gyi sgrib pa dag nas ye shes rang gsal gyi don rgyud la skyes par bsam /
de nas rdzogs rim stong pa nyid bsgom pa ni /
lus kyi lha rnams so so'i gnas su 'od du zhu /
rang lhar gsal ba'i thugs ka'i hrIHla thim /
hrIHra ta /
ra ta ha /
ha gi gu
/thig le /
nA da stong nyid spros bral du gyur /
spros bral rtag chad kyi mtha' las 'das pa de lta ba /
de'i ngang las ma bcos par rang gnas su gnas pa de sgom pa /
de dang ma bral ba de spyod pa /
de la brtan pa thob pa ni 'bras bu chos kyi sku'o //
de ltar bsnyen pa bya'o //
de nas dpa' mo yum la brten nas gsang sgrub bya ba ni /
gnas dben pa mkha' 'gro 'du ba'i gnas su phyin la /
skyes pa dang bud med nyal po byas pa'i sa drod ma yal ba la maN+Dal gru bzhi byas la /
chang dang /
sin+d+hu ra dang /
bud med kyi mngal khrag dang /
skyes pa'i sa bon gyis maN+Dal byugs la /
mtshal dang mngal khrag 'dres pa'i maN+Dal dmar po 'dab ma bzhi pa bri /
phyi rol mu khyud gru chad sgo dang bcas pa tshon sna lngas bri'o //
de nas mo thod la skyes pa'i sa bon dang dung bsres la pad+ma 'dab bzhi bri /
dbus su oM d+hu ma g+ha ye na maH
pho thams cad dbang du sdus shig swA hA/
zhes bri /
pad+ma 'dab bzhi la ha ri ni sa bri /
pho thod la bud med kyi mngal khrag dang mtshal gyis pad+ma 'dab ma bzhi pa bri /
dbus su oM ma Ni pad+me hU~M/
mo thams cad dbang du sdus shig swA hA/
zhes bri /
'dab ma bzhi la ra tsa hri ya zhes pa bri /
thod pa kha sbyar la tshon skud dmar pos rgya gram du bcings pa maN+Dal gyi khar bzhag go
/de nas nang gi dam rdzas thod pa mtshan ldan dum bu gcig pa ru /
skyes pa'i sa bon dang mngal khrag bsres la pad+ma 'dab ma bzhi pa bri /
dbus su yi ge drug pa dang yum gyi sngags bri /
'dab ma bzhi la pho yig dang mo yig spel mar bri /
bzang drug
/mngar gsum /
mtshal dang sin+d+hu ra /
skyes pa dang bud med kyi sa bon dang de rnams sbyar la ril bu byas la thod pa dgang /
gsang ba'i rdzas gro ga'am shog bu la 'khor lo rtsibs bzhi pa bris la byang sems dkar dmar dang mtshal dang sin+d+hu ra bsres pas byug
/dbus su pho 'khor la yi ge drug pa dang rtsibs bzhi la pho yig bzhi bri /
mu khyud la dpa' bo dang dpa' mos lha 'dre mi gsum dbang du sdus shig ces pa bri /
mo 'khor la dbus su yum gyi snying po bri /
rtsibs bzhi la mo yig bzhi bri /
mu khyud snga ma ltar bri /
de la rab gnas byas nas ba mkhal smug por bcug la de dam rdzas kyi thod par bcug ste maN+Dal gyi dbus su bzhag
/pU dza dang ba liM la sogs pa bsham mo //
de nas bde ba'i stan la 'dug ste /
dang po byang chub mchog tu sems bskyed /
chos thams cad stong pa nyid du bsam /
de'i ngang las rang gi sems nyid hrIHdmar po gcig tu bsam /
de las 'od 'phros /
'jig rten gyi khams thams cad chos 'byung chen po gcig tu bsam /
de'i nang du gzhal yas khang pad+ma 'dab ma bzhi dang ldan pa /
gru chad sgo rgyan dang bcas pa /
rin po che sna lnga las grub pa /
phyi nang med par gsal ba zhig tu bsgom /
de'i dbus su rang gi rig pa hrIHdmar po gcig tu gnas pa las 'od zer 'phros pas phyogs bcu'i dpa' bo dang /
dpa' mo rnams kyi thugs dam gyi rgyud bskul nas /
'od zer tshur 'dus hrIHla thim /
hrIHyongs su gyur pa las /
bdag nyid gsang ba ye shes kyi DA ki ma sku mdog dmar mo zhal gcig phyag bzhi ma /
g.yas dang po gri gug
/'og ma ral gri
/g.yon dang po thod khrag
/'og ma kha T+wAM ga
/rus pa'i rgyan gyis brgyan pa /
cung zad khro tshul ston pa /
zhabs pad+ma'i gdan la bzhugs pa'i phyogs bzhi nas mkha' 'gro ma bzhis btegs nas bzhugs pa /
de yang shar du rdo rje mkha' 'gro ma dkar mo /
lhor rin chen mkha' 'gro ma ser mo /
nub tu pad+ma mkha' 'gro ma dmar mo /
byang du las kyi mkha' 'gro ma ljang gu ste de rnams kyis phyogs bzhi nas 'degs pa snang ba thams cad dbang du bsdus par bsgom mo //
de nas snang ba dbang du sdud pa'i snying po 'di bzlas te /
oM d+hu ma g+ha ye na maHswA hA/
ha ri ni sa ra tsa hri ya /
'gro ba mi rnams kyi lus ngag yid gsum dbang du sdus shig swA hA/
zhes bzlas pas sngags kyi 'od zer dmar po dang bcas pa 'jig rten gyi khams su 'phros pas /
'gro ba thams cad kyi lus ngag yid gsum dbang du bsdus te thod pa kha sbyor la bstim /
yang sngags kyi 'od zer 'jig rten gyi khams su 'phros pas /
zas nor gyi bcud thams cad bsdus nas ril bu la bstim /
yang sngags kyi 'od zer gyis lha 'dre mi gsum gyi rnam par shes pa bkug nas ba mkhal gyi 'khor lo la bstim mo //
de nas 'dzab bstod bya ba ni /
dus gsum bde gshegs yum gcig ma //
thugs rje'i mnga' bdag 'gro la gzigs //
gsang ba ye shes mkha' 'gro ma //
zhes pa la sogs pas bstod /
rdo rje rigs kyi DA ki ma //
chos sku 'gyur med dngos grub stsol //
rin chen rigs kyi DA ki ma //
zas nor longs spyod dngos grub stsol //
pad+ma rigs kyi DA ki ma //
'gro ba dbang sdud dngos grub stsol //
las kyi rigs kyi DA ki ma //
dgra bgegs tshar gcod dngos grub stsol //
bud+d+ha DA ki nI/
badzra DA ki nI/
rat+na DA ki nI/
pad+ma DA ki nI/
karma DA ki nI/
sid+d+hi sid+d+hi hU~M/
zhes pa la sogs pas 'dod pa'i don la gsol ba gdab bo //
thun mtshams su gtor ma btang ste /
snod ka pA la mtshan dang ldan par gtor ma sha lnga bdud rtsi lngas brgyan pa bshams nas /
yi ge gsum gyis byin gyis brlabs la /
oM AHhU~M sarba bud+d+ha DA ki nI/
ma hA ba liM ta kha kha khA hi khA hi /
badzra DA ki nI/
rat+na DA ki nI/
pad+ma DA ki nI/
karma DA ki nI yai ba liM ta khA hi khA hi /
zhes lan gsum gyis 'bul /
mkha' 'gro gsang ba ye shes ma //
rdo rje mkha' 'gro rin chen mkha' 'gro ma //
pad+ma mkha' 'gro las kyi mkha' 'gro ma //
byin rlob bar chad sel mdzad ma //
dam rdzas gtor ma 'di longs la //
phyi nang bar chad bsrung ba dang //
dngos grub dgos 'dod stsol ba dang //
gnod pa'i dgra bgegs bsgral ba dang //
rnal 'byor bsam pa 'grub par mdzod //
ces brjod la gtor ma btang ngo //
grangs kyi bsnyen pa 'bum tsho gsum /
dus zhag nyer gcig
/zas nor 'du ba chad na /
gnas dben par sgrub pa zhag bdun bskyar zhing /
me mchod byed dgos par bshad do //
mchan /
de ltar nyams su blangs pa'i grub rtags ni /
rmi lam du bud med mang pos bdag la bkur sti byed pa dang /
rang nyid nam mkha' la 'gro ba dang /
mi mang po la chos ston pa dang /
rin po che'i khang pa na 'tshogs pa dang /
gter gyi bang mdzod nas chos nor rnyed pa dang /
nyi ma shar ba la 'dug pa dang /
dngos su yang 'od dmar po yong ba dang /
sgra snyan pa dang /
dri zhim po 'ong ba dang /
mkha' 'gro ma dngos su 'ong ba dang /
bud med chas bzang rnams kyis zas nor ster ba 'ong ngo //
de tshe dngos grub kyi ril bu la dud pa dang /
dri 'byung ba dang /
mang du 'phel ba dang /
ro mchog bzang du song ba dang /
de la sogs pa 'ong ngo //
de ltar rtags thon nas gsang ba me mchod la brten nas las sbyor bya ste /
rgya shug gam /
tsan+dan gyi me sbar la /
dkar gsum mngar gsum /
sha dang sman bzang po dang /
zas dang gos sogs sro shig med pa dang /
dar zab dang /
snam bu dang /
ras la sogs pa rnams me'i nang du mkha' 'gro ma 'khor bcas bskyed la /
sgrub pa'i dam rdzas dang /
zas nor gyi mchod pas mnyes par bsam /
oM d+hu ma g+ha ye na maHswA hA/
ha ri ni sa /
ba su nA nA kha d+he puSh+TiM ku ru ye swA hA/
zhes me mchod bya'o //
de nas gong gi rdzas rnams mis ma mthong bar byas la /
rang 'dug na rten khang bcas la sba'o //
'gro na rang dang mi 'bral bar 'khyer ro //
ba mkhal rang gi rke la gdag
/ril bu 'ga' chang dang sbyar la btung /
'ga' me mchod du 'bul /
'ga' dbang du bya ba la sbyin no //
rang gar 'gro yang gsang ba ye shes kyi mkha' 'gro ma mkha' 'gro ma bzhis bteg par bsam la 'gro'o //
snang ba thams cad mkha' 'gro mas dbang du bsdu bar bsam mo //
sgrub thabs 'di'i maN+Dal ni go sla bas dpe bri mi dgos la /
mo thod la bri rgyu /
pho thod la bri rgyu /
dam rdzas thod pa la 'bri rgyu /
ba mkhal du bcug rgyu'i pho 'khor mo 'khor gnyis kyi dpe ris ni 'di rnams so //   thod pa dang ril bu rang gar 'gror 'khyer zhing gzhan gyis mi mthong bar byed pa gal che /
mchan /






ba mkhal ma'i gzhung chung bka' ma de'i nyams len gyi rim pa yang 'di dang phyogs mthun zhing /
ba mkhal gyi mal du 'khor lo zangs kyi ga'u'i nang du 'jug par bshad pa'i khyad par tsam mo //
ba mkhal dang 'brel ba'i las phran ni /
gtor ma la brten nas nad gdon bsal ba ni /
zangs gzhong du gtor ma bcas /
nad pa'i glud dri ma dang bcas pa gzhug
/rang thugs rje chen por gsal bas nad pa dang gdon la snying rje bsgom /
de nas sngags bzla zhing rma bya'i sgros nad pa la byabs pas /
nad thams cad sngo dmar nu ru ru thon /
gtor ma dang glud la thim par bsam zhing gtor ma btang ngo //
drag gtor bya na /
kham phor du gtor ma zur gsum pa bcas /
gtor ma'i nang du ling+ga bcug nas /
yungs dkar yungs nag la sogs pas brab /
des ni bgegs dang nad gdon gnod byed thams cad rengs shing brgyal ba dang 'chi bar 'gyur ro //
gtor ma la rten 'brel brtsi ba ni /
gtor ma rgyan can bcas la byin brlab byas mkha' 'gro ma la gsol ba btab nas /
gtor ma snod dang bcas pa bskyur bas snod ma chag ma bubs na bzang bas nad gdon gso bar nus so //
de las bzlog na ngan pas gzhan gyi rim gror 'gro ba spang ngo //
zhes pa'i las phran gyi yi ge 'di dag rgyal ba dkon mchog yan lag gi gsung las khol du phyung ba dge legs 'phel ///
/
