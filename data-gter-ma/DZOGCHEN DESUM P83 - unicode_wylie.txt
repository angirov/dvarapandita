@#//
rdzogs chen sde gsum cha lag bdud rtsi sman gyi sgrub thabs ye shes mchog gi bcud len zhes bya ba bzhugs so //
A+o~M swasti /
kun rdzob rdzas kyi bdud rtsi yis //
don dam chos kyi bdud rtsir sbyor //
bla ma he ru kar btud nas //
dam rdzas bdud rtsi'i sgrub thabs 'chad //
'di la gsum /
sbyor dngos rjes so //
dang po ni /
rtsa bar /
bdud rtsi sman gyi sgrub pa ni :
sha lnga bdud rtsi rnam pa lnga :
rtsa brgyad yan lag stong la sogs :
kha dog dri ro nus ldan pa'i :
sman du gyur pa thams cad bsags :
khrol bu b+han+d+ha'i snod du bstsal :
zhes gsungs shing /
gzhan yang /
skye bdun grub pa thob pa yi :
sha chen gtso gyur sgron ma lnga :
bla ma yab yum byang chub sems :
gtsor gyur lcags kyu rnam pa lnga :
gzhir byas gzhan gang sel med pa'i :
bdud rtsi'i phabs gta' ma da na :
sbyar zhing 'dres par bsnur byas la :
'bras gsum bzang drug rtag ngu gsum :
ga pur gi waM sin+d+hu ra :
cu gang brag zhun cong zhi dang :
rtsa ba lnga dang dbang po lag :
shing tsha shu dag spang gi spos :
ma nu ru rta pri yang ku :
ut+pal tsan+dan dmar po sogs :
ser dang dmar ba shas che zhing :
mngar skyur lan tshwa'i ro ldan phye :
zhes pa ltar /
kha dog dri ro nus bcud phun sum tshogs pa'i sman sna rnams bsags la b+han+d+ha mtshan ldan du khrol bur blugs te dkyil 'khor gyi dbus su 'god /
gsang skor bka' brgyad lta bu yi dam zhi khro gang yang rung ba'i las gzhung bsrang ste bzlas pa grub pa dang /
mdun rten la dmigs te /
a :
snang srid thams cad bdud rtsi lnga :
de nyid rang byung thig le gcig :
rdo rje sems dpa' bde ba che :
kha sbyor gnyug ma'i sku ru bzhengs :
A+o~M badzra satwa A:
zhes ci nus bzla /
tshul de lta bus thun bzhi'am drug gi nges pas zhag gsum mam gcig gis mtha' rten pas khrol sgrub zin nas /
sman gyi rdor sems byang chub sems kyi thig ler zhu bar bsam la /
rdo rje'i gtun du 'thag cing /
sngags kyi mthar /
A+o~M A+o~M A+o~M/
zhes brjod pas sbyang /
dar gyi 'do ler btsag cing /
sngags mthar /
AHAHAH
zhes pas spel /
chang sna /
chu sna /
'o ma /
rin po che'i chus sbol zhing /
sngags mthar /
hU~M hU~M hU~M/
zhes pas bsnur /
dam rdzas snga ma'i phabs rgyun sel med pa dang /
phabs kyis bran cing 'dres par dkrugs la /
sngags mthar /
hoHhoHhoH
zhes pas dbyer med du bya /
sman rnams dril bus gzhal zhing dar gyi sgye'ur blugs la b+han+d+ha mtshan ldan kha sbyor gyi nang du bltams /
bgegs bsal zhing khrus kyis sbyang /
cod pan dang rdor dril gyis brgyan te dkyil 'khor dbus su lding khri'i khar bkod la gzungs thag btags /
'og tu drod 'beb kyi mar me sbar /
'byor na 'phan gdugs rgyal mtshan tshar du dngar bas brgyan /
phyi nang gi mchod tshogs gtsang zhing bzang bar bsham mo //
gnyis pa dngos gzhi ni /
rtsa bar /
bdag dang mdun rten dbyer med pa :
he ru kaHyi dkyil 'khor du :
a ti sems kyi rol par bsgom :
zhes gsungs pa ltar /
phrin las kyi gzhung bsrang ste bdag mdun dbyer med du bskyed la phyag mchod bstod pa grub kyi bar song nas /
A+o~M ru lu ru lu hU~M b+h+yo hU~M:
phaT dza :
zhes dzapa? khang phyes la /
dbyings kyi b+han+d+ha mtshan rdzogs dbus :
rig pa ye shes bdud rtsir 'khyil :
dbyings rig dbyer med dkyil 'khor pa :
rdo rje bde ba chen por bzhengs :
sbyor ba'i yan lag rnam mang pos :
'khor 'das brtan g.yo'i dwangs bcud bkug :
snang srid gdod nas de bzhin gshegs :
bde chen bdud rtsi'i thig ler 'khyil :
A+o~M ru lu ru lu hU~M b+h+yo hU~M:
badzra a mr-ita hU~M hrIHThA:
zhes gzungs thag nas 'jus te gtso bor bzla /
thun gyi mthar sman srung bskul zhing rtog pa bsal ba'i phyir bdud rtsi 'thor la /
hU~M:
'od gsal thig le chen po las :
rnam pa ma 'gags cir yang shar :
sman srung drang srong rig 'dzin dang :
rtsi bcud 'byung lnga'i lha mo kun :
tshur gshegs gnyis 'dzin rtog pa spongs :
bde chen ye shes bdud rtsi bzhes :
rjes chags rol pa'i 'od zer gyis :
'khor 'das rtsi bcud dwangs ma sdus :
b+han+d+ha kha sbyor thig ler stims :
he ru kaHyi dam tshig gis :
bdud rtsi rol pa'i las mdzod cig :
A+o~M badzra a mr-ita de ba DA ki nI hrIM hrIM pheM pheM ho :
zhes bskul /
thun mtshams su las sngags bzla zhing thun brab pas blta nyan gyi nyul le tshar bcad nas /
spos dang rol mos gzi byin bskyed la /
hU~M:
'og min rdo rje dbyings kyi zhing :
mkha' khyab ye shes 'khor lo dang :
he ru kaHyi gnas dang yul :
dur khrod brgyad na bzhugs pa yi :
bcom ldan khrag 'thung he ru ka :
gnas gsum dpa' bo rnal 'byor ma :
ji snyed 'dus pa'i tshogs chen po :
thugs dam bskul lo dbyings nas bzhengs :
sku yi gar stabs glog ltar 'khyugs :
gsung gi dzapa? dbyangs sngags sgra sgrogs :
thugs kyi ye shes rtsal skyed la :
yon tan bde chen 'od zer dang :
phrin las pho nya phyogs bcur spros :
rtsa gsum rgyal ba rab 'byams kyi :
mkhyen brtse nus pa'i ye shes dang :
snyoms 'jug zag med bdud rtsi'i bcud :
'byung ba lnga yi dwangs ma dang :
lha klu mi yi tshe bsod stobs :
gzi brjid dpal dang nus bcud kun :
thogs pa med par gnas 'dir sdus :
'khor 'das dbyer med byin chen phob :
dam tshig sgrub pa'i rdzas la stims :
mthong tshor myong reg grol ba yi :
bde chen rdo rje'i gzi byin spor :
las dang ye shes dngos grub kun :
lhun gyis grub pa'i dbang mchog skur :
snod bcud khrag 'thung he ru ka'i :
rten dang brten par byin gyis rlobs :
A+o~M sarba shrI he ru kaHma hA su kha sid+d+hi A be sha ya a A:
zhes byin dbab /
hU~M hU~M hU~M gis byin bsdu /
skong bshags dang tshogs kyi mchod pa rgya cher spel /
de ltar thun bzhi'am drug tu bcad la brtson pas bsgrub bo //
gsum pa rjes ni /
rtsa bar /
'od dang sgra dang dri bzang dang :
bde chen ye shes skye ba sogs :
rtags byung dngos grub blang bar bya :
zhes pa ltar grub pa'i mtshan ma dge ba mthong ba'am /
zhag grangs bdun phrag sogs dus kyi nges pa rdzogs nas dngos grub len pa'i tshul ni /
thog mar dngos grub bskul ba'i don du sngags kyi mthar /
kA ya wAka tsit+ta sid+d+ha pha la hU~M/
zhes btags pa mang du bzlas mthar /
ho :
dpal chen bdud rtsi'i dkyil 'khor lha :
yon tan mchog gi rol pa'i tshogs :
rdo rje'i dam tshig gnyan po yis :
thugs dam bskul zhing rtse gcig bsgrubs :
rdo rje srin po'i nam langs shing :
ye shes 'od gsal nyi zla 'char :
sgrib med ting 'dzin rtsal rdzogs pas :
dngos grub 'byung ba'i dus la babs :
sku gsung thugs kyi pho brang nas :
bdud rtsi gsang ba'i dbang mchog skur :
yon tan phrin las rmad po che :
dngos grub rnam gnyis bstsal du gsol :
zhes thugs dam bskul te /
A+o~M bo d+hi tsit+ta kA ya wAka tsit+ta ma hA sa ma ya hoH
zhes rig pa'i me tog dor /
sman gyi pho brang rang gi spyi bor blangs la /
hU~M:
rang byung bdud rtsi'i pho brang nas :
kha sbyor bde chen he ru kas :
byang chub sems kyi sprin chen pos :
gnyis med mnyam pa'i dbang mchog stsol :
A+o~M AHhU~M ma hA su kha sarba pany+tsa a mr-ita kA+A ya wA ka tsit+ta gu Na karma a b+hi Shiny+tsa A+o~M AHhU~M swA hA:
sarba sid+d+hi pha la ho :
zhes gnas gsum du gtug
/slob ma yod na'ang dbang bskur /
bdud rtsi bde ba chen po he ru kaHrang la thim par bsam /
a ho ma hA su kha hoH
zhes rtogs pa brjod la /
badzra pra be sha ya phaT kyis rgya bkrol /
sarba pany+tsa a mr-ita A be sha ya AH
zhes pas /
bdud rtsi'i dwangs ma dkar dmar mthing ba'i 'od kyi rnam pas rang la thim par bsam /
nang mchod dang sbyar la /
rdo rje'i dam tshig rmad po che :
rtsa brgyad stong la sbyar ba'i bdud :
rgyu drug sdug bsngal 'joms pa'i rtsi :
rigs lnga ye shes lnga yi dngos :
A+o~M AHhU~M sarba pany+tsa a mr-ita hU~M hrIHThA:
zhes sman gyi che ba brjod de /
sman mchod cho ga so so'i gzhung bzhin phul ba'i rjes su /
bdud rtsi snying po can gyi dbus //
sangs rgyas kun gyi sku gsung thugs //
yi ge gsum gyi rnam pa can //
dam tshig phyag rgya gnyan pos blangs //
sngags mthar /
kA ya sid+d+hi A+o~M:
wA ka sid+d+hi A:
tsit+ta sid+d+hi hU~M:
zhes gnas gsum du thig le byas la myang zhing slob ma la'ang sbyin /
pra brtag cing tshad gzhal ba sogs spro na 'dir bya /
cho ga'i rjes kyi bya ba rnams gzhung bzhin mtha' rgyas su bgyis pas legs par grub bo //
mthong tshor myong reg gis bsdus 'gro //
rnam mang nyes rgud las grol te //
zung 'jug bde chen mchog sgrub pa'i //
cha rkyen nyid du 'di gyur cig
/ces pa'ang khyab bdag bla ma o rgyan tshe dbang mchog grub dpal 'bar gyi dgongs bzhed rjes su bsgrub pa'i slad du /
'jigs bral ye shes rdo rjes gter gzhung rtsa ba'i dgongs pa ma 'khrul bar rigs mthun gyi ngag 'don kha skong phran bus brgyan te 'jug bde'i khrigs su bsdebs pa sid+d+hi rastu ///
/
