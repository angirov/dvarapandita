theg khrid nang zhal 'phangs klong sde'i ngang sgom zur bris shig yod par gsungs pa /
sde gsum skor las 'byung ba 'di yin rgyu'i zur byang du bkod pa ni /
!
klong sde'i brda bzhi'i nyams len bde gsal mi rtog rab 'bar bzhugs so //
na mo gu ru pad+mAka ra ya /
klong sde brda bzhi'i nyams su len pa'i tshul //
dbang thob dam ldan rnal 'byor pas //
bde ba'i stan 'dug rlung ro bsal //
smon 'jug byang chub sems gnyis bskyed //
bla mar mos gus gsol ba gdab //
ces pa ni sngon du 'gro ba'i rim po ///
/gnyis pa dngos gzhi ni /
lus rnam snang chos bdun dang ldan pas dang po gsal ba gnad kyi brda ni /
dbang po ma bkag pa ste mig sna rtse'i mtho gang tsam gyi thad kar blta /
des rgyud la sems nyid rang gi ngo bor rang gsal zhig 'ong ngo //
gnyis pa mi rtog pa gnad kyi brda ni /
dbang po mi g.yo ba ste mig gi 'bras bu mi g.yo mi 'gul bar gzhag
/de la ji ltar 'char na sems nyid rang gsal ci yang mi rgyu ba zhig 'ong ngo //
de ni gsal ba la stong pas rgyas thebs pa zhes bya'o //
gsum pa bde ba gnad kyi brda ni /
'og rlung cung zhig 'then /
des ni lus po yod du mi tshor ba'i bde nyams skye /
bzhi pa dbyer mi phyed pa'i brda ni /
lce rtse gang du'ang mi reg cing dbang po ma g.yos par bzhag go
/des bde gsal mi rtog pa dbyer mi phyed pa nyid kyi mtha' la mi gnas pa rgyud la 'char ro //
de ji lta bu zhe na ngo bo ci yang ma grub /
rgya gang du'ang ma chad /
phyogs gang du'ang ma lhung ba ste /
chos rje rang byung rdo rjes /
rgyu ni sems nyid thogs med la //
rgya chad phyogs lhung ma mchis kyang //
ngo bo stong la rang bzhin gsal //
rnam pa 'gag med cir yang 'char //
zhes gsungs pa ltar ro //
de lta bu brda bzhi la dgos pa khyad par can yod de /
rdzogs pa chen po las /
mig ma btsums pa'i rnal 'byor ni //
rnal 'byor kun la khyad par 'phags //
seng ge'i lta stangs zhes su brjod //
ces dang /
ka ra Na bcings yon tan gyis //
srid pa gsum po g.yo mi 'gyur //
bde ba'i lus ni yod mi tshor //
bde gsal mi rtog pha mthar phyin //
ces dang /
gang du'ang lus mi tshor ba bde ba de ni /
zag pa med pa'i bde ba 'o //
bla na med pa'i bde ba 'o //
bde ba chen po'o zhes bshad do ///
/gsum pa blo sbyong ba de lta bu'i don nyams su len pa la /
tshugs pa drug dang ldan dgos te /
rgyal ba rgod tshang pas /
phyi mtshams ri khrod du sdod tshugs pa /
nang mtshams spyil por sdod tshugs pa /
gsang mtshams mal du sdod tshugs pa /
gnyis med lta ba'i steng du sdod tshugs pa /
yengs med sgom pa'i steng du sdod tshugs pa /
chags med spyod pa'i steng du sdod tshugs pa drug dang ldan pa zhig dgos so //
zhes pa'ang karma lung rigs yar 'phel gyi mi brjed thor mkhan rat+nas bris pa dge'o ///
/
