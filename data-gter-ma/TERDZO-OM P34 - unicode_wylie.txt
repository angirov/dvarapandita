oM swasti /
rgyal ba kun gyi thugs rdo rje /
khro bo'i skur bzhengs bdud bzhi'i dpung //
rnam par 'joms mdzad lhag pa'i lhar //
btud nas sgrub thabs mdo tsam bkod //
de la rdzas bsham pa /
bdag bskyed /
bum sgrub /
khrus chog dang bzhi las /
dang po ni /
bum gdan pad+ma 'dab ma brgyad pa'i steng du bum pa bcud ldan kha rgyan dung chos gzungs thag rdo rje dang bcas pa bkod /
mthar chu gnyis nyer spyod dang /
'jig rten 'das pa dang /
'jig rten pa'i gtor ma cha gsum dang bcas pa'ang bsham mo //

//gnyis pa bdag skyed ni /
skyabs sems sngon du 'gro bas /
rang gi snying gar pad nyi la hU~M sngon po de las 'od 'phros /
lus gang /
sdig sgrib sbyangs /
sna bug nas phyir 'phros pas rdo rje rnam par 'joms pa la sangs rgyas dang byang chub sems dpa'i tshogs kyis bskor ba badzra sa mA dzaH
oM badzra bi dA ra Na sa pa ri bA ra ar+g+haM nas shab+da'i bar gyis mchod /
dkon mchog gsum la bdag skyabs mchi //
sogs yan lag bdun pa dang /
tshad med bzhi bsgom /
swa b+hA bas stong par sbyang /
stong pa'i ngang las paM las pad+ma dang raM las nyi ma'i dkyil 'khor gyi steng du /
hU~M las sna tshogs rdo rje'i lte ba la hU~M gis mtshan pa /
de las 'od 'phros /
rdo rje'i sa gzhi ra ba drwa ba gur bla re ye shes kyi me dpung 'bar ba'i srung 'khor gyi dbus su /
pad nyi la gnas pa'i hU~M las rdo rje sngon po rtse lnga pa lte ba la hU~M gis mtshan pa /
de las 'od 'phros 'phags pa mchod /
sems can gyi don byas /
tshur 'dus yongs su gyur pa las /
rang nyid rdo rje rnam par 'joms pa sku mdog mthing nag zhal gcig phyag gnyis spyan gsum pa /
mche ba gtsigs shing khro gnyer bsdus pa /
ral pa dmar ser 'bar ba /
g.yas rdo rje rtse lnga pa phyar zhing g.yon dril bu dkur brten pa /
dar sngon po'i stod g.yogs dang stag lpags kyi sham thabs 'phyang ba /
rin po che dang sbrul gyis brgyan pa /
zhabs g.yon brkyang ba'i stabs can phyogs bcur sprul pa'i khro bo bcu dang bcas pa /
me dpung 'bar ba'i dbus na bzhugs pa'o //
dpral bar oM/
mgrin par AH
thugs kar hU~M/
de las 'od zer 'phros pas rang bzhin gyi gnas nas rdo rje rnam par 'joms pa 'khor dang bcas pa badzra sa mA dzaHsa spyan drangs /
ar+g+haM nas shab+da'i bar gyis mchod /
dzaHhU~M baM hoH
gnyis su med par gyur /
slar yang snying ga'i hU~M las 'od zer 'phros /
dbang gi lha rigs lnga 'khor dang bcas pa badzra sa mA dzaH
pany+tsa ku la sa pa ri bA ra ar+g+haM nas shab+da'i bar gyis mchod /
oM sarba ta thA ga ta a b+hi Shiny+tsa tu mAM/
zhes gsol ba btab pas /
ji ltar bltams pa nas /
shrI hU~M/
zhes dbang bskur /
sku gang /
dri ma dag
/chu'i lhag ma yar lud pa las rdo rje sems dpas dbu brgyan /
slar yang ar+g+haM nas shab+da'i bar gyis mchod /
rang gi snying gar rdo rje'i lte bar hU~M gi mthar sngags kyi phreng bas bskor ba las 'od zer 'phros /
sdig sgrib nad gdon thams cad sbyangs par gyur /
'di skad bdag gis thos pa sogs nas /
smras so'i bar tshar gcig
/de nas sngags tshan gsum po ci nus su bzla ba las thog mar gsum ka sbrags pa tshar gcig nges par 'don zhing /
mthar sdig pa thams cad byang byas nas //
sogs phan yon brjod la /
ye shes pa mdun gyi nam mkhar bzhugs su gsol /
gong bzhin mchod /
de bzhin gshegs pa thams cad kyi //
mthu stobs gcig tu bsdus pa ni //
rdo rje'i khro bo'i skur ston pa //
rnam par 'joms la phyag 'tshal bstod //
ces bstod /
bcom ldan 'das rdo rje rnam par 'joms pa'i lha tshogs 'khor dang bcas pa rnams kyis bdag la mchog thun mong gi dngos grub ma lus pa bstsal du gsol /
zhes dngos grub gsol zhing yig brgya bzla /
bzod par gsol nas badzra muHye shes pa gshegs /
rang nyid dam tshig par gsal ba'i gnas gsum du 'bru gsum bkod /
smon lam dang bkra shis bya'o //

//gsum pa bum sgrub ni /
bum chog dang sbrel na /
sngar gyi phan yon brjod pa'i rjes nyid du mchod pa rnams byin gyis brlab /
sngar bkod pa'i bum pa a mr-itas bsang /
swa b+hA bas sbyang /
stong pa'i ngang las paM las pad+ma dang a las zla ba'i dkyil 'khor gyi steng du /
b+h+rU~M las rin po che'i bum pa yangs shing rgya che ba /
lto ba ldir ba /
mgrin pa phra ba /
kha g.yel ba /
mchu 'phyang ba /
lha'i gos kyi mgul chings dang /
dpag bsam shing gi kha rgyan can /
nang du bdud rtsi'i rgya mtshor 'khyil ba'i dbus su pad nyi la gnas pa'i hU~M las rdo rje sngon po zhes pa nas /
rdo rje sems dpas dbu brgyan pa'i bar bdag bskyed nyid 'don pa spos pas rung ba las /
khyad par ye shes pa spyan 'dren gyi tshe /
ma lus sems can sogs kyi mthar oM sarba ta thA ga ta badzra bi dA ra Na sa pa ri bA ra e h+ye hi zhes brjod /
dbang gi mthar /
rab 'byams rgya mtsho dpag med na //
zhes sogs chu gnyis nyer spyod rol mor bcas pas mchod cing bstod /
de nas bum bskyed kyi thugs ka'i rdo rje'i lte bar bsgrub bya gang yin de gsal btab la /
bdag gi thugs ka'i sa bon sngags phreng dang bcas pa las spros pa'i 'od zer bsgrub bya'i lus la phog pas nad gdon sdig sgrib thams cad zhi ba dang /
tshe dang bsod nams ye shes thams cad rgyas par bsam zhing gzungs mdo 'don pa dang sngags bzla tshul sngar dang 'dra /
mthar bum pa'i lha la mchod bstod dang bzod gsol bya /
badzra muHsa ye shes pa gshegs /
mchod yon phul bas dam tshig pa 'od du zhu ste bum pa'i chur gyur par bsam zhing /
'jig rten 'das pa'i gtor 'bul dang /
'jig rten pa'i gtor ma cha gsum bzhin btang ngo //

//bzhi pa khrus chog ni /
bsgrub bya'i bgegs dang sdig pa sbyang ba sngon du 'gro bas /
rang gi snying ga'i 'od zer gyis rdo rje rnam par 'joms pa la sangs rgyas dang byang chub sems dpa'i tshogs kyis bskor ba mdun gyi nam mkhar spyan drangs pa mchod cing bstod nas /
'di skad bdag gis nas nye snying yan chad rdzogs par bton la /
de nas nye snying kho na'i mthar sarba pA paM b+h+yaHshAn+tiM ku ru swA hA/
de bzhin du sbyar te /
big+h+nAM/
ro ge
/duSh+TAM/
dz+wa re /
u pa dra be /
a kA la mr-i t+yu /
dur swap+ne /
durni mit+te /
tsit+ta ku le b+h+yaHshAn+tiM ku ru swA hA/
zhes bum pa'i chus khrus bya zhing mthar kha bshal lo //
byab pa ni /
rma bya'i sgro mdongs kyi dbus su zla ba la sngags phreng 'khod /
de las 'od zer 'phros nad gdon sdig sgrib thams cad byabs par bsam la shAn+tiM ku ru'i dod du a pa na ye swA hA/
zhes byab bo //
srung ba ni /
nye snying gi mthar sngags tshan re re la rak+Sha rak+ShaHzhes btags pa brjod cing /
spyi bo /
mdun rgyab /
dpung pa g.yas g.yon /
dpyi g.yas g.yon te gnas bdun du rdo rje rgya gram re re bkod /
de las 'od zer 'phros lus rdo rje'i go khrab kyis g.yogs par bsam zhing mthar rdo rje spyi bor bzhag la /
rgyal ba sras bcas bden pa'i byin rlabs dang //
rdo rje rnam par 'joms pa'i mthu stobs kyis //
'gro ba 'di ni bdag gis bsrungs zin gyis //
'di la sus kyang gnod par ma byed cig
/ces brjod la /
sdig pa thams cad byang byas nas //
zhes pa man chad brjod pas phan yon bstan /
mthar me tog 'thor zhing rol mo dang bcas pas bkra shis bya'o //
de nas mdun gyi lha la mchod bstod gsol btab yig brgya bzod gsol gshegs gsol smon lam bkra shis rnams bya'o //
7
//rnam 'joms ljang sngon lugs su bya bar 'dod na cho ga'i bya ba 'di kho na la rdo rje rnam par 'joms pa sku mdog ljang sngon zhal gcig phyag gnyis spyan gsum pa /
zhal khro 'dzum mche ba'i myu gu cung zad gtsigs pa /
ral pa'i thor tshugs can /
g.yas sna tshogs rdo rje thugs kar gtod cing /
g.yon des yu ba byas pa'i dril bu dkur brten pa /
zhabs rdo rje skyil krung gis bzhugs shing dar dang rin po che'i rgyan can /
gzi brjid mtha' yas pa mnga' zhing ma lus pa'i sprul pa 'chang ba'o //
zhes bskyed pa gtso rkyang du byed pa ni khyad par ro //
rdo rje'i rigs mchog lhag pa'i lha'i //
sgrub thabs khrus kyi cho gar bcas //
snying po'i lag len khyer bde ba //
brjod 'dis 'gro la phan gyur cig
/ces mdo khams pa nges don bstan 'dzin gyis bskul ba'i ngor 'gyur med rdo rjes dar rgyas chos sdings kyi dben gnas su bkod pa'i yi ge pa ni dge sbyong blo gsal rgya mtsho'o ///
/
