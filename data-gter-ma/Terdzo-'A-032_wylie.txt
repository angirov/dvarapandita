thugs rje chen po pad+ma dbang phyug las sngon 'gro gtor ma bya ba dang :
srung 'khor sgom zhing mtshams bcad pa ni :
rang nyid skad cig gis dbang chen rta mgrin sku mdog dmar po zhal gcig phyag gnyis pa g.yas dbyug to nam mkha' la phyar zhing :
g.yon sdigs mdzub sdigs pa'i tshul gyis thugs kar mdzad pa :
khro tshul gar gyi nyams dgu dang ldan zhing :
zhabs gnyis 'dor thabs kyis pad+ma nyi zla kha sbyor du bsnol ba'i steng na bzhugs pa'i thugs ka'i hrIHyig las 'od zer 'phros pas :
dgra bgegs 'byung po'i tshogs skad cig gis bkug la :
dkar gtor zlum po pad+ma 'dab ma gsum pa gcig la chang bdud rtsis bran la :
raM yaM khaM dang :
oM AHhU~M gsum gyis bsreg gtor sbyang dang byin rlabs tshul bzhin byas te :
gtor ma bsngo ba ni :
oM a kA ro mu khaM sarba d+harmA NAM Ad+yan nut+pan+na twA da oM AHhU~M phaT swA hA:
sarba ba liM ta khA hi khA hi :
de ltar lan bdun gyis bsngos nas ni :
puSh+pe nas shab+da'i bar gyis mchod :
phrin las bcol ba ni :
hrI:
sa phyogs 'dir gnas lha klu 'byung po'i tshogs :
dngos su bshams pa'i mchod sbyin bdud rtsi'i rgyun :
'dzad pa med par byin gyis brlabs nas 'bul :
'di dag gsol zhing bde bar bsnams nas kyang :
sa phyogs dge zhing bar chad med pa dang :
ji srid snying po'i 'bras bu ma thob bar :
khyed rnams sa phyogs gzhan du 'gro bar gyis :
gal te 'dir gnas bsam sbyor ngan pa yis :
las la mi mthun 'bras bu 'byin gyur na :
bdag nyid dbang chen dpal gyi mthu stobs kyis :
lus ngag yid gsum thal ba bzhin du byed :
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+Na pA ya gr-ih+Na pA ya hU~M:
A na ya ho :
b+ha ga wAn :
badzra bid+yA rA dzA ya hU~M phaT:
de ltar bgegs bskrad cing srung 'khor gyis mtshams bcad pa ni :
hrI:
bdag nyid dbang chen rta mgrin khros pa yi :
thugs las spros pa'i mtshon cha rdo rje me :
steng 'og phyogs mtshams ma lus kun tu bskor :
bskal pa las kyi rlung yang ldang mi 'gyur :
oM h+ya grI ba badzra rak+Sha rak+Sha hU~M phaT:
ces pas rdo rje'i rwa ba dang gur khang zlum po ye shes kyi me kha dog lnga ldan kun nas 'bar ba dang bcas pa bsgom pa'o :
sprul sku shes rab 'od zer gyis gter nas gdan drangs pa'o //

//
