@#//
zab bdun rtsa gsum tshe'i zab pa las /
nor sgrub kun 'khyil mched gsum gyi rjes gnang gi cho ga dge legs 'dod dgu'i char 'beb ces bya ba bzhugs so //
oM swasti sid+d+hi rastu /
thugs rje'i sprin las 'dod rgu'i char //
'beb mkhas nor gyi lha mo la //
btud nas de yi rjes gnang ni //
dge legs shis pa'i rol mo 'khrol //
gang zhig 'jig rten dang 'jig rten las 'das pa'i dngos grub kyi 'byor pa spyi dang /
bye brag zas gos nor gsum gyi 'du ba mtha' yas pas byang chub sgrub pa'i mthun rkyen rgyas pa'i phyir nor lha kun 'khyil mched gsum bsgrub par 'dod na /
thog mar 'di'i bka' gtad pa nod par bya ste /
de'i tshul la gsum /
sbyor ba /
dngos gzhi /
rjes so //
dang po ni /
gnas dben par stegs bu'i dbus su maN+Dal gsum phreng tshar du bsgrigs par ut+pal 'dab brgyad lha mo so so'i sku mdog dang mthun par bri ba'am /
ma grub na me tog sil ma'i tshom bu bkod /
de'i steng du many+dzi'i khar thod pa mtshan ldan re re'i nang du dbus su nor gyi lha mo'i gtor ma 'brang rgyas nor bu 'bar ba'i dbyibs can mthing ga
/g.yas su gos kyi lha mo'i gtor ma 'brang rgyas nor dbyibs ljang gu
/g.yon du zas kyi lha mo'i gtor ma 'brang rgyas nor bu'i dbyibs dmar po /
gsum ka'ang rtse rgyan gser gyi dgra satwas mtshan pa la rtswa ku sha'i chun po re btsugs par so so'i sku tsaka btags /
sku mdog dang mthun pa'i dar gyi lding gur phub /
mtha' zas gos nor sna ci 'byor pas bskor /
de rnams las mtho ba'i many+dzi'i khar bum pa bcud ldan kha rgyan mgul chings dung chos gzungs rdor dang bcas pa /
mtha' skor du sman gtor rak+ta nyer spyod kyi mchod phreng tshar du dngar ba bsham /
gzhan yang slob dpon gyi mdun du las bum sogs dgos pa'i yo byad rnams 'du bya'o //
gnyis pa dngos gzhi ni /
bdag bskyed rtsa gsum gyi las gzhung rgyas bsdus gang rigs bsrang ba sngon du 'gro bas /
mdun bskyed kyi mchod pa la dmigs te /
raM yaM khaM:
oM AHhU~M:
chos rnams thams cad stong par gyur :
stong pa'i ngang las snang srid kun :
mchod pa'i phyag rgya chen por gsal :
kun bzang mchod sprin chen por gyur :
oM badzra s+pha ra Na khaM:
zhes byin gyis brlab /
rten gtor bris sku dang bcas pa /
a mr-itas bsang /
swa b+hA bas sbyang /
stong pa'i ngang las skad cig gis //
mdun du skyed tshal nyams dga'i dbus :
zhes pa nas bstod pa'i bar phrin las gzhung ltar gtang /
mdun bskyed lha mo mched gsum gyi //
thugs kar nyi steng hrIHyig mthar :
rang rang sngags kyi phreng bas bskor :
rang gi thugs ka'i 'od zer gyis :
gnod sbyin bu mo'i thugs rgyud bskul :
hrIHlas 'od zer lcags kyu'i dbyibs :
'khor 'das kun du 'phros pa yis :
mkhyen ldan 'byor ldan bsod nams can :
dbang thang can gyi tshe bsod dpal :
zas gos nor rnams thams cad kun :
gnas 'dir bsdus shing thim par gyur :
ces bzlas dmigs gsal btab la /
oM i ling ki :
pi ling ki :
ki ling ki swA hA:
gos kyi lha mo'i'o //
oM na mo shu tra mu tri ma hA pi shA tsi na ye swA hA:
nor gyi lha mo'i'o //
oM a na le :
kun d+ha le :
g+h+rih+Na :
pi Na d+ha :
pi shA tsi na ye swA hA:
zas kyi lha mo'i'o //
de lta bu'i bzlas pa ci rigs pa'i rjes su bum pa sgrub pa ni /
bum pa bsang sbyang /
stong pa'i ngang las skad cig gis //
b+h+rU~M yig yongs gyur bum pa ni //
bdud rtsi'i bcud kyis gang ba'i nang //
pad+ma zla ba'i gdan gyi steng //
dbus su d+hIHlas 'jam pa'i dbyangs //
gser mdog ral gri ut+pal bsnams //
g.yas su hrIHlas spyan ras gzigs //
dkar po mchog sbyin ut+pal bsnams //
g.yon du hU~M las gsang ba'i bdag
/mthing ga rdo rje ut+pal bsnams //
gsum ka dar dang rin chen brgyan //
zhabs zung sems dpa'i skyil krung bzhugs //
dam tshig ye shes dbyer med pa'i //
sku las bdud rtsi'i rgyun babs pas //
bum pa yongs su gang bar gyur //
oM wA gI shwa ra muM/
oM ma Ni pad+me hU~M/
oM badzra pA Ni hU~M/
zhes so sor ci nus bzlas mthar /
oM AHhU~M gis /
mchod yon phul bas lha 'od du zhu bas bum pa'i chu bdud rtsir bsam /
las bum du bdud rtsi 'khyil pa bskyed bzlas bya /
mdun bskyed la /
hU~M/
dngos su 'byor dang sogs mchod bstod dang /
yi ge brgya pa lan gsum gyi mthar /
lha mo mched gsum gyis bdag gi rdo rje slob ma rnams rjes su bzung zhing las kyi dngos grub bstsal du gsol /
zhes gsol ba btab pas dgyes bzhin du gnang bar bsam /
de nas slob ma rnams las bum gyi chus khrus bya /
bgegs gtor gtang /
srung 'khor bsgom /
me tog bkye bsdu grub rjes /
'o /
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang 'thob par bya /
de'i ched du rjes su gnang ba zab mo gsan snyam pa'i thugs bskyed dang ldan pa'i sgo nas gsan 'tshal /
de la 'dir gang gsan par bya ba'i chos ni /
tshad ma gsum gyis grub cing /
rtsod pa thams cad dang bral ba'i sprul pa'i gter ston chen po 7o rgyan mchog gyur bde chen gling pas /
mdo khams 'og min karma'i dam can brag nas rtsa ba dang /
yel brag nam mkha' mdzod nas yan lag mtha' rgyas kyi chos skor rnams spyan drangs pa'i /
dus gsum mkhyen pa o rgyan chen po sogs 'phags bod grub thob rgya mtsho'i thugs bcud /
rgyud lung man ngag thams cad kyi snying po /
zab rgyas kyi gdams pa rgya mtsho lta bu'i yang zhun /
sngon chad sa'i steng na yongs su ma grags pa'i dam chos zab pa skor bdun gyi nang gses yan lag mtha' rgyas kyi chos sde las /
gnas skabs su chos sgrub pa'i mthun rkyen zas gos nor gsum gyi 'byor pa nam mkha'i mdzod la dbang 'byor bas tshogs gnyis rlabs po che dus myur ba nyid du rdzogs pa la brten nas /
mthar thug 'gro ba'i re 'dod yid bzhin du skong ba'i byang chub snying po'i go 'phang mngon du stsol nus pa nor lha khyad par can kun 'khyil mched gsum gyi rjes su gnang ba'i rim pa zab mo bsgrub pa la slob dpon gyi bya ba rnams grub nas /
khyed rang rnams kyi ngo skal du gyur pa thog mar slob dpon la rtsa gsum kun 'dus 'chi med pad+ma thod phreng dngos yin snyam pa'i mos gus dang ldan pa'i sgo nas rjes gnang zab mo zhu ba'i yon du maN+Dal 'bul mdzod /
de ltar maN+Dal phul nas gsol ba 'debs pa 'di'i rjes zlos lan gsum mdzod /
bsod nams ye shes tshogs rdzogs pa'i :
bla ma sangs rgyas dgongs su gsol :
byang chub lam gyi mthun rkyen kun :
bsgrub phyir lha mo'i rjes gnang stsol :
rgyud sbyang ba'i slad du /
mdun gyi nam mkhar bla ma dang gnyis su med pa'i rtsa gsum nor lha rgya mtsho zhal mngon sum du bzhugs pa'i spyan sngar skyabs su 'gro ba sogs yan lag bdun pa 'di'i rjes zlos lan gsum mdzod /
dkon mchog gsum la bdag skyabs mchi //
sogs spyi ltar /
dngos gzhi la sku gsung thugs kyi lha mo'i rjes su gnang ba gsum las /
thog mar sku yi lha mo'i rjes gnang gi slad du dmigs pa 'di bzhin du mdzod /
oM ma hA shUn+ya tA sogs /
stong pa'i ngang las khyed rang rnams gang du gnas pa'i go sar skyed tshal nyams dga' ba'i dbus su rin po che'i ljon shing dpangs mtho ba /
me tog dmar po bkra ba'i drung du ut+pal dmar po nyi ma'i gdan dang bcas pa'i dbus su sems nyid kyi ngo bo hrIHljang gu las khyed rang rnams skad cig gis gos kyi lha mo sku mdog ljang gu phyag g.yas gser gyi dgra satwa dang g.yon thod pa rin po ches gang ba bsnams pa /
le brgan dar gyi na bza' dang /
gser gyi ska rags bcing zhing /
rin po che dang rus pa'i rgyan gyis spras pa /
sha rgyas pa mdzes shing sgeg pa'i nyams can ye shes sgyu ma'i sku can du lam ste gsal ba'i gnas gsum oM AHhU~M gis mtshan pa las 'od zer 'phros /
bsgoms pa dang 'dra ba'i ye shes pa'i tshogs bsam gyis mi khyab pa spyan drangs /
khyed rang rnams la sib sib thim pas rgyud byin gyis brlabs pa'i mos pa mdzod /
oM i ling ki :
pi ling ki :
ki ling ki swA hA:
A be sha ya a AH
dzaHhU~M baM hoH
zhes spos rol dang bcas ye shes dbab cing bstim /
slar yang slob dpon gyi thugs ka nas 'od zer 'phros pas dbang gi lha nam mkha' gang bar spyan drangs pa dang lhan cig tu rin po che'i bum pa bdud rtsi'i chu rgyun gyis gang bas dbang bskur ba'i mos pa mdzod /
oM sarba ta thA ga ta a b+hi She ka te sa ma ya shrI hU~M/
zhes gsung zhing bum pa'i chus spyi bo nas dbang bskur /
sku gang /
dri ma dag
/chu yi lhag ma yar lud pa las 'jam pa'i dbyangs kyis dbur brgyan pa'i mos pa mdzod /
de ni rjes gnang gi gzhi dgod pa'o //
de la brten nas sku gsung thugs kyi rjes su gnang ba sbyin pa la /
thog mar sku yi rten dang gtor ma spyi bor bzhag pas lha mo'i sku dbang du 'dus te /
sku'i rjes su gnang ba thob pa'i mos pa mdzod /
hU~M:
rgyal ba kun gyi sku yi sprul pa ste :
sgrub pa po la gos kyi dngos grub stsol :
rgyal ba'i spyan sngar khyod kyis dam bcas ltar :
zhal bzhes bzhin du dngos grub 'grub par mdzod :
oM i ling kiH
pi ling ki :
ki ling ki swA hA:
gsung bzlas lung gi slad du mdun bskyed kyi lha mo'i thugs ka'i sa bon las sngags phreng byung /
zhal nas thon /
khyed rang rnams kyi zhal du zhugs /
thugs ka'i sa bon gyi mthar 'khod pa'i mos pa dang bcas sngags kyi rjes zlos lan gsum bgyis pas gsung gi dngos grub ma lus pa thob pa'i mos pa mdzod /
oM i ling ki :
pi ling ki :
ki ling ki swA hA:
thugs kyi rjes gnang gi slad du lha mo'i thugs dang khyed rang rnams kyi sems dbyer med du bsres te dus gsum gyi rnam par rtog pa'i rjes su ma 'brang bar mnyam par 'jog mdzod /
des lha mo'i thugs dbang du 'dus te thugs kyi byin rlabs dang dngos grub ma lus pa thob pa yin no //
de nas gsung gi lha mo'i rjes gnang gi slad du dmigs pa 'di bzhin mdzod /
oM ma hA shUn+ya tA sogs /
stong pa'i ngang las khyed rang rnams gang du gnas pa'i go sar skyed tshal nyams dga' ba'i dbus su rin po che'i ljon shing dpangs mtho ba /
me tog dmar po bkra ba'i drung du ut+pal dmar po nyi ma'i gdan dang bcas pa'i dbus su sems nyid kyi ngo bo hrIHdmar po las khyed rang rnams skad cig gis zas kyi lha mo sku mdog dmar mo phyag g.yas gser gyi dgra satwa dang g.yon tho+od pa rin po ches gang ba bsnams pa /
le brgan dar gyi na bza' dang /
gser gyi ska rags bcing zhing /
rin po che dang rus pa'i rgyan gyis spras pa /
sha rgyas shing mdzes pa sgeg pa'i nyams can ye shes sgyu ma'i sku can du lam ste gsal ba'i gnas gsum du oM AHhU~M gis mtshan pa las 'od zer 'phros /
bsgoms pa dang 'dra ba'i ye shes pa'i tshogs bsam gyis mi khyab pa spyan drangs /
khyed rang rnams la sib sib thim pas rgyud byin gyis brlabs pa'i mos pa mdzod /
oM a na le :
kun d+ha le :
g+h+r-ih+na :
pi Na d+ha :
pi shA tsi na ye swA hA:
A be sha ya a AH
dzaHhU~M baM hoH
slar yang slob dpon gyi thugs ka nas 'od zer 'phros pas dbang gi lha nam mkha' gang bar spyan drangs pa dang lhan cig tu rin po che'i bum pa bdud rtsi'i chu rgyun gyis gang bas dbang bskur ba'i mos pa mdzod /
oM sarba ta thA ga ta a b+hi She ka te sa ma ya shrI hU~M/
zhes gsung zhing bum chus spyi bo nas dbang bskur /
sku gang /
dri ma dag
/chu'i lhag ma yar lud pa las spyan ras gzigs kyis dbur brgyan pa'i mos pa mdzod /
de ni rjes gnang gi gzhi dgod pa'o //
de la brten nas sku gsung thugs kyi rjes su gnang ba sbyin pa la /
thog mar sku'i rten dang gtor ma spyi bor bzhag pas lha mo'i sku dbang du 'dus /
sku'i rjes su gnang ba thob pa'i mos pa mdzod /
hU~M:
rgyal ba kun gyi gsung gi sprul pa ste :
sgrub pa po la zas kyi dngos grub stsol :
rgyal ba'i spyan sngar khyod kyis dam bcas ltar :
zhal bzhes bzhin du dngos grub 'grub par mdzod :
oM a na le :
kun d+ha le :
g+h+r-ih+Na :
pi Na d+ha :
pi shA tsi na ye swA hA:
gsung bzlas lung gi slad du mdun gyi lha mo'i thugs ka'i sa bon las sngags phreng byung /
zhal nas thon /
khyed rang rnams kyi zhal du zhugs /
thugs ka'i sa bon gyi mthar 'khod pa'i mos pa dang bcas sngags kyi rjes zlos lan gsum bgyis pas gsung gi dngos grub ma lus pa thob pa'i mos pa mdzod /
oM a na le :
kun d+ha le :
g+h+r-ih+Na :
pi Na d+ha :
pi shA tsi na ye swA hA:
thugs kyi rjes su gnang ba'i slad du lha mo'i thugs dang khyed rang rnams kyi sems dbyer med du bsres te dus gsum gyi rnam par rtog pa'i rjes su ma 'brang bar mnyam par 'jog mdzod /
des lha mo'i thugs dbang du 'dus te thugs kyi byin rlabs dang dngos grub ma lus pa thob pa yin no //
de nas thugs kyi lha mo'i rjes gnang gi slad du dmigs pa 'di bzhin mdzod /
oM ma hA shUn+ya tA sogs /
stong pa'i ngang las khyed rang rnams gang du gnas pa'i go sar skyed tshal nyams dga' ba'i dbus su rin po che'i ljon shing dpangs mtho ba /
me tog dmar po bkra ba'i drung du ut+pal dmar po nyi ma'i gdan dang bcas pa'i dbus su sems nyid kyi ngo bo hrIHmthing ga las khyed rang rnams nor gyi lha mo sku mdog mthing ga phyag g.yas gser gyi dgra satwa dang g.yon thod pa rin po ches gang ba bsnams pa /
le brgan dar gyi na bza' dang gser gyi ska rags bcing zhing /
rin po che dang rus pa'i rgyan gyis spras pa /
sha rgyas shing mdzes pa sgeg pa'i nyams can ye shes sgyu ma'i sku can du lam ste gsal ba'i gnas gsum oM AHhU~M gis mtshan pa las 'od zer 'phros /
bsgoms pa dang 'dra ba'i ye shes pa'i tshogs bsam gyis mi khyab pa spyan drangs /
khyed rang rnams la sib sib thim pas rgyud byin gyis brlabs pa'i mos pa mdzod /
oM na mo shu tra mu tri ma hA pi shA tsi na ye swA hA:
A be sha ya a AH
dzaHhU~M baM hoH
slar yang slob dpon gyi thugs ka nas 'od zer 'phros pas dbang gi lha nam mkha' gang bar spyan drangs pa dang lhan cig tu rin po che'i bum pa bdud rtsi'i chu rgyun gyis gang bas dbang bskur ba'i mos pa mdzod /
oM sarba ta thA ga ta a b+hi She ka ta sa ma ya shrI hU~M/
zhes gsungs shing bum pa'i chus spyi bo nas dbang bskur /
sku gang /
dri ma dag
/chu'i lhag ma yar lud pa las dpal phyag na rdo rjes dbur brgyan pa'i mos pa mdzod /
de ni rjes gnang gi gzhi dgod pa'o //
de la brten nas sku gsung thugs kyi rjes su gnang ba sbyin pa la /
thog mar sku'i rten dang gtor ma spyi bor bzhag pas lha mo'i sku dbang du 'dus te /
sku'i rjes su gnang ba thob pa'i mos pa mdzod /
hU~M:
rgyal ba kun gyi thugs kyi sprul pa ste :
sgrub pa po la nor gyi dngos grub stsol :
rgyal ba'i spyan sngar khyod kyis dam bcas ltar :
zhal bzhes bzhin du dngos grub 'grub par mdzod :
oM na mo shu tra mu tri ma hA pi shA tsi na ye swA hA:
gsung bzlas lung gi slad du mdun bskyed kyi lha mo'i thugs ka'i sa bon las sngags phreng byung /
zhal nas thon /
khyed rang rnams kyi zhal du zhugs /
thugs ka'i sa bon gyi mthar 'khod pa'i mos pa dang bcas sngags kyi rjes zlos lan gsum bgyis pas gsung gi dngos grub ma lus pa thob pa'i mos pa mdzod /
oM na mo shu tra mu tri ma hA pi shA tsi na ye swA hA:
thugs kyi rjes su gnang ba'i slad du lha mo'i thugs dang khyed rang rnams kyi sems dbyer med du bsres te dus gsum gyi rnam par rtog pa'i rjes su ma 'brang bar mnyam par 'jog mdzod /
des lha mo'i thugs dbang du 'dus te thugs kyi byin rlabs dang dngos grub ma lus pa thob pa yin no //
de rnams brtan par bya ba'i slad du slob dpon mdun bskyed dang bcas pas kyang mnga' gsol ba'i mos pa mdzod cig
/bsod nams ri bo bzhin du brtan pa sogs dang /
gnas skabs su yang 'gal rkyen thams cad zhi //
mthun rkyen tshe dang dpal 'byor rgyas pa dang //
chos bzhin spyod pa'i grogs dang lhan cig tu //
bsam pa'i don kun 'grub pa'i bkra shis shog
/dpon slob mi 'bral lhan cig 'grogs //
sku tshe mi 'gyur sra zhing brtan //
ja bzang bzhes spro rgyun mi chad //
skyid la chos 'phel bkra shis shog
/'bad dang stsol bas ma gos pa'i //
sogs shis brjod ci rigs pa bya /
de rnams kyi sgo nas rtsa gsum tshe'i zab pa'i cha lag nor lha kun 'khyil mched gsum gyi rjes su gnang ba phul grub pa lags pas de dag gi gnas skabs su thob pa'i dam tshig dang sdom pa la srung sdom gyi 'dun pa drag pos 'di'i rjes zlos lan gsum mdzod /
gtso bos ji ltar bka' bstsal sogs /
rjes gnang zab mo legs par thob pa'i bka' drin gtang rag gi yon du maN+Dal phul /
slar yang lus longs spyod thams cad kyang 'bul snyam pas 'di'i rjes zlos lan gsum mdzod /
deng nas brtsam ste sogs /
de lta bu'i dge ba'i rtsa ba byang chub snying por yongs su bsngo ba 'di lhan cig tu gnang bar zhu /
bsod nams 'di yis sogs brjod la slob ma rang gnas su gyes /
gsum pa ni /
gtang rag gi mchod pa bsang sbyang byin gyis brlab /
hU~M/
dngos su 'byor dang sogs mchod bstod /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang yi ge brgya pa lan gsum gyis nongs pa bshags /
'dir ni rten dang sogs kyis mdun bskyed bris sku la brtan bzhugs dang /
bsngo smon shis brjod ci ltar rigs pas mtha' brgyan /
rten gtor mdzod kyi phugs su mchod pa dang bcas te bzhugs su gsol bas dge legs kyi 'byor pa rgyas par 'gyur ro //
srid zhi'i dge mtshan legs pa'i phul //
rdzogs ldan sprin las 'dod rgu'i char //
'beb pa'i cho ga 'di bgyis pas //
sa gsum phan bde rgyas gyur cig
/ces pa'ang zab chos 'di nyid kyi bdag por khyad par du bsngags pa rje dbon mchog sprul rin po che karma sgrub brgyud bstan 'dzin phrin las las tshul 'di'i bka' drin thog mar nod pa'i skabs zin bris su bgyis pa la /
slar yang gsal bar byed pa po ni mtsho skyes bla ma dgyes pa'i 'bangs mkhyen brtse'i dbang po ste dge legs kyi 'byor pas 'jig rten kun tu khyab pa'i rgyur sid+d+hi rastu ///
/
