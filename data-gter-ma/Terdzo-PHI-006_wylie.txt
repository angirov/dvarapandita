\u0f01\u0f83:
bde gshegs yongs 'dus las :
srid pa khod snyom gyi mdos bzhugs so :
\u0f88\u0f88\u0f88\u0f88
kyai :
rang bzhin rnam dag 'phrul gyi mdos :
sangs rgyas thugs rje las byung ba'i :
srid pa 'phrul gyi mdos bshams na :
rgyal ba thams cad dgyes byed cing :
lha 'dre yongs kyi 'dod yon tshang :
dag cing gtsang mar bshams pa yi :
gling bzhi'i 'khor yug la gnas pa'i :
lha 'dre yongs kyi spyan lam du :
mdzes shings ngoms pa med par gyur :
sangs rgyas thugs rje'i rgyu dang rkyen :
de la nye ring gang yang med :
dag pa sngags kyi bden tshig la :
gsung dbyangs yan lag tshang ba'i phyir :
gling bzhi 'khor yug kun tu tshor :
ri rab zom gyi lha 'dre yang :
zag bcas zag pa med par mthong :
ma dag dag pa chen po'i phyir :
dngos po'i sgrib par yongs ma bshad :
snang zhing srid pa 'gro dang 'ong :
sangs rgyas thugs rje 'gro 'ong med :
mda' na sngags pas mgron 'bod na :
phu na lha 'dres mchod pa bzhes :
de ring bshams pa'i rin chen 'dis :
ri rab gling bzhi'i 'khor yug gis :
lha 'dre dga' ba'i yas su byas :
bshams ni gnas mchog 'di na bshams :
bsngo ni gsang sngags bden pas bsngo :
tshim ni so so'i dbang po tshim :
sngags drug phyag drug gi byin gyis brlab /
kyai :
srid pa rlung la rten bcas pa'i :
rgya mtsho chen po thabs kyis bskor :
de steng gser gyi sa gzhi la :
ri rab ri bdun gling bzhi dang :
gling phran 'khor yug dang bcas la :
gnas tshad brngan dang mdos kyis bskang :
ri rab g.yu yi bum pa na :
lha chen tshangs pa chen po dang :
kun tu bzang po thabs kyis bzhugs :
de yang brngan dang mdos kyis bskang :
ri rab bum pa'i shing mtshams su :
gnam gyi dkar mo mig med dang :
rgyal mo lnga ru mdangs la gsal :
de yang brngan dang mdos kyis bskang :
shing dang lo ma'i mtshams su yang :
lha chen ser skya chen po dang :
rgya mtsho nyi zla'i mdangs su gnas :
de yang brngan dang mdos kyis bskang :
ri rab bum pa'i lcog bzhi na :
lha chen b+h+riM gi ri ti dang :
khros pa'i dbang chen rigs bzhi gnas :
de yang brngan dang mdos kyis bskang :
ri rab phyi yi lcog bzhi la :
lha chen 'khor lo khyab 'jug dang :
thugs kyi dgyes sde bag la gnas :
de yang brngan dang mdos kyis bskang :
grwa bzhi dag la rang bzhin du :
lha chen stobs bzang ser skya dang :
sbas pa'i ma mo bzhi po gnas :
de yang brngan dang mdos kyis bskang :
ri rab khong seng rked pa na :
skos rje brang dkar chen po dang :
chags byed cha snyom rang bzhin gnas :
de yang brngan dang mdos kyis bskang :
dpag bsam shing gi rtsa ba na :
kA la bdud kyi rgyal po dang :
nam mkha'i rgyal mo rang bzhin gnas :
de yang brngan dang mdos kyis bskang :
dpag bsam shing gi lo ma la :
'byung rigs spun dgu'i cho 'phrul dang :
e ka tsA ti thabs cig gnas :
de yang brngan dang mdos kyis bskang :
ri rab rmang gi grwa bzhi na :
sa bdag phag mgo chen po dang :
gru 'degs bzhi po thabs cig gnas :
de yang brngan dang mdos kyis bskang :
srid pa'i rol mtsho bdun po la :
phung byed dregs pa'i klu bdun dang :
srin mo bdun po thabs cig gnas :
de yang brngan dang mdos kyis bskang :
dpag bsam shing gi sum cha la :
de 'og nor gyi bdag po dang :
'dod khams ne'u tshogs rang bzhin gnas :
de yang brngan dang mdos kyis bskang :
ri rab bang rim bzhi po la :
rgyal po chen po sde bzhi dang :
las kyi sring bzhi rang bzhin gnas :
de yang brngan dang mdos kyis bskang :
dpag bsam shing gi rtsa ba na :
gshin rje ru dra'i gzugs byad dang :
dbang mo che brgyad rang bzhin gnas :
de yang brngan dang mdos kyis bskang :
shar gyi lus 'phags gling na ni :
dri za'i rgyal po yul 'khor srung :
dri za la sogs lha 'dre gnas :
de yang brngan dang mdos kyis bskang :
byang gi sgra mi snyan na ni :
gnod sbyin rgyal po rnam thos sras :
gnod sbyin la sogs lha 'dre gnas :
de yang brngan dang mdos kyis bskang :
nub kyi ba lang spyod na ni :
klu dbang rgyal po spyan mi bzang :
klu gdon la sogs lha 'dre gnas :
de yang brngan dang mdos kyis bskang :
lho yi 'dzam bu'i gling na ni :
gshin rje'i rgyal po 'phags skyes po :
gshin rje la sogs gdon tshogs gnas :
de yang brngan dang mdos kyis bskang :
yul ni sum cu so gnyis na :
yul lha la sogs lha 'dre gnas :
de yang brngan dang mdos kyis bskang :
gnas ni nyi shu rtsa bzhi na :
dpa' bo dpa' mo la sogs gnas :
de yang brngan dang mdos kyis bskang :
dur khrod chen po brgyad rnams su :
lha dang 'dre srin dpag med gnas :
de yang brngan dang mdos kyis bskang :
gzhan yang mdos kyis bskang ba ni :
shar phyogs lha yi gdon gyi tshogs :
shar lho me lha'i gdon gyi tshogs :
lho phyogs gshin rje'i gdon gyi tshogs :
lho nub srin po'i gdon gyi tshogs :
nub phyogs klu yi gdon gyi tshogs :
nub byang rlung lha'i gdon gyi tshogs :
byang phyogs gnod sbyin gdon gyi tshogs :
byang shar dbang ldan gdon gyi tshogs :
steng phyogs gza' skar gdon gyi tshogs :
'og phyogs sa bdag gdon gyi tshogs :
kun kyang rgyal ba'i bka' la nyon :
kun kyang bden pa'i tshig la nyon :
kyai :
mi srid dgu srid cir yang srid pa'i 'dre :
mi tshogs dgu tshogs lha 'dre'i tshogs ra 'dir :
mi byed dgu byed byed pa'i lha dang 'dre :
mi 'dod dgu 'dod 'dod pas gdung na yang :
mi gnod dgu gnod gnod pa bskyal pa'i mthus :
mi sdug dgu sdug bde ba'i dus mtha' med :
mi bsam dgu bsam bsam pa gtan phab ste :
mi skyid dgu skyid dge bar soms shig dang :
mi 'dzom dgu 'dzom 'dod pa'i yon tan 'dzom :
bden med rdzun du spyod pa'i lha 'dre rnams :
bslu med bden par grub pa'i las 'bras soms :
bsad na tshe thung brdungs na nad mang ba'i :
gzhan la bsam ngan sbyor ba rang la ngan :
las dkar rnam smin dkar ba'i dge ba dang :
las nag rnam smin nag pa'i ngan 'gro'i rgyu :
stong gzugs rang snang tshol ba'i dus la babs :
las 'bras bslu ba med pa dge ba'i rgyu :
'gro la 'tshe spongs phan pa'i sems skyed cig :
glud 'bul ba ni :
kyai :
'gro ba sems can don gyi phyir :
'bru sna'i phye la byas pa yi :
rin chen ngar gyi mi bo 'di :
'gro ba yongs kyi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
long thang mig 'dra mig gi tshab :
'gro ba'i mig gi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
zho sha snying 'dra snying gi tshab :
'gro ba'i snying gi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
'gron bu so 'dra so yi tshab :
'gro ba'i so yi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
dar dmar lce 'dra lce yi tshab :
'gro ba'i lce yi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
dbang lag lag 'dra lag pa'i tshab :
'gro ba'i lag pa'i glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
mtshal ni khrag 'dra khrag gi tshab :
'gro ba'i khrag gi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
rlung ni dbugs 'dra dbugs kyi tshab :
'gro ba'i dbugs kyi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
mkha' ni sems 'dra sems kyi tshab :
'gro ba'i sems kyi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
me ni drod 'dra drod kyi tshab :
'gro ba'i drod kyi glud du 'bul :
'gro ba spyi mthun bsod nams kyis :
sbyin bdag sku tshe bsring du gsol :
glang chen sna bsgyur gzhan dang mtshungs :
kyai :
mdos la sna bsgyur mi dgos te :
yon bdag chag chen che ba'i phyir :
yas stags cha ma cho dgu rnams :
glang po che la bkal nas ni :
mdos sna glang chen sna yis sgyur :
srin mo za lam :
kyai :
mdos la lam sna mi dgos kyi :
sbyin bdag bgegs las rgyal ba'i phyir :
ngar gyi mi mo chas dang ldan :
grong rgyud 'grim pa 'dre mo'i rten :
yas dang lha 'dre'i sna 'dren byos :
kyai :
mdos la ma tshang med na yang :
shel tshigs khri dkar stong nag 'di :
dkar po lug dang dmar po rta :
gnag sogs lha 'dre ngoms par byas :
kyai :
mdos la srid pa kun srid kyang :
mi srid srid par blta ba'i phyir :
rgya mtsho lcags ri'i phar mtha' na :
gzigs mo sna tshogs de na mchis :
kyai :
mdos 'di ji ltar 'gro ba yang :
'byung ba rlung gis rta byas nas :
'dug pa'i gnas med shugs 'gro yis :
mtha' yi lcags ri'i phyir du g.yo :
rnga mong kha bkal ni :
kyai :
mdos 'di kun tu 'gro ba la :
de la gang yang mkho ba'i phyir :
sbyin bdag ngan dgu sdig bcu kun :
srid pa'i rnga mong la bkal nas :
de yang 'gong po'i skyes su 'debs :
byad thag gcad pa ni :
kyai :
sbyin bdag byad kyis 'chings pa yang :
'ja' tshon rang sar yal ba ltar :
byad thag bcad pas rgyab 'dres kyang :
mdos kyi sna ni drang ba 'o :
byur mgo thog gi rdo leb gcags pa ni :
kyai :
sbyin bdag byur gyis non pa ni :
bal 'dab rlung gis g.yo ba ltar :
dri ma mdos kyi sna la brdab :
chag chen ltag pa'i gnya' shing gcags pa ni :   shing glang ma'i gnya' shing lta bu byas te nad pa'i mgo thad nas bcags :
kyai :
chag chen ltag pa'i gnya' shing de :
mdos kyi mthu yis bcags nas ni :
chag chen mdos kyis bsgyur te 'gro :
kyai :
sdig dang sgrib pa'i dri ma rnams :
dag cing gtsang mar mdzad pa yis :
dri ma dri med rang sar dag :
glud dang yas stags mi kha'i rdzas :
sgye'ur bcug ste khur ba ltar byed :
kyai :
mi dge khur gyis gang lci ba :
shang shang te'us khur nas ni :
mdos kyi sna la la 'ur dengs :
kyai :
sngon gyi bskal pa dang po la :
ru tra thar pa nag po yis :
bla mar lta ba log pa'i mthus :
dam tshig nyams pa'i srir gyur te :
ma rtogs 'khrul pa'i 'dre ru gyur :
de bzhin dus bskal de yi 'og :
bla mar lta ba gang log pa :
dam tshig nyams pa'i sri ru gyur :
de la ming dang mtshan btags pa :
ltogs 'gong sdug 'gong rmongs 'gong sogs :
dam sri 'gong por gyur pa kun :
las ni mi rung du ma spyod :
khyad par chos byed sgrub par 'tshe :
de la yas dang stags sbyin pa :
ram pa rug pa sgog pa dang :
tshwa dang g.yer ma sbang phye dang :
go gsum thal ba la sogs pa'i :
yas stags cha ma cho dgu rnams :
mdzo 'gar drel la bkal nas ni :
'gong po rnams la skyel du 'debs :
kyai :
lo skag zla skag zhag gi skag :
skag gi mdud pa bkrol nas ni :
dmu dag tshe yi lha la gtad :
kyai :
glo bur bdud kyi khram shing yang :   spom nag la lo grangs kyi khram bris /
khram shing sngags pas bcags nas ni :
lha 'dre dga' ba'i yas su byas :
kyai :
btsan gyi sho rdil 'phangs na yang :
sho rdo nag po yas su brub :
dkar po lha 'dre'i rta ru bzung :
kyai :
sngon gyi bu lon chags na yang :
yungs gzhi re dang gser srang re :
sngags 'chang bden pas mnyam byas na :
da ni lha 'dre'i bu lon sod :
kyai :
sngon gyi lan ni gang chags pa :
de la sngags pas glud btang nas :
sngon gyi lan chags byang bar byas :
kyai :
nad dang gdon dang sdug bsngal dang :
rkyen dang bar chad thams cad kun :
rtswa nag 'di la bsdus nas ni :
da ni grib kyi khung phyung ngo :
kyai :
legs pa'i yon tan sna tshogs kun :
rtswa dkar 'di yis sna drangs nas :
dmu dag tshe dpal lha la gtad :
kyai :
kun rdzob bden pa'i mdos dang yas bshams te :
don dam bden pa'i sngags pas byin brlabs nas :
bden gnyis yang dag lam la gnas bya 'o :
drang don mchod sbyin nges pa'i don gyi rgyu :
mtshan ma sna tshogs mdos su gang bshams pa :
mtshan ma med pa'i chos nyid rtogs phyir ro :
mtshan mar 'dzin pa'i rtog pa kun tshol la :
mtshan ma med pa'i don la gnas par gyis :
zhes pa rnams kyis mdos bsngo bar bya'o :
de nas skyong ba ni :
rang bzhin mdos kyi nus pa dang :
'dre srin yongs kyi gdug pa'i zer :
mdos yas zor dang thun gyur te :
bdag la sdang ba'i dgra la sdigs :
de nas mdos kyi lam bstan ni :
gang dag bdag la sdang byed kyi :
sems ngan de la za kha ston :
bsam dang reg dug de ru 'pho :
lha 'dre'i dug ni dug med mdzod :
kyai :
deng gi gnas mchog dam pa 'dir :
sngags 'chang rgyal po'i zhabs kyis bcags :
rgyal po'i pho brang 'debs 'tshal bas :
bgegs kyis rgyu bar mi skabs so :
zhes bskyal lo :
phyir lam gcad pa ni :
kyai :
gnas 'di sngags pas byin brlabs nas :
yi dam gzhal yas khang du byin gyis brlabs :
rgyal ba'i gnas bzhin ye shes gnas :
de phyir bgegs tshogs mtshams chod cig :
'dre las rgyal nas lha ngo bstod pa ni :
kyai :
sngags kyi bden pa chen po yis :
lha 'dre dga' mgus mkhon byang nas :
yas kyis sna tshogs kun tshims te :
da ni bar chad bdud las rgyal :
tshe 'gugs pa ni :
kyai :
da ni bdud las rgyal ba'i mthus :
rkyen bral 'dod pa'i yon tan tshang :
srid zhi 'khor 'das yongs kyi tshe :
sbyin bdag dpal dang tshe g.yang khug :
ces sogs dang legs pa'i rten 'brel sna tshogs byas nas bkra shis pa'i tshigs su bcad pa brjod :
sa ma yA:
rgya rgya rgya :
dpal mgon dregs pa'i tshogs kyis bka' 'di srungs :
sa ma yA:
gter rgya :
sbas rgya :
zab rgya :
gsang rgya :
gtad rgya :
rgya rgya rgya :
zhes rol pa bde chen khang nas klong gsal snying pos spyan drangs pa'i rin po che'i shog ser las /
kaHthog rdo rje'i gdan du dag par phab pa'o //
sarba mang+ga laM///
/
