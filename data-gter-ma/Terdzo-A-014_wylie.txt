@#//
tshe sgrub bdud rtsi 'khyil ba'i smin byed bsnyen pa'i dbang rim bltas chog tu bkod pa 'chi med bdud rtsi'i zhun thigs zhes bya ba bzhugs so //
na mo gu ru A yur+dz+nyA nApa ra mi tA ya /
rang byung rdo rje'i tshig gi rgya bkrol nas //
skal ldan 'gro la bdud rtsi'i bgo bsha' 'gyed //
'chi med rig 'dzin yab yum snying dbus su //
dgyes rol rtag pa dam pa'i byin rlabs stsol //
bdud rtsi 'khyil ba 'chi med tshe'i rgyud don zab mo'i smin byed kyi rtsa ba nyin gcig ma'i bsnyen dbang bsgrub pa la gsum /
sngon 'gro /
dngos gzhi /
rjes so //
dang po la bya ba'i rim pa dang cho ga'i rim pa gnyis las /
dang po ni /
bkra shis pa'i gnas su yar ngo'i cha gza' skar bzang po la stegs bu gtsang mar ras bris kyi dkyil 'khor bkram /
ma 'byor na maN+Dal la 'bru dkar gyi tshom bu gtso 'khor dgu
/sgo bzhir bzhi bcas gtso 'khor dbye ba phyed par bkod pa'i dbus dang phyogs bzhir many+dzi'i steng du rin po che'i bum pa nyer lnga'i bcud ldan mgul chings phyogs mdog kha rgyan bcas pa lnga bkod /
zan bum lnga'i khar 'khor lo rdo rje rin chen pad+ma rgya gram gyis brgyan pa stabs bde na bum pa lnga po'i khar dbus sogs rim bzhin bzhag
/mi bde na 'khor lo can dbus bum gyi mdun dang gzhan bzhi shar lho sogs mtshams bzhir bkod /
g.yas g.yon du tshe ril tshe chang gnyis /
gsang rdzas ban+d+ha mtshan ldan du chang dang mngar gsum chos sman sbyar ba /
rig tsaka me long dwangs pa dang bcas pa /
bzhi pa'i dbang rdzas shel rdo /
mar me /
me long /
rma bya'i sgro mdongs /
bkra shis rtags brgyad kyi tsaka li so so //
rdzas brgyad dang sna bdun phyogs bsdus /
las bum /
tshe mda' rnams ci bder bkod /
gong gi zan bum bum pa'i khar bzhag na rigs lnga'i phyag mtshan so sor bris pa'ang zur du bzhag
/mi bzhag na kha rgyan gseb tu dbus 'khor lo sogs rim bzhin btsugs /
dkyil 'khor me ri'i thad kyi byang shar du mtshams 'dzin me tog
/shar du mchod yon /
shar lhor zhabs bsil /
lhor me tog
/lho nub tu spos /
nub tu mar me /
nub byang dri chab /
byang du zhal zas /
lho sgo'i nang du bdud rtsi /
nub sgor mchod gtor /
byang sgor rak+ta bsham /
gzhan yang mig dar me tog
/tshogs rdzas dang gtor 'bul sogs phrin las la dgos pa rnams tshogs par bya'o //
gnyis pa cho ga'i rim pa ni /
las byang sngon 'gro chos spyod lam rim lnga pa nas brtsam mthar chags su gtang ste /
bdag mdun gsum ngo bo gcig la rnam pa tha dad pa'i tshul du tshig ris gcig gis bsgom /
de'ang bdag mdun gnyis me ri 'dabs 'byor dang /
bum pa lngar rigs lnga yab yum /
zan bum dbus mar rta mgrin zhal gsum phyag bzhi yum bzhi dang bcas pa /
zan bum gzhan bzhir rta mgrin rigs bzhi yum dang bcas pa bsgom /
bzlas pa'i skabs dmigs pa'i 'phro 'du gzhung gsal byas la dril dzapa? ci nus dang /
rigs lnga'i sgos dzapa? brgya rtsa'am cung zad re bzlas rjes /
gzungs thag blangs la /
bdag nyid gtso bo'i thugs ka nas :
'od zer gzungs thag la 'khril te :
lha tshogs rnams kyi thugs la phog :
gtso 'khor thams cad bdud rtsir zhu :
dbang bskur nus pa ldan par gyur :
ces dmigs la dril dzapa? dang sgos dzapa? bzla /
de nas mda' dar g.yab cing tshe 'gugs gyer la brtan g.yo srid zhi'i dwangs bcud tshe ril tshe chang sogs sgrub rdzas rnams la thim pas grub pa'i dngul chu lta bu'i 'chi med bdud rtsi'i bcud len du 'khyil bar mos la mtshams so sor 'khor sngags rnams kyang gsum bdun gang lcogs bzla /
khro bo bzhi'i tshe 'gugs kyi mjug tu mchod bstod grub nas /
las bum nang du rta mgrin ni :
dmar po zhal gsum phyag bzhi pa'i :
thugs kar nyi ma'i dkyil 'khor steng :
hrIHmthar sngags kyis bskor bar gyur :
oM badzra kro d+ha ha ya grI ba hU~M phaT:
ces brgya rtsa bzla /
bum lha 'od du zhu ba las :
las kun sgrub pa'i nus ldan gyur :
de nas gter srung gtor 'bul dang tshogs byin rlabs nas bsgral bstab bar grub rjes dbang len nam rig pa'i me tog dor la gnang ba nod do //
gnyis pa dngos gzhi dbang bskur ba la dbang gi sngon 'gro 'jug pa'i chos dang /
dbang bskur ba dngos gnyis su yod pa las dang po ni /
las bum gyi chus slob ma rnams phyi rol du khrus nas dbyung ste /
hU~M hrI:
nyon mongs shes bya'i sgrib dag phyir :
bum pa bkra shis rdzas kyis bkang :
skal ldan bu yi lus bkrus pas :
dbang mchog bskur ba'i snod rung shog :
oM e ho shud+d+he a :
yaM ho shud+d+he a :
raM ho shud+d+he a :
baM ho shud+d+he a :
laM ho shud+d+he a :
a a a a a :
zhes brjod pas khro bo bdud rtsi 'khyil ba'i sku gsung thugs las bdud rtsi'i rgyun babs te :
skye zhing skye bar bsags pa'i las sgrib thams cad dag par gyur :
de nas las byang ltar bgegs la gtor ma sbyin nas bka' bsgo zhing mtshams gcod pa srung ba'i 'khor lo rnams bya /
maN+Dal bkye bsdu dang sems bskyed gsal btab /
chos bshad ci rigs pa dang khyad par /
de'ang rigs thams cad kyi khyab bdag kun bzang snang ba mtha' yas tshe dang ye shes 'od dpag tu med pa nyid kyis rang snang bkod pa chen po'i zhing du rgyal ba zhi khro rab 'byams kyi tshogs la 'chi med ye shes snying po'i rgyud dgongs pas brgyud de rang byung rang gsal du shar /
rdul gcig gi steng na rdul snyed du snang ba'i zhing stug po bkod par sprul pa'i 'khor rig 'dzin sa bcu'i dbang phyug rnams la brda tsam bstan pas don khong du chud par mdzad /
gdul bya rang rgyud pa'i don du rdo rje chos kyi glus bskul ba la brten /
'chi med tshe'i don ston pa'i rtsa rgyud phyi ma'i rgyud bshad rgyud man ngag kha skong gi rgyud la sogs pa gang zag gi rna bar tshig tu gsungs pa gsang ba'i bdag pos bsdus shing bai DUr+Ya'i glegs bam du bkod de lcang lo can gyi pho brang du bzhugs pa /
byang chub sems dpa' rigs gsum mgon pos lha klu mi'i gnas rnams su gsungs pas skal pa dang ldan pa mtha' yas pa tshe la dbang ba'i rig 'dzin grub nas /
phyi rabs kyi sgrub pa po rnams la'ang byin gyis rlob cing bzhugs /
gsang ba'i bdag pos dga' rab rdo rje dang /
des 'jam dpal bshes gnyen che ba /
des 'phags pa klu sgrub dang slob dpon chen po pad+ma saM b+ha ba la bshad cing thams cad kyang 'chi med tshe'i rig 'dzin brnyes /
o rgyan rin po che bod yul gdul bya'i mgon du phebs nas mdo rgyud rnams bsgyur bshad mdzad pa'i skabs su tshe rgyud thams cad kyi rgyal po bdud rtsi 'khyil ba 'chi med tshe'i rgyud le'u bcu bzhi pa sgra rang 'gyur du mdzad cing /
paN+Di ta bi shwa mi tra dang lo tsA ba 'jigs gsal 'bar gyis kyang bsgyur ba'i rgyud don ltar rje 'bangs rnams kyis gsol ba btab pa'i ngor /
dbang dang sgrub thabs kyis mtshon gdams ngag gi skor rgyas par mdzad cing tshe'i dkyil 'khor zhal phyes te smin grol gdams khrid rdzogs par gnang /
rje 'bangs nyer lnga gtsor gyur 'dus pa brgya dang bco lngas sgrub pa mdzad pas so so'i skal pa brtson 'grus dang mthun pa'i dngos grub thob /
mtsho rgyal bai ro nam snying sogs 'chi med kyi rig 'dzin grub /
rgyal po'i sku tshe lo bcu gsum bsring /
phra mo rigs 'dus sgrub rdzas myangs pa kun skye ba bdun tshun la log pa'i skye mtha' chod nas smon lam la dbang bar gyur /
de lta bu'i zab chos de nyid snyigs dus kyi gdul byar dgongs nas tshar gsum du bkod de gter gnas so sor sbas pa las /
sngags grub yongs kyi rgyal po sna nam rdo rje bdud 'joms la gnyer du gtad pa'i zab chos 'di nyid 'bras gshong lha ri snying po'i brag la sgrub rdzas tshe chu bcas lhan cig rgyas btab pa /
phyis dus la babs pa na thang yig las /
mtha' dmag dbus 'thibs 'bri dang phag pa 'thab :
dbus gtsang sil bu phag khyu tshal par gas :
stag tshang zab lung sbas pa'i gter kha 'di :
mi bzhag 'don pa'i rtags de bstan nas 'byung :
gter ston rdo rje gro lod ces bya 'byung :
zhes sogs lung gis bstan pa sna nam bdud 'joms rdo rje'i yang srid mnga' ris rig 'dzin chen po legs ldan bdud 'joms rdo rje'am lha btsun nyi zla 'od zer dang /
gsang mtshan rdo rje gro lod rtsal du grags pa 'chi med sku tshe'i dngos grub brnyes shing rtsod pa dang bral ba'i grub thob chen po de nyid kyis 'bras gshong byang sgo lha ri rin chen snying po'i 'ja' 'od phug pa nas spyan drangs te brgyud pa'i zam ma chad par byon pa'i dbang bskur bsgrub pa la sogs kyis mtshams sbyar nas /
'jug pa'i chos rnams zhu ba'i yon du dmigs te zhing khams 'bul bar zhu /
zhes maN+Dal 'bul gzhug
/phyag thal mo me tog 'dzin pas gsol ba 'debs pa 'di'i rjes zlos mdzod /
hU~M hrI:
dga' chen khyod bdag ston pa ste :
slob dpon khyod ni dgongs su gsol :
byang chub chen po'i tshul ston pa :
mgon po chen po bdag 'tshal lo :
dam tshig de nyid bdag la stsol :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong mchog tu :
mgon pos bdag ni 'jug par 'tshal :
lan gsum /
bla mas /
hU~M hrI:
bu rnams legs 'ong skal par ldan :
phyi nang dbang gi rim pa rnams :
dam tshig dag la gnas pa dang :
slob dpon tshul la khyed gnas na :
khyed rnams bdag gis rjes su bzung :
zhes lan gsum dris pa la lan btab par mos la 'di'i rjes zlos /
kye :
bla ma rdo rje 'dzin pa dgongs :
bdag sogs snyigs ma'i sems can rnams :
mgon po khyod kyis ma bskyab na :
skyob pa'i mgon ni gzhan med pas :
bka' las mi 'da' dam tshig bsrung :
brtse bas rjes su bzung du gsol :
lan gsum zhu /
bla ma dang mdun bskyed 'chi med tshe lha'i dkyil 'khor la dkon mchog rtsa gsum chos srung nor lha'i tshogs kyis sprin gtibs pa ltar bskor nas bzhugs pa'i drung du gsag sbyong spel gsum gyi rim pas rgyud sbyang ba'i mos pas dmigs pa'i bsgom don gsal 'debs bzhin du 'di'i rjes zlos /
hrI:
phyogs bcu'i zhing khams sogs las byang ltar yan lag bcu pa lan gsum /
skyabs kyi yul phyi ltar dkon mchog gsum /
nang ltar rtsa ba gsum /
gsang ba sku gsum rang rig byang chub sems kyi ngo bor rdzogs pa la /
ched du bya ba sems can thams cad 'khor ba las bsgral zhing mi gnas pa'i byang chub thob pa'i slad du /
gang zag bdag gzhan nam mkha' dang mnyam pa'i sems can thams cad /
dus 'di nas byang chub ma thob kyi bar du skyabs su 'gro ba'i 'dun pas khyad par bzhi ldan gyi skyabs 'gro'i rjes zlos /
hrI:
dkon mchog gsum gyi rang bzhin sogs gsum /
de ltar skyabs su song nas theg chen so thar gyi tshul khrims yang dag par blangs nas bsrung snyam pas 'di'i rjes zlos /
hU~M hrI:
theg mchog dam pa 'dir zhugs nas :
lus ngag yid kyis gzhan gnod spongs :
dge bsnyen dge tshul dge slong gi :
sdom la gnas shing rgyun du bsrung :
lan gsum /
ma gyur nam mkha' dang mnyam pa'i sems can thams cad gtan gyi bde ba bla na med pa yang dag par rdzogs pa'i byang chub chen po la 'god par bya ba'i slad du 'chi med tshe'i rig 'dzin bsgrubs nas /
de thams cad byang chub snying por 'khod kyi bar du gang la gang 'dul gyi rgyal sras spyod pa rlabs po che la bslab par bgyi'o snyam du yul dang don gnyer gyi bsam pa dang bsgrub chos dang dus te khyad par bzhi ldan gyi sgo nas sems bskyed pa 'di'i rjes zlos /
hrI:
bdag sogs 'gro ba sogs gsum /
bcom ldan 'das 'chi med rdo rje tshe lha'i dkyil 'khor du zhugs te rdo rje theg pa spyi dang khyad par gyi dam tshig rnams tshul bzhin du bzung zhing lam rim pa gnyis kyi rnal 'byor mthar dbyung bar bgyi'o snyam pas 'di'i rjes zlos /
hU~M hrI:
'chi med dkyil 'khor lha tshogs dgongs :
bdag gis gzhan don sems bskyed nas :
'chi med lha tshogs kun bsgrub ste :
bsnyen sgrub mthar phyin 'bras thob nas :
'gro ba'i mgon por bdag gyur cig :
lan gsum /
dam tshig sbyin pa 'di ltar thugs la nges par zhu /
hU~M hrI:
rtsa ba yan lag dam tshig bsrung :
yar mchod mar sbyin dang du blang :
dkon mchog gsum dang rtsa ba gsum :
deng nas nam du'ang 'bral mi bya :
lan gsum /
dam chu blud pa ni /
sman phud rak+ta bum chu gsum bsres la sbyin cing /
hU~M hrI:
'di ni dam tshig rdo rje'i chu :
khyod la sbyin no thub par gyis :
khyod kyis bka' las 'das pa na :
khro bo bdud rtsi 'khyil ba ni :
lcags kyi sdig pa mgo dgur 'gyur :
snying la zhugs te khrag 'jibs nas :
las kyi rdo rjes dmyal bar gtong :
dam tshig nyams par ma gyur na :
ye shes mgon po tshe dpag med :
khyod kyi snying la yang dag gnas :
'chi med rig 'dzin thob par 'gyur :
de bas dam las ma 'da' zhig :
badzra sa ma ya na ra kan :
de nas rdo rje spyi bor gtugs la /
hU~M hrI:
deng nas rigs kyi bu khyod kyi :
bla ma tshe bdag nga yin gyis :
nga yi bka' las mi 'da' zhing :
tshul 'di gzhan la ma smra zhig :
gal te gzhan du smras pa na :
dam tshig chen po nyams gyur nas :
'khor bar ltung bas dam gnas gyis :
sa ma ya ho :
de nas rdo rje snying gar bzhag la /
hU~M hrI:
de ring nas ni rigs kyi bu'i :
snying la 'chi med lha tshogs bzhugs :
dam tshig sdom la gnas par gyis :
gal te dam tshig las 'das na :
de ma thag tu dral te gshegs :
de bas tshul la gnas par gyis :
sa ma ya ho :
sa ma ya satwaM:
zhes dam la bzhag
/sngon chad gsang ba'i dkyil 'khor gnyan po 'dir ma zhugs pa'am zhugs kyang bskyar nas 'jug par mtshon pa'i phyir ras yug dmar pos gdong g.yogs par mos mdzod /
A khaM bI ra ho :
zhes mig dar sbyin /
dkyil 'khor gyi lha tshogs dang mjal ba'i tshe phyag stong par mjal tu mi btub pas mchog gi me tog kha dog sna lnga pa'i phreng ba phyag rten du byin par mos shig
/oM puSh+pe pU dza ho :
zhes cod pan gtad /
de nas gnas gsum byin gyis brlab cing ye shes pa dbab pa'i slad du yid gzhan du ma yengs pas dmigs pa 'di bzhin du mdzod /
bdud rtsi'i thig le gnas gsum du bkod de /
oM AHhU~M:
brjod /
hU~M hrI:
spyi bor zla ba'i dkyil 'khor dang :
mgrin par pad+ma'i dkyil 'khor dang :
thugs kar nyi ma'i dkyil 'khor steng :
oM AHhU~M gsum gsal bar bsgom :
de dag rnams las 'od 'phros pas :
phyogs bcu'i zhing khams bzhugs pa yi :
sangs rgyas byang chub sems dpa'i tshogs :
'chi med ye shes lha tshogs kyi :
rnam par byon nas gnyis med gyur :
sa ma ya dzaHdza :
khyed rang gi lus ngag yid gsum la thim pas :
khyed rang rnams skad cig dran rdzogs las pad+ma nyi zla'i steng du :
mgon po tshe dpag med sku mdog dmar gsal zhal gsum gyi g.yas zhal dkar la g.yon zhal sngo ba :
phyag drug gi g.yas gsum pad+ma rdo rje rin po che 'dzin pa :
g.yon gsum dril bu 'khor lo ral gri phyar ba :
khro 'dzum bzhad pa'i mdangs can :
dar dang rin po ches brgyan cing skyil krung gis bzhugs pa :
yum kun tu bzang mo ser mo 'khor lo dril bu 'dzin pa dang mnyam par sbyor ba'i skur lam gyis gyur pa'i gnas lngar zla ba pad+ma nyi ma rin chen rgya gram gyi dkyil 'khor gyi steng du :
'bru lnga gnas gyur pa las :
spyi bor sku rdo rje dkar po 'khor lo dang tshe bum 'dzin pa yab yum gtso 'khor lnga gsal bar gyur :
oM na maHsarba ta thA ga ta kA ya badzra swa b+hA wa At+ma ko\u0f85 haM:
de bzhin gshegs pa thams cad kyi sku rdo rje ye shes lnga ldan du blta'o :
mgrin par gsung rdo rje dmar po pad+ma dang tshe bum 'dzin pa yab yum gtso 'khor lnga gsal bar gyur :
AHna maHsarba ta thA ga ta wA ka badzra swa b+hA wa At+ma ko\u0f85 haM:
de bzhin gshegs pa thams cad kyi gsung rdo rje ye shes lnga ldan du blta'o :
snying gar thugs rdo rje mthing ga rdo rje dang tshe bum 'dzin pa yab yum gtso 'khor lnga gsal bar gyur :
hU~M na maHsarba ta thA ga ta tsit+ta badzra swa b+hA wa At+ma ko\u0f85 haM:
de bzhin gshegs pa thams cad kyi thugs rdo rje ye shes lnga ldan du blta'o :
lte bar rin chen zur brgyad kyi dbus su yon tan rdo rje sku mdog ser po rin po che dang tshe bum 'dzin pa yab yum gtso 'khor lnga gsal bar gyur :
swAHna maHsarba ta thA ga ta gu Na badzra swa b+hA wa At+ma ko\u0f85 haM:
de bzhin gshegs pa thams cad kyi yon tan rdo rje ye shes lnga ldan du blta'o :
gsang gnas su rdo rje rgya gram gyi lte bar phrin las rdo rje sku mdog ljang gu ral gri dang tshe bum 'dzin pa yab yum lnga gsal bar gyur :
hAHna maHsarba ta thA ga ta karma badzra swa b+hA wa At+ma ko\u0f85 haM:
de bzhin gshegs pa thams cad kyi phrin las rdo rje ye shes lnga ldan du blta'o :
thams cad kyi dpral bar oM:
mgrin par A:
thugs kar hU~M rnams 'khor lo pad+ma nyi ma'i dkyil 'khor la gsal bar gyur :
de dag las 'od zer dpag tu med pa phyogs bcur 'phros :
phyogs bcu'i zhing khams mtha' yas pa na bzhugs pa'i sangs rgyas byang sems bla ma yi dam dpa' bo mkha' 'gro chos srung tshe lha dang drang srong bden stobs ldan zhing 'phags pa'i sa la bzhugs pa thams cad 'od zer gyis spyan drangs nas khyed rang dam tshig pa la gnyis su med par thim pa'i mos pa mdzod :
'beb rdzas bdug
/bdud rtsi khar sbyin /
bla mas dbyangs rol stangs stabs bcas /
hU~M hrI:
steng phyogs 'od zer lnga ldan klong :
rig 'dzin rnam bzhi brgyud par bcas :
bdag rgyud smin grol byin rlob phyir :
gnas 'dir spyan 'dren byin phob cig :
oM gu ru sarba sa ma ya A yu she sid+d+hi pha la A be sha ya a A:
hU~M hrI:
gzhan yang phyogs bcu'i zhing khams nas :
sangs rgyas bye ba phrag dgu dang :
yi dam zhi khro bka' 'dus lha :
ma lus spyan 'dren byin phob cig :
oM d+he ba sarba sa ma ya A yu she sid+d+hi pha la A be sha ya a A:
hU~M hrI:
gnas yul dur khrod gnas brgyad nas :
dpa' bo mkha' 'gro khro bo bcu :
chos skyong bka' srung gter skyong 'khor :
'khor bcas spyan 'dren byin phob cig :
oM DA ka DA ki nI kro ta kro tI d+harma pA la b+hA su d+hA ri ni sa ma ya A yu she sarba sid+d+hi pha la A be sha ya a A:
zhes dang spro na las byang gi byin 'beb kyang brjod la /
dril sngags mthar /
sarba sa ma ya sogs btags pas byin phab /
de ltar ye shes pa phab pas sgo gsum la bde gsal mi rtog pa'i nyams skye bar 'gyur bas de nyid blo bral ka dag gi dgongs pa ye shes gsum ldan du ngo shes par mdzod la mnyam par zhog cig
/de ni don dam gzhi'i dbang yin no //
de nas rdo rje spyi bor bzhag ste /
hU~M hrI:
dus gsum rgyal ba'i dgongs pa ni :
bde gsal mi rtog smra brjod bral :
ka dag ye shes gsum ldan no :
bden pa'i stobs kyis brtan gyur cig :
ces brtan par bya /
de'i ngang nas rang rig gi 'char sgo rdul gcig gi steng na :
rdul snyed kyi dkyil 'khor lha tshogs rnams la rig rtsal gyi me tog phul bar mos la dkyil 'khor du 'dor ba dang lhan cig 'di'i rjes zlos /
hU~M hrI:
rang rig dkyil 'khor lha tshogs la :
rang snang rig rtsal me tog 'bul :
gnyis med don du bzhes nas kyang :
rig tshugs thub pa'i dngos grub stsol :
dz+nyA na maN+Da la d+he wa sarba puSh+pe pra tIts+tsha ye swA hA:
zhes me tog gi phreng ba dkyil 'khor ram tshom bur 'dor du gzhug
/gang du phog pa ngos bzung zhing blangs te spyi bor bzhag la /
hU~M hrI:
deng nas bu mchog rgyal ba'i sras :
tshe bdag ye shes thugs srog 'chang :
rang rig dbang rtags cod pan zungs :
rang byung lha sngags don rtogs 'gyur :
dz+nyA na puSh+pe sid+d+hi ho :
zhes dbang bskur zhing gsang mtshan gdags te /
hU~M hrI:
bu yi me tog dbus su babs :
rdo rje rigs mchog tshe dpag med :
ces gang babs kyi 'don pa bsgyur te /
bud+d+ha rat+na pad+ma karma rnams gdags so //
mo la yum lnga'i ming gdags so //
de ni dbang la snga ba me tog gi dbang zhes bya'o :
ma rig pa'i sgrib pa dang mig dar dang lhan cig tu bsal bar mos shig
/thur ma thogs te /
hU~M hrI:
bu khyod nga la legs par nyon :
de ring phan chad rtog pas sbags :
gzung 'dzin 'khrul snang nga yis bsal :
ye shes rig pa'i mig phye bas :
rang rig ye shes dkyil 'khor ltos :
dz+nyA na badzra tsak+ShuHpra be sha ya phaT:
ces gdong g.yogs bsal /
de ltar rig pa ye shes kyi mig gsar du thob pas bcom ldan 'das 'chi med tshe lha'i dkyil 'khor sgrib bral du mthong ba ni /
yum lnga'i mkha' klong 'byung bzhi ri rab dang bcas pa'i steng du /
gzhi rnam shes tshogs las byang phyogs so bdun rnams 'bras bu mi zad pa rgyan gyi 'khor lo lnga'i rang bzhin du rnam par dag pa'i rang gzugs thar pa chen po'i gzhal med khang rgyan dang bkod pas rab tu mdzes pa'i dbus su /
dgos 'dod kun 'byung rin chen khri rkang /
yul brgyad rnam dag pad+ma 'dab brgyad /
bsod nams ye shes nyi zla'i dkyil 'khor gyi steng 'byung lnga'i dwangs ma 'od lnga'i klong na phung po lnga dang khams lnga rnam par dag pa 'chi med tshe bdag rigs lnga yum lnga /
de rgyab dga' ba bzhi dag pa'i mgyogs ma bzhi /
sgo bzhir tshad med bzhi dag pa'i sgo ma bzhi /
khor yug tu rnam par rtog pa'i tshogs gnas su dag pa'i brdar tshe lha rig 'dzin lha dang drang srong srung ma'i tshogs dpag tu med pas bskor ba ste /
rten dang brten par bcas pa'i dkyil 'khor mngon sum bzhin du mjal bar mos la dad pa spro dga' rgya chen po skyed tshal /
hU~M hrI:
bu khyod skal pa ldan pa'i rigs :
ma rig bag chags nga yis bsal :
ye shes rang gsal dkyil 'khor ltos :
'di mthong bag chags 'khrul pa dag :
snod bcud rgyal ba'i dkyil 'khor yin :
nges pa'i shes pas rig tshugs zungs :
sngags dang phyag rgya'i dngos grub thob :
badzra dz+nyA na maN+Da la sid+d+hi ho :
de rnams kyis dbang gi sngon du 'gro ba phyi nang du 'jug pa'i chos rnams grub pa lags /
zhugs nas mngon par dbang bskur ba la dbang bzhi mtha' rten dang bcas pa rim par 'byung ba yin pas /
thog mar bla ma sprul pa'i sku'i bdag nyid du bzhugs pa la bum dbang zhu ba'i yon du dmigs te maN+Dal phul /
de la 'dun pa 'di bzhin du mdzad par zhu /
gzhal yas khang 'di'i nam mkha' dang dkyil 'khor gyi nang gi nam mkha' la 'od lnga'i klong na :
bla ma yi dam mkha' 'gro chos skyong tshe'i lha tshogs rnams kyi :
yab rnams kyis dbang bskur ba'i dgongs pa mdzad :
yum rnams kyis dbang rdzas thogs te phyag len mdzad :
sems dpa' sems ma mkha' 'gro rnams kyis me tog 'thor zhing shis pa brjod :
khro bo khro mo dang sgo ba yab yum rnams kyis bar du gcod pa'i bgegs bsal zhing bsrung ba mdzad :
dkar phyogs skyong ba'i lha dang drang srong rnams kyis bden stobs brjod smon lam byed cing dbang bskur ba tsam gyis phyi snod 'jig rten rnam par dag pa'i gzhal yas khang bum pa dang bcas pa'i nang du :
nang bcud kyi 'gro drug rnam par dag pa'i brdar :
lnga tshan lnga dang bdud rtsi lnga tshe lha'i dkyil 'khor rten dang brten par bcas pa ye shes nyer lnga sku dang ye shes lhun grub yin pas :
bum pa'i nang nas ye shes lnga'i bdud rtsi'i rgyun nar gyis byung nas :
rang gi spyi bo tshangs pa'i bu ga nas zhugs :
'khor lo'i gnas lnga gang :
sku gsung thugs yon tan phrin las lnga'i dbang thob par gyur pa'i mos pa mdzod cig :
'khor lo dang tshe bum spyi bor bzhag la 'di skad do //
hU~M hrI:
spyi gtsug zla ba'i dkyil 'khor na :
bcom ldan rnam par snang mdzad bzhugs :
kun tu bzang dang gnyis su med :
de yi mthu dang byin rlabs kyis :
skal ldan rigs kyi bu rnams kyi :
tshe 'di rab tu brtan gyur cig :
dbang yang rab tu thob gyur la :
srog kyang rab tu brtan gyur cig :
tshe dbang phun sum tshogs gyur cig :
oM bud+d+ha dz+nyA na A yu She a b+hi Shiny+tsa oM:
spyi bor bud+d+ha tshe dpag med kyi dbang bskur pas :
gti mug las gyur pa'i sdig sgrib byang nas :
phung po'i bdud dang 'dus pa las gyur pa'i mi mthun phyogs las rnam par rgyal bar gyur te :
gzugs kyi phung po bud+d+ha tshe dpag med du sangs rgyas :
nam mkha'i khams kun tu bzang mor gnas gyur pa'o :
pad+ma dang tshe bum mgrin par bzhag la /
hU~M hrI:
ljags steng pad+ma 'dab brgyad la :
bcom ldan snang ba mtha' yas bzhugs :
na bza' dkar dang gnyis su med :
de yi mthu dang byin rlabs kyis :
skal ldan rigs kyi bu rnams kyi :
tshe 'di rab tu brtan gyur cig :
dbang yang rab tu thob gyur la :
srog kyang rab tu brtan gyur cig :
tshe dbang phun sum tshogs gyur cig :
oM pad+ma dz+nyA na A yu She a b+hi Shiny+tsa A:
mgrin par pad+ma tshe dpag med kyi dbang bskur pas :
'dod chags las gyur pa'i sdig sgrib byang nas :
'chi bdag gi bdud dang grang ba chu ser las gyur pa'i nad gdon la sogs mi mthun phyogs las rnam par rgyal bar gyur te :
'du shes kyi phung po pad+ma tshe dpag med du sangs rgyas :
me'i khams gos dkar mor gnas gyur pa'o :
rdo rje dang tshe bum snying gar bzhag la /
hU~M hrI:
thugs kar nyi ma'i dkyil 'khor na :
bcom ldan rdo rje sems dpa' bzhugs :
sangs rgyas spyan dang gnyis su med :
de yi mthu dang byin rlabs kyis :
skal ldan rigs kyi bu rnams kyi :
tshe yang rab tu brtan gyur cig :
dbang yang rab tu thob gyur la :
srog kyang rab tu brtan gyur cig :
tshe dbang phun sum tshogs gyur cig :
hU~M badzra dz+nyA na A yu She a b+hi Shiny+tsa hU~M:
snying gar rdo rje tshe dpag med kyi dbang bskur pas :
zhe sdang las gyur pa'i sdig sgrib thams cad byang nas :
nyon mongs pa'i bdud dang tshad pa las gyur pa'i nad gdon mi mthun phyogs las rnam par rgyal bar gyur te :
rnam par shes pa'i phung po rdo rje tshe dpag med du sangs rgyas :
sa yi khams sangs rgyas spyan du gnas gyur pa'o :
rin po che dang tshe bum lte bar bzhag la /
hU~M hrI:
lte bar rin chen zur brgyad la :
bcom ldan rin chen 'byung ldan bzhugs :
mA ma kI dang gnyis su med :
de yi mthu dang byin rlabs kyis :
skal ldan rigs kyi bu rnams kyi :
tshe 'di rab tu brtan gyur cig :
dbang yang rab tu thob gyur la :
srog kyang rab tu brtan gyur cig :
tshe dbang phun sum tshogs gyur cig :
swA rat+na dz+nyA na A yu She a b+hi Shiny+tsa swA:
lte bar rin chen tshe dpag med kyi dbang bskur pas :
nga rgyal las gyur pa'i sdig sgrib thams cad dag :
lha'i bu'i bdud dang mkhris pa las gyur pa'i nad gdon la sogs mi mthun phyogs las rnam par rgyal bar gyur te :
tshor ba'i phung po rin chen tshe dpag med du sangs rgyas :
chu'i khams mA ma kIr gnas gyur pa'o :
rdo rje rgya gram dang tshe bum gsang bar bzhag la /
hU~M hrI:
gsang bar rdo rje rgya gram la :
bcom ldan don yod grub pa bzhugs :
dam tshig sgrol dang gnyis su med :
de yi mthu dang byin rlabs kyis :
skal ldan rigs kyi bu rnams kyi :
tshe yang rab tu brtan gyur cig :
dbang yang rab tu thob gyur la :
srog kyang rab tu brtan gyur cig :
tshe dbang phun sum tshogs gyur cig :
hA karma dz+nyA na A yu She a b+hi Shiny+tsa hA:
gsang bar don yod grub pa'i dbang bskur pas :
phrag dog las gyur pa'i sdig sgrib thams cad dag nas :
bdud bzhi las gyur pa dang rlung las gyur pa'i mi mthun phyogs las rnam par rgyal bar gyur te :
'du byed kyi phung po karma tshe dpag med du sangs rgyas :
rlung gi khams dam tshig sgrol mar gnas gyur pa'o :
bdud rtsi'i rgyun rnams spyi bor byon pas bum dbang thob :
mgrin par byung bas gsang dbang thob :
snying gar byon pas sher dbang thob :
lte bar byon pas tshig dbang thob :
gsang bar byon pas rig rtsal rdzogs :
rdo rje slob dpon gyi dbang thob pa'o :
bdud rtsis lus gnas thams cad gang :
yar lud pas spyi bo'i gnas lngar 'khor lo lnga'i nang du bla ma kun bzang rigs lnga yab yum gyis dbu brgyan par gyur :
de ltar phyi bum pa'i dbang bskur pas lus sgrib mtha' dag dag :
snod bcud lhar bsgom pa'i skal ldan du byas :
'bras bu sprul sku thob pa'i nus ldan gyi sa bon btab :
zhi ba'i las mtha' dag byed pa dang :
phyi mchod byed pa la dbang :
sa bcu'i rtogs pa rgyud ldan du byas pa'o :
de nas bla ma sprul sku la bum pa'i dbang thob pa'i gtang rag tu maN+Dal phul /
skye bo tha mal pa la dbang 'di bskur na'ang gong ma gsum bskur mi rung bas 'di nas dbang mjug gi gtor dbang man chad sbyar ro //
de nas bla ma longs spyod rdzogs sku'i rang bzhin du bzhugs pa la gsang ba'i dbang zhu ba'i yon du maN+Dal phul /
gsol ba 'debs pa 'di'i rjes zlos /
hU~M hrI:
mgon po ye shes bdud rtsi'i bdag :
bdag la byang chub sems kyi dbang :
yang dag nyid du bstsal du gsol :
ngag smin longs skur byin gyis rlobs :
lan gsum /
bla ma yab yum dkyil 'khor gyi gtso bo yab yum du gsal ba'i 'khor lo lngar rigs lnga yab yum mnyam par sbyor ba'i byang chub sems kyi rgyun thod pa'i bdud rtsir babs te ro gcig tu 'dres pas gnas so sor dbang bskur zhing ljags thog tu byin par mos shig :
hU~M hrI:
ji snyed sangs rgyas thams cad kyi :
'khor lo gsang ba'i rigs las byung :
byang chub sems kyi bdud rtsi'i rgyun :
sku yi rigs su dbang bskur ro :
oM bud+d+ha bo d+hi tsit+ta a b+hi Shiny+tsa oM:
zhes bdud rtsi spyi bor bzhag cing ngag tu blud pas /
sku'i byang chub sems kyi dbang thob nas sku'i gsang ba bsam gyis mi khyab pa 'dzin brjod byed pa la dbang ba'o :
hU~M hrIH
ji snyed sangs rgyas thams cad kyi :
pad+ma gsang ba'i rigs las byung :
byang chub sems kyi bdud rtsi'i rgyun :
gsung gi rigs su dbang bskur ro :
AHpad+ma bo d+hi tsit+ta a b+hi Shiny+tsa A:
mgrin par bzhag cing blud /
gsung gi byang chub sems kyi dbang thob nas gsung gi gsang ba bsam gyis mi khyab pa 'dzin brjod byed pa la dbang ba'o :
hU~M hrI:
ji snyed sangs rgyas thams cad kyi :
rdo rje gsang ba'i rigs las byung :
byang chub sems kyi bdud rtsi'i rgyun :
thugs kyi rigs su dbang bskur ro :
hU~M badzra bo d+hi tsit+ta a b+hi Shiny+tsa hU~M:
snying gar bzhag cing blud /
thugs kyi byang chub sems kyi dbang thob nas thugs kyi gsang ba bsam gyis mi khyab pa 'dzin brjod byed pa la dbang ba'o :
hU~M hrI:
ji snyed sangs rgyas thams cad kyi :
rin chen gsang ba'i rigs las byung :
byang chub sems kyi bdud rtsi'i rgyun :
yon tan rigs su dbang bskur ro :
swA rat+na bo d+hi tsit+ta a b+hi Shiny+tsa swA:
lte bar bzhag cing blud /
yon tan gyi byang chub sems kyi dbang thob nas yon tan gyi gsang ba bsam gyis mi khyab pa 'dzin brjod byed pa la dbang ba'o :
hU~M hrI:
ji snyed sangs rgyas thams cad kyi :
ral gri gsang ba gsum las byung :
byang chub sems kyi bdud rtsi'i rgyun :
phrin las rigs su dbang bskur ro :
hA karma bo d+hi tsit+ta a b+hi Shiny+tsa hA:
gsang bar bzhag cing blud /
phrin las byang chub sems kyi dbang thob nas phrin las kyi gsang ba bsam gyis mi khyab pa 'dzin brjod byed pa la dbang ba'o :
bdud rtsi kha dog dkar dmar ye shes lnga'i 'od zer 'phro ba lus kyi gnas lngar byung zhing ngag tu myang bas :
rtsa gsum 'khor lo lnga'i gnas bdud rtsis gang zhing nang dbang thob pa'o :
des gsang ba'i dbang bskur pa thob :
sgra grags stong du blta zhing nA da'i dbyangs bsnyen pa nye bsnyen sgrub pa sgrub chen gyi bzlas pa byed pa la dbang :
'bras bu longs spyod rdzogs pa'i sku thob par gyur :
bcu gnyis ma chags pad+ma can gyi sa la spyod :
rgyas pa'i las dang nang mchod byed pa la dbang bar byas so :
bla ma longs skur nang gsang ba bdud rtsi'i dbang thob pa'i gtang rag tu maN+Dal phul /
de nas bla ma chos kyi sku'i rang bzhin du bzhugs pa la sher dbang zhu ba'i yon du maN+Dal phul mdzod /
gsol ba 'debs pa 'di'i rjes zlos /
hU~M hrI:
bla ma bde chen ye shes bdag :
zung 'jug lhan skyes ye shes che :
bdag la yang dag bstan du gsol :
sems smin sems nyid chos skur mdzod :
lan gsum /
me long du shes rab ye shes kyi sku 'char ba bstan la /
hU~M hrI:
phung po lnga nyid yab yin te :
'byung ba lnga ni shes rab yum :
skye mched sems dpa' sems ma'i sku :
rig tshor khro bo khro mo rnams :
'khor lo'i gnas su mnyam sbyor bas :
bde stong ye shes 'dzin med gsal :
zung 'jug rol pa'i dbang thob shog :
hU~M oM swA AM hA:
mUM lAM mAM pAM tAM:
a nu rA ga Na yA mi :
a nu rA ga Na ya haM:
sa ma ya ho :
sa ma ya satwaM:
dzaHhU~M baM ho :
a b+hi Shiny+tsa hU~M:
zhes bskur nas /
'du shes gsum gyis snyoms 'jug snang stong kha sbyor yan lag bdun ldan gyi lam spyad pas :
'khor lo'i gnas lngar rigs lnga yab yum gtso 'khor thams cad zung 'jug gi rol pa mdzad pas :
dga' bzhi'i 'gros kyis khams dwangs ma'i bdud rtsi mar 'dzags shing :
yas babs kyi dga' ba bzhi dang :
mas yar 'bar zhing bskyod pas mas brtan gyi dga' ba bzhi :
gtsug tor nor bur son te zag med kyi lam mthar phyin mchog tu mi 'gyur ba'i bde ba mthar phyin par mos shig :
de ltar shes rab ye shes kyi dbang bskur pas :
sems kyi 'char sgo dang bcas pa'i rtog tshogs rang sar grol :
sems nyid rang rig ye shes su rtogs :
'bras bu chos kyi sku thob :
gnas lugs don gyi phyag chen bsgom pa'i skal ldan du byas :
bcu gsum rdo rje 'dzin pa dang bcu bzhi stug po bkod pa'i sa non :
longs sku ye shes lnga ldan gyi sa bon bzhag :
dbang gi las dang gsang ba'i mchod pa bya bar dbang ba'o :
bla ma chos skur gsang ba bde ba chen po'i dbang thob pa'i gtang rag tu maN+Dal phul /
de nas bla ma sku gsum dbyer med ngo bo nyid kyi skur bzhugs pa la dbang bzhi pa zhu ba'i yon du maN+Dal phul /
gsol ba 'debs pa 'di'i rjes zlos /
hU~M hrI:
sku lnga'i bdag nyid rdo rje 'chang :
rig rtsal ye shes don rtogs mdzod :
lta sgom spyod pa 'bras bu'i dbang :
brda don ngo sprod don dbang stsol :
lan gsum /
shel bstan la /
a :
gnas lugs gzhi yi ngo bo ste :
rang rig blo 'das bsam brjod bral :
man shel phyi nang zang thal lo :
gzhi don lta ba'i dbang bskur ro :
AHAHAHa b+hi Shiny+tsa A:
man shel la sgrib g.yogs med par gsal ba bzhin du gnas lugs kyi gzhi phyogs lhung med pa'i klong nas thams cad 'byung ba'i don go bar gyis shig :
mar me bstan la /
oM:
gzhi don bsgom bya sgom byed bral :
ngang gis gsal la gzung 'dzin med :
so ma rang mdangs lhug pa'i ngang :
gsal stong lam bsgom dbang bskur ro :
oM oM oM a b+hi Shiny+tsa A+oM:
mar me de nyid rkyen du ma tshogs kyang blo 'das su gsal ba ltar :
tshogs drug gi 'char sgo ji ltar drags kyang rig pa rang gsal ba'i brda don go bar gyis shig :
me long bstan la /
hU~M:
don dam spyod pa dgag sgrub med :
me long nang shar gzugs snang kun :
yul dang yul rkyen gnyis 'dzin bral :
spyod pa shar grol dbang bskur ro :
hU~M hU~M hU~M a b+hi Shiny+tsa hU~M:
me long gi nang du gzugs snang mi 'dra ba du ma zhig shar rung :
me long rang la'ang gzung 'dzin med :
gzugs snang rnams la'ang gzung 'dzin med :
de bzhin du rig pa'i klong nas 'char sgo du mar snang yang :
rig pa la yang a 'thas 'dzin pa med :
'char sgo la yang a 'thas 'dzin zhen med par grol ba'i brdar shes par gyis shig :
rma bya'i sgro mdongs bstan la /
hrI:
rig pa ye shes snying po can :
yongs khyab chen po 'dus ma byas :
rang byung rang gnas rang gsal ngang :
brda don ngo sprod dbang bskur ro :
oM AHhU~M a b+hi Shiny+tsa hrI:
rma bya'i sgro mdongs 'di'i mdongs lnga ldan 'di byas pa ma yin te :
rang byung du shar la rang grol du gnas :
rang sar gsal la dwangs pa bzhin du :
rang rig pa'i klong du ye shes lnga rang byung du rang gsal rang la gnas :
sku lnga ye shes lnga la sogs pa rang rig yin par rtogs par gyis shig :
de ltar nam rtogs pa tsam na 'bras bu logs su bsgrub tu med de skye 'chi med pa ye shes rdo rje'i tshe grub pa zhes bya'o :
de kho na nyid brda don ngo sprod kyi dbang bskur pas :
yid dpyod blo yi dri ma dag :
gzhi lam 'bras bu'i don rtogs :
lta sgom spyod pa'i gding dang ldan :
kun bzang dbyer med kyi sa yan non :
ngo bo nyid sku'i 'bras bu thob :
drag po'i las dang sbyor sgrol gyi mchod pa byed pa la dbang ba'o :
bla ma ngo bo nyid skur bzhi pa don gyi dbang thob pa'i gtang rag tu maN+Dal phul /
de nas tshe rten zan bum dang /
mda' dar thogs la /
hU~M hrI:
bskyed pas mi nub tshe yi rgyal mtshan dang :
bcings pas 'bral med rdo rje lu gu rgyud :
brtan pas mi g.yo ri rgyal lhun po ste :
spros pa med par khams gsum bkrag dang ldan :
skal ldan rnams la tshe yi dngos grub stsol :
oM AHhU~M hrIHba liM ta A yuHpuN+ye sarba sid+d+hi hU~M:
zhes gnas lngar gtugs shing /
phyi snod nang bcud kyi tshe bkrag bsdus te lus kyi gnas lngar bstims pas :
'byung ba lnga'i bcud thams cad phung po lnga la thim pas :
mi shigs pa'i rdo rje'i lus su gyur par mos shig :
de nas rdzas brgyad rtags brgyad sna bdun rnams thogs te /
hU~M hrI:
mi nub rgyal mtshan tshe ni spyi bo'i gtsug tu bstim :
ljags steng pad+ma'i tshe ni zhal gyi nang du bstim :
'gag med   dung dkar /gsung gi tshe ni mgrin pa'i dbus su bstim :
skye shi med pa'i   dpal be'u /tshe ni thugs kyi dkyil du bstim :
'chi med rdo rje'i   gser nya /tshe ni srog rtsa'i dbus su bstim :
'du 'bral med pa'i   bum pa /tshe ni srog rtsa'i dkyil du bstim :
mi 'gyur g.yung drung   gdugs /tshe ni dpral ba'i dbyings su bstim :
mi ldog rdo rje'i   'khor lo / tshe ni rkang pa'i mthil du bstim :
skal ldan rigs kyi bu rnams kyi :
tshe nyams thams cad sos gyur cig :
badzra A yur+dz+nyA na sarba tiSh+Tha lhan :
zhes lus kyi gnas rnams su bzhag cing /
'jig rten khams kyi dpal 'byor tshe bsod bkrag mdangs gzi brjid dge legs thams cad rdo khab len gyis lcags phye sdud pa ltar bkra shis kyi rdzas rnams kyis bsdus nas rang la sib sib thim pas legs tshogs dang ldan par bsam mo :
de nas tshe'i ril bu dang chang dang mda' dar thogs la /
hU~M hrI:
tshe 'di sa la nyams na zan la bstim :
chu la nyams na chang la bstim :
rdo la nyams na snod la bstim :
me la nyams na drod la bstim :
shing la nyams na mda' la bstim :
rus la nyams na mde'ur bstim :
rlung la nyams na sgro la bstim :
mdangs la nyams na dar la bstim :
skal ldan rigs kyi bu 'di yi :
tshe nyams ma lus sos gyur cig :
badzra A yur+dz+nyA na sarba sid+d+hi pha la hU~M:
de ltar tshe ril dang tshe chang myangs pas 'byung ba snod bcud kyi bcud lus la thim par mos shig :
de nas mda' dar thugs kar gyen langs su bzhag la /
hU~M hrI:
smyug ma'i sku yi phyag rgyas dar srings la :
mda' sgro gsung gi phyag rgyas 'phang stod cig :
mde'u rtse thugs kyi phyag rgyas ngar thogs la :
dar tshon yon tan phyag rgyas mnga' gsol cig :
me long ye shes lnga ldan rat+nas brgyan :
tshe brtan phrin las phyag rgyas 'dir 'dus la :
'chi med tshe yi dngos grub bstsal du gsol :
oM ru ru s+phu ru dz+wa la tiSh+Tha sid+d+hi lo tsa ni sarba ar+tha sA d+ha badzra A yu She a A:
zhes pas /
mda' dar srog rten gyi dbang bskur pas :
dbu ma'i nang thams cad dwangs ma ye shes lnga'i 'od kyis gang bar mos shig :
rdo rje rgya gram thogs la /
hU~M hrI:
gcig pa rtse gcig thugs kyi rgya :
gnyis pa thabs dang shes rab rgya :
gsum pa sku gsung thugs kyi rgya :
bzhi pa gar mkhan mchog gi rgya :
lnga pa ye shes lnga yi rgya :
drug pa rta mchog dbang gi rgya :
bdun pa chos nyid dbyings kyi rgya :
chos nyid dbyings su tshe sbas pas :
dus gsum sangs rgyas dgrar langs kyang :
de la bzung zhing btag tu med :
de la bsad cing bcad du med :
de la dbri zhing bkol du med :
lha mo bzhi yis rgyas btab bo :
de yis tshe yi dpal bskyed do :
de yis srog gi mdangs gsal lo :
tshe dbang stsol cig srog dbang skyobs :
dbang chen skur la byin chen phob :
badzra A yur+dz+nyA na b+h+rU~M b+h+rU~M:
ces pas gnas lugs ye shes kyi tshe la rdo rje 'bar bas rgya nan du btab pas :
bdud bzhi'i dpung gis bshigs par mi 'gyur ba'i tha tshig go :
lus kyi pags pa rdo rje'i go khrab tu gyur pa'i rdo rje'i lte ba thams cad du :
khro bo rta mgrin zhal gsum phyag bzhi pa dkar sngo dmar ba :
phyag dang po gnyis rdo rje dang pad+ma :
'og ma gnyis mda' gzhu 'dzin pa :
zhal phyir gzigs nas bdud kyi dpung tshogs pham par mdzad pa :
sprul pa yang sprul dang bcas te bsrung bar gyur :
de nas dkyil 'khor pa rgyal ba sras dang bcas pa rnams kyis bden tshig gi smon lam dang shis pa brjod pas dge legs kyi snang ba chen pos khyab cing rtag par byas pa'i mos pa mdzod /
na mo :
dus gsum rgyal ba rnams kyis dbang bskur ba'i :
bcom ldan mgon po ye shes tshe dpag med :
sku gsung thugs kyi byin rlabs tshe bum 'dis :
rin chen gzhal yas khang du 'grub par shog :
rgyal ba yab yum rnams kyis byin brlabs pa'i :
ye shes lnga yi byin rlabs tshe bum 'dis :
skye mched sku gsung thugs su 'grub par shog :
bkra shis lha mo rnams kyis byin brlabs pa'i :
bkra shis rdzas brgyad dngos su tshang ba 'dis :
tshogs brgyad lha dang lha mor 'grub par shog :
kun bzang yab yum gnyis kyis byin brlabs pa'i :
thugs kyi dpal be'u lhun gyis grub pa 'dis :
skye med ye shes nyid du 'grub par shog :
rigs kyi rgyal ba lnga yis byin brlabs pa'i :
phyag mtshan rnam pa lnga ru snang ba 'dis :
'chi med rdo rje'i sku ru 'grub par shog :
dus gsum rgyal sras rnams kyis byin brlabs pa'i :
bla med sku gsung thugs su shar ba 'dis :
mi 'gyur g.yung drung lta bur 'grub par shog :
chos sku brdal ba chen pos byin brlabs pa'i :
skye med byang chub sems su shar ba 'dis :
mi nub rgyal mtshan lta bur 'grub par shog :
longs sku 'od snang chen pos byin brlabs pa'i :
sgrub khang gzhal yas khang du shar ba 'dis :
bde chen gzhal yas khang du 'grub par shog :
sprul sku thugs rje chen pos byin brlabs pa'i :
lha tshogs zhi khro'i phyag rgyar gsal ba 'dis :
ye shes lha tshogs phyag rgyar gsal bar shog :
rig 'dzin rgyal ba rnams kyis byin brlabs pa'i :
tshe 'bras rdo rje snying por shar ba 'dis :
'gyur ba med par lhun gyis 'grub par shog :
dge ba'i bshes gnyen rnams kyis byin brlabs pa'i :
rdzas dang yo byad byin gyis brlabs pa 'dis :
ye shes lha rnams mthu dang ldan par shog :
smon lam thugs rje'i mthu rtsal ldan pa'i mthus :
khams gsum 'gro ba'i phrin las rdzogs mdzad pa'i :
'bras bu sku gsung thugs su 'grub par shog :
rigs kyi yum chen lnga yis byin brlabs pa'i :
'byung ba ye shes lnga ru shar grol 'dis :
'du 'bral med par lhun gyis grub par shog :
oM swasti b+h+rU~M b+h+rU~M swA hA:
hU~M hrI:
tshe bum gang zhing rgyas pa bzhin :
bdag cag rgyu sbyor sbyin bdag gi :
tshe dang bsod nams dbang thang rnams :
longs spyod rgyas shing gang gyur cig :
tshe bum dbang bskur byin brlabs pas :
bdag cag rgyu sbyor lus ngag yid :
bde gshegs sku gsung thugs 'grub shog :
'bras bu 'khor dang bran g.yog rnams :
pho mo tshe ring nad med shog :
bum pa 'di yi longs spyod rnams :
spyad nas zad cing stong pa bzhin :
rgyu sbyor yon gyi bdag po yi :
tshe dang bsod nams dbang thang dang :
longs spyod gnod cing bar gcod pa'i :
bgegs dang log 'dren zad stong shog :
oM A yur+dz+nyA na b+hin+du du ru du ru su ru dz+wa la ni swA hA:
lo tsa na sarba ar+tha sA d+ha ni tshe b+h+rU~M g.yu b+h+rU~M badzra A yu she hU~M A:
zhes brjod la me tog 'thor /
de dag gis dbang dngos gzhi mtha' rten bcas grub nas /
gsum pa rjes kyi las rim la /
dbang bskur bas dmigs pa ma gsal na /   ma thob na tshe'i bar gcod mi sel bas :
dbang bskur bskyar zhing zhu ba dang :
bskur nas 
ma yengs pa /   thob nabyin rlabs myur du 'jug pas :
bla ma la   bsgom zhing /dus kun tu sgo gsum yo byad kyis mnyes par bya ba dang :
bsgrub bya yi dam yin pas :
bskyed rdzogs kyi   bslab pa rnams /don las mi 'da' bar bya ba dang :
dpa' bo mkha' 'gro chos skyong gtor tshogs kyis dus kun tu mchod cing bskang bshags bya ba dang /
phrin las bzhi'i las la bskul ba bya zhing :
rang 'dod med pa dang :
rdo rje'i spun rnams mnyes pa'i sgo nas dam tshig gtsang mar 'grogs pa dang :
'gro drug gi sems can rnams snying rje chen pos dus kun tu pha ma ltar skyong ba dang :
spyod lam kun du chos spyod bcu la 'bad cing :
chos mi mthun gyi grogs lta spyod log par spyod pa rnams dang mi 'grogs :
khyad par tshe sgrub kyi mchog tu rgyu 'bras la blang dor bya zhing :
'chi nges pa'i srog bslu la 'bad do :
phyi nang gsang ba'i sgo nas tshe 'phel ba'i rten 'brel gyi sgo du ma la spyad par bya'o :
de dag tshul bzhin bya snyam pas 'di skad gsungs shig :
hU~M hrI:
rdo rje 'dzin pa'i bka' bzhin du :
bdag ni rtse gcig gus dung bas :
ma lus bdag gis sgrub lags na :
brtse bas rjes bzung byin gyis rlobs :
lan gsum zhu /
bla mas /
ho :
dbang bskur thob pa'i yon tan ni :
legs tshogs 'byung zhing nyes las grol :
dga' dang gus pas bskyed bzlas 'bad :
'chi med rig 'dzin thob par 'gyur :
zhes brjod cing spro ba bskyed /
ho :
ma thob 'gal rkyen bar chod mang :
'dod don mi 'grub nyon mongs ldang :
sngon las bsags la bshags sbyang 'bungs :
lus ngag bde ba thob par 'gyur :
dbang bskur rdzogs par thob pa'i bka' drin gtang rag gi yon du dmigs te maN+Dal 'bul bar zhu /
zhes maN+Dal 'bul /
lus longs spyod 'bul ba'i blos 'di'i rjes zlos /
deng nas brtsam ste dus kun tu :
lus dang longs spyod dngos kun gyis :
rdo rje 'dzin pa khyod mchod na :
brtse bas rjes su 'dzin par mdzod :
ces brjod du gzhug
/dge bsngo byas nas slob ma rnams gyes /
slob dpon gyis tshogs la rol zhing lhag ma gtong ba nas shis brjod kyi bar las byang ltar mtha' rgyas su bya'o //
skal bzang thar pa don du gnyer rnams kyi //
srog gi zungs su bdud rtsi'i bcud 'khyil te //
skye dgu dus dgra'i 'jigs pas nyen pa rnams //
'chi med grong du dbugs chen 'byin nus shog
/ces gter gzhung nyid zhal gsal bas bzo bcos ma dgos kyang /
blo dman la spyi 'gro'i lhan thabs phran bu'ang ngal ba bsten pa'i rgyur mthong nas bklag chog nyid du pad+ma gar dbang 'chi med g.yung drung gling pas shrI de bI ko Ti'i snying po kun bzang bde chen 'od gsal gling gi sgrub gnas su bgyis pa dge legs 'phel //

//
