@#//
bla ma rgyal ba 'dus pa dang thugs kyi nor bu'i bla ma'i sgos dbang rgyun gcig tu bkod pa zung 'jug thig le zhes bya ba bzhugs so //
na mo gu ru sarba bud+d+ha saM g+hA ya /
zhing sku'i bkod pa 'byams klas kyang //
ngo bo 'od mi 'gyur ba yi /
khyab bdag bla mar gus btud nas //
smin byed gter kha gnyis ldan 'god //
'di la gsum /
sngon 'gro
/dngos gzhi /
rjes so //
dang po ni /
dben pa'i gnas su stegs bu khebs ldan steng gzhung mthun ras bris kyi dkyil 'khor yod na bsham /
ma 'dzom na maN+Dal dri bzang chu dang sin+d+hu ra mtshal gyis chag chag gdab pa la pad+ma 'dab bzhi bris pas chog
/de steng bum pa bcud ldan mgul chings dkar po kha rgyan gzungs rdor dang bcas pa /
g.yas su gu ru'i sku tshab byin ldan /
g.yon du thod pa mtshan ldan chang dang mngar gsum chos sman sbyar bas bkang ba'i khar /
me long sin+d+hu ras byugs par chos 'byung bsnol ma'i lte bar pad 'dab bzhi la gu ru'i rtsa sngags dang mtha' skor dbyangs gsal bris pas bkab /
gsum ka'ang khri'u la bkod cing dar dmar gyi gur phub /
rgyab tu bla gtor rgyan ldan sku tsaka dang gdugs kyis spras pa'i g.yas g.yon sman raka
/mtha' skor du chu gnyis nyer spyod /
las bum /
gter srung sha za DA ki sogs kyi gtor 'bul /
las byang la mkho ba'i tshogs rdzas dang mchod gtor /
mig dar me tog sogs tshogs par bya'o //
de nas zhig gling lugs ltar na rgyal 'dus bla ma'i rang gzhung yod kyang cung zad mang bas chos dbang gsang 'dus dang go rim phran bu tsam las zhu dag pher bas /
gsang 'dus smin lugs las gzhung lta bu bsrang na stabs bde bas dbu nas brtsam tshogs rol la ma thug gi bar btang /
sman mchod khA hi tsam bsgyur /
chos gling lugs byed na bla sgrub thugs kyi nor bu'i gzhung bsrang /
tshogs bsgral bstab grub kyi bar btang /
gnyis kar yang bdag mdun tshig gcig gis dkyil 'khor so sor bskyed /
dzapa? bzlas grub pa dang gzungs thag blangs la /
bdag nyid lha yi thugs ka nas :
'od 'phros mdun gyi lha la phog :
de las 'od 'phros phyogs bcu yi :
sangs rgyas byang sems tshogs rnams mchod :
tshur 'dus lha yi thugs kar thim :
thugs dam bskul nas yab yum rnams :
sbyor mtshams bar nas ye shes kyi :
byang sems dkar dmar bdud rtsi bab :
me long thod pa bcas gang ba'i :
'od zer phyogs bcur 'phro bar gyur :
rtsa bsnyen sham du /
kA ya wA ka tsit+ta a b+hi Shiny+tsa a A:
zhes brgya rtsa tsam bzla /
las bum rdor sems sam 'khyil pa bskyed bzlas kyis byin brlabs /
gter srung so so'i gtor 'bul /
rig pa'i me tog dor ba sogs spyi dang mthun no //
gnyis pa dngos gzhi la /
slob ma rnams las chus khrus bya /
bgegs gtor bsngo ba dang bka' bsgo mtshams gcod spyi mthun nam las byang ltar bya /
maN+Dal bkye bsdu /
sems bskyed gsal 'debs /
chos bshad gang 'os dang khyad par /
de'ang pre ta bod kyi rgyal khams su skyes pa'i sha za gdong dmar gyi 'gro ba mi dang mi ma yin pa la sangs rgyas kun las lhag pa'i thugs rje chen po dang ldan pa o rgyan gyi slob dpon rin po che de nyid /
rnga yab srin po'i kha gnon tu gshegs par nye ba'i skabs su dpal g.yo ru khra 'brug byams pa mi 'gyur lhun gyis grub pa'i gtsug lag khang du gsang sngags bka' 'dus chos kyi rgya mtsho'i sgrub chen mdzad cing /
lha sras khu dbon sogs rje 'bangs 'dus pa phyi ma rnams la chos kyi 'khor lo bskor ba'i skabs su /
bai ro nam snying lha sras khu dbon sogs 'dus pa khyad par ba nyung ngu la rtsa gsum zab mo kun 'dus kyi dkyil 'khor du dbang bskur cing rdzogs pa chen po lta ba pad+ma gsang thig gi bka' lung bstsal /
gsang ba'i bdag mo ye shes mtsho rgyal la gnyer gtad pa mkha' 'gro chen mos /
khu dbon gyi dbang skal du gyur pa'i chos rten dam rdzas so sor phyes nas gter gnas tha dad du rgyas btab pa /
phyis rim par 'dul ba'i dus la babs pa'i tshe lha sras 'bring po dam 'dzin mu rub btsan po'i skye mtha' o rgyan zhig po gling pa gar gyi dbang phyug rtsal gyis khyung tshang brag nas bla ma rgyal ba 'dus pa'i chos skor rnams spyan drangs shing /
rgyal sras lha rje mchog grub rgyal po nyid gter ston rkyang pa'i skye ba bcu gsum bzhes pa'i bcu gnyis pa o rgyan chos rje gling pa dzam gling bde ba'i rdo rjes /
spu ri bya rgod ljongs mkha' 'gro gsang lam bsnol ba'i dur khrod /
rang byung khrus gyi rdzing bu'i 'gram /
ma hA gu ru'i bzhugs khri rang byung rdo'i rgyal yol nas zab lam thugs kyi nor bu'i chos skor spyan drangs pa de gnyis kyi bsdebs su byon pa'i bla ma'i don dbang phan tshun tshig don zhu dag pher zhing brgyud pa'i chu bo gcig 'dres su gyur pa de nyid kyi dbang gi bya ba bsgrub pa la sogs kyis mtshams sbyar nas maN+Dal 'bul du gzhug
/A khaM bI ra hU~M/
gis gdong g.yogs /
oM AHhU~M gis cod pan gtad /
phyogs bcu dus bzhi'i rtsa gsum rgyal ba rab 'byams thams cad rig 'dzin bla ma'i dkyil 'khor gyi rnam par nam mkha' gang bar bzhugs pa la /
bdag gzhan sems can thams cad byang chub ma thob kyi bar du skyabs su 'gro snyam pas 'di'i rjes zlos /
na mo :
bla ma bde gshegs sogs lan gsum /
sdug bsngal gyi rgya mtshor rtag tu g.yeng ba'i pha ma sems can mtha' dag rtsa gsum kun 'dus ma hA gu ru'i go 'phang la 'god par smon pa dang /
de'i phyir du zab mo'i dkyil 'khor 'dir zhugs nas lam rim pa gnyis la slob cing 'jug par sems bskyed de 'di'i rjes zlos /
sems bskyed 'gro ba sogs gsum /
tshogs zhing de dag gi spyan sngar gsag sbyong spel gsum gyi snying por gyur pa yan lag bcu pa tshig dang mthun pa'i ting nge 'dzin gsal thob la 'di'i rjes zlos /
bla ma yi dam mkha' 'gro gshegs :
sogs /
slob dpon sangs rgyas kun 'dus ma hA gu ru dngos su gsal ba la mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos /
ho :
bla ma yab yum dgongs su gsol :
bdag ni las dang skal bar ldan :
bdag gzhan thugs rjes bskyab pa'i phyir :
dbang bskur dam pa bstsal du gsol :
gsum zhus pa'i lan du bla mas /
kye ma skal ldan rigs kyi bu :
kun nas bar chad ma mchis sam :
'byor pa kun dang ldan gyur ram :
rtsa gsum dam tshig bsrung nus sam :
'gro don rgya chen byed nus sam :
zhes dris pa'i lan btab pa 'di'i rjes zlos /
bla mas ci ltar gsungs pa yi :
tshig don rnams dang bdag nyid ldan :
dam tshig dus las 'da' re kan :
zhes zhu /
dung chu nang mchod sbyar ba sbyin la /
'di ni dam tshig rdo rje'i chu :
'das na dmyal ba'i gnas su ltung :
bsrungs na dngos grub thams cad thob :
de nas dbang gi gzhi 'god cing ye shes pa dbab par gsol ba 'debs pa 'di'i rjes zlos /
bla ma rdo rje 'dzin pa yis :
bdag cag ma rig sems can la :
rig pa ye shes chen po yis :
gang smin rgyas par mdzad du gsol :
lan gsum /
khyed rang rnams sgo gsum gyi gnad gcun /
yid gzhan du ma yengs par dmigs pa 'di nyid rtse gcig tu sgoms shig
/stong pa'i ngang las pad+ma zla ba'i gdan gyi steng du khyed rang skad cig gis dkyil 'khor gtso mchog rigs 'dus bla ma'i skur gsal ba'i snying gar g.yung drung dmar po /
de'i dbus su phag mo mthing nag
/yan lag bzhi la rigs bzhi'i mkha' 'gro gar byed pa /
slob dpon gyi thugs ka'i 'od zer gyis bskul bas g.yung drung g.yon skor du kyi li li 'khor zhing /
slar yang bdag mdun thugs ka'i 'od zer gyis phyogs bcu'i sangs rgyas kyi zhing dang rnga yab pad+ma 'od kyi pho brang nas bsgoms pa dang 'dra ba'i ye shes pa kha ba bu yug 'tshubs pa ltar spyan drangs khyed rang la sib sib thim pa'i mos pa mdzod /
'beb pa'i rdzas bdug
/cang te'u dril bu sgrog cing spro na las byang gi byin 'beb bam sngon bskal ma gyer /
thod phreng rtsal gyi sngags sham du /
badzra A be sha ya a A:btags pa brjod la byin dbab /
ye shes pa'i rgyun byang chub ma thob bar brtan par gyur /
tiSh+Tha badzra /
zhes rgya gram mgor bzhag
/de nas khyed rang dkyil 'khor chen po la bskor ba lan gsum byas te shar sgor me tog 'bul ba'i 'dun pas sngags 'di'i rjes zlos dang bcas te me tog 'dor bar zhu /
'grim dkyil bkod la /
oM AHhU~M badzra gu ru d+he ba d+hA ki nI sa pa ri bA ra puSh+pe pra tIts+tsha ho :
zhes 'dor du gzhug
/gdong g.yogs bkrol la /
dus gsum sangs rgyas bla ma yi :
lam 'dir bu khyod zhugs pa legs :
khyod la bdag gis dbang bskur bas :
dad cing 'dun pas 'dir 'jug la :
ma rig mig 'byed thams cad mthong :
dkyil 'khor bzang po 'di la ltos :
dga' dang ldan pas 'dun par gyis :
khyod kyi yi dam lha 'di yin :
ye shes rang snang gi gzhal yas khang 'ja' zer 'od phung rab tu 'bar ba'i klong du rtsa gsum yongs 'dus rig 'dzin bla ma'i lha tshogs rnams bkra lam mer bzhugs pa mngon sum bzhin du mjal ba'i 'dun pa mdzod cig
/de las khyed rang gi rigs kyi lha skal me tog shar du babs na rdo rje thod phreng rtsal :
lho ru rat+na thod phreng rtsal :
nub tu pad+ma thod phreng rtsal :
byang du karma thod phreng rtsal :
dbus su babs na bud+d+ha thod phreng rtsal yin pas gsang ba'i mtshan yang de bzhin du ma brjed par zungs shig
/ces gang la babs pa'i rigs dang mthun par ming btags /
de rnams kyis dbang gi sngon 'gro 'jug pa'i chos rnams grub pa lags /
dngos gzhi'i dbang bskur zhu ba'i yon du dmigs te maN+Dal phul /
gsol ba 'debs pa 'di'i rjes zlos /
dus gsum bla ma dgongs su gsol :
bdag gis sangs rgyas thob bya'i phyir :
rgyal ba kun 'dus bla ma yi :
dbang bskur dam pa bstsal du gsol :
lan gsum /
dbang dngos gzhi la sku gsung thugs yongs rdzogs mtha' rten dngos grub kyi dbang bcas rnam pa lnga rim par 'byung ba'i thog mar sku bum pa'i dbang bskur ba yin pas bsgom don gsal 'debs 'tshal /
bum pa spyi bor bzhag la /
hU~M:
ye shes lnga ldan gsang ba'i sku :
bum pa zlum po'i pho brang na :
bde gshegs bla ma yab yum bzhugs :
skal ldan bu la dbang bskur ro :
oM AHhU~M badzra gu ru pad+ma dz+nyA na d+hA ki nI kA ya a b+hi Shiny+tsa oM:
zhes pa'i sngags lan gsum brjod /
gu ru'i sku las 'od zer kha dog sna lnga 'phros /
slob ma'i lus la zhugs pas lus sgrib dag nas rdo rje'i skur gyur /
bskyed rim sku'i dbang thob /
'bras bu bla ma sprul sku 'grub pa'i skal pa can du byas par mos shig
/gnyis pa ban+d+ha gsung gi dbang bskur ba yin pas bsgom don gsal 'debs 'tshal /
thod pa bdud rtsi bcas thogs la /
hU~M:
thod pa ban+d+ha'i pho brang du :
rje btsun pad+ma thod phreng rtsal :
yab yum gnyis med mnyam sbyor bzhugs :
skal ldan bu la dbang bskur ro :
oM AHhU~M badzra gu ru pad+ma dz+nyA na d+hA ki nI wA ka a b+hi Shiny+tsa A:
sngags lan gsum brjod la ban+d+ha mgrin par bzhag
/bdud rtsi sbyin /
gu ru'i ljags las bdud rtsi byung slob ma'i mgrin par thim /
ngag sgrib thams cad dag
/gsung gi rdo rjer gyur /
bzlas pa gsung gi dbang thob /
bla ma longs spyod rdzogs sku 'grub pa'i skal pa can du byas par mos shig
/gsum pa me long thugs kyi dbang bskur ba yin pas bsgom don gsal 'debs 'tshal /
me long thogs la /
hU~M:
me long chos dbyings pho brang du :
bla ma rje btsun yab yum bzhugs :
nyon mongs sgrib pa kun sbyang phyir :
skal ldan bu la dbang bskur ro :
oM AHhU~M badzra gu ru pad+ma dz+nyA na d+hA ki nI tsit+ta a b+hi Shiny+tsa hU~M:
sngags lan gsum brjod la me long snying gar bzhag
/gu ru'i thugs kyi byin rlabs 'phos /
yid kyi sgrib pa byang /
rang sems bla ma'i thugs su gyur /
rdzogs pa'i rim pa'i dbang thob /
'bras bu chos kyi sku 'grub pa'i skal pa can du byas par mos shig
/bzhi pa sku 'bag gsang gsum yongs rdzogs kyi dbang bskur ba yin pas bsgom don gsal 'debs 'tshal /
sku tshab thogs la /
hU~M:
chos kyi dbyings kyi pho brang nas :
rje btsun pad+ma yab yum gyi :
thugs rjes gzung 'dzin sgrib sbyang phyir :
skal ldan bu la dbang bskur ro :
oM AHhU~M badzra gu ru pad+ma dz+nyA na d+hA ki nI sarba a b+hi Shiny+tsa hU~M:
lan gsum brjod la spyi bor bzhag
/gu ru'i sku gsung thugs las 'od zer 'phros /
slob ma'i sgo gsum la thim pas bla ma'i sku gsung thugs kyi dbang thob /
sems gzung 'dzin gyi dri ma sbyangs /
sku lnga ye shes lnga ldan du byas /
thabs shes dbyer med zung 'jug bde ba chen po rnam pa kun mkhyen gyi sku 'grub pa'i skal pa can du byas par mos shig
/de ltar yang /
yang gsang bla ma don gyi dbang bskur ba'o //
lnga pa mtha' rten dngos grub gtor ma'i dbang bskur ba ni /
gtor snod gzhal yas khang du gtor ma bla ma'i lha tshogs rtsa gsum rab 'byams kyi 'khor dang bcas pa khyed rang gi spyi bor spyan drangs pa la brten /
sku gsung thugs kyi byin rlabs dngos grub thams cad 'od zer dang bdud rtsi'i rnam pa dpag tu med pa byon nas khyed rang gi lus ngag yid gsum la thim pas bla ma'i gsang ba gsum dang khyed rang gi sgo gsum dbyer med du gyur par mos mdzod /
gtor chen thogs la /
hU~M:
rje btsun pad+ma yab yum dang :
'khor tshogs dpa' bo mkha' 'gro rnams :
sku gsung thugs kyi dngos grub dbyings :
phrin las rnam bzhi 'grub pa'i dpal :
bum bzang dpag bsam nor bu'i tshul :
skal ldan 'di la bstsal du gsol :
dug lnga ye shes lnga ru sgyur :
thod phreng rigs lnga'i dbang bskur stsol :
rnam thar brgyad dang ldan pa'i phyir :
sprul pa'i mtshan brgyad dbang bskur ro :
thabs dang shes rab gnyis med pa'i :
rta mchog rgyal po'i dbang bskur ro :
thugs rjes rtag tu skyong mdzad pa'i :
dpa' bo mkha' 'gro'i dbang bskur ro :
las bzhi'i dngos grub 'byung ba'i phyir :
mkha' 'gro rigs bzhi'i dbang bskur ro :
sprul pas bar chad sel mdzad pa'i :
ging chen sde bzhi'i dbang bskur ro :
dgra bgegs log 'dren tshar gcod pa'i :
dam can srung ma'i dbang bskur ro :
gu ru d+he wa d+hA ki nI kA ya wA ka tsit+ta sarba sid+d+hi a b+hi Shiny+tsa hU~M:
gtor ma'i lha 'od du zhu nas bdud rtsi'i thig ler 'khyil ba de nyid zhal du myang bas mchog thun mong gi dngos grub stan thog gcig tu thob par mos shig
/sgrub gtor gyi cha shas dang bdud rtsi bsres la sbyin /
shis brjod gang 'os bya zhing me tog 'thor /
de dag gis gter kha gnyis kyi byin rlabs chu bo gcig tu 'dril ba bla ma zhi ba'i don dbang snying por bsdus pa legs par grub pa yin pas sogs kyis mtshams sbyar nas dam tshig bsgrag bzung /
gtang rag sogs spyi ltar bya /
tshogs la rol zhing lhag ma btang nas shis brjod kyi bar phrin las rang gzhung ltar btang bas 'grub bo //
rdo rje slob dpon gsang gsum gyi //
byin rlabs bdud rtsis bdag gzhan gyi //
sgo gsum rgyud smin phyag bya'i mchog
/thugs kyi thig ler byang chub shog
/gter kha 'di gnyis la phrin las kyi khyad par tsam las don dbang tshig don la khyad par med pa ma zad byin rlabs chu bo gcig 'dres su bzhugs pas /
tshig sna cung zad rgyas pa zhig gling gi lugs rnying sor bzhag ste bklag chog tu pad+ma gar dbang blo gros mtha' yas kyis yon tan thugs kyi gnas mchog chen por bgyis pa dge legs 'phel //

//
