@#//
rig 'dzin yongs 'dus las /
tshe sgrub ye shes 'od mchog gi dbang bskur ba'i cho ga gsal bar bsdebs pa ye shes 'od kyi bum pa zhes bya ba bzhugs so //
na mo gu ru pad+mApa ri mi tAyu She /
las las skyes pa'i dus kyi chad pa yang //
gang gi smon lam stobs kyis phyir bsnyil te //
tshe dbang ye shes dngos grub rgya mtsho yis //
'gro kun 'tsho mdzad stobs bcu pa des skyongs //
yang gsang bla na ma mchis pa //
mtshan don mthun pa'i sgrub thabs dang //
'brel ba'i smin byed ngo mtshar phul //
snying la dpyid dpal skyed 'di 'o //
yang gsang bla na med pa'i snying thig tshe sgrub ye shes 'od mchog gi dbang bskur zab mos skal ldan rjes su 'dzin pa la don gsum /
sbyor ba dkyil 'khor gshom bkod /
dngos gzhi sgrub mchod dang dbang bskur /
rjes bsdu'i rim pa ji ltar bya ba'o //
dang po ni /
stegs gtsang zhing mdzes pa'i khar zhi dkyil sgo rdzogs can gyi lte bar pad+ma 'dab bzhi'i dbus su tshe bum /
'dab bzhir thig le phyogs mdog
/de rgyab pad 'dab brgyad la thig le dmar po brgyad /
de rgyab khyams phyi nang gnyis phyogs mdog can gyi nang ma'i zur bzhir thig le phyogs mdog gnyis re /
phyi mar thig le dmar po bcu /
sgo bzhir phyogs mdog bzhi bkod /
ma 'byor na 'bru dkar gyi tshom bu grangs de dang mtshungs pa bkod pa'i steng du khri'u'i khar bum pa nyer lnga'i bcud ldan mgul chings dmar po kha rgyan gseb tu sku tsag gis brgyan pa bzhag
/de'i mdun du tshe 'brang rin chen 'bar ba'am bum dbyibs can /
g.yas su za ma tog tu bdud rtsi lnga cong zhi brag zhun a bar skyur gsum bzang drug shug pa ba lu mtshe mkhan dkar 'om bu dkar gsum mngar gsum bcas kyi ril bu'am 'byor na de rnams kyi sman mar gyi ril bu /
g.yon du thod chang mngar gsum dang bdud rtsi btab pa /
mdun du tshe mda' tshe 'khor ram ma 'byor na sngags byang g.yu bcas btags pa dang /
tshe ril tshe chang bcas /
rgyab tu phur bu /
las bzhi'i 'brang rgyas dkar ser dmar nag nor bu'am zhal dkar du grags pa bzhi /
bkra shis rdzas rtags rgyal srid sna bdun bcas kyi mtha' phyi nang gi mchod pas bskor ba dang /
gzhan yang mig dar me tog dam chu las bum /
phrin las la mkho ba'i tshogs gtor sogs tshogs par bya'o //
gnyis pa la thog mar sgrub mchod ni /
las byang gis bdag mdun dbyer med du bsgrub /
rtogs dgongs dman na dzapa? khang dbye /
bum pa dang dbang rdzas so sor dmigs bzlas /
las bum /
tshe 'gugs /
bka' gter srung ma'i gtor 'bul /
tshogs mchod bya /
rig pa'i me tog dor la slob ma gzhug par gsol ba gdab bo //
de nas dbang bskur ba la /
slob ma rnams phyi rol du khrus bya /
nang du 'khod pa la bgegs bskrad cing srung 'khor bsgom /
sems bskyed gsal gdab /
chos bshad ci rigs dang /
khyad par /
'dir skabs su babs pa'i brjod bya /
dus gsum sangs rgyas thams cad kyi gsung rdo rje'i rang gzugs 'gro ba rnams dus kyi chad pa las skyob cing tshe dang ye shes kyi dngos grub ji ltar bsam pa bzhin du stsol ba'i thugs bskyed dang smon lam stobs chen pos khyad par du byas pa /
bcom ldan 'das mgon po tshe dang ye shes dpag tu med pa nyid grub pa'i slob dpon chen po'i skur bstan pa 'chi med pad+mAka ra sogs sku gcig la mtshan brgyad la sogs par grags shing rdzogs pa'i sangs rgyas kyi rnam thar dang phrin las kyang phul du byung ba gang nyid /
bod ljongs mun pa'i rgyal khams su dmigs pa med pa'i thugs rjes gzigs nas sku dngos kyis   phebs pa'i tshe /
las can rje 'bangs rnams kyis gsol ba btab pa'i ngor rdo rje theg pa'i lam zab thun mong dang thun mong ma yin pa mtha' yas pa bstsal cing /
khyad par 'chi med tshe'i sgrub thabs la'ang rgyud dang 'brel ba dang man ngag tsam la brten pa rtsa ba dang yan lag gi tshul bsam gyis mi khyab pa /
skabs de dang ma 'ongs pa'i gdul bya so so la dgongs te bstsal pa rnams bod yul mtha' dbus yongs su khyab par nam yang nyams med gter gyi phyag rgyas btab par mdzad cing /
de dag la dbang ba'i las can skyes bu rim par byon pa rnams kyis skabs su babs par bton nas 'gro don rgyas par mdzad pa las /
'jam dbyangs sprul pa'i chos rgyal chen po la ched du gdams pa bka' 'dus phyi ma'am rig 'dzin yongs 'dus kyi chos skor rnams /
bsam yas dbu rtse'i steng khang rnam par snang mdzad mi bzhi rgyab sprod kyi snying mdzod smug por rgyas gdab pa /
phyis dus la babs pa'i tshe /
mnga' bdag khri srong lde'u btsan gyi thugs sprul 'gran zla dang bral ba'i mkhas grub chen po mnga' ri'i paN chen pad+ma dbang gi rgyal po ye shes rol pa rtsal dang /
nyid kyi gcung sna nam rdo rje bdud 'joms kyi rnam rol tshe'i rig 'dzin grub pa legs ldan bdud 'joms rdo rje lhan cig pas spyan drangs te rim par gtan la phabs nas /
chos bdag sprul pa'i gter ston bzhi'i gtso bo lha sras mu khri'i rnam 'phrul 'bri gung chos rgyal rin chen phun tshogs kyis smin grol rdzogs par gsan nas rim par brgyud pa'i gdams skor la rtsa ba gsol 'debs le'u bdun pa'i sgrub skor dang /
yan lag pad+ma snying thig kha tshar dang bcas pa'i skor gnyis su yod pa las /
'dir yan lag gi chos sde rig 'dzin tshe'i sgrub pa yang gsang bla na med pa'i snying thig ye shes 'od mchog dang 'brel bar byin rlabs dbang bskur bgyi ba la slob dpon gyi bya ba   sogs ci rigs brjod pas mtshams sbyar te maN+Dal 'bul du gzhug go
/de nas snyim pa me tog dang bcas pa'i thal mo sbyar te mi phyed dad pa'i gdung shugs chen pos gsol ba 'debs pa 'di'i rjes zlos mdzod :
kye :
bla ma kun bzang tshe dpag med :
zhi khro rig 'dzin mkha' 'gro dgongs :
bdag cag las 'phro skal par ldan :
smin grol ye shes tshe dbang stsol :
lan gsum /
de ltar gsol ba btab pa la gnang ba sbyin zhing spro ba dri ba lags te /
kye ho skal ldan rigs kyi bu :
kun bzang tshe yi dkyil 'khor du :
'jug par 'dod pa shin tu legs :
dam tshig sdom pa kun thub cing :
bskyed rdzogs don la gnas nus sam :
'gro la phan par byed nus sam :
zhes dris pa'i lan gdab par mos la 'di'i rjes zlos mdzod :
ho :
bla ma kun bzang tshe dpag med :
khyed kyis bka' bstsal bdag gis bsgrub :
smin byed dbang dang gdams ngag zhu :
grol byed rig pa rang gsal ston :
de nas rgyud rnam par dag par bya ba'i slad du /
bla ma dang gnyis su med pa'i thog ma'i mgon po kun bzang snang ba mtha' yas tshe dpag tu med pa'i dkyil 'khor rtsa gsum rgyal ba rab 'byams til gong kha bye ba lta bur bzhugs pa la /
bdag gzhan 'gro ba mtha' dag byang chub snying po la mchis kyi bar du snying thag pa nas skyabs su mchi'o snyam pa dang /
rang byung rig pa ye shes gsum ldan gyi bdag nyid can las dkon mchog gsum gud na ma grub par rang ngo shes pa'i ngang du skyabs su 'gro ba ste bden gnyis zung 'brel gyi don dran pas skyabs su 'gro ba 'di'i rjes zlos /
oM AHhU~M hrI:
rang byung rig pa sogs las byang ltar lan gsum /
mar gyur nam mkhas khyab pa'i sems can thams cad kun bzang tshe dpag med pa'i go 'phang la dgod par bya'o snyam du smon pa dang /
de'i phyir yang gsang 'chi med snying gi thig le'i dkyil 'khor du zhugs nas zab mo'i lam bsten par bgyi'o snyam pa'i 'jug pa byang chub kyi sems bskyed pa dang /
dbyings bsam yas ka dag gi ngang las /
rig pa 'od lnga lhun grub kyi rtsal snang rang byung rang shar rang grol ba'i sems mchog bla na med pa gsal thob la sems bskyed kyi tshig 'di'i rjes zlos /
oM AHhU~M hrI:
rig pa rang shar sogs gsum /
tshogs zhing khyad par du 'phags pa de dag gi spyan sngar kun rdzob tu gsag sbyong spel gsum gyi snying po yan lag bcu pa so so'i dmigs rim spyi dang mthun par gsal 'debs pa dang /
don dam rang rig gdod nas 'gyur ba med pa'i dbyings su snang rig stong pa'i cho 'phrul thams cad ro mnyam lhun rdzogs chen por gding 'chos pa'i dgongs pa las ma g.yos par 'di'i rjes zlos /
oM AHhU~M hrI:
snang sems gnyis su med sogs /
de nas so thar byang sems sngags kyis bsdus pa'i sdom pa tha dag 'dzin cing bsrung bar bgyi snyam pas sdom pa bzung ba 'di'i rjes zlos mdzod /
ho :
tshe bdag rig 'dzin snang mtha' yas :
rgyal ba sras bcas mkha' 'gro dgongs :
bdag ni dus 'di nas bzung ste :
'od gsal mngon du ma gyur bar :
so thar byang sems gsang sngags kyi :
sdom pa thams cad bzung bar bgyi :
ma bsgral pa rnams bsgral bar bgyi :
ma grol pa rnams grol bar bgyi :
dbyugs ma phyung pa dbugs dbyung zhing :
sems can mya ngan 'das la 'god :
lan gsum /
de nas sgo gsum rdo rje gsum du byin gyis brlab cing thun mong ma yin pa sems bskyed pa'i slad du dmigs pa 'di ltar sgoms shig
/khyed rang skad cig gis tshe dpag med du gsal ba'i spyi bor zla ba la oM dkar po /
mgrin par pad+ma la AHdmar po /
thugs kar nyi ma la hU~M sngon po rnams de bzhin gshegs pa thams cad kyi sku gsung thugs rdo rje gsum gyi ngo bor gyur pa'i mos pa mdzod /
de nas sems can gyi don du sangs rgyas bsgrub 'dod kyi blo dung nge ba re skyed /
de yongs su gyur pa las snying gar zla ba'i dkyil 'khor re sgoms /
chos thams cad bden par ma grub pa'i stong pa nyid dang rang gi sems ro gcig tu gyur par sgoms /
de yongs su gyur pa las zla ba'i steng du rdo rje rtse lnga pa re sgoms la bden gnyis dbyer med du sems bskyed par bgyi'o snyam pas rdo rje rtse gcig pa'i phyag rgya dang bcas sngags 'di'i rjes zlos lan gsum mdzod /
oM AHhU~M:
oM sarba yo ga tsit+ta ut+pA da yA mi :
rdo rje me tog bcas snying gar bzhag la /
sems bskyed pa de brtan par byas pa'i mos pa mdzod /
oM su ra te sa ma ya satwaM hoHsid+d+hi badzra ya thA su khaM:
mtshams sbyor spyi ltar byas te /
oM A khaM wI ra b+h+rU~M:
zhes mig ras dang /
oM puSh+pe sid+d+hi hU~M:
zhes me tog sbyin /
las chu 'thor la /
chu'i rdul phra rab re re bzhin khro bo bdud rtsi 'khyil pa'i sprin phung 'phros te dbang bskur ba la bar chad byed pa'i bgegs thams cad rgyang ring du bskrad pa'i mos pa mdzod /
hU~M hU~M hU~M:
zhes so //
oM badzra a mr-ita kuN+Da lI ha na ha na hU~M phaT:
ces bzla /
de nas rigs nges par bya ba'i phyir 'di skad dris pa'i mos pa mdzod /
kye :
bu khyod su yin ci la dga':
zhes dris pa'i lan gdab par mos te 'di'i rjes zlos mdzod /
skal bzang bdag bde ba chen po la'o :
de nas 'dun pa nges par bya ba'i phyir du 'di skad dris pa'i mos pa mdzod /
bu khyod des ni ci zhig 'tshol :
zhes dris pa'i lan gdab par mos te 'di'i rjes zlos mdzod /
mchog gi thig le'i dam tshig go :
de nas bla ma dang dkyil 'khor pa la lus dbul ba'i blos 'di'i rjes zlos mdzod /
ho :
bla ma drin dang ldan pa la :
bdag gi lus 'bul bzhes su gsol :
dkyil 'khor dkon mchog gsum mchog la :
bdag gi lus dbul bzhes su gsol :
de nas rdo rje spyi bor bzhag ste gsang bar gdams pa'i mos pa mdzod /
ho :
mchog tu gsang ba zab mo'i don :
snod min ma smin pa dag la :
srog gi phyir yang smra mi bya :
de 'das rdo rje dmyal bar 'gyur :
ma hA sa ma ya badzra hU~M:
de nas dkyil 'khor du gzhug pa'i slad du 'di skad brjod pa'i mos pa mdzod /
ho :
bu khyod 'dir shog nyams dga'i grong :
thar pa chen po mchog gi gnas :
'dir zhugs dkyil 'khor lha la bskor :
phyag 'tshal gus pas 'dir 'dus shig :
hU~M hU~M dza dza :
dkyil 'khor gyi sgo bzhi shag gis phyes par gyur /
badzra pra be sha ya phaTaH
dkyil 'khor la g.yas su lan gsum bskor te shar gyi sgo drung du gnas pas lha tshogs rnams kyi zhabs la phyag byas par mos la thal mo gnas gsum du sbyor la 'di'i rjes zlos /
oM na ma ste hU~M/
na mA mi hU~M/
na mo na maHhU~M swA hA/
lan gsum /
de dag gis dkyil 'khor phyi 'jug rnams grub /
nang 'jug gi thog mar ye shes dbab pa'i sngon 'gro dam tshig gi gnad la bkar cing nan tan du bka' bsgo ba yin pas don dran par mdzod cig
/rdo rje spyi bo dang snying gar bzhag la /
hU~M hrI:
de ring dus su dngos grub thob :
srungs shig ma bsrung nyams par 'gyur :
snying la rdo rje sems dpa' gnas :
slob dpon bka' bstsal nyan par byos :
ma hA badzra sa ma ya hU~M:
zhes dam chu sbyin /
de nas nang 'jug gi dngos gzhi ye shes dbab pa'i slad du thal mo sbyar te gsol ba 'debs pa 'di'i rjes zlos lan gsum mdzod /
kye :
bla ma rig 'dzin tshe yi bdag :
bdag la byin rlabs ye shes phob :
rang byung ye shes rang la gnas :
de nyid bdag la bstan par 'tshal :
lan gsum /
de nas dbang gi gzhi dang rtsa bar gyur pa ye shes pa dbab pa yin pas khyed rang lus gnad drang por bsrang /
ngag gnad rlung kha sbyor du chings /
sems tshogs drug gi yul la skad cig kyang ma g.yengs par dmigs pa 'di ltar sgoms shig
/bsang sbyang /
stong pa'i ngang las khyed rang gi sems nyid hrIHyig dmar po /
de las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las rma byas btegs pa'i rin po che'i khri dang pad+ma nyi zla'i steng du khyed rang bla ma kun bzang snang ba mtha' yas tshe dpag tu med pa sku mdog dmar po dmar dkar sngo ba'i zhal gsum phyag drug pa /
'dzum khro chags pa'i nyams can /
spyan gsum gsum dang ldan pa /
phyag drug gi dang po gnyis mnyam gzhag gi phyag rgyas tshe bum bdud rtsis gang ba dang /
bar ma gnyis gri gug thod khrag dang /
tha ma gnyis pad phreng dang pad+ma dmar po rnams bsnams pa /
zhabs rdo rje'i skyil krung du bzhugs pa'i pang du yum gos dkar mo dmar mo gri gug thod khrag 'dzin pa pad+ma'i skyil krung gis bzhugs pas 'khril ba /
gnyis ka'ang dar dang rin po che'i rgyan can mtshan dpe'i gzi byin mchog tu 'bar ba'i skur gyur pa'i dpral bar oM dkar po /
mgrin par AHdmar po /
thugs kar hU~M sngon po /
thugs dbus su rang 'dra ba'i ye shes sems dpa'i thugs kar gser gyi rdo rje'i lte bar hrIHdmar po /
de dang bdag mdun gyi thugs ka'i hrIHlas 'od zer 'phros pas nub phyogs bde ba can sogs phyogs bcu'i zhing khams rab 'byams nas /
bcom ldan 'das tshe dpag tu med pa sogs sangs rgyas byang sems rtsa gsum chos skyong rgya mtsho'i thugs rgyud bskul /
de rnams kyi gnas gsum nas mgon po tshe dang ye shes dpag tu med pa'i sku phyag rgya /
gsung yig 'bru /
thugs phyag mtshan gyi rnam pa dpag tu med pa nyi zer gyi rdul 'khrigs pa ltar byon pa dang /
mdun bskyed kyi thugs ka nas kyang rang 'dra dpag tu med pa byung ste khyed rang gi spyi bo'i gtsug dbang po'i sgo /
ba spu'i bu ga rnams nas char babs pa bzhin sib sib thim pas rgyud byin gyis brlabs pa'i mos pa mdzod cig
/ces brjod la spos rol dang bcas te las byang dbu'i byin 'beb dbyangs bcas gyer ba'i mthar /
oM AHhU~M badzra gu ru pad+ma thod phreng rtsal badzra sa ma ya dzaHbadzra A yu She hU~M b+h+rU~M nr-i dzaHsid+d+hi pha la hU~M A:
zhes rtsa sngags dang tshe gzungs kyi mthar /
oM dz+nyA na A we sha ya a AH
zhes btags pa mang du bzlas /
de ltar byin phab pa'i ye shes pa'i byin rlabs kyi rgyun byang chub ma thob kyi bar du brtan par byas pa'i mos pa mdzod /
rdo rje dang me tog dmar po spyi bor bzhag la /
oM su pra tiSh+Tha badzrA ya swA hAH
tshom bu'i dkyil 'khor bsham /
mtshams sbyor spyi ltar byas te me tog dor ba ni /
hU~M hrI:
kun bzang tshe yi dkyil 'khor dam pa ru :
rig pa mchog gi me tog phreng ba ni :
gus pas 'bul gyis brtse bas bzhes mdzod la :
byang chub rdo rje tshe yi dngos grub stsol :
puSh+pe pra tIts+tsha badzra ho :
slar yang me tog spyi bor bzhag pas tshe'i dngos grub 'od zer gyi phung po 'bar ba'i rnam par spyi bor thim pa'i mos pa mdzod /
ho :
deng nas bu khyod ye shes thugs srog 'dzin :
rgyal sras dpa' bo dngos grub mchog 'di longs :
dbang rtags cod pan 'dzin pa'i rgyan 'di yis :
bu la dbang bskur chos rgyal srid thob shog :
rtsa sngags dang /
pra ti gr-i h+Na satwaM i maM satwa ma hA ba la :
zhes dbang bskur zhing gsang mtshan yang pad+ma tshe dbang rtsal zhes btags pa yin no //
zhes brjod /
mtshams sbyor spyi ltar byas te mig dbye ba ni /
ho :
ji ltar mig mkhan rgyal po yis :
rab rib bsal ba'i tshul bzhin du :
ma rig deng bsal dkyil 'khor ltos :
dngos grub kun dang ldan par 'jug :
sa ma ya pra we sha ya phaT:
ces brjod nas dkyil 'khor rten dang brten par bcas pa mngon rtogs ltar bstan par bya /
bsdu na /
de ltar dag pa ye shes kyi mig gsar du thob pa des /
bcom ldan 'das tshe dpag tu med pa ye shes 'od mchog zhal gsum phyag drug pa lha bzhi bcu rtsa dgu pa'i dkyil 'khor chen po rten dang brten par bcas pa mngon sum du mthong ba'i mos pa dang bcas dga' spro dang dad gus rgya chen po bskyed mdzod /
des dkyil 'khor du 'jug pa'i chos rnams grub pa lags /
zhugs pa la tshe dbang bskur ba'i thog mar tshe 'gugs pa'i slad du dmigs pa 'di ltar mdzod /
slob dpon dang dkyil 'khor pa'i lha tshogs rnams kyi thugs ka nas 'od zer lcags kyu'i dbyibs can pho nya mgyogs ma'i tshogs sprul pa yang sprul nyi zer gyi rdul ltar spros pa rnams kyis /
khyed rang gi bla tshe chad nyams yar ba /
sde brgyad 'byung po mthu bo che rnams kyis brkus shing phrogs pa rnams dang /
'khor ba dang mya ngan las 'das pa'i brtan g.yo'i bcud dang dwangs ma dge mtshan ji mchis pa /
khyad par dbang bcu dang ye shes lnga'i tshe dpal dngos grub kyi dbyig thams cad bdud rtsi 'ja' 'od zer thig rnam pa lnga'i rang bzhin du bsdus nas khyed rang rnams kyi ba spu'i bu ga nas sib sib zhugs /
lus kyi nang tshe'i bcud kyis gang /
dwangs ma srog rten hrIHyig la thim pas bkrag mdangs 'od du 'bar /
'chi med tshe'i dngos grub thob par sgoms shig
/mda' dar g.yab la /
hU~M hrI:
chos dbyings ye shes sogs tshe 'gugs las byang ltar gyer /
de nas dngos gzhi'i dbang rnams rim par bskur ba'i thog ma bum pa'i dbang la dmigs pa 'di ltar mdzod /
slob dpon gyi thugs ka nas 'phros pa'i 'od zer gyis dbang gi lha gdan gsum tshang ba'i dkyil 'khor pa mdun gyi nam mkhar spyan drangs badzra sa mA dzaH
sprul pa'i lha mo rnams kyis mchod par gyur /
oM badzra ar+g+haM sogs /
de bzhin gshegs pa rnams kyis slob ma la mngon par dbang bskur du gsol /
ces gsol ba btab pas dbang gi lha rnams kyis bkra shis kyi rnam pa du ma dang ldan pas rnam rgyal bum pa 'chi med bdud rtsis bkang pas spyi bo nas dbang bskur bar mos shig
/rnam rgyal bum pa thogs te /
hU~M hrI:
bkra shis bum pa 'od gsal gzhal yas khang :
kun bzang tshe yi lha tshogs bzhugs pa'i gnas :
gnyis med 'od zer kun tu 'bar ba'i bcud :
bu la dbang bskur ye shes lnga rdzogs shog :
oM bud+d+ha ka la sha a b+hi Shiny+tsa oM:
badzra ka la sha a b+hi Shiny+tsa hU~M:
rat+na ka la sha a b+hi Shiny+tsa trAM:
pad+ma ka la sha a b+hi Shiny+tsa hrI:
karma ka la sha a b+hi Shiny+tsa A:
zhes bum pa mgo bo'i gnas lngar bzhag la bum chu sbyin cing 'thor /
zhes dbang bskur pas bdud rtsi'i rgyun gyis lus gang /
dri ma dag
/chu'i lhag ma gyen du 'khyil pa las ye shes lnga'i rang bzhin rigs lngas dbur brgyan par gyur /
sku rten tshe 'brang kun bzang tshe dpag med pa'i dkyil 'khor du gsal ba spyi bor bzhag pas sku gsung thugs las 'chi med ye shes kyi bdud rtsi'i rgyun babs /
khyed rang gi lus thams cad gang /
sgrib gnyis bag chags dang bcas pa dag
/sgo gsum rdo rje gsum gyi rang bzhin du byin gyis brlabs par mos shig
/tshe 'brang thogs la /
hU~M hrI:
ngo bo'i sku ni mtha' bral rdo rje'i tshe :
mi 'gyur g.yung drung tshe yi dbang thob shog :
rang bzhin gsung ni grags stong chos kyi sku :
rgyun chad med pa tshe yi dbang thob shog :
thugs rje'i thugs ni mtha' bral thig le'i sku :
dus gsum mi 'gyur tshe yi dbang thob shog :
oM AHhU~M badzra gu ru pad+ma thod phreng rtsal badzra sa ma ya dzaHbadzra A yu She hU~M b+h+rU~M nr-i dzaHsid+d+hi pha la hU~M A:
kA ya wA ka tsit+ta A yur+dz+nyA na a b+hi Shiny+tsa oM AHhU~M hrI:
zhes gnas gsum du bzhag
/gsung rten tshe chang blud pa lus kyi rtsa khams thams cad la khyab ste 'bar ba'i hrIHyig gis gtams pa'i 'od kyis lus kun khyab pas 'chi med tshe'i dngos grub thob pa'i mos pa mdzod /
hU~M hrI:
sangs rgyas kun dang rtag tu mnyam sbyor zhing :
ye shes bdud rtsis dug lnga'i nad kun sel :
dga' bzhi ye shes bde stong dbang thob shog :
hrIHhrIHhrI:
A yur+dz+nyA na puN+ye ma hA su kha a b+hi Shiny+tsa AHAHA:
thugs rten tshe ril 'khor lo tshe mda' bcas thugs kar bzhag cing tshe ril sbyin pas de rnams tshe lha'i dkyil 'khor cha tshang ba rer gsal ba khyed rang gi snying ga'i dbus kyi nyi zla'i gwa'u la thim pas 'chi med tshe'i dngos grub thob pa'i mos pa mdzod /
hU~M hrI:
cis kyang mi 'gyur mi shigs rdo rje sems :
rig pa'i rgyal po kun khyab kun tu bzang :
gzhom gzhig bral ba'i srog gi thig le'i dbang :
rig pa sems kyi bu khyod blang bar gyis :
tshe gzungs bzla bzhin tshe ril sbyin /
yon tan gyi tshe rten sman gyi za ma tog spyi bo sogs gnas lngar bzhag ste dbang bskur bas gnas lnga sogs lus kyi nang thams cad mi 'gyur rdo rje tshe'i bcud kyis gang ste yon tan phun sum tshogs pa dang 'chi med tshe'i dbang dang dngos grub thob pa'i mos pa mdzod /
hU~M hrI:
bdud rtsi'i dbang bskur sku lnga ye shes lnga :
spyi bor bzhag pas dbang bskur mchog gyur te :
lus ngag yid gsum sgrib pa kun dag nas :
bkra shis rnam rgyal tshe yi dbang thob shog :
rtsa sngags dang tshe gzungs /
oM badzra A yu She hU~M b+h+rU~M nr-i dzaHa b+hi Shiny+tsa AH
zhes bzla bzhin sman ril sbyin /
phrin las kyi tshe rten phur pa gnas lngar gtug cing dbang bskur bas 'chi bdag gshin rje'i snying gi dbus nas tshe'i dwangs ma 'od kyi rnam par bsdus shing /
khyed rang gi shangs bug brgyud nas thugs kar thim pas bdud rtsi'i 'od kyis gang bas 'chi med tshe'i dbang dang dngos grub thob pa'i mos pa mdzod /
hU~M hrI:
sangs rgyas kun gyi ye shes sku :
khro rgyal pad+ma kI la ya :
bdud bzhi'i snying khrag rngubs byas nas :
rtsal chen rdzogs pa'i dbang thob shog :
oM badzra ma hA kro d+ha pad+ma kro tI shwa rI badzra kI li kI la ya ma hA yak+sha kA la rU pa karma raM raM dz+wa la raM hU~M phaT:
ru tra mA ra ya hU~M phaT:
karma A yuHpuN+ye dz+nyA na a b+hi Shiny+tsa hU~M:
de rnams kyis gzhung gi dbang dngos gzhi grub pas 'og gi rgyal srid sogs la 'jug chog
/yang grangs gsog lta bur mkho ba'i dbang mdor bsdus dngos grub len chog nas 'byung ba'ang 'dir sbyor na /
slar yang tshe 'brang spyi bor bzhag la /
hU~M hrI:
bdag gzhan gnyis med dag kyang dkyil 'khor du :
yon tan rmad byung ye shes tshe yi lha :
dngos grub bstsal dang stsol bar mi dmigs kyang :
lhun gyis grub pa'i thig le mchog gi tshe :
da lta nyid du bstsal zhing brtan par mdzod :
phrin las rnam bzhi lhun gyis grub pa'i tshe :
dgos 'dod re skong yid bzhin gter gyi mdzod :
chos dang dbang thang thun mong yon tan brgyad :
mngon shes drug ldan tshe dbang bstsal du gsol :
rtsa sngags dang tshe gzungs kyi mthar /
kA ya wA ka tsit+ta A yur+pun+ye dz+nyA na rat+na sid+d+hi pha la hU~M A:
tshe ril byin te /
hU~M hrI:
'khor los sgyur rgyal ci 'dod rtsol med bzhin :
rang byung ye shes cho 'phrul zad pa med :
tshe dang ye shes phrin las lhun gyis grub :
phun sum tshogs pa'i dngos grub 'di la stsol :
rtsa sngags dang tshe gzungs bzla /
tshe chang sbyin te /
hU~M hrI:
yid bzhin nor bu dbang gi rgyal po la :
gsol ba gang btab re ba yongs skong ltar :
tshe bcud ye shes bdud rtsi'i rgyun dang ldan :
lhun grub rgyun chad med pa'i dngos grub stsol :
rtsa sngags dang tshe gzungs bzla /
de dag rnams kyis 'chi med yang gsang tshe'i sgrub pa'i dbang bskur ba dngos gzhi grub nas mtha' rten gyi dbang bskur ba rim par sbyin pa'i thog mar /
rgyal srid sna bdun dang bkra shis rdzas brgyad kyi dbang bskur bas dge legs kyi dpal phun sum tshogs pa la dbang bsgyur ba'i mos pa mdzod /
hU~M hrI:
'khor lo rin chen dbang bcus 'khor rgyun gcod :
chos 'khor legs bskor sa bcu'i dbang thob shog :
tsakra rat+na a b+hi Shiny+tsa mAM:
hU~M hrI:
btsun mo rin chen gter chen gzungs dang ldan :
bsod nams yid bzhin dpal 'byor dbang thob shog :
pra dz+nyA pA ra mi ta a b+hi Shiny+tsa mAM:
hU~M hrI:
nor bu rin chen skyon sel bde ba'i gnas :
mchog gsum re skong lhag mthong dbang thob shog :
ma Ni rat+na a b+hi Shiny+tsa mAM:
hU~M hrI:
khyim bdag rin chen gang 'dul dpag bsam shing :
shes byar thogs med nor bdun dbang thob shog :
ma hA tsin+d+ha rat+na a b+hi Shiny+tsa mAM:
hU~M hrI:
glang po rin chen bdud 'dul stobs po che :
yang dag stobs bcu gnad ldan dbang thob shog :
hasti rat+na a b+hi Shiny+tsa mAM:
hU~M hrI:
rta mchog rin chen 'khor mtsho sgrol shugs 'chang :
sa lam myur bgrod rdzu 'phrul dbang thob shog :
karma a shwa rat+na a b+hi Shiny+tsa mAM:
hU~M hrI:
dmag dpon rin chen thabs ldan mi 'jigs sbyin :
go gyon g.yul 'joms mi 'jigs dbang thob shog :
ma hA khaD+ga rat+na a b+hi Shiny+tsa mAM:
bkra shis rdzas brgyad ni /
hU~M hrI:
sngon tshe rgyal ba shAkya seng ge la :
gsang bdag dpa' bo phyag na rdo rje yis :
yungs dkar phul bas stong phrag brgyad cu'i bgegs :
ma lus 'joms mdzad bkra shis dbang thob shog :
mang+ga laM ku ru a b+hi Shiny+tsa hU~M swA hA:
hU~M hrI:
sngon tshe rgyal ba shAkya seng ge la :
khye 'u dam pa rtsa 'tshong bkra shis kyis :
dUr ba phul bas nad gdon kun las rgyal :
sdug bsngal zhi byed bkra shis dbang thob shog :
mang+ga laM ku ru a b+hi Shiny+tsa hU~M swA hA:
hU~M hrI:
sngon tshe rgyal ba shAkya seng+ge la :
tshangs pa'i rgyal pos bil ba phul ba yis :
stobs ldan mi 'jigs sku lnga yongs su rdzogs :
rgyu chung 'bras 'phel bkra shis dbang thob shog :
mang+ga laM ku ru a b+hi Shiny+tsa hU~M swA hA:
hU~M hrI:
sngon tshe rgyal ba shAkya seng ge la :
bram ze dam pa bkra shis skar rgyal gyis :
li khri phul bas thugs rjes gzhan phan rgyas :
khams gsum dbang sdud bkra shis dbang thob shog :
mang+ga laM ku ru a b+hi Shiny+tsa hU~M swA hA:
hU~M hrI:
sngon tshe rgyal ba shAkya seng ge la :
glang chen sa srung gi waM phul ba yis :
shes bcu rab brtan bzhi brgya'i nad kun grol :
dkar po'i chos 'dzin bkra shis dbang thob shog :
mang+ga laM ku ru a b+hi Shiny+tsa hU~M swA hA:
hU~M hrI:
sngon tshe rgyal ba shAkya seng ge la :
legs skyes bu mos bkra shis zho phul bas :
dbang po'i mdangs 'phel bsam gtan ting 'dzin bskyed :
dri med sems dag bkra shis dbang thob shog :
mang+ga laM ku ru a b+hi Shiny+tsa hU~M swA hA:
hU~M hrI:
sngon tshe rgyal ba shAkya seng ge la :
'od 'chang lha mos me long phul ba yis :
ma rig rab sangs chos rnams gzugs brnyan ltar :
gtsang dag sangs rgyas bkra shis dbang thob shog :
mang+ga laM ku ru a b+hi Shiny+tsa hU~M swA hA:
hU~M hrI:
sngon tshe rgyal ba shAkya seng ge la :
brgya byin dbang pos g.yas 'khyil dung phul bas :
yon tan rgya mtsho gsung dbyangs drug cu sgrog :
chos sgras kun khyab bkra shis dbang thob shog :
mang+ga lam ku ru a b+hi Shiny+tsa hU~M swA hA:
swasti swasti :
b+h+rU~M b+h+rU~M b+h+rU~MHa b+hi Shiny+tsa A:
las bzhi'i 'brang rgyas kyi dbang bskur bas phrin las bzhi la thogs pa med par dbang bsgyur ba'i mos pa mdzod /
hU~M hrI:
nad gdon gnod pa ma lus pa :
zhi ba'i phrin las dbang thob shog :
oM shAn+tiM ku ru a b+hi Shiny+tsa hU~M swA hA:
hU~M hrI:
tshe dang bsod nams ye shes kun :
rgyas pa'i phrin las dbang thob shog :
swA puSh+TiM ku ru a b+hi Shiny+tsa hU~M swA hA:
hU~M hrI:
khams gsum srid pa'i 'gro ba kun :
dbang sdud phrin las dbang thob shog :
hrI wa shaM ku ru a b+hi Shiny+tsa hU~M swA hA:
hU~M hrI:
zhing bcur gyur pa'i dgra dang bgegs :
tshar gcod drag po'i dbang thob shog :
ru tra mA ra ya phaT:
ces lag tu gtad /
tshe mda' rin chen 'bar bas spyi bor rgya gram du reg pas lus thams cad rdo rje rgya gram gyis zhu lugs su g.yogs te tshe'i bar chad thams cad las srung bar byas pa'i mos pa mdzod /
hU~M hrI:
srid gsum 'khor ba rnam par dag :
ye shes phung po bla na med :
bkrag mdangs gzi brjid phun sum tshogs :
rtag tu sgo gsum bsrung bar bya :
kA ya wA ka tsit+ta tiSh+Tha rak+Sha rak+Sha rak+Sha hU~M:
tshe'i bar chad thams cad las bsrungs par byas pa'i mos pa mdzod /
tshe mda' snying gar gtugs te /
hU~M hrI:
'chi med rdo rje ye shes tshe :
dkyil 'khor lha dang gnyis su med :
'od lnga gsal dwangs rnyog pa med :
thugs kar rtag tu sba bar bya :
stong pa'i go cha sra zhing brtan :
sus kyang gzhom du ga la yod :
sa ma ya a a :
zhes gzhom bral ka dag gi dbyings su rgyas gdab /
mtshams sbyor bcas shis brjod rgyas par spel lo //
gsum pa dbang gi rjes dam tshig khas blang /
gtang rag maN+Dal /
lus 'bul dge bsngo rnams dang /
dkyil 'khor rjes rim slob dpon gyis tshogs la rol zhing lhag ma gtang ba nas shis brjod kyi bar rnams las byang ltar byas pas 'grub bo //
lhun grub ye~X she~Xs 'o~Xd kyi gsang lam nas //
'chi med rdo rje gzhom bral srog gi mcho~Xg
/tshe 'dir grub nas zag bcas 'khor ba'i chos //
kun kyang zag med 'od kyi klong sgrol shog
/de ltar snga 'gyur rig 'dzin gong ma rnams kyis mgrin gcig tu bsngags pa'i zab chos 'di nyid deng sang dpe rgyun tsam yang chad du nye ba na /
rgyal bstan yongs rdzogs kyi mnga' bdag rje bla ma 7'jam dbyangs mkhyen brtse'i dbang po'i bka' drin las smin grol yongs su rdzogs pa'i skal bzang thob pas rin chen gter gyi mdzod chen po'i dbyig gi snying por bzhugs su gsol ba'i slad du /
pad+ma gar dbang blo gros mtha' yas pa'i sdes rdzong shod bde gshegs 'dus pa'i sgrub gnas su bklag chog gi khrigs su bkod pa dge legs 'phel //

//
