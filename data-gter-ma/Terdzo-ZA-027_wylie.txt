@#//
thugs rje chen po pad+ma rgyal po'i dkyil 'khor du slob ma rjes bzung dbang gi cho ga don zab bcud 'dus zhes bya ba bzhugs so //
bla ma dang thugs rje chen po pad+ma rgyal po'i zhabs la phyag 'tshal lo //
gang zhig brten na thar pa'i srog brling zhing //
zhi ba 'chi med bdag po'i rgyal thabs su //
mod la sbyor byed bdud rtsi'i bum pa bzang //
smin byed 'byung gnas bla ma lha yis skyongs //
theg dgu yongs kyi bcud 'dus chos kun la //
rang dbang sgyur byed dbang mchog kun gyi phul //
rang gzhung 'khrul med bklag chog 'bri ba la //
rtsa ba gsum gyis gnang zhing byin rlabs stsol //
zab chos thams cad kyi yang snying don zab dgongs 'dus kyi thugs kyi ti ka nyams su len par 'dod pa'i skal pa can dag gi rgyud smin byed dbang gi cho ga thog mar bsgrub pa la gsum /
sbyor ba /
dngos gzhi /
rjes so //
dang po ni /
dbang gi rgyab chos las rnam pa bcur gsungs te /
thun min bslab gsum mnga' ba bcud ldan bla ma'i mtshan nyid /
'phags nor bdun gyis 'byor pa snod ldan slob ma'i mtshan nyid /
phyi nang gsang ba legs lam du phyogs pa dge ldan dus kyi mtshan nyid /
dben zhing mthun rkyen tshogs pa dben ldan gnas kyi mtshan nyid /
dbang sgrub rten mchod byin chas 'dzom pa 'byor ldan longs spyod kyi mtshan nyid de phun sum tshogs pa lngas bsgrub pa'i gzhi bzung /
bla ma la snga rol du gsol ba btab pa bla ma sta gon /
dkyil 'khor dang sku gsung thugs rten bshams pa dkyil 'khor sta gon /
theg dgu'i chos rnams bsags pa dbang rdzas sta gon /
sgrub mchod bdag 'jug blang ba lha sta gon /
slob ma rnams skyabs sems yig brgya maN+Dal la 'bad pa slob ma sta gon rnams su gsungs pas de dag ji ltar nus pa bsgrubs shing tshogs par bya'o //
de dag las skabs kyi thog mar gshom gyi lag len ni /
stegs bu gtsang mar gzhung mthun gyi dkyil 'khor ras bris bkram pa'am /
maN+Dal la 'bru'i tshom bu dbus su che chung gsum /
mtha' skor du drug bkod pa'i khar khri'u la gzhung pod dam rgyud kyi glegs bam dar dmar la mthong grol 'khor lo bris pas dgab /
de'ang snga nas tshad ldan bsgrubs pa yod na rab /
med na'ang gzhung mthun bris pa zhig nges par dgos so //
de steng 'phrul stegs la thugs rje chen po'i sku dang rgyab phyogs su mchod rten /
mdun phyogs su bum pa bcud ldan kha rgyan mgul chings ldan pa bzhugs su gsol /
rgyab ngos su bla ma'i gtor chen nam zlum gtor pad 'dab rgyan spros can gyi g.yas g.yon du bka' gter srung ma'i mchod gtor dang sman raka
/mtha' skor du chu gnyis nyer spyod g.yas skor du bsham /
nyan thos kyi dbang rdzas chos gos lhung bzed gseg shang srung skud dmar po /
rang rgyal la shing tog dang rus pa'i phreng ba so shing /
byang sems la dung pusti rtswa ku sha'i chun po gnyis bsnol /
kri ya la mig dar cod pan rdor dril rigs lnga'i phyag mtshan /
u pa la rdo rje dang phreng ba /
yo ga la gser thur dang me long /
ma hA la rnam rgyal bum pa ni sngar bkod des chog cing /
a nu la ka pA la bdud rtsi mngar gsum sbyar bas bkang ba dang rig tsaka me long rnams dang /
a ti'i skabs 'bul rgyu rin chen sman 'bru'i maN+Dal /
spyi la las bum /
maN+Dal me tog rnams dkyil 'khor gyi mthar skor ram nye logs ci bde bar bzhag
/gzhan yang sngon gtor dkar bgegs /
tshogs kyi yo byad /
chad brtan /
yungs thun spos rol sogs kyang nye bar bsdogs /
de nas slob dpon gyis las gzhung gi sngon 'gro nas brtsam /
dngos gzhi bdag mdun dbyer med du bsgrubs /
bzlas pa'i skabs 'dzab khang phyes la bum pa sogs dbang rdzas re re bzhin thugs rje chen po khyad par du bstim zhing yig bcu re re bzhin brgya stong ci 'grub bzlas la mchod bstod bskul ba bya /
de nas /
las bum nang du pad nyi'i steng //
dbang chen rta mgrin sku mdog dmar //
dbyug to sdigs mdzub lcags kyu 'dzin //
dur khrod chas ldan rta zhal 'tsher //
'dor stabs me klong hrIHsgra sgrog
/sku las bdud rtsi'i rgyun babs gyur //
ces mos la hrIHbzla /
oM ha ya grI ba hU~M phaT/
ces pa'ang bzlas la bzhag
/de nas gter srung gtor 'bul tshogs mchod phud 'bul ba yan grub pa dang /
'og nas 'byung ba'i cho ga tshang ba bdag 'jug tu blang /
mi nus na rig pa'i me tog dor bar bya'o //
gnyis pa dngos gzhi dbang bskur ba la gsum /
sbyor ba dkyil 'khor phyi nang du 'jug pa /
dngos gzhi theg dgu'i dbang sbyin pa /
rjes dam tshig bsgrags bzung la sogs pa'o //
dang po ni /
slob ma rnams las bum gyis phyi rol du khrus bya /
sgo drung du gnas pas gsol ba 'debs pa 'di'i rjes zlos /
ho :
bla ma dkon mchog yi dam mkha' 'gror bcas :
sku gsum zhing nas bdag la dgongs su gsol :
bdag cag dad pas khyed la skyabs su gnas :
'gro ba'i don du smin grol chos sgo phyes :
zhes zhu /
de nas rigs dang skal pa brtags pa'i dri ba 'di la snyan gtod par zhu /
hrI:
dam tshig med pa'i skye bo dang :
log lta can gyi mu stegs dang :
blo chung nyan thos rang rgyal dang :
skal pa med pa ma yin nam :
zhes dris pa'i lan du 'di'i rjes zlos /
dam tshig med pa'i sogs gong ltar gyi mjug tu /
ma yin lags //
zhes zhu /
yang bla mas /
dad gus skal par ldan lags sam :
'jig rten bya ba bor nus sam :
sdom gsum dam tshig srung nus sam :
zab don yengs med sgom nus sam :
zhes dris pa'i lan du 'di'i rjes zlos /
dad gus skal par ldan lags so //
'jig rten bya ba bor nus lags //
sdom gsum dam tshig srung nus lags //
zab don yengs med sgom nus lags //
zhes khas blang du gzhug
/bgegs gtor bsang sbyang byin rlabs dang /
rta mgrin bskyed pa nas srung 'khor bsgom pa'i bar las byang ltar byas la yungs thun gu gul rol mo drag sngags kyi sgras skal pa dang mi ldan pa rnams rgya mtsho'i mthar bskrad la srung 'khor brtan por bsgom /
de nas slob ma rnams brkyang phyag 'tshal /
thar sbyar bcas nang du 'khod pa la slob dpon gyis /
thog mar gsol ba 'debs pa'i slad du dmigs pa 'di bzhin mdzod la gsol 'debs kyi rjes zlos gyis shig
/rang gi spyi gtsug sogs nas /
bka' srung dam can gter bdag la gsol ba 'debs so :
zhes pa'i bar las byang ltar gsol 'debs lan gsum bya /
de nas thal mo me tog dang bcas te gsol ba 'debs pa 'di'i rjes zlos mdzod /
kye ho :
spyan ras gzigs dbang rgyal tshab 'gro ba'i mgon :
nyam thag 'gro drug sdug bsngal skyabs pa'i phyir :
so so'i skal du gang la gang 'tsham par :
theg chen chos kyi 'khor lo bskor du gsol :
lan gsum zhu /
de nas lo rgyus rgyas par spro na gter gzhung gi brgyud pa'i lo rgyus 'chad par gsungs pa ltar la /
bsdu na /
ma gyur 'gro ba nam mkha' dang mnyam pa'i sems can thams cad kun bzang 'od mi 'gyur ba pad+ma rgyal po'i go 'phang la 'god par bya /
de'i ched du don zab dgongs pa gcig dril gyi dbang skur zab mo gsan la don nyams su blangs te tshe gcig gis gdod ma'i grol sar snyogs par bya'o snyam pa'i thugs bskyed pa dang chos gsan pa'i kun spyod gsal btab la gsan par zhu /
de la gsan bya chos kyi lo rgyus zur tsam brjod na /
'khor 'das gnyis ka'i thog ma chos nyid stong pa'i dbyings su ye shes kyi gsal mdangs shar ba'i sku gsum gting rdzogs kyi dkyil 'khor gnyis med thig le chen por rang ngo shes nas ye sangs rgyas pa /
thog ma'i mgon po chos sku skye med kun bzang snang ba mtha' yas ka dag dgongs pa'i rtsal snang lhun grub tu rgyas pas /
longs sku 'gag med ye shes rigs lnga gangs chen mtsho thugs rje chen po pad+ma rgyal po tshad dang ris su bral ba'i thugs rje rang byung du shar te /
sprul sku rtsol med rig pa'i skyes bu drug dang rdo rje slob dpon gyi snang brnyan gdul bya'i yul dang 'tsham par snang ba'i sku gsum dgu phrugs phun sum tshogs pa lnga lnga'i bdag nyid can rnams rgyal ba chos sku'i klong las rang byon cing /
khyad par bde chen 'od lnga 'bar ba'i zhing khams su bzhugs pa'i rigs lnga pad+ma rgyal po'i thugs las mi mjed 'jig rten gyi khams 'dzam gling bye ba phrag brgyar 'od zer de snyed du spros pas /
d+ha na ko sha'i mtsho gling pad+ma ge sar gyi sdong po bye ba phrag brgyar sprul sku pad+ma 'byung gnas grangs de snyed du sprul nas 'dzam gling thams cad zhabs kyis bcag ste gdul bya smin grol la 'god par mdzad /
lhag par bod yul gdong dmar mun pa'i gling du rgyal po srong btsan sgam po zhes bya ba thugs las sprul te dge ba bcu'i khrims bcas shing chos kyi srol gtod /
de nyid dar rgyas su bya ba'i phyir thugs rje chen po pad+ma rgyal po'i drung nas byang chub sems dpa' blo gros gzhon nur gyur pa nyid chos rgyal khri srong lde btsan zhes bya ba'i srid par bzung nas bstan pa'i gzhi ma dpal gyi bsam yas bzhengs shing /
slob dpon chen po sogs mkhas grub rnams spyan drangs te dam chos 'chad nyan sgom sgrub kyis gtan la dbab pa'i tshe /
o rgyan gyi slob dpon chen pos bod du gsang sngags kyi bstan pa dar ba'i phyir dbang rten gzungs ma gsang ba ye shes kyi rnam rol mkhar chen mtsho rgyal btsal te smin grol bskyed rdzogs kyi gdams ngag dpag tu med pa dang /
khyad par thugs rje chen po dbang chen rgya mtsho mtha' yas kyi rgyud bskyed rdzogs gdams pa rnams gnang ba'i rjes su shangs kyi zam bu lung brag dkar yangs rdzong du o rgyan yab yum Ar+Ya sa le rnams thugs dam la bzhugs pa'i skabs shig
/dpal ldan sngags kyi srung mas lung gis bskul te mtsho rgyal gyis slob dpon la don tig gnang bar gsol ba btab cing bka' bzhin bsgrub pa'i dam bca' phul bas /
dag pa'i snang bar gu ru rin po che'i rnam thar bkod pa'i cha shas bde chen snying po bkod pa'i rgyan la sogs pa rigs lnga gangs chen mtsho'i zhing dang /
'khor ba yongs sgrol gyi dur khrod rnams su smin grol gyi rgyud dang gdams pa tshang bar bstan /
slar dag snang las sad pa na gu ru nyid kyis gnang ba bstsal pa ltar gdams ngag rnams drug tshan bcu bzhir bsdus nas shangs mtshal gyis yi ger bkod /
gter kha gsum du sbas shing rgyas btab pa las phyis dus la babs pa'i tshe gter ston dri med lhun po thugs rje rang byung rtsal gyis tsa ri rdo rje sgom phug nas don tig 'gro ba kun grol gyi skor rnams spyan drangs /
mnga' ris gter ston gar dbang rdo rje zla ba rgyal mtshan gyis mang yul byams sprin rnam snang sku phyal nas zab tig chos dbyings rang gsal gyi skor rnams spyan drangs /
stag sham rdo rje bsam gtan gling pas dpal brag bde ldan 'od gsal phug nas dgongs 'dus 'gro ba kun sgrol gyi chos skor spyan drangs pa'i /
snga ma gnyis ni rgyud 'grel sogs chos tshan mang nyung phran bu tsam las tshig don thams cad zhu dag pher zhing /
grub chen nyi zla klong gsal la don tig dang zab tig gnyis ka'i bka' babs pas de phyin chad nas brgyud pa'i chu bo gcig 'dres su gyur pa dang /
phyi ma'ang bskyed rim gyi skabs su bla ma dgongs 'dus kyi dkyil 'khor kha bsnon du bsgom pa'i khyad par tsam las snga ma gnyis dang tshig don mtshungs shing byin rlabs kyi rgyun 'dres pa ste /
de ltar na dgongs pa'i yang tig chu bo gcig 'dres kyi dbang skur zab mo sgrub par byed pa la slob dpon gyis bgyi bar 'os pa rnams sngon du song grub pa lags pas /
khyed rang slob ma rnams kyi ngo skal du gyur pa zhing khams 'bul ba la thugs gtad par zhu /
zhes maN+Dal 'bul du gzhug go
/gnyis pa dngos gzhi la gsum /
bstan pa la 'jug pa /
byin gyis brlab pa /
dbang skur ba'o //
dang po ni /
sngon 'gro'i chos de dag rnams kyis ni /
rtsa ba las /
slob bu thar pa'i lam du 'jug par bya //
zhes gsungs pa ltar thar pa'i lam 'jug gam /
dkyil 'khor phyi nang du 'jug pa'i chos rnams kyi don tshang ba yin zhing /
dngos gzhi ni gzhung las /
de yang rim gyis theg pa dgu la 'jug :
ces gsungs shing /
theg pa dgu yang gsang 'dus man ngag gi rgyud las /
nyan thos rang rgyal byang sems gsum :
gang zag dbang po dman la dgongs :
kri ya u pa yo ga gsum :
gang zag dbang po 'bring la dgongs :
ma hA a nu a ti gsum :
gang zag dbang po rab la dgongs :
zhes gsungs pa'i theg dgu'i smin byed rim par bgyi ba la bstan pa la 'jug pa'i cho ga gsum /
byin rlabs rig pa gtad pa gsum /
dbang gi rim pa gsum rnams su yod pa'i dang po la'ang /
nang gses kyi dbye bas gsum du mchis pa'i thog ma 'dul ba'i bstan pa la 'jug pa'i slad du 'dun pa 'di bzhin du mdzad 'tshal /
khyed rang rnams kyi mdun du bsham pa'i dkyil 'khor gyi dbus su /
bla ma dang tha mi dad pa'i sangs rgyas shAkya thub pa la /
sangs rgyas dang byang chub sems dpa' nyan rang gi tshogs dang bcas pas bskor bar mos la phyag lan gsum 'tshal zhing maN+Dal 'bul bar zhu /
zhes phyag dang maN+Dal 'bul du gzhug
/de nas pus btsug thal mo sbyar bas skyabs su 'gro ba 'di'i rjes zlos mdzod /
na mo :
sangs rgyas chos dang dge 'dun dang :
bla ma yi dam mkha' 'gro dang :
chos sku longs sku sprul sku la :
byang chub bar du skyabs su mchi :
lan gsum /
gsol ba 'debs pa 'di'i rjes zlos /
hrI:
ji ltar sngon gyi 'phags pa de dag gis :
sdig pa mi dge spangs pa ji bzhin du :
de dag kun gyis rjes su bdag bzung nas :
dam chos 'dul ba'i bka' lung gnang du gsol :
zhes gsol ba btab pas /
bcom ldan 'das kyis /
rigs kyi bu dag tshur shog :
ces gsungs pa tsam gyis sku las 'od zer 'phros te khyed rang rnams la phog pas /
khyed rang rnams tha mal pa ma yin pa sprul pa'i dge slong du gyur par mos shig
/ces byas la gtsug phud bregs shing chos gos gsum dang lhung bzed gseg shang gtad la /
hrI:
tshur shog tshur shog rigs kyi bu :
thar pa'i rgyal mtshan 'di zungs la :
sdig pa ci yang mi byed cing :
dam chos 'dul ba 'dzin par gyis :
a b+hi Shiny+tsa hU~M hU~M:
srung skud gdags /
de ltar dbang bskur ba thob nas nyan thos kyi bstan pa mtha' dag bstan pa'i snod du rung ba yin te /
de la nyan thos theg pa'i 'jug sgo skyabs su 'gro ba ste /
zhes pas 'jug sgo skyabs 'gro /
lta ba gang zag la bdag med du rtogs /
sgom pa mi sdug pa dang 'gog pa'i zhi gnas sgom /
spyod pa rang don du mi dge ba spong /
nyon mongs pa 'dod chags khyad par du spang /
'bras bu zung bzhi ya brgyad du 'dod pa yin pas de dag lam du khyer snyam pa mdzod cig
/khyed rang rnams kyi rkang mthil du yi ge hU~M dkar po zhig bsam la /
hU~M brgya rtsa brgyad bzla bar zhu /
zhes bzlar gzhug
/des ni nam yang dmyal bar mi skye zhing /
bskal pa grangs med gsum nas dgra bcom pa'i 'bras bu thob par 'gyur ro //
zhes gzengs bstod do //
gnyis pa mdo sde'i bstan pa la 'jug pa'i slad du phyag dang maN+Dal 'bul bar zhu /
smon pa byang chub mchog tu sems bskyed pa 'di'i rjes zlos /
ji ltar dus gsum mgon po rnams :
byang chub tu ni nges mdzad ltar :
byang chub sems ni bla na med :
dam pa bdag gis bskyed par bgyi :
lan gsum /
gsol ba 'debs pa 'di'i rjes zlos /
hrI:
ji ltar sngon gyi sangs rgyas sras rnams kyis :
bsod nams ye shes dge ba spyad pa ltar :
de dag kun gyis rjes su bdag bzung nas :
dam chos mdo sde'i bka' lung gnang du gsol :
zhes gsol ba btab pas /
bcom ldan 'das kyi zhal nas /
dge slong dag tshur shog :
ces gsungs pa tsam gyis gsung las 'od zer 'phros pas khyed rang rnams la phog pas khyed rang rnams sprul pa'i rang rgyal du gyur par mos shig
/shing tog dang rus pa'i phreng ba gtad /
maN+Dal tshom bu lnga par so shing 'dor du gzhug la /
hrI:
tshur shog tshur shog rigs kyi bu :
rten 'brel 'di la legs par ltos :
dge ba phun sum tshogs spyod pa'i :
dam chos mdo sde 'dzin par gyis :
a b+hi Shiny+tsa me me :
de ltar dbang bskur pa thob nas rang rgyal gyi bstan pa mtha' dag bstan pa'i snod du rung ba yin te /
de la rang rgyal theg pa'i 'jug sgo chos la dmigs pa'i smon pa sems bskyed /
lta ba gang zag chos la bdag med du rtogs /
sgom pa ni shing thog gam rus pa la brten nas rten 'brel bcu gnyis lugs 'byung lugs ldog sgom /
spyod pa dge bcur rang don du spyod /
nyon mongs pa khyad par du zhe sdang spong /
'bras bu bse ru'am ne tsho lta bus bde chen sar skyel ba yin pas de dag lam du khyer snyam par mdzod cig
/khyed rang rnams kyi gsang gnas su yi ge me dkar po re sgoms la /
me brgya rtsa brgyad bzla bar zhu /
zhes bzlar gzhug
/des ni nam yang yi dwags su mi skye zhing /
bskal pa grangs med lnga nas sa bcu po thob par 'gyur ro //
zhes gzengs bstod do //
gsum pa mngon pa'i bstan pa la 'jug pa'i slad du phyag dang maN+Dal 'bul bar zhu /
'jug pa byang chub mchog tu sems bskyed pa 'di'i rjes zlos /
sems can ma lus bsgral bar bya :
de bzhin 'gro rnams grol bar bya :
dbugs ma phyung rnams dbugs dbyung zhing :
mya ngan 'das la 'god par bya :
lan gsum /
gsol ba 'debs pa 'di'i rjes zlos /
hrI:
ji ltar sngon gyi rgyal ba sras bcas kyis :
byang chub sems dpa'i bslab pa gang bslabs pa :
de dag kun gyis rjes su bdag bzung nas :
dam chos mngon pa'i bka' lung gnang du gsol :
zhes gsol ba btab pas /
bcom ldan 'das kyi zhal nas /
kye :
byang chub sems dpa' dag tshur shog :
ces gsungs pa tsam gyis thugs ka nas 'od zer 'phros te khyed rang rnams la phog pas khyed rang rnams phyir mi ldog pa'i byang chub sems dpar gyur par mos shig
/dung dang pusti lag tu gtad /
rtswa ku sha'i chun po gnyis stan dang sngas kyi tshul du gtad la /
hrI:
tshur shog tshur shog rigs kyi bu :
byang sems smon 'jug bskyed par gyis :
rang gi sems ni yongs su 'dul :
dam chos mngon pa 'dzin par gyis :
a b+hi Shiny+tsa pad pad :
de ltar dbang skur pa thob nas byang chub sems dpa'i bstan pa mtha' dag bstan pa'i snod du rung ba yin te /
de la byang sems theg pa'i 'jug sgo ni /
sems can la dmigs pa'i 'jug pa'i sems bskyed /
lta ba sems tsam pa dang dbu ma pa'o //
sgom pa stong nyid snying rje'o //
spyod pa tshad med bzhi dang bsdu ba'i dngos po bzhis rang las gzhan gces par 'dzin pa'o //
nyon mongs pa khyad par du gti mug spong /
'bras bu sa bcu la sbyor ba yin pas de dag lam du khyer snyam pa mdzod /
khyed rang rnams kyi lte bar yi ge pad dkar po re re sgoms la pad brgya rtsa brgyad bzla bar zhu /
zhes bzlar gzhug
/des ni nam yang dud 'gror mi skye zhing /
bskal pa grangs med gsum nas bcu gcig kun tu 'od kyi sa thob par 'gyur ro //
zhes gzengs bstod do //
de ltar sku nyan thos /
gsung rang rgyal /
thugs byang chub sems dpa'i dbang gis 'bras bu sprul pa'i sku thob par 'gyur ro //
gnyis pa ni /
des bstan pa la 'jug pa'i rim pa gsum song nas /
gnyis pa byin gyis brlab pa la'ang gsum du yod pa'i dang po kri ya'i rig pa gtad nas lus byin gyis brlab pa la /
sngon chad dkyil 'khor 'dir ma zhugs pa'am ma rig pa'i sgrib pa dang bcas pa'i brdar gdong g.yogs 'ching bar zhu /
zhes gdong bcing /
lha dang mjal ba'i phyag rten du me tog gsar pa'i chun po re thogs par mos mdzod /
A khaM bI ra hU~M/
zhes me tog gtad la /
de nas dmigs pa 'di bzhin du mdzod /
khyed rang rnams kyi mdun gyi nam mkhar dkyil 'khor gyi dbus su bla ma dang thugs rje chen po dbyer med pa'i rigs lnga gangs chen mtsho bla ma rig 'dzin yi dam mkha' 'gro dam can dang bcas pa bzhugs par mos la phyag dang maN+Dal 'bul bar zhu /
thal mo sbyar la /
phyi'i sdom pa bzung ba 'di'i rjes zlos /
sdom pa yi ni tshul khrims dang :
dge ba'i chos ni sdud pa dang :
sems can rnams kyi don du yang :
rigs lnga'i sdom pa bzung bar bgyi :
lan gsum /
gsol ba 'debs pa 'di'i rjes zlos /
hrI:
sangs rgyas kun gyi rang bzhin sku :
bla ma la ni skyabs su mchi :
thar pa chen po'i grong mchog tu :
mgon pos bdag nyid 'jug par 'tshal :
lan gsum /
zhes gsol ba btab pas /
rnam par snang mdzad kyi dbu'i mdzod spu las 'od zer dkar po 'phros te /
khyed rang rnams kyi spyi bor A+oM dkar po'i tshul du gnas pas /
khyed rang rnams kyi lus kyi sgrib pa byang nas thugs rje chen po'i skur gyur pa las 'od zer 'phros te 'jig rten thams cad 'od zer dkar khrug khrug tu 'dug pa la shes pa gtod cig
/spos gu gul rol mo bcas /
hrI:
rnam dag chos dbyings rab 'byams klong yangs nas :
lhun grub ye shes cho 'phrul rigs lngar shar :
bla ma yi dam mkha' 'gro chos skyong rnams :
'gro don skur bzhengs thugs rjes gshegs su gsol :
oM AHhU~M dz+nyA na kA wA tsi A be sha ya a A:
zhes bzlas shing byin dbab pas /
sku'i byin pheb pa'i rtags su 'dar ba dang mthong snang yid du 'ong ba 'byung bas brtan par byas par mos shig
/spyi bor rdo rjes bdud rtsi bzhag la /
dz+nyA na kA ya tiSh+Tha badzra :
zhes pas brtan par bya /
de nas khyed rang rnams las kyi rdo rjes khrid de dkyil 'khor la bskor ba byas te slar shar gyi sgo drung 'khod par mos la mig ras kyi 'og nas dkyil 'khor gyi bar snang du ltos la kha dog ji ltar mthong bar smros shig
/ces brda sbyar la kha dog dri /
de la kha dog dkar por mthong na zhi ba /
ser pos rgyas pa /
dmar pos dbang /
ljang gus mngon spyod /
mthing gas mchog
/khra bor mthong na las sna tshogs su 'grub pa yin no //
zhes lung bstan no //
sngar byin pa'i me tog de nyid sngon nas 'brel ba'i rigs kyi lha la phog par shog cig snyam pas ltos pa med par tshig 'di'i rjes zlos dang bcas te 'dor bar zhu /
hrI:
bdag gi rig pa'i me tog 'di :
dkyil 'khor lha tshogs rnams la 'bul :
bsod nams ye shes tshogs rdzogs nas :
ye shes lha zhal bstan du gsol :
pra tIts+tsha badzra ho :
zhes me tog dkyil 'khor du dor bas lha'i sku gsung thugs gang du phog pa'i rigs dang sbyar la /
gsang mtshan rnam snang rdo rje /
mtha' yas rdo rje /
mi bskyod rdo rje sogs su btags /
mig dbye bar gsol ba 'debs pa 'di'i rjes zlos /
hrI:
rdo rje slob dpon dgongs su gsol :
bdag cag 'khor ba'i sems can rnams :
ma rig rmongs pas ldongs pa yi :
las kyi rab rib bsal du gsol :
zhes gsol ba btab pas ma rig pa'i sgrib g.yogs bsal bar mos shig
/thur ma thogs la /
kye :
ma rig rmongs pas ldongs pa rnams :
bde gshegs rnams kyi ye shes kyis :
mig mchog dam pa dbye bar bya :
dkyil 'khor lha tshogs 'di la ltos :
tsak+ShuHpra be sha ya A:
zhes mig dar bsal /
kye /
skal ldan rigs kyi bu rnams /
'di ltar brda sku gsung thugs kyi rten bkod pa 'dis mtshon nas /
rtags sku gsung thugs rigs gsum sems dpa'i rnam par shar ba de'ang /
don stong gsal 'gag pa med pa'i chos nyid du rtogs par gyis shig
/brda dkyil 'khor kha dog lnga ldan du yod pa 'dis mtshon nas /
rtags rigs lnga yum lnga'i rnam par shar ba de'ang /
don rang byung ye shes lnga'i ngo bo don dam chos nyid kyi dbyings su ro mnyam par shes par mdzod cig
/ces don rtags bstan la /
rnam rgyal bum pa /
cod pan /
rdor dril /
rigs lnga'i phyag mtshan rnams kyis dbang bskur la /
hU~M:
chu dang cod pan rdo rje dril bu dang :
ming gi dbang mchog dam pa bskur ba yis :
sku yi byin rlabs lus la zhugs pa dang :
kri ya rig pa'i dbang lnga thob par shog :
a b+hi Shiny+tsa Ni Ni :
zhes bum chu 'thor zhing blud /
de ltar dbang bskur pa thob nas bya ba'i rgyud kyi bstan pa mtha' dag bstan pa'i snod du rung ba yin te /
de la kri ya ba'i 'jug sgo ni khrus dang gtsang sbra la sogs pa'i spyod pa nas 'jug
/lta ba don dam skye ba med pa'i ngang nas kun rdzob rang dang lha rje 'bangs su lta ba'o /
sgom pa ni /
stong pa'i lha /
sgra'i lha /
gdan gyi lha /
yig 'bru'i lha /
phyag mtshan gyi lha /
sku yongs rdzogs kyi lha rigs gsum mgon por bskyed pa ste /
don gyi lha drug bsgom pa'o //
spyod pa lus ngag yid gsum dag par spyod pa'o //
nyon mongs pa ni khyad par du khong khro spong ba'o //
'bras bu rigs gsum mgon po'i yon tan thob pa yin pas de dag lam du khyer snyam pa mdzod cig
/khyed rang rnams kyi srog pa rtsar yi ge Ni dkar po re re sgoms la Ni brgya rtsa brgyad bzla bar zhu /
zhes bzlar gzhug
/des ni nam du'ang mi khoms pa'i gnas su mi skye zhing /
mi tshe bdun na sa bcu gnyis pa non par 'gyur ro //
zhes gzengs bsted do //
gnyis pa u pa'i rig pa gtad nas ngag byin gyis rlob pa'i slad du phyag dang maN+Dal 'bul bar zhu /
nang gi sdom pa bzung ba 'di'i rjes zlos /
hrI:
bla ma sangs rgyas sku gsung thugs :
skye 'gag 'khrul med rang gi sems :
gnyis 'dzin rtog pas mi spang zhing :
ye shes rigs lngar bsgrub par bya :
lan gsum /
gsol ba 'debs pa 'di'i rjes zlos /
hrI:
sangs rgyas kun gyi rang bzhin gsung :
bla ma la ni skyabs su mchi :
thar pa chen po'i grong mchog tu :
mgon pos bdag ni 'jug par 'tshal :
zhes gsol ba btab pas rnam par snang mdzad kyi ljags las 'od zer dmar po 'phros te /
khyed rang rnams kyi mgrin par AHdmar po'i tshul du gnas pas /
khyed rang rnams kyi ngag gi sgrib pa sbyangs nas tshangs pa'i dbyangs kyi 'jig rten gsum po gang zhing 'jig rten thams cad 'od zer dmar khrugs khrugs 'dug pa la shes pa gtod cig
/byas la /
oM ma Ni pad+me hU~M:
zhes grangs mang drag tu bzla /
gsung gi byin phebs pa'i rtags su ngag rang rdol du smra ba dang /
rgyal ba'i gsung thos par 'gyur te de brtan par byas par mos shig
/mgrin par rdo rjes bdud rtsi bzhag la /
dz+nyA na wA ka tiSh+Tha badzra :
zhes brtan par bya /
rdo rje dang phreng ba gtad la /
hU~M:
rdo rje phreng ba sangs rgyas ma lus kyi :
phyag na gnas kyis khyod kyang bcang bar gyis :
gsung gi byin rlabs ngag la zhugs pa dang :
u pa brtul zhugs sngags kyi dbang thob shog :
a b+hi Shiny+tsa ma ma :
de ltar dbang bskur pa thob nas spyod pa'i rgyud kyi bstan pa mtha' dag bstan pa'i snod du rung ba yin te /
de la u b+ha ya'i 'jug sgo ni bden gnyis zung 'jug gi ting nge 'dzin gyis 'jug
/lta ba don dam skye med las ye shes kyi lha dang dpon g.yog tu blta ba'o //
sgom pa lta spyod zung 'jug tu rgyal ba rigs lnga bsgom pa'o //
spyod pa ni phrin las rnam pa bzhis gzhan don byed pa'o //
nyon mongs pa khyad par phrag dog spang ba'o //
'bras bu ni rigs lnga'i go 'phang thob pa yin pas de dag lam du khyer snyam pa mdzod cig
/khyed rang rnams kyi ltag par yi ge ma dkar po re re sgoms la ma brgya rtsa brgyad bzla bar zhu /
zhes bzlar gzhug
/des ni nam yang lha ma yin du mi skye zhing /
mi tshe lnga nas sa bcu gsum thob par 'gyur ro //
gsum pa yo ga'i rig pa gtad nas yid byin gyis rlob pa'i slad du phyag dang maN+Dal 'bul bar zhu /
gsang ba'i sdom pa bzung ba 'di'i rjes zlos /
hrI:
chos rnams ye shes lngar rtogs pas :
nyon mongs spang bar mi byed cing :
rang grol ngang du spyad par bya :
rtog bral chen por gnas par bya :
lan gsum /
gsol ba 'debs pa 'di'i rjes zlos /
hrI:
sangs rgyas kun gyi rang bzhin thugs :
bla ma la ni skyabs su mchi :
thar pa chen po'i grong mchog tu :
mgon pos bdag nyid gzhug par 'tshal :
zhes gsol ba btab pas rnam par snang mdzad kyi thugs ka nas 'od zer sngon po 'phros te /
khyed rang rnams kyi snying gar hU~M mthing ga'i tshul du gnas pas /
khyed rang rnams kyi yid kyi sgrib pa sbyangs nas thugs ka'i 'od zer gyis 'jig rten khams thams cad mthing khrugs khrugs pas gang ba la shes pa gtod la sems ma yengs par mdzod cig
/ces sems gtod du gzhug
/thugs kyi byin phebs pa'i rtags su bde gsal mi rtog pa'i nyams myong bzang po skye bar 'gyur bas de brtan par byas par mos shig
/snying gar rdo rjes bdud rtsi bzhag la /
dz+nyA na tsit+ta tiSh+Tha badzra :
zhes pas brtan par bya /
mig thur dang me long bzung la /
hU~M:
mig thur ma rig sgrib sel spyan lnga ldan :
me long chos rnams gsal ba'i dbang bskur bas :
thugs kyi byin rlabs sems la zhugs pa dang :
yo ga'i slob dpon dbang mchog thob par shog :
a b+hi Shiny+tsa A+oM A+oM:
de ltar dbang bskur pa thob nas rnal 'byor rgyud kyi bstan pa mtha' dag bstan pa'i snod du rung ba yin te /
de la yo ga'i 'jug sgo ni las dang ting nge 'dzin las 'jug pa'o //
lta ba ni don dam du sems bskyed la /
kun rdzob ye shes kyi lha dang dam tshig gi lha gcig grogs gcig tu lta ba'o //
sgom pa ni gdan gyi byang chub /
sku'i byang chub /
gsung gi byang chub /
thugs kyi byang chub /
ye shes sems dpa'i byang chub ste byang chub pa lnga la brten nas lha'i dkyil 'khor bsgom pa'o //
spyod pa ni sems can gyi don du ye shes kyi lha sgrub cing thabs shes 'brel ba'o //
nyon mongs pa khyad par du nga rgyal spong ba'o //
'bras bu ni rdo rje 'chang gi yon tan rdzogs pa yin pas de dag lam du khyer snyam pa mdzod cig
/khyed rang rnams kyi spyi bor yi ge A+oM dkar po re re sgoms la A+oM brgya rtsa brgyad bzla bar zhu /
zhes bzlar gzhug
/des ni nam yang lha'i sdug bsngal myong bar mi 'gyur zhing /
mi tshe gsum nas 'og min gyi sa thob par 'gyur ro //
zhes gzengs bstod /
de ltar sku kri ya /
gsung u pa /
thugs yo ga gsum gyis 'bras bu longs spyod rdzogs pa'i sku thob par 'gyur ro //
gsum pa ni /
de dag gis byin rlabs rig pa gtad pa'i rim pa gsum song nas /
gsum pa dbang skur ba la'ang gsum du yod pa'i /
dang po ma hA yo ga'i spros bcas bum dbang zhu ba'i yon du maN+Dal phul /
de nas spyan dmigs 'di bzhin du mdzod /
dkyil 'khor gyi dbus su bla ma dang kun bzang yab yum tha mi dad par bzhugs pa la /
thugs rje chen po rigs lnga yab yum /
sprul pa'i 'khor tshogs dpag tu med pas bskor ba /
khyed rang rnams skad cig gis thugs rje chen po pad+ma rgyal po dmar gsal zhal gcig phyag gnyis pa longs spyod rdzogs pa'i chas thams cad kyis brgyan pa /
phyag thugs kar thal mo sbyar ba'i bar du pad+ma dmar po'i sdong bu bsnams shing zhabs rdo rje skyil krung gis pad zla'i gdan la bzhugs pa'i thugs kar dam tshig gi lha rdo rje sems dpa' tshon gang ba zhig bzhugs par mos shig
/bdud rtsi'i chu sbyin la /
hU~M:
khyod kyi rdo rje sems dpa' nga yin gyis :
nga la brnyas par ma byed dam tshig srungs :
'di ni khro chu khol ma'i dam tshig chu :
dam tshig bsrung na ye shes bdud rtsir 'gyur :
tha tshig rdo rje'i dam las nam yang 'da' bar mi bgyid do snyam pas 'di'i rjes zlos /
sa ma ya i dan+tu na ra kan :
deng phyin chad rtsa ba dang yan lag gis bsdus pa'i spyi dang khyad par lhag pa'i dam tshig sa ma ya 'bum sde rnams la blang dor tshul bzhin du bya dgos so //
de nas thal mo me tog dang bcas te gsol ba 'debs pa 'di'i rjes zlos /
hrI:
byang chub rdo rjes sangs rgyas la :
ji ltar mchod cing gsol ba ltar :
bdag kyang drang ba'i don gyi phyir :
nam mkha'i rdo rje bdag la stsol :
ces gsol ba btab pas /
kun tu bzang po'i sku las 'od zer dkar po zhig 'phros pas /
khyed rang rnams kyi phyi nang gi phung po khams dang skye mched thams cad lha dang lha mo'i rang bzhin du gyur /
lha thams cad kyi sku gsung thugs las 'od zer bdud rtsi'i chu rgyun khyed rang rnams kyi spyi bor babs pas lha'i sku gsung thugs dang khyed rang rnams kyi lus ngag yid gnyis med du gyur par mos shig
/rnam rgyal bum pa thogs la /
hrI:
bkra shis bum pa lha yi gzhal yas khang :
lha dang gnyis med ye shes bdud rtsi'i chus :
skal ldan rigs kyi bu la dbang bskur bas :
rgyal ba'i dkyil 'khor ma lus 'grub par shog :
a b+hi Shiny+tsa A+oM A+oM:
zhes spyi bor bzhag cing bum chu blud /
me tog 'thor la zhal nas gsungs pa'i bkra shis kyi tshigs su bcad pa brjod /
'dir spros pa la dga' na bkra shis rdzas rtags rgyal srid rnam bdun gyi dbang spyi 'gre bskur ba'ang bshad do //
ma hA yo ga'i bum dbang 'di nyid la yang /
bdag gzhan thams cad lhar bskyed pa bum dbang /
ye shes kyi bdud rtsi spyi bor blugs pa gsang dbang /
khyed rang rnams dang gnyis su med par 'dres pas sher dbang /
sgom mkhan ngo bor ma grub pa rtsal dbang ste bum pa la brten pa'i dbang bzhi rdzogs su thob pa yin no //
de ltar dbang skur pa thob nas ma hA yo ga'i bstan pa mtha' dag bstan pa'i snod du rung ba yin te /
de la ma hA yo ga'i 'jug sgo ni bum pa'i dbang yin te /
'dir bum pa'i dbang gzhan las khyad par 'phags /
gzhan du sa stegs bas 'dir pusti khyad par du 'phags /
gzhan du rdul tshon bas 'dir yi ge khyad par du 'phags /
gzhan du lha bstan pa bas 'dir lha'i sku khyad par du 'phags /
gzhan du dkyil 'khor gyis brgyan pa bas 'dir mchod rten khyad par du 'phags /
lta ba ni phung po khams dang skye mched thams cad lha dang lha mor sgom pa'o //
sgom pa ni de bzhin nyid dang /
kun tu snang ba dang /
rgyu'i ting nge 'dzin las lha yab yum gyi dkyil 'khor sgom zhing ye shes pa dang dam tshig gnyis med du bstim pa'o //
spyod pa ni sbyor sgrol gyis nyon mongs pa gnas 'gyur nas ye shes su grol ba'o //
'bras bu ni sprul sku thob par 'gyur bas de dag lam du khyer snyam pa mdzod cig
/de nas khyed rang rnams kyi spyi bor yi ge A+oM dkar po re sgoms la A+oM brgya rtsa brgyad bzla bar zhu /
zhes bzlar gzhug
/des ni lus kyi sgrib pa dag cing sangs rgyas kyi skur 'gyur /
gsang sngags kyi rdzas dang yo byad brten pa la dbang /
skye ba phyi mar sprul pa'i sku thob par 'gyur ro //
gnyis pa a nu yo ga la pha rgyud ma rgyud kyi dgongs pas dbang gnyis su gsungs pa'i dang po spros med gsang ba'i dbang skur zhu ba'i yon du maN+Dal phul /
shes rab ma mtshan dang ldan pa phul ba'i mos pas gsol ba 'debs pa 'di'i rjes zlos /
hrI:
bla ma rdo rje slob dpon dgongs su gsol :
bdag cag sdug bsngal nad rnams bsal ba'i phyir :
bde chen mdzes ma 'di la dgyes mdzad nas :
bdud rtsi bde ba'i rgyun de bdag la stsol :
lus kyi dkyil 'khor ma mthong ba'i brdar gdong g.yogs 'ching bar zhu /
zhes gdong g.yogs /
bla ma sangs rgyas yab yum gnyis rdo rje dang pad+ma bde ba chen por sbyor ba byas te /
rgyal ba thams cad la bde ba chen po'i mchod pa phul nas ye shes kyi 'od zer tshur 'dus bdag gi zhal du thim pas sku'i bcud du gyur nas /
rdo rje'i nang nas thon /
pad+ma'i nang du phab /
pad+ma'i nang nas thon /
ka pA la'i bdud rtsi dang ro gcig tu 'dres par gyur /
gdong g.yogs bsal /
hrI:
ltos shig skal ldan mig can rigs kyi bu :
dam rdzas bdud rtsi bla med mchog gi rdzas :
'di la spyad na sangs rgyas sku gsung thugs :
rdo rje'i dam tshig chen po 'grub par 'gyur :
e sa ma ya hU~M:
ho :
gong gi dus su phyi'i dal yin te :
'dir de las zab pa rdo rje slob dpon gyi sku'i dal yin pas :
nga dang kun bzang yab yum tha mi dad pa'i gnas nas :
'od zer bdud rtsi dkar dmar 'phros pas :
khyed rang gi snying ga'i nang nas lus kyi rtsa rlung thig le thams cad la thim par mos shig :
ka pA la'i bdud rtsi sbyin la /
hU~M:
chos dbyings rnam dag yum gyi mkha' klong nas :
bde chen bcud ldan yab kyi byang sems 'phros :
skal ldan rigs kyi bu la dbang bskur bas :
rtsa rlung thig le zag med grol bar shog :
a b+hi Shiny+tsa a A:
a nu yo ga'i gsang dbang 'di la yang /
bla ma yab yum gyi byang sems lce thog tu bzhag pas bum dbang /
de'i ro myang bas gsang dbang /
bde bas rtsa rlung thig le gang ba shes rab ye shes /
bde stong gnyis med du bltas pa rtsal dbang ste byang sems la brten pa'i dbang bzhi rdzogs su thob pa yin no /
khyed rang rnams kyi mgrin par yi ge AHdmar po re sgoms la AHbrgya rtsa brgyad bzla bar zhu /
zhes bzlar gzhug
/des ngag gi sgrib pa dag cing rtsa rlung thig le bsgom pa la dbang /
skye ba phyi ma longs spyod rdzogs pa'i sku thob par 'gyur ro //
zhes gzengs bstod /
de nas shin tu spros med shes rab ye shes kyi dbang zhu ba'i yon du rang gi lus longs spyod phul bar mos la maN+Dal phul /
gsol ba 'debs pa 'di'i rjes zlos /
hrI:
bla ma bde ba chen po dgongs su gsol :
bdag cag bde ba chen po bskyed pa'i phyir :
shes rab ye shes d+hA ki gnang mdzad nas :
zag med dga' ba'i bdag nyid bstsal du gsol :
dam tshig gi me long bstan nas /
hU~M:
chos rnams me long gzugs brnyan 'di lta bu :
dam tshig gzungs ma las kyi dpa' mo yi :
bde stong zung 'jug rdo rje b+ha ga la :
gnyis med chen por longs spyod byed nus sam :
zhes dris pa'i lan du /
nus lags /
zhes brjod /
rig ma dngos sam gzugs brnyan gtad la /
khyed rang la bde chen skyed pa'i rigs ldan gyi phyag rgya gtad pa dang srin lag sbrel bar mos /
bla ma kun bzang yab yum gyi thugs ka nas 'od zer mthing ga zhig byung nas /
khyed rang yab yum gyi thugs kar phog
/yab yum gnyis med du sbyor ba byas pas bde stong gnyis med kyi ye shes skyes par mos shig
/de gnyis kyi mgo thog tu slob dpon gyi phyag bzhag la /
hU~M:
khyed gnyis lhar gsal rdo rje pad+mar sbyor :
byang sems bskyil ba bzlog dang bkram pa yis :
bde la sems bzung stong pa nyid dang 'dres :
gnyis med bde ba chen po thob par shog :
a b+hi Shiny+tsa hU~M hU~M:
rig ma las skyes pa'i dga' bzhi mthar thug pa ni mtshon byed dpe'i ye shes zhes bya ba yin pas rang ngo la mnyam par zhog cig
/ces mnyam par 'jog tu bcug
/a nu yo ga shes rab ye shes kyi dbang 'di la yang /
slob bu yab yum lhar gsal ba bum dbang /
byang chub kyi sems phab pa gsang dbang /
bde ba chen po'i nyams skyes pa sher dbang /
bde ba stong nyid dang bsre ba tshig dbang ste phyag rgya la brten pa'i dbang bzhi rdzogs su thob pa yin no //
de ltar dbang skur pa thob nas a nu yo ga'i bstan pa mtha' dag bstan pa'i snod du rung ba yin te /
de la a nu'i 'jug sgo ni gsang dbang dang sher dbang ste /
gsang dbang ni gong gi bum dbang las khyad par du 'phags te /
de yang pusti'i dkyil 'khor las bla ma'i sku'i dkyil 'khor du khyad par 'phags /
bla ma rje btsun las bla ma'i yum khyad par du 'phags /
lha'i 'dra 'bag las bla ma yab yum lhar gsal ba khyad par du 'phags /
rgyan gyi mchod rten las bla ma'i sku gsung thugs khyad par du 'phags /
shes rab ye shes kyi dbang ni gsang dbang las khyad par du 'phags te /
bla ma phyi rol du gnas pa bas /
rang lus bla ma'i dkyil 'khor du gnas pa khyad par du 'phags /
bla ma'i yum gyi phyi rol du gnas pa las /
bdag dang sbyor ba khyad par du 'phags /
byang sems phyi rol du gnas pa las /
rang las skyes pa khyad par du 'phags /
gzhan gyis byin gyis brlabs pa las /
rang la gnas pa khyad par du 'phags pa'o //
a nu yo ga'i lta ba ni /
dbyings dang ye shes gnyis med do //
sgom pa stong nyid kyi ngang las rang gsal gyi ye shes pa dran rdzogs su bskyed pa'o //
spyod pa thams cad ye shes sgyu ma'i rol par spyod pa'o //
nyon mongs pa ye shes su rang grol ba'o //
'bras bu ni bde chen longs sku thob par 'gyur bas de dag lam du khyer snyam pa mdzod cig
/de nas khyed rang rnams kyi snying gar yi ge hU~M mthing ga re sgoms la hU~M brgya rtsa brgyad bzla bar zhu /
zhes bzlar gzhug
/des yid kyi sgrib pa dag cing /
sangs rgyas kyi thugs su gyur te /
phyag rgya bsten pa la dbang /
'chi khar bde ba chen po'i sku thob par 'gyur ro //
zhes gzengs bstod /
gsum pa a ti yo ga rab tu spros med rig pa'i rtsal dbang zhu ba'i yon du sman dang rin po che dang 'bru'i maN+Dal rnams rim bzhin 'bul mdzod /
mos gus rtse gcig pas gsol ba 'debs pa 'di'i rjes zlos /
hrI:
kun tu bzang po dgongs su gsol :
bdag cag blo bral ye shes skyed pa'i phyir :
chos nyid don gyi dgongs pa bstan mdzad nas :
yang dag zab dbyings chen po bdag la stsol :
'dir dpon slob thams cad stod g.yogs phud de langs la mig gi lta stangs nam mkha'i dbyings su gtod par gsungs pas de bzhin mdzad par zhu /
bla mas dal bus 'di ltar brjod /
kye ho :
e ma skal ldan sems kyi bu gcig 'di ltar sgoms :
steng phyogs nam mkha'i khams su gam gam song :
'gro mkhan rang gi sems la cer gyis ltos :
ma phyin mi gnas spros bral dam tshig yin :
zhes pa'i mthar /
de nas snang srid 'khor 'das thams cad 'od du zhu nas bla ma la thim /
bla ma 'od du zhu nas khyed rang rnams la thim par sgoms shig
/ces byas la rang mal du bzhugs te ngo sprad pa ni /
'o 
khyod rang rnams kyis 'di ltar du rtogs shig
/snod bcud 'khor 'das thams cad rang gi sems la ma shar ba spu tsam yang 'dug gam /
de mi 'dug na rang gi sems la dngos po 'dug gam /
de mi 'dug na dngos med stong pa nyid la 'khor ba'i sdug bsngal 'dug gam /
de mi 'dug na /
'o na sdug bsngal 'byung ba 'di gang gis len /
de sems 'gyu dang bcas pa'i blo 'dis len na /
sems zad na sangs rgyas pa yin no //
zhes ngo sprad /
da khyed rang rnams yi ge hrIHdkar po zhig tu gyur par bsam /
hrIHde nam mkha' la je mtho je mthor song nas slar ma ldog cig
/hU~M:
sems zad blo zad 'khrul pa zad pa'i dbyings :
smra bsam brjod med mtha' bral bde chen klong :
dus gsum sangs rgyas dgongs pa 'di rtogs na :
ka dag rgyal sa zin nas slar mi ldog :
hrIHhrIHhrIHzhes dar gcig mnyam par gzhag
/de ltar a ti yo ga'i rtsal dbang 'di la yang /
snang ba sems su bstan pa bum dbang /
sems stong par bstan pa gsang dbang /
stong pa bde chen du bstan pa shes rab ye shes kyi dbang /
bde chen blo 'das su bstan pa rtsal dbang ste rig rtsal la brten pa'i dbang bzhi rdzogs su thob pa yin no //
de ltar dbang skur pa thob nas a ti yo ga'i bstan pa mtha' dag bstan pa'i snod du rung ba yin te /
de la a ti'i 'jug sgo rtsal dbang ngo //
zhes pas /
'jug sgo rtsal dbang yin te /
'di shes rab ye shes kyi dbang las khyad par du 'phags /
de yang lus kyi dkyil 'khor las sems kyi dkyil 'khor khyad par du 'phags /
phyi rol las kyi phyag rgya las /
ye shes kyi phyag rgya dang sbyor ba khyad par du 'phags /
spros bcas kyi bde ba las /
zag med kyi bde bas khyad par du 'phags /
byin gyis brlabs pa las /
blo las 'das pa khyad par du 'phags pa'o //
lta ba mtha' bral re dogs med pa'o //
sgom pa blo 'das gzung 'dzin med pa'o //
spyod pa shar grol blang dor med pa'o //
nyon mongs pa ye nas ye shes chen por dag pa'o //
'bras bu lhun rdzogs chos kyi sku thob par 'gyur bas de dag lam du khyer snyam pas hrIHbrgya rtsa brgyad bzla bar zhu /
zhes bzlar gzhug
/des sgo gsum gyi sgrib pa ma lus pa dag cing /
stong gsal chos nyid bsgom pa la dbang /
nyams su blangs na tshe 'dir chos kyi sku myur du thob par 'gyur ro //
zhes gzengs bstod do /
spyi don gsum pa yon phul zhing dga' ston bya ba /
sgrub pa'i dam bca' phul ba la sogs pa rang gzhung ltar bya dgos kyang /
'dir spyi tsam du /
de ltar de dag rnams kyi sgo nas don zab dgongs pa 'dus pa'i byin rlabs kyi chu rgyun gcig tu dril ba'i dbang skur legs par phul grub pa yin pas spyi dang khyad par lhag pa'i dam tshig spyi dang /
khyad par du'ang 'di lta ste /
hrI:
dam tshig rigs drug sems can la :
snying rjes ma yi bu bzhin skyong :
yi ge bcu pa rgyun du bgrang :
gzhan don byed par sems bskyed gyis :
ji skad smos pa'i gnas rnams la bsrung sdom gyi rim pa tshul bzhin du bgyid do snyam pas 'di'i rjes zlos mdzod /
gtso bos ji ltar sogs lan gsum dang /
gtang rag maN+Dal /
lus longs spyod 'bul ba /
dge bsngo spyi ltar bya /
slob ma rnams gyes la slob dpon gyis tshogs la rol zhing lhag ma gtong ba sogs rjes kyi bya ba rnams phrin las kyi byang bu dkyus bzhin du bgyis pas grub bo //
srid mtshor yun ring dub pa'i skye bo yang //
bstan la rim 'jug nas bzung blo 'das kyi //
theg pa'i bar du yud kyis bgrod byed pa'i //
thabs mang dka' ba med pa'i tshul 'di rmad //
theg sgo kun gyi yang zhun bsdus pa la //
don zab dgongs 'dus zhes su mtshan gsol ba'i //
zab lam 'di nyid nyi zla'i dkyil 'khor bzhin //
srid pa'i khams su 'grib med kun gsal shog
/ces don zab dgongs pa'i byin rlabs gcig tu 'dus pa'i smin byed kun mkhyen bla ma rdo rje gzi brjid kyi bka' drin las skal pa bzang po'i dpyid du legs par thob pas /
chos tshul 'di'i rgyun nyag phra ba la zhabs tog tu 'gyur ba'i lhag blos de bI ko Ti tsa 'dra rin chen brag tu pad+ma gar dbang blo gros mtha' yas pa'i sdes yig cha snga phyi rnams kyi don ma nor bar bsdebs pa dge legs 'phel //

//
