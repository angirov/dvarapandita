\u0f01\u0f83:
thugs rje chen po'i phrin las kyi sprul pa ma hA kA la phyag drug pa'i sgrub thabs bzhugs so :
bla ma spyan ras gzigs la phyag 'tshal lo :
de yi phrin las sprul pa ma hA kA la'i sgrub pa la :
dben pa'i gnas su dur khrod sa la stegs bu gru bzhi pa byas pa'i khar :
drag po'i gzhal yas khang nang khrag zhag 'khrugs pa'i klong du 'khor lo rtsibs bzhi :
lha gnas rnams su phyag mtshan gyis mtshan pa :
phyi rol dur khrod kyi sa gzhi rdor rwa me ri bri :
dbus su ro ras sam zhing chen la bris pa'i sku khru gang pa rgyab tu sngags byang gis mtshan pa :
dar nag 'khor lo rtsibs bzhi pa bris pa'i dbus su mgon po'i srog sngags dang :
trag rak+sha b+h+yo :
rtsibs bzhi la :
k+She tra ha na hU~M:
TA ki rA dza ya :
dzi na mi tra hring :
rak+shad dza :
mu khyud la :
mgon po 'khor dang bcas pa rten 'dir bzhugs nas phrin las rnam bzhi mdzad du gsol :
zhes bris la dpa' bo g.yul du bsad pa'i snying dang :
rdo nag gru gsum la gser gyis hU~M bris pa :
rin po che 'bru sman dang bcas te lcags kyi gwa'u gru gsum pa'i nang du bzhag :
sha khrag gis brgyan pa'i gtor ma khru gang ba :
'khor lnga yi mchod gtor drag po'i mchod sprin ci 'byor pa bsham :
skyabs 'gro sems bskyed yan lag bdun pa bgegs bskrad mtshams gcad rnams bya :
gtor ma raM yaM khaM gis bsreg gtor bkru :
b+han+d+ha'i nang du sha lnga bdud rtsi lnga gsal ba'i steng du hU~M yig las 'od zer 'phros :
ye shes kyi bdud rtsi bkug :
gtor ma la thim pas ngo bo ye shes kyi bdud rtsi la :
rnam pa sha khrag gi phung por gyur par bsam :
dkyil 'khor du mgon po 'khor bcas bsgom :
bzlas pa bya :
thun gtor zhig bshams la gong bzhin byin gyis brlab :
gtso 'khor rnams kyi sngags mthar ba liM ta kha kha khA hiHbtags pas 'bul zhing phrin las bcol :
bsnyen pa 'bum phrag bdun bskyal bas mgon po'i zhal mthong bar 'gyur ro :
'grub pa'i dus su gtor chen rnams kyang bsngos la :
gtso bo'i gtor ma ma gtogs phyir bskyangs la :
lha rnams sku rten la bstim zhing dben pa'i sar bzhugs nas de'i mdun du rtag gtor 'bru nag rjen phye khrag chang mar khus sbrus pa'i nang du bdud rtsi lnga dang gri khrag sogs blugs :
shin tu rgyan gyis brgyan la zhing lpags kyi khar bkram :
de yang gtso bo'i gtor ma mda' gang :
'khor gyi gtor ma khru gang las mi dma' ba byin gyis brlabs la bzhag go :
sa ma ya :
rgya rgya rgya :
las sbyor phung shul gyi sa la stegs bu gru gsum pa steng nas brub khung byas pa'i nang du dgra bo'i zag rdzas dang ling+ga bzhag :
steng du gtso 'khor gyi gtor ma mtshe yungs dug dang sha khrag ke tshe shang tshe rtsang phur rnams kyis brgyan pa la steng du dar nag gi gdugs phub :
drag po'i mchod pa rnams bsham :
thams cad byin gyis brlabs la :
gtor ma mgon po 'khor dang bcas pa bskyed :
spyan drangs mchod bstod bya :
bzlas pa'i dus su bdag gi thugs ka nas 'od zer 'phros :
mgon po'i thugs kar phog par bsam la :
hU~M:
'jigs su rung ba'i dur khrod nas :
gson cig dgongs shig nag po che :
ma hA kA la 'khor dang bcas :
bdag gis snying po byang chub sgrub :
sems can kun gyi don bgyid phyir :
mgon po nag po 'khor dang bcas :
bsten cing bsnyen sgrub mchod pa'i mthus :
da res thugs dam bskul lags kyis :
ma hA kA la mthu ma chung :
'khor gyi las mkhan rtsal ma zhan :
dam nyams dgra bgegs sdig can gyis :
sangs rgyas bstan pa bshigs pa dang :
dkon mchog dbu 'phang smad pa dang :
byang chub sgrub la bar chad brtsams :
'di ni bsgral ba'i 'os yin pas :
sngon gyi thugs dam ji bzhin du :
sprul pa'i pho nya las la rgyugs :
dam nyams dgra bgegs khug la shog :
rnam shes rten dang gnyis med stims :
skyob pa'i lha dang phral bar gyis :
mthu rtsal rdzu 'phrul med par gyis :
lus ngag yid gsum byad du chug :
smyo zhing brgyal la rengs par gyis :
tshe srog thams cad rbad kyis chod :
mngon spyod drag po'i dus la bab :

ces bskul bas mgon po thugs khros te thugs ka nas 'od zer 'phros :
'khor gyi pho nya rnams kyi thugs kar phog :
gum gum chum chum las la 'dus te sprul pa'i pho nya bsam gyis mi khyab pa spros pa rnams kyis lcags kyus snying nas bzung :
zhags pas rke nas bcings :
lcags sgrog gis yan lag bsdams :
dril bus myos par byas te mgon po'i mdun gyi btson khang nang du bcug :
pho nya rnams kyis rdzas ngan rnams kyi char phab pas lha srung rnams gzhan du bskrad :
bdag nyid 'jam dpal gshin rje gshed du gsal ba'i thugs ka nas 'od zer 'phros pas mgon po la phog pas gzi brjid cher 'bar zhing sku las 'od zer 'phros :
dgra bgegs kyi tshe dang bsod nams dbang dang dam tshig bsdus te mgon po'i sku la bstims :
dgra bo nag hrul gyis song :
las mkhan rnams kyis zhags pas lus ngag yid gsum byad du bcings :
pho nya rnams kyis smyo khrag gi char phab nas dran med du myos :
mgon po 'khor dang bcas pa thugs cher khros te mtshon cha'i char phab pas dbang po rnams bcom :
mgon po'i phyag g.yas kyi gri gug dgra bgegs kyi snying dkar nag mtshams su btab pas dwangs ma drug bcom :
rnam shes nr-i yig mar me ltar 'bar ba nag thum gyis bsad par bsam la :
oM ma hA kA lA ya :
shA sa na :
u pa hA ri Ni :
e Sha a pany+tsi ma kA lo a yaM:
i daM rat+na tra yA ya :
a pa kA ri NaM:
ya di pra ti dz+nyA:
sma ra si ta dA:
i dam duSh+TAM kha kha khA hi khA hi :
mA ra mA ra :
gr-ih+Na gr-ih+Na :
ban+d+ha ban+d+ha :
ha na ha na :
da ha da ha :
pa tsa pa tsa :
di na me ke na :
dgra bgegs che ge mo mA ra ya hU~M phaT:
de nas bsad rtags rnams byung nas :
sngags de la :
dgra bgegs kyi sha khrag la khA hi khA hi :
mA ra mA ra :
sogs btags la :
mgon po 'khor dang bcas pas dgra bgegs kyi sha khrag hab hab lhag med gsol bar bsam :
las sbyor gyi skabs dgra bgegs kyi ling+ga gri lcags kyi gri gug gis gtub :
drag po'i shing gi hom brtsegs :
mgon po 'khor bcas kyi zhal rab tu gdangs pa'i nang du dgra bgegs kyi sha khrag phul bar bsam :
zhal bstab kyi sngags dang dmigs pa bya :
thun drug tu gtor ma 'bul :
las rdzogs nas gtor ma'i lha phaT dzaHsa nam mkhar btegs :
gtor ma dang las gtor byin gyis brlabs la bsngos :
mgon po'i thugs ka nas hU~M yig cig gtor ma la thim pas sprul pa'i dmag tshogs su gyur nas dgra bgegs rnams brlag par bsam :
hU~M:
gtum chen khro bo mi bzad pa :
ma hA kA la 'khor dang bcas :
drag po'i phrin las ma g.yel cig :
mgon po'i dmag tshogs dgra la chos :
ru mtshon phyor la jag pa 'gyed :
mgon po'i bka' chad dgra la phob :
ma mo'i nad yams dgra la b+h+yo :
gnod sbyin dmag tshogs dgra la drongs :
gshin rje'i khram kha dgra la b+h+yo :
dbang phyug pho nya las la chos :
bdud kyi mtshon char dgra la phob :
ltas ngan dal yams dgra la b+h+yo :
mo ngan rtsis rtsub dgra la b+h+yo :
bar chad rkyen rnams dgra la b+h+yo :
byad kha phur kha dgra la b+h+yo :
b+h+yo b+h+yo sdang ba'i dgra la b+h+yo :
b+h+yo b+h+yo za ba'i 'dre la b+h+yo :
b+h+yo b+h+yo phung ba'i sri la b+h+yo :
yas kyi bdud g.yos dgra la b+h+yo :
mas kyi sri langs dgra la b+h+yo :
bar gyi spyi bdud dgra la b+h+yo :
srog la hur thums byed pa yi :
'chi ba rnam brgyad dgra la b+h+yo :
mi mthun gnod pa'i phyogs thams cad :
dam nyams dgra yi steng du b+h+yo :
bzlog go dmar chen gtor mas zlog :
bsgyur ro lha 'dre'i cho 'phrul dgra la sgyur :
shA sa na'i mthar /
mi mthun pa'i rkyen thams cad dgra bgegs kyi steng du b+h+yo b+h+yo zlog zlog :
zhes drag sngags bzla zhing rgyang ring por song la sprul pa'i dmag tshogs nad mtshon thog ser lta bur gyur nas gang la dmigs pa'i yul der 'khyugs rgyug pa ltar song nas dgra bo'i yul mkhar thams cad rtsa phung la me brgyab pa ltar bsregs :
thal ba rlung gis gtor te rdul phran tsam yang med par byas par bsam :
mgon po 'khor bcas kyang zhal phar gzigs nas bzhes sgra mdzad par bsam la dmod mo bya zhing dul mo brdab :
ku sgra bya zhing gtor ma sa la brdab :
srung 'khor bsgom zhing nang du log :
slar yang mgon po la gtang rag gi gtor ma 'bul zhing rten la bstim mo :
ling+ga bsregs pa'i thal ba mchod rten zhabs su mnan te bro brdung :
de ltar bgyis pas dgra bgegs thams cad tshar chod par 'gyur ro :
dam tshig dang ldan pas 'di bya ba las chos bzhin ma yin par 'di byas na mgon po'i 'khu ldog 'byung bas gar thod thod du mi bya'o :
sa ma ya :
rgya rgya rgya :[ \u0f01\u0f83]:
thugs rje chen po'i bka' srung rdo rje nag po chen po phyag drug pa'i phrin las bzhugs so :[ \u0f01\u0f83]:
spyan ras gzigs la phyag 'tshal lo :
de yi thugs rje'i phrin las kyis :
gdug pa thams cad 'dul ba'i gtso :
ye shes mgon po phyag drug pa :
de yi phrin las bstan pa ni :
mdun du dur khrod chen po'i dbus :
rang byung drag po'i gzhal yas khang :
pad+ma nyi ma'i gdan steng du :
hU~M las rdo rje srin po'i sku :
zhal gcig phyag drug khro bo'i chas :
dang pos gri gug thod khrag 'dzin :
bar pas pad+ma kha T+wAM ga :
'og mas thod rnga rgyu zhags 'dzin :
zhabs gnyis gar stabs lha chen mnan :
b+h+yo las 'dod khams dbang phyug ma :
me long shwa rdil nad rkyal 'dzin :
ma mo'i chas can dre'u rta 'chib :
gnod sbyin k+She tra pA la ni :
lcags kyu dang ni mi snying 'dzin :
gshin rje TA ki rA dza ni :
dgra satwa dang ni khram shing bsnams :
dbang phyug dzi na mi tra ni :
kha T+wAM dang ni thod khrag bsnams :
bdud po nag po trak+shad ni :
mda' gzhu 'dzin cing thams cad kyang :
dar ber dur khrod chas la sogs :
cha lugs zhon pa sna tshogs pa :
rgyal chen phyogs skyong dregs pa'i tshogs :
gtso bo'i gnas gsum oM AHhU~M:
thugs ka'i hU~M las 'od 'phros pas :
dur khrod gnas nas spyan drangs gyur :
hU~M:
chos kyi dbyings kyi zhing khams dang :
dur khrod chen po brgyad rnams nas :
thugs rje chen po'i sprul pa ni :
ma hA kA la 'khor dang bcas :
gnas 'dir myur du gshegs su gsol :
ma hA kA la sa pa ri bA ra badzra sa mA dza :
dzaHhU~M baM ho :
sa ma ya tiSh+Tha lhan :
hU~M:
drag po'i gnas mchog dam pa 'dir :
dgyes shing brtan par bzhugs su gsol :
ma hA kA la 'khor bcas la :
lus ngag yid gsum gus phyag 'tshal :
a ti pU ho :
pra tIts+tsha ho :
hU~M:
khyod la dgyes pa'i mchod pa 'bul ba ni :
khrag gi ar+g+haM mkhris pa'i zhabs bsil dang :
dbang po'i me tog tshil chen dud pa'i sprin :
zhun chen mar me zhag gi dri chab dang :
sha chen zhal zas rkang gling rol mo'i tshogs :
bdud rtsi sman mchog dam rdzas a mr-ita :
dam nyams dgra bgegs bsad pa'i rak+ta dang :
zhal zas 'dod yon gtor ma'i mchod pa 'bul :
dgyes par bzhes la sangs rgyas bstan pa srungs :
oM shrI ma hA kA la sa pa ri bA ra badzra ar+g+haM sogs nas /
shab+da pU dza ho :
ma hA pany+tsa a mr-ita khA hi :
ma hA rak+ta khA hi :
ma hA ba liM ta khA hi :
hU~M:
chos kyi dbyings las longs spyod rdzogs pa'i sku :
spyan ras gzigs dbang thugs las rab sprul pa :
ma hA kA la mthing nag zhal gcig pa :
snying rje rab khros ha ha'i gad rgyangs can :
rgyud drug sgrol ba'i phyag gis gri gug 'dzin :
skye 'chi rtsad gcod thod khrag 'khor ba stong :
chags med pad+ma rtse gsum dug gsum sgrol :
mkha' 'gro dbang sdud DA ru drag tu 'khrol :
'gro drug 'dren pa'i zhags pa sdog cing 'phen :
longs spyod rab rdzogs dur khrod chas kyis brgyan :
dregs pa zil gnon lha chen gdan du mdzad :
rnam rtog sreg mdzad me dpung 'bar ba'i klong :
mtha' gnyis grol ba'i zhabs gnyis gar stabs bzhengs :
ma hA kA la khyod la phyag 'tshal bstod :
b+h+yo :
'dod khams dbang mo nag la sbeg pa'i gzugs :
snang srid kun gsal me long dri med dang :
skye 'gro'i skeg rtsis mdzad pa'i shwa rdil 'dzin :
nad bdag chen mo nad kyi rkyal pa 'dzin :
drel rta rkang gsum 'chib nas stong gsum nyul :
lha mo chen mo khyod la phyag 'tshal bstod :
hU~M:
gnod sbyin sde dpon k+She tra pA la ni :
'gugs pa'i lcags kyu dam nyams tsit+ta gsol :
ber nag gsol nas dom nag smyon pa 'chib :
gnod sbyin 'bum gyi tshogs la phyag 'tshal bstod :
hU~M:
gshin rje'i sde dpon TA ki rA dza ni :
sgrol byed dgra satwa 'debs pa'i khram shing bsnams :
mi lpags gsol zhing chu glang nag po 'chib :
gshin rje 'bum gyi tshogs la phyag 'tshal bstod :
hU~M:
dbang phyug sde dpon dzi na mi tra ni :
sgrol byed kha T+wAM myos byed thod khrag 'dzin :
dar nag ber gsol ba glang nag po 'chib :
dregs byed 'bum gyi tshogs la phyag 'tshal bstod :
hU~M:
bdud kyi mgon po'i sde dpon trak+shad ni :
drag po'i mda' rgod dgra bo'i snying la gzir :
sprin ber nag po gsol zhing rta nag 'chib :
nag po 'bum gyi tshogs la phyag 'tshal bstod :
gzhan yang sangs rgyas bstan pa srung mdzad pa'i :
rgyal chen phyogs skyong sde brgyad dregs pa'i tshogs :
las la myur zhing rdzu 'phrul thogs pa med :
bka' sdod yang 'khor rnams la phyag 'tshal bstod :
ma hA kA la'i thugs srog nyi ma'i steng :
hU~M yig mthing ga'i mtha' mar srog sngags bskor :
bdag nyid spyan ras gzigs kyi thugs ka nas :
'od 'phros thugs ka'i sngags phreng snying por phog :
sngon gyi thugs dam dam bca' dran nas su :
ci bsgos phrin las thams cad sgrub par bsam :
oM badzra ma hA kA la k+ShiM k+She tra big+h+nAn bi nA ya ka hU~M hU~M phaT:
skabs su gtor ma 'bul zhing phrin las gsol :
hU~M:
ma hA kA la 'khor dang bcas pa rnams :
'dod yon gtor ma'i mchod pa 'di bzhes la :
sangs rgyas bstan pa gnyan po bsrung du gsol :
dkon mchog dbu 'phang gnyan po khyod kyis stod :
dpal ldan bla ma dam pa'i sku tshe srings :
rnal 'byor bdag cag 'khor dang bcas pa yi :
nad gdon bar chad zhi ba'i phrin las mdzod :
tshe bsod dpal 'byor rgyas pa'i phrin las mdzod :
khams gsum dbang du 'dus pa'i phrin las mdzod :
dgra bgegs gdug pa 'dul ba'i phrin las mdzod :
byang chub sgrub la bar chad med pa yi :
'dod pa'i don rnams myur du 'grub par mdzod :
rang gnas gshegs sam rten la bstim par bya :
des ni sgrub pa'i bar chad thams cad zhi :
sa ma ya :
rgya rgya rgya :
mchog gyur bde chen gling pas gnas chen mkha' 'gro 'bum rdzong nas spyan drangs pa'o ///
/
