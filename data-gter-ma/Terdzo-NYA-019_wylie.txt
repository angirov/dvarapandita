\u0f01\u0f83:
:bka' rdzogs pa chen po yang zab dkon mchog spyi 'dus kyi cha lag thun mong gi sngon 'gro zhes bya ba bzhugs so :
sngon 'gro bzhi sbyor ni :
dal 'byor rnyed par dka' ba :
'chi ba mi rtag pa :
las rgyu 'bras :
'khor ba'i sdug bsngal rnams bsam pa yin te :
de la thog mar dal 'byor gyi mi lus rin po che 'di :
shin tu rnyed par dka' ste :
zhi ba lha'i zhal nas :
dal 'byor 'di ni shin tu rnyed par dka':
skyes bus don sgrub thob par gyur pa la :
gal te 'di la phan pa ma bsgrub na :
phyis nas yang dag 'byor par ga la 'gyur :
zhes gsungs :
de yang dal ba brgyad ni /
sdud pa las :
mi khom brgyad spangs de yis dal ba rtag tu rnyed :
ces gsungs :
mdo dran pa nyer gzhag las :
dmyal ba yi dwags dud 'gro dang :
kla klo tshe ring lha dang ni :
log lta sangs rgyas kyis stongs pa :
lkugs pa 'di dag mi khom brgyad :
ces gsungs :
'di dag ji ltar mi khom pa yin zhe na :
dmyal ba ni rtag tu sdug bsngal ba'i rang bzhin yin pa'i phyir dang :
yi dwags ni sems tshig pa'i rang bzhin yin pa'i phyir dang :
dud 'gro ni kun tu rmongs pa che ba'i phyir dang :
de dag gsum char yang ngo tsha med pa dang :
khrel med pas rgyud ma rungs par gyur pa'i phyir :
chos nyams su len pa'i go skabs med pa yin no :
lha tshe ring po zhes bya ba ni :
gnas kyi bde ba la chags nas dge ba la 'bad mi khom pa'o :
de ltar 'gro ba rigs drug la dal ba med par bshad pa yin no :
mi yin du zin kyang :
kla klo ni skyes bu dam pa dang 'phrad par dka' ba'i phyir ro :
log lta can ni :
dge ba mtho ris dang thar pa'i rgyur ma mthong ba'i phyir ro :
sangs rgyas kyis stongs pa'i 'jig rten du skyes pa ni :
bya ba dang bya ba ma yin pa ston pa med pa'i phyir ro :
lkugs pa ni legs par bshad pa dang nyes par bshad pa'i chos rang nyid kyis shes par mi nus pa'i phyir ro :
de ltar brgyad po de dag dang bral ba ni :
dal ba phun sum tshogs pa zhes bya'o :
'byor pa ni rang gi 'byor pa lnga :
gzhan gyi 'byor pa lnga ste bcu'o :
de la rang gi 'byor pa lnga ni :
ji skad du :
mi nyid dbus skyes dbang po tshang :
las mtha' ma log gnas la dad :
ces pa rnams so :
de la mi nyid ni :
mi rnams dang skal pa mnyam pa :
skyes pa dang bud med kyi dbang po dang ldan pa'o :
yul dbus su skyes pa ni :
skyes bu dam pa rnams la brten du yod pa'i sar skyes pa'o :
dbang po tshang ba ni :
glen pa dang lkugs pa ma yin pa ste :
dge ba'i chos sgrub pa'i skal pa yod pa'o :
gnas la dad pa ni :
ston pas gsungs pa'i dam pa'i chos 'dul ba dkar po'i chos thams cad kyi gnas su gyur pa la dad pa'o :
las kyi mtha' ma log pa ni :
tshe 'di la mtshams med pa'i las ma byas pa'o :
gzhan gyi 'byor pa lnga ni :
sangs rgyas 'jig rten du byon pa dang :
dam pa'i chos bstan pa dang :
chos bstan pa rnams gnas pa dang :
chos gnas pa rnams kyi rjes su 'jug pa dang :
gzhan gyi phyir snying brtse bar byed pa yod pa'o :
de ltar rang gzhan gnyis kyi bcu po de dag dang ldan pa ni 'byor pa phun sum tshogs pa dang ldan pa zhes bya'o :
de ltar dal 'byor rnam gnyis 'dzom pa de mi lus rin po che yin no :
ci'i phyir de la rin po che zhes bya zhe na :
yid bzhin nor bu rin po che dang chos mthun pa ste :
rnyed par dka' bas na rin po che zhes bya :
phan 'dogs che bas na rin po che zhes bya'o :
de la rnyed par dka' ba ni :
byang chub sems dpa'i sde snod las :
mi 'gyur ba ni dka' ba ste :
mi srog thob pa'ang dka' ba yin :
dam pa'i chos thob dka' ba ste :
sangs rgyas 'byung ba'ang dka' ba yin :
zhes gsungs :
dpe ji ltar rnyed par dka' na :
spyod 'jug las :
de nyid phyir na bcom ldan gyis :
rgya mtsho cher g.yeng gnya' shing gi :
bu gar ru sbal mgrin chud ltar :
mi nyid shin tu thob dkar gsungs :
zhes pa ltar ro :
gang zag ni :
ngan song gsum du skyes pa rnams kyis rnyed par dka' ba yin no :
phan 'dogs che ba ni :
slob dpon tsan+d+ra go mI'i zhal nas :
gang zhig thob na skye ba'i rgya mtsho mthar 'byin zhing :
byang chub mchog gi sa bon dge ba'ang 'debs byed la :
yid bzhin nor bu bas kyang yon tan ches lhag pa'i :
mi nyid de ni su zhig 'bras bu med par byed :
bde gshegs lam brten 'gro ba 'dren par chas gyur cing :
sems kyi stobs chen mi yis rnyed pa gang yin pa'i :
lam de lha dang klu yis mi rnyed lha min dang :
mkha' lding sha za mi'am ci dang lto 'phyes min :
zhes gsungs pas :
dal 'byor gyi mi lus 'dis :
mi dge ba spang nus pa :
dge ba sgrub nus pa :
'khor ba'i rgya mtsho las brgal nus pa :
byang chub kyi lam bgrod nus pa :
rdzogs pa'i sangs rgyas thob nus pa yin no :
zhi ba lhas :
mi yi gru la brten nas ni :
sdug bsngal chu bo che las sgrol :
ces gsungs pas :
dal 'byor thob pa don dang ldan pa zhig byed dgos te :
de nyid las :
gru 'di phyis nas rnyed dka' bas :
rmongs pa dus su gnyid ma log :
ces pa dang :
'di 'dra'i dal ba rnyed nas ni :
bdag gis dge goms ma byas na :
'di las bslus pa gzhan med de :
'di las blun pa'ang gzhan med do :
zhes pa dang :
mdo las :
shin tu rnyed dka'i dal 'byor thob dus 'dir :
gtan gyi bde ba sgrub la mi sgrim par :
snyom las don med bya bas g.yeng byed na :
de ni skyes bu snying yod ji ltar yin :
dus 'dir 'bad na gtan gyi bde thob cing :
ma 'bad sdug bsngal 'khor ba'i rgya mtshor 'khyams :
gtan gyi bde sdug gdam du yod dus 'dir :
mi nyid yin na dus 'dir 'bad par rigs :
zhes gsungs :
de ltar rnyed par dka' zhing phan 'dogs che yang :
'jig par shin tu sla ste :
tshe srog la gsos 'debs mkhan ni med :
'chi ba'i rkyen ni mang :
dus skad cig ma ni mi sdod pa'i phyir ro :
de ltar yang spyod 'jug las :
de ring kho na mi 'chi zhes :
bde bar sdod pa rigs ma yin :
bdag ni med par 'gyur ba'i dus :
de ni gdon mi za bar 'byung :
zhes gsungs :
de yang spyir 'dus byas thams cad mi rtag pa yin te :
sangs rgyas kyi zhal nas dge slong dag 'dus byas thams cad mi rtag pa'o :
ji ltar mi rtag pa ni :
ched du brjod pa'i tshoms las :
bsags pa kun gyi mtha' 'dzad cing :
bslang ba'i mtha' ma 'gyel bar 'gyur :
'phrad pa'i tha ma 'bral ba ste :
gson pa'i tha ma 'chi bar 'gyur :
zhes gsungs so :
de yang phyi snod kyi 'jig rten 'di yang mi rtag ste :
chags 'jig sna tshogs byed :
nam zla dus bzhir 'gyur zhing gnas skabs mi gcig par 'gro :
nyi zla 'char nub sogs skad cig kyang mi rtag :
nang bcud kyi sems can rnams kyang mi rtag ste :
'phags pa rgya cher rol pa las :
srid gsum mi rtag ston ka'i sprin dang 'dra :
'gro ba'i skye 'chi gar la lta dang mtshungs :
zhes gsungs :
de yang 'jig rten 'dir yun ring por mi sdod :
nams kyang 'chi dgos shing :
mi 'chi ba'i rkyen du gyur pa ni gang yang med :
kha zas la sogs pa mi 'chi ba'i rkyen yin yang brnang ste 'chi ba yod :
rdzas dang yo byad la sogs pa rang 'tsho bar byed pa'i mthun rkyen yin yang :
de bsgrub pa'i thob sha la 'chi ba dpag tu med pa yod :
tshe mi sdod pa ni :
chu bo'i rgyun nam spos rgya'i tshigs pa dang 'dra ste :
spyod 'jug las :
nyin mtshan sdod pa yong med par :
tshe 'di rtag tu god 'gyur zhing :
snon pa gud nas yong med na :
bdag lta 'chi bar cis mi 'gyur :
zhes gsungs :
shi ba'i dus su nye 'brel dang nor rdzas dang lus la sogs rtsis po che rnams dang 'grogs dbang mi yong ste myur du bral ba yin no :
spyod 'jug las :
thams cad bor te 'chi dgos par :
bdag gis de ltar ma shes nas :
zhes sogs gsungs so :
de yang 'chi ste nges par 'chi :
nam 'chi cha med :
dus la bab pa'i 'chi ba la :
cis kyang mi stongs bar 'chi ste :
rgan pa 'chi ba yol rgyu med :
gzhon pa la ma ran bya ba med :
dar bab pa la 'chi bas mi tshugs bya ba med :
khams che chung drag zhan med par 'chi ba'i rgya las ma 'das te :
slob dpon dpa' bos :
ci ste sangs rgyas rnams kyi sku :
mtshan dang dpe byad kyis brgyan pa'i :
rdo rje'i sku yang mi rtag na :
chu shing snying po 'dra ba yi :
lus can rnams la smos ci dgos :
zhes gsungs :
bsags pa'i nor gyis kyang mi stongs te :
yang de nyid las :
rnyed pa mang po thob gyur nas :
yun ring dus su bde spyad kyang :
chom pos 'phrog pa ji bzhin du :
sgren mo lag pa stong par 'gro :
zhes gsungs :
de bas rang gi lus kyis kyang mi stongs te :
spyod 'jug las :
dka' ba mang pos bsgrubs pa yi :
zas dang skom gyis bskyangs pa'i lus :
rang dang mi 'grogs bya khyis za :
yang na 'bar ba'i me yis tshig :
yang na chu yi nang du 'brul :
yang na sa yi dong du sba :
zhes gsungs so :
de ltar 'chi ba nam yong cha med de :
mdo las :
sang dang 'jig rten phyi ma gnyis :
sngon du gang 'ong gtol med pas :
sang gi tshes la ma 'bad par :
phyi ma'i don la 'bad par rigs :
zhes gsungs :
da lta lus ni stobs dang ldan :
byad bzhin mdangs dang ldan pa :
tshor ba ni bde ba dang ldan pa :
'chi ba yid kyi dgu la mi byed pa gcig :
de ring lta bur 'chi nad kyis btab nas :
lus kyi stobs shor nas tsog pu yang mi nus :
byad kyi bkrag shor te :
'om po bkrag med du song :
tshor ba sdug bsngal te na tsha la tshugs thabs med :
zug gzer la chog pa med :
sman dang dpyad kyang ma zug :
cho ga dang rim gros kyang ma phan :
'chi bar ni shes :
bya thabs ni med :
gnyen gyi mtha' mas ni bskor :
zas kyi tha ma ni za :
gtam gyi tha ma ni zlo :
de nas dbugs de chad nas de ring phan chad ji ltar gces pas khyim der med du mi btub pa gcig yin yang :
ro de khyim du zhag mang du bzhag ma 'os par :
mal du khur thag shar gyis bres nas ro khur gyis ro khur te phyir 'don te :
la las ni ro de la 'jus shing mchong ba ltar byed :
kha cig ni ngu zhing gam pa ltar byed :
la la ni 'bog cing brgyal ba ltar byed :
gzhan kha cig na re :
'di ni sa yin :
'di ni rdo yin :
khyod de ltar ma byed col chung ba skad zer :
de them pa thal gyis brgal nas :
rnam pa thams cad du nang du mi ldog cing dur khrod du bskyal nas :
'bus zhig pa'am :
khyi ce spyang la sogs pas zos pa keng rus 'thor ba dang :
skra rnams kyang phyogs su 'thor zhing :
sha la sogs pa bya rog gis khyer nas :
gog gog zer ba mthong ba dang :
che ge mo shi lo :
ro gcig 'dug go zer nas gzhan gleng bar 'gyur te :
mdo las :
bdag ni gdon mi za bar 'chi 'gyur te :
shi nas gzhan gyi gtam du 'gyur te 'ong :
zhes gsungs :
de ltar shi bas mi chog las rjes su 'brangs te :
bsags pa'i nor rdzas zhing khang dang chung ma la sogs gzhan gyis longs spyod do :
de yi ched du bsags pa'i sdig pa mi dge ba rang rang gi rjes su 'brangs te :
rgyal po la gdams pa las :
dus kyis bsnyen te rgyal po 'gro gyur na :
longs spyod rdzas dang nye du rjes mi 'brang :
skyes bu de ni gar gnas gar 'gro yang :
las ni grib ma bzhin du rjes su 'brang :
zhes dang :
mdo las :
lus ni 'jigs rung nyid du 'gyur nges te :
sems ni dbang med las kyis khrid par byed :
ces gsungs :
de yang las dkar nag gi 'bras bu nam yang chud mi za bar smin te :
las brgya pa las :
lus can dag gi las rnams ni :
bskal pa brgyar yang chud mi za :
tshogs shing dus la bab pa na :
'bras bu nyid du smin par 'gyur :
zhes gsungs so :
de yang las 'bras kyi dbye ba ni :
bsod nams ma yin pa'i las rgyu 'bras :
bsod nams kyi las 'bras dang :
mi g.yo ba'i las 'bras so :
dang po ni :
spyir mang yang :
las kyi lam bsdus pa mi dge bcu ste :
lus kyi sgo nas srog gcod pa la sogs gsum :
ngag gi sgo nas rdzun la sogs pa bzhi :
yid kyi sgo nas brnab sems la sogs pa gsum mo :
de re re la yang don gsum gsum ste :
dbye ba dang :
'bras bu dang :
khyad par sogs rgyas par shes par bya'o :
de dag thams cad la yang nyon mongs pa'i sgo nas rnam par gzhag pa dang :
grangs kyi sgo nas rnam par gzhag pa dang :
yul gyi sgo nas rnam par gzhag pa'o :
de la dang po ni :
zhe sdang gi sgo nas mi dge ba de dag spyad na dmyal bar skye bar 'gyur ro :
'dod chags kyi sgo nas spyad na yi dwags su 'gyur ro :
gti mug gi sgo nas spyad na dud 'gror skye bar 'gyur ro :
ji skad du :
chags pas yi dwags 'gro bar 'gyur :
zhe sdang gis ni dmyal bar 'phen :
rmongs pa phal cher dud 'gror 'gyur :
zhes pa dang :
'dod chags zhe sdang gti mug gsum :
des bskyed las ni mi dge ba :
mi dge ba las sdug bsngal dang :
de bzhin ngan 'gro thams cad do :
zhes gsungs :
spyod 'jug las :
mi dge ba las sdug bsngal 'byung :
'di las ji ltar nges thar zhes :
nyin mtshan rtag tu bdag gis ni :
'di nyid 'ba' zhig bsam par rigs :
zhes gsungs so :
bsod nams kyi las rgyu 'bras la :
las ni mi dge ba bcu spangs pa ni dge ba bcu yin la :
gzhan yang 'jug pa'i las dang bstun na :
gzhan gyi srog 'don pa dang :
sbyin pa rgya chen gtong ba dang :
tshangs par spyod pa la gnas pa dang :
bden pa drang por smra ba dang :
gzhan mi mdza' ba rnams bsdum pa dang :
zhi des dang gsong por bshad pa dang :
don dang ldan pa'i tshig smra ba dang :
chags pa chung zhing chog shes pa dang :
byams pa la sogs pa bsgom pa dang :
yang dag pa'i don la 'jug pa'o :
de'i 'bras bu la yang :
rnam par smin pa'i 'bras bu :
rgyu mthun pa'i 'bras bu :
dbang gi 'bras bu sogs rgya cher gsungs shing :
de yang dge ba nga rgyal dang 'dres pas lhar skye :
dge ba phrag dog dang 'dres pas lha ma yin du skye :
dge ba 'dod chags dang 'dres pas mir skye bar gsungs :
de bas na las phra mo dag la'ang spang blang bya dgos te :
de yang tshom las :
sdig pa chung ngu byas pas kyang :
'jig rten pha rol 'jigs chen dang :
phung khrol chen po byed 'gyur te :
khong par song ba'i dug bzhin no :
zhes gsungs :
dge ba'i las chung ngus kyang 'bras bu chen po 'byin te :
tshom las :
bsod nams chung ngu byas pas kyang :
'jig rten pha rol bde chen 'dren :
don chen dag kyang byed 'gyur te :
'bru rnams phun tshogs smin pa bzhin :
zhes gsungs so :
las kyi rnam par smin pa nam yang chud mi za bar smin par nges te :
dran pa nyer gzhag chung ba las :
me ni grang bar 'gyur yang srid :
rlung ni zhags pas zin yang srid :
nyi zla thang la lhung yang srid :
las kyi rnam smin bslu mi srid :
ces gsungs :
de ltar las bzang ngan gyis 'khor ba'i bde sdug sna tshogs skyed par byed de :
las brgya pa las :
las rnams kyang ni sna tshogs pas :
de yis 'gro 'di sna tshogs byas :
zhes gsungs :
de yang 'khor ba'i mtho dman gar skyes kyang sdug bsngal gyi rang bzhin yin te :
gang du skyes kyang sdug bsngal gyi gnas :
gang dang 'grogs kyang sdug bsngal gyi grogs :
gang la spyad kyang sdug bsngal gyi longs spyod ma gtogs bde ba'i go skabs cung zad kyang med :
dmyal ba la tsha grang gi sdug bsngal drag la rgyun ring ba yod de :
bshes spring las :
'di na mi gcig mdung thung sum brgya yis :
rab tu drag btab sdug bsngal gang lags pa :
des ni dmyal ba'i sdug bsngal chung ngu la'ang :
'ol yang mi bgyid char yang mi phod do :
zhes gsungs :
yi dwags la bkres skom gyi sdug bsngal bsran mi bzod pa yod de :
ji skad du :
kha cig kha ni khab kyi mig tsam la :
lto ba ri yi khyon tsam bkres pas nyan :
mi gtsang gyi nar bor ba cung zad tsam :
'tshal ba'i mthu dang ldan pa ma lags so :
zhes gsungs :
dud 'gro la glen zhing gti mug pa dang :
bkol spyod kyi sdug bsngal mi bzad pa yod de :
ji skad du :
dbang med gzhan dag rdog pa lag pa dang :
lcags dang lcags kyu gdab pas 'debs te bkol :
kha cig mu tig bal dang rus pa khrag :
sha dang pags pa'i ched du 'chi bar 'gyur :
zhes gsungs :
de gsum sdug bsngal gyi sdug bsngal bya ba yin :
bde 'gro lha mir skyes kyang sdug bsngal las mi 'da' ste :
'gyur ba'i sdug bsngal zhes bya ba mi yi rgyal po 'khor los sgyur ba lta bu'i spyod yul thob kyang :
mthar sdug bsngal du 'gyur te :
ji skad du :
'khor los sgyur rgyal nyid du gyur nas kyang :
'khor ba dag tu yang bran nyid du 'gyur :
zhes gsungs :
der ma zad lha yi dbang po lta bu'i lus dang longs spyod thob kyang :
mthar 'chi 'pho zhing ltung ba yin te :
ji skad du :
brgya byin 'jig rten mchod 'os gyur nas kyang :
las kyi dbang gis slar yang sa steng lhung :
zhes gsungs so :
der ma zad lha yi rgyal po tshangs pa lta bu 'dod chags dang bral nas :
bsam gtan snyoms 'jug gi bde ba thob kyang mthar lhung ba yang yin te :
ji skad du :
tshangs nyid chags bral bde ba thob nas slar :
mnar med me yi bud shing gyur pa yi :
sdug bsngal rgyun mi 'chad pa brten 'tshal lo :
zhes gsungs so :
de la mi yi sdug bsngal gyi dbang du bgyis na :
skye rga na 'chi'i chu bo bzhis thog drangs nas sdug bsngal dpag tu med pa yod de :
ji skad du :
mngal 'jug gi mdo las :
de bzhin skye ba yang sdug bsngal lo :
rgas pa yang sdug bsngal yin no :
na ba yang sdug bsngal yin no :
'chi ba yang sdug bsngal yin no :
sdug pa dang bral ba yang sdug bsngal yin no :
mi sdug pa dang 'phrad pa yang sdug bsngal yin no :
gang 'dod pa btsal te ma rnyed pa yang sdug bsngal yin no :
yod pa bsrung dka' ba yang sdug bsngal yin no :
zhes gsungs so :
de la dang po ni skye ba gzhan thams cad kyi rtsa ba yang yin la :
de la skye gnas bzhir gsungs kyang :
phal cher mngal nas skye'o :
'di'i dbang du byas na :
dang po srid pa bar do nas mngal du 'jug khar yang sdug bsngal bsam gyis mi khyab pa yod cing :
mngal du zhugs nas kyang :
tsha grang nad dang sdug bsngal dpag med yod do :
gzhan yang mi gtsang ba'i 'du shes dang :
dri mi zhim pa'i 'du shes dang :
mun nag gi 'du shes dang :
btson ra'i 'du shes dang :
yongs su skyes nas phyir 'byung ba'i 'du shes skye bar 'gyur ro :
mngal nas phyir byung ba'i dus su pags pa bshus nas rtsig zur la brad pa tsam gyi sdug bsngal yod de :
slob spring las :
shin tu mi gtsang dri nga gtse bas 'gag :
rab tu dog pa mun nag 'thib por 'dug pa yi :
mngal gnas dmyal ba lta bu'i nang du de zhugs nas :
lus kyang bskums la sdug bsngal chen por gnas dgos so :
zhes gsungs :
rgas pa'i sdug bsngal yang dpag tu med de :
mdor na bcu'o :
de yang gzugs yongs su 'gyur ba dang :
de bzhin du skra dang :
pags pa dang :
kha dog dang :
mthu stobs dang :
gzi brjid dang :
bsod nams dang :
nor med pa dang :
sems yongs su 'gyur ba dang :
gnas skabs 'das shing tshe'i 'jug bsdu bas so :
de ltar yang 'phags pa rgya che rol pa las :
rgas pas gzugs sdug gzugs ni mi sdug byed :
rgas pas gzi brjid 'phrog cing mthu stobs nyams :
rgas pas bde ba 'phrog cing sdug bsngal bskyed :
rgas pas 'chi byed rgas pas mdangs kyang 'phrog :
ces gsungs so :
na ba'i sdug bsngal yang dpag tu med de :
mdor na bdun te :
de yang na zug drag pos btab pa'i sdug bsngal dang :
dpyad rtsub mo byed pa dang :
sman tsha ba bsten pa :
bza' btung 'dod pa 'gog pa :
sman pa'i ngo bsrung ba :
yo byad zad pa :
shi dogs pa'i sdug bsngal rnams yod do :
de yang rgya che rol pa las :
nad brgya ma spangs nad 'thibs sdug bsngal gyis :
'gro ba gtses te mi yi yi dwags bzhin :
zhes gsungs so :
'chi ba'i sdug bsngal yang dpag tu med de :
rgyal po la gdams pa'i mdo las :
rgyal po chen po :
de bzhin du 'chi bdag gi gsal shing gis zugs te :
rgyags pa dang ni bral :
skyabs ni med :
mgon ni med :
dpung gnyen ni med :
nad kyis ni gdung :
kha ni skam :
bzhin 'gyur :
rkang lag ni g.yob :
las ni mi nus :
kha chu 'ong :
snabs dang :
gcin dang ngan skyugs kyis ni lus la gos :
sgra ngar ngar po ni 'don :
sman pas ni bor :
mal gyi tha mar ni nyal :
'khor ba'i chu rgyun du ni nub :
gshin rje'i mis ni 'jigs shing skrag :
dbugs rgyu ba ni chad :
kha dang sna ni gdangs :
'jig rten 'di ni 'dor :
'jig rten pha rol du ni 'gro :
skyas chen po ni 'degs :
mun nag chen por ni zhugs :
g.yang sa chen por ni lhung :
rgya mtsho chen pos ni khyer :
las kyi rlung gis ni bdas :
sa tshugs med pa'i phyogs su ni 'khyams :
nor bgo bsha' bya ba ni med :
kyi hud pha :
kyi hud ma :
kyi hud bu :
zhes ni zer te :
de yi tshe rgyal po chen po chos ma gtogs pa skyabs dang mgon dang dpung gnyen ni gzhan med do :
zhes gsungs :
sdug pa dang bral ba'i sdug bsngal ni :
pha ma bu tsha la sogs pa yid la gcags pa shi ba'i tshe :
mya ngan dang :
gdung ba dang :
smre ngag dang :
ngu 'bod la sogs pa sdug bsngal dpag tu med pa yod do :
mi sdug pa dang 'phrad pa'i sdug bsngal ni :
dgra sdang bas nyen pa'i tshe 'thab rtsod dang :
brdeg btsog la sogs pa'i sdug bsngal mang po yod do :
sdug bsngal phyi ma gnyis ni go sla'o :
lha min la lha'i sdug bsngal dang cha mtshungs pa'i steng du nga rgyal dang phrag dog dang :
'thab rtsod kyi sdug bsngal yod do :
de ltar yang :
lha min dag ni rang bzhin gyis lha yi :
dpal la sdang phyir yid kyi sdug bsngal che :
zhes gsungs :
'dod khams kyi lha la yang lha min dang 'thab pa'i sdug bsngal dang :
'dod pas ma ngoms pa'i sdug bsngal dang :
spa bkong ba'i sdug bsngal dang :
bcad pa dang 'bral ba dang :
gsod pa dang :
spyugs pa dang :
'chi 'pho ba dang :
de lta bu'i sdug bsngal myang bar 'gyur te :
ji skad du :
lha'i bu 'chi ba na ltas lnga 'byung bar 'gyur te :
gos dri ma can du 'gyur :
me tog gi phreng ba rnying par 'gyur :
mchan khung gnyis nas rngul 'byung bar 'gyur :
lus la dri nga ba 'byung bar 'gyur :
rang gi stan la mi dga' bar 'gyur :
zhes gsungs :
bsam gtan pa rnams ting 'dzin gyis myos pa la sogs pa gnas ngan len gyi sdug bsngal dpag tu med de :
des na 'khor ba'i gnas 'di ni sdug bsngal chen po'i rang bzhin me 'bar ba'i khang pa lta bu yin no :
dpal mgon byams pa'i zhal nas :
sems can dmyal ba dmyal mes nyams :
yi dwags bkres shing skom pas nyams :
dud 'gro gcig la gcig zas nyams :
mi dag 'tsho ba thung bas nyams :
lha dag bag med pa yis nyams :
'khor ba khab kyi rtse tsam la :
bde ba nam yang yod ma yin :
zhes gsungs :
zhes pa 'di yang rig 'dzin chen po sangs rgyas gling pas gter tshab tu sbas pa yin nam bsam /
rngod hom 'phrang lcags kyi sgo mo'i g.yon zur nas rig 'dzin 'ja' tshon snying pos 'phral du gdan drangs pa'o //

//
