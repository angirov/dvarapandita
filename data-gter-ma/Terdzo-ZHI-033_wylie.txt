\u0f01\u0f83:
bla ma dgongs pa 'dus pa las :
thod brtag gnod sbyin nor len zhes bya ba bzhugs so :
\u0f88\u0f88\u0f88\u0f88\u0f88\u0f88
na mo gu ru d+he wa DA ki nI hU~M:
gsang sngags zab mo la spyod pa'i rnal 'byor pa gang dag b+han skyogs ka pA la 'chang bar 'dod pas :
bzang ngan blang dor gyi mtshan nyid shes pas 'chang bar byed par gal che ste :
bzang pos gnas skabs dang mthar thug gi yon tan skyed cing :
ngan pas gnas skabs dang mthar thug nam du yang mi 'dod pa'i skyon du ma skyed par byed pa'i phyir :
bzang ngan gyi mtshan nyid brtag pa :
thod brtag gnod sbyin nor len zhes bya ba 'di la blang bya bzang po ngos 'dzin pa dang :
spang bya ngan pa ngos 'dzin pa'o :
dang po blang bya bzang po ngos 'dzin pa la gson gshin gnyis te :
gson po'i dus pho mo gang yang 'dra bar :
mdog sngo ba'am nag pa :
mig phugs zab la mer ba :
so skya ba :
skra tshan che la rtsub pa :
sna che la rno ba :
mtshog ma 'bur ba :
mjing pa phra ba :
smin ma nag la ring zhing smin mtshams 'brel ba :
yang na mig dkar la shal ba :
mkhur tshos mtho ba :
so bzur ba :
mche ba ring ba :
mchu yor la che ba :
bsod nams za thang dpal kha chung ba :
ma lkugs pa ste :
gson gyi dus su dpyad pa de rnams tshangs pa'i mi de'i thod pa shi ba'i tshe chud ma zos par nya ra byas na bzang po mi 'ong mi srid do :
shi ba'i thod pa la rnam pa mang yang :
mdog la brtag pa :
dbyibs la brtag pa la sogs pa las :
dbyibs ni nas 'bras lta bu :
mdun ngos nas 'jong ba :
ltag pa'i ngos gnyis 'bur ba ste :
mtshog ma ma zhom zhing rab tu rgyas nas nor bu lta bu yod pa bzang :
rigs rgyud 'phel bar byed pa'i thod pa rdo rje'i dbyibs can ni :
mdun rgyab g.yas g.yon gnyis rgyas shing :
de'i ngos gnyis rdo rje'i rwa ltar zur du lhag par 'bur ba'o :
zur ma dod pas zlum por 'dug na ngan no :
'gro ba 'dun pa'i thod pa pad+ma'i dbyibs can ni :
mdun phra la gdong leb cing :
rgyab rgyas la zlum pa :
ya yo med par snyoms shing bltas pas pad+ma ltar gnas pa'o :
de lta bu la rang sa nyams na ngan pa'o :
g.yul las rgyal ba'i thod pa glang po che'i rgyab lta bu ni :
mdun rgyab g.yas g.yon snyoms pa :
dbus gong gdong ring la mtho ba :
rna ltag gnyis su glang po che'i mche ba lta bu'i rus 'bur rgyas pa :
tshang ra zhom pa ltar ma yin zhing kun tu rgyas pa'o :
mdor na thod pa'i dbyibs gting rgya mtsho ltar zab pa :
ngos ri bo ltar mtho ba :
dbyibs gling bzhi'i bkod pa ltar khod snyoms pa :
ya yo dang 'khyam 'khyom med pa :
bltas pa tsam gyis yid du 'ong ba :
lag tu blang ba tsam gyis nor bu rin po che ltar ljid che ba :
shel ltar dwangs pa :
srab mthug snyoms pa :
lha ba'i zam ma chad pa :
nang gi thod lung thal mar yod pa :
gdong sog po khros pa'i gdong sna ltar yod pa las spu gri'i so ltar ma yin zhing 'jam la mtho ba :
phyi nas nang du 'dud pa lta bu :
nang nas zed pa lta bu rnams bzang ba ste :
khyad par du rus lhag dang rus 'bur rin po che'i phra btab pa lta bu'am :
mar khu'i zar bu thigs pa lta bu byung na mchog tu bzang ba'o :
kha dog bzang rtags ni :
dkar la dwangs pa :
ser la 'tsher ba :
dmar la snum pa :
sngo la 'od dang ldan pa :
smug la brjid pa ste :
gang yang snum la bkrag dang ldan na bzang ba'o :
mkhregs pa :
ljid pa :
mthug pa :
'jam pa :
snyoms pa :
mdzes shing yid 'ong ba rnams kun 'dzom pa rab :
phyed 'dzom pa 'bring :
re re 'dzom pa tha ma'o :
dum bu'i brtag pa ni :
rna lhan ltag lhan gsum ma gtogs pa'i dum bu gcig pa tshe la dbang :
gnyis pa nor la dbang :
gsum pa zas la dbang :
bzhi pa las la dbang :
bcu gcig phan chad mchog gi thod pa ste bzang ba'o :
nang gi dpyad la :
mdun rang sa :
g.yas mi sa :
g.yon nor sa :
rgyab phyi sa ste nang me long gi ngos ltar rab tu 'jam pa'am :
mar la mtheb bcag byas pa lta bu bzang :
shing lo rab tu rgyas shing yan lag rags pa :
yal ga rang sar 'khyil zhing shing 'bras lta bu'i phrum phrum dang :
me tog lta bur shar na bzang :
thod spris ma ral ba nang dar dmar po'i ngos g.yogs byas pa 'dra na bzang ba'o :
glang po che'i rjes bzhi dod pa 'dra ba'i khung bu la 'jam zhing 'bu tshags med na rkang bzhi 'du zhes bzang ba'o :
tshangs bug phyi nang du thal mar yod pa bzang zhing :
tshangs bug gnyis pa byung na mchog tu bzang ba'o :
mdor na thod pa 'jam na mi kha byams :
ljid che na bsod nams 'phel :
dbyibs legs na nor 'du :
gding zab na zas 'du :
mthug cing khod snyoms na longs spyod brtan :
srab la dwangs shing mkhregs na chos 'phel :
nang gi ri mo dar zhing rgyas na :
'khor 'dabs 'bangs srid 'phel :
tshangs bug gsang na mi rgyud grung la skad thon pa 'ong :
bltas pa tsam gyis yid du 'ong la nyams dga' rig pa dwangs na :
thod pa de la yon tan med mi srid pas 'chang bar bya'o :
thod pa gang yin yang 'phrad pa'i tshe rdzas kyis gang na bzang :
mdun dang g.yas rang la bstan na bzang ba ste :
rten 'brel 'grigs pas bcang ba'i 'os su 'gyur te :
yon tan de rnams tshang ba'i thod pa bcang pa tsam gyis dngos grub 'byung :
'phrin las 'grub pas gdams pa dang ldan pas rtag tu bcang bar bya'o :
spang bya'i thod pa ngos 'dzin pa ni :
rkyen gyis skyon can du gyur pa dang :
rgyu las grub pa'i skyon can no :
rkyen gyis skyon can du gyur pa ni :
bzang po'i mtshan rtags mang po dang ldan kyang :
thod pa breg ma shes pas nyams pa dang :
mtho dman du shor ba dang :
ya yor shor zhing khod ma snyoms pa dang :
mig la sogs pa khung bu bug pa dang :
nang mtshon rtse la sogs pas brdar nas thod sprin med par byas pa dang :
rab tu bzang po'i thod pa thod rgod du ma bzhag par yi ge dang lha rten bris nas rab gnas dang sgrub pa ma byas pa dang :
gas pa dang :
grum pa dang :
chag pa dang :
'dzer ba dang :
tshig pa dang :
zad pa dang :
btsos nas lha ba dang snum gton pa dang :
mnan zhabs su tshud pa la sogs pa rnams skyon can du gyur pas spang bar bya'o :
rgyu las grub pa'i skyon ni :
yo zhing dbyibs ma legs pa :
mdog mi sdug pa :
skya thal ba :
ser la skog pa :
nag ham :
zhag med :
dud mdog :
bkrag nyams :
mdog shor :
sngo nag la sogs pa ste :
mthong ba tsam gyis mi sdug pa skyon can te spang :
phyi nang gang yang rtsub pa :
yang ba :
sob pa :
zhom pa :
srin rjes dang grog tshang yod pa :
shing lo skam pa :
chag pa :
'gyel ba :
shing skam ke ru lta bu'am :
shing lo phyir gyes pa :
byas brad pa lta bu :
bya rjes :
'bu khung can :
srab mthug khod ma snyoms pa :
ngam nag pa :
phyi sa mthug la drang ba :
rang sa srab pa :
sog sna go log pa :
spu gri'i so ltar rno ba :
lha ba'i zam chad pa :
ther ba :
srab skogs su song ba :
dum bu lnga :
drug :
bdun :
brgyad :
dgu :
bcu bar yod pa :
rtsa ring po dong du song ba :
tshangs bug med pa :
'phrad pa'i tshe stong pa :
kha sbub pa :
ltag pa dang g.yon rang la bstan pa rnams bzang yang rten 'brel mi shis pa ste :
mdor na mthong ba tsam gyis yid du mi 'ong ba :
lag tu blang ba tsam gyis yid mi bde bar gyur pa'i thod pa la skyon med mi srid pas mi 'chang spang bar bya'o :
de ltar thod pa legs par brtags nas :
bzang po yon tan dang ldan pa blangs nas 'chang zhing gang la gang dgos su spyad :
ngan pa rnams lag pas kyang mi reg na 'chang ba ni smros ci dgos te spang bar bya'o :
rdzas ngan la dgos pa'i thod pa ni :
gri sogs kyi so ma btad cing gra gshags ma byas pa'i thod rgod la sogs pa la bya'o :
yang na rus sna mi gcig pa dgu'i thod pa dgu tshang bar yod na gnas der dur khrod kyi ra bar 'gyur bas :
ngan pa re re yod kyang skyon du mi 'gyur bas de'i mtshan nyid shes par bya'o :
thod pa'i mtshan nyid bzang ngan brtag pa'i man ngag gnod sbyin nor len zhes bya ba :
phyi rabs sngags 'chang rnams kyi don du he ru ka gal po'i rgyud nas btus pa'o :
skal ldan las 'phro can dang 'phrad par shog :
sa ma ya :
rgya rgya rgya :
sbas rgya :
gtad rgya :
gter rgya :
brda thim :
sprul sku sangs rgyas gling pa'i gter ma'o ///
/
