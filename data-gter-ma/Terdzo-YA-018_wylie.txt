@#//
thugs rje chen po bde gshegs kun 'dus kyi bsnyen yig bklags pas kun shes bzhugs so //
na mo lo ke shwa ra ya /
'dir thugs rje chen po bde gshegs kun 'dus kyi bsnyen pa ji ltar bya ba'i rim pa ni /
gnas dben zhing yid dang mthun pa'i gnas ji srid mtshams kyi bya ba ma rdzogs kyi bar du mtshams glo bur du 'grol dgos pa'i rkyen mi 'byung ba'i sar nye bar mkho ba'i yo byad thams cad tshogs par byas nas /
dang por zhag 'ga'i ring mtshams kyi khrigs kha dam po min tsam gyis /
skyabs sems yig brgya phyag mchod bla ma'i rnal 'byor sogs kyi chos spyod ci 'grub re nyi ma gnyis gsum sogs long skabs dang sbyar ba dang /
gzhan yang bla ma dang dkon mchog la mchod pa 'bul ba dang /
dge 'dun sogs la bsnyen bkur tshogs gsag gi ston mo dang bar chad mi 'byung zhing dngos grub myur du thob pa'i gsol 'debs dang smon lam gdab pa yang bya zhing /
de nas bdag nyid rta mgrin du gsal btab de'i bzlas pa ci nus byas nas sa gzhi'i bdag po la gtor ma phul te sa blang ba /
sa gzhir dri'i chu 'thor zhing sbyong ba /
bgegs bskrad pa /
rgyal chen gyi tho brtsigs pa /
dam sri mnan pa /
sgo byang gdags pa /
khro bcu'i phur gdab rnams 'byor na dbang chog gi dkyus bzhin bya /
de tsam ma 'byor na gzhi bgegs la gtor ma btang nas phrin las bcol ba dang gzhan du bskrad rjes tho brtsigs lhar bskyed bstim phrin bcol brtan bzhugs bya /
de phyin chad mtshams tho'i phyir mi 'gro
/de nas sgrub khang gi nub ngos nas shar du lta ba'i stegs bu gru bzhi pa khyad par gyi rdzas kyis chag chag btab pa'i khar rdul tshon gyi dkyil 'khor dbang chog ltar bris pa'am yang na stegs bu khebs kyis bkab pa'i khar ras bris kyi dkyil 'khor dgram /
de'i dbus su many+dzi'i khar bum pa bcud ldan mgul chings dang ldan pa'i khar thod pa dum bu gcig pa'i nang la /
khyad par gyi rdzas kyis chos 'byung bsnol ma lte bar pad 'dab bzhi mu khyud dang bcas bris pa'i lha gnas su so so'i sngags dang chos 'byung gi zur drug la g.yung drung bris pa'i nang du rdzas kyi ril bus gang ba'am /
ma 'byor na /
rin chen 'bru sman dri bzang zas sna sogs kyis bkang ba'i dbus su rdzas kyi ril bu brgya phrag las mi nyung ba dar dmar pos dril ba snying por gzhug
/thod pa'i kha dar dmar gyis bkab pa'i khar me long la sin+d+hu ra'i maN+Dal g.yon pa'i mtheb srin gyis thod pa'i maN+Dal ltar bris pa bzhag
/de rnams kyi steng nas smyug ma'i sgrom la brten pa'i dar dmar po'i lding gur phub /
dkyil 'khor gyi shar du sman raka gtor gsum dang mtha' mchod pas bskor /
dkyil 'khor la phyogs par rang gi kha nub tu blta ba'i gdan nang tshangs can bting ba'i 'og tu g.yung drung bri /
mdun du rdor dril nang mchod sogs nyer mkho rnams tshogs par bya /
gsang rten gyi 'khor lo lus la bcang ba sogs gshom rnams legs par tshang bar byas nas /
dgong thun gyi cha nyi ma'i phyi dror babs pa na stan la 'khod de thog mar bgegs gtor bsham byin gyis brlabs nas las byang bzhin phyir btang la ting nge 'dzin gyi ngar dang ldan pas drag sngags bzla zhing thun brab gu gul gyis bdug pa sogs bungs bskyed de bya /
de nas /
hU~M:
nga ni bde gshegs sogs kyis mtshams gcod srung ba'i 'khor lo nan tan du bsgoms la srung 'khor gyi sngags nyid ci nus su bzla zhing /
rdo rje'i sa gzhi la sogs pa mi phyed cing rab tu brtan pas phyogs kun bcings par bsam /
de nas mtshams dam du bcad la nyer mkho mtshams 'og tu thog ma nas bcug pa rnams ma gtogs mi gsar dang mi 'phrad /
dngos spyad gsar pa nang du mi gtang ba sogs spyi ltar bya'o //
de nas sngar gyi srung 'khor gyi rjes de ma thag par thun mong gi sngon 'gros blo sbyangs nas skyabs 'gro
/sems bskyed /
rdor sems sgom bzlas /
maN+Dal /
bla ma'i rnal 'byor dbang len pa'i bar sngon 'gro'i man ngag bzhin byas la /
de nas las byang gi bshags pa /
byin dbab /
mchod rdzas brlab pa rnams bya /
de nas dngos gzhi'i ting 'dzin gsum nas bzung mdun gyi sgrub rten dang bdag nyid dbyer med gcig tu byas te dam tshig gi 'khor lo sgom pa /
gnas gsum byin brlab /
dbang bskur /
spyan 'dren /
bzhugs gsol /
phyag mchod bstod pa rnams tshig shar tsam du ma song bar de dang de'i don bsgom pa la nan tan du bsgrims te 'jur bar bya /
de nas bdag nyid lha'i rnam pa gsal ba dang nga rgyal shugs drag tu bsgom pa la bslabs nas /
snying gar pad+ma dmar po 'dab ma brgyad pa kha gyen du bye ba ge sar zi phol dang bcas pa'i lte bar nyi zla brtsegs pa sran ma phyed gshags tsam gyi lte bar hrIHdmar po spus bris pa ltar phra ba mar me ltar 'bar zhing gsal ba'i mthar sngags kyi yig 'bru rnams shin tu phra bas bskor ba /
de las 'od zer spro bsdus don gnyis byas snang grags lha sngags kyi rol par gsal bas bzlas pa bya ste /
gtso sngags nyid ci nus dang 'khor sngags rnams bdun gyis nyung mtha' byas pa re bzla /
yig brgya yang ci rigs bzlas nas /
rjes su phyi nang snod bcud kun :
zhes pa'i don bzhin rjes bsdu byas nas thun mtshams kyi lhar langs nas spyod lam la 'jug
/de ni dgong thun thog ma yin la /
de nas srod thun la sngon 'gro mdor bsdus tsam dang /
dngos gzhi sngar bzhin bzlas pa'i mthar thug pa byas nas /
chos skyong spyi sgos kyi gtor 'bul dang /
tshogs mchod sogs rgyas par byas nas thun gyi rjes bsdu spyod lam la 'jug pa dang nyal ba'i rnal 'byor gyis nyal lo //
mtshams la zhugs pa'i nyin gyi thun gnyis so //
de nas sang zhogs ldang ba'i rnal 'byor gyis langs nas cho ga'i khrigs gzhan sngar bzhin las thog mar thun mong sngon 'gros rgyud sbyang ba skyabs sems rdor sems sgom bzlas maN+Dal bla ma'i rnal 'byor dbang len pa'i bar sngon 'gro'i man ngag bzhin gyi rjes su mtshams gcod srung 'khor la nan tan dang /
bshags pa nas bzlas pa'i bar sngar bzhin gyi rjes su thun bsdu /
thun mtshams kyi dge sbyor chags med sogs kyi khrigs yod na bya /
thor thun no //
de nas sngon 'gro sngar gyi srod thun bzhin bsdus pa byas nas dngos gzhi bzlas pa'i mthar rjes bsdu dang gung tshigs sogs byed /
snga thun no //
de nas sngon 'gro sngar gyi ltar bsdus la dgong srod kyi thun gnyis te /
gang ltar na yang thor thun gyi 'gor sngon 'gro rgyas pa dang /
srod thun gyi rjes su rjes chog gtor bsngo sogs rgyas par bya ste thun gyi thog mtha' de gnyis yin pas so //
'on kyang de lta bus mtshams dngos gzhi'i yun dang sbyar te zhag gsum mam bdun tsam gyi ring bzlas pa'i grangs 'gro ma rtsis par sgom bzlas ci 'dres su gcur nas blo lang du ma song bar bya zhing /
thun ha cang gis ring bar mi byed par lhod cing snyoms par bya'o //
de nas thun je ring la btang nas gzhan sngar dang 'dra ba las bzlas dmigs kyi tshe /
thugs ka'i hrIHlas ji ltar bzla ba'i sngags kyi phreng ba gcig rjes gcig non du bar ma chad par byung ba zhal nas thon /
yum gyi zhal du zhugs /
sku'i dbyibs brgyud pad+mar son /
rang gi rdo rje'i lam nas zhugs /
sku'i dbyibs brgyud /
slar thugs ka'i hrIHla thim /
de lta bu'i spro bsdu bar ma chad pa'i ngang nas bzlas pa bya ste /
gtso sngags yi ge bcu pa nyid gtso bor bzla zhing /
rjes su rta mgrin dang yum sngags kyang stong tsho la brgya rtsa sogs gtso sngags las bcu cha re bzla zhing 'khor sngags dang dbang sdud kyi sngags kyang nyer gcig bdun sogs skabs sbyar te bzla'o //
de lta bus grangs bsnyen gtso bo la 'bum tsho bcu /
rta mgrin dang yum la 'bum tsho re /
'khor rnams la khri tsho gsum re /
las sngags khri tsho gcig go /
dus bsnyen ni zla ba drug nas gcig gis mtha' rten pa yan chad /
mtshan ma'i bsnyen pa la zhag grangs kyi rtsis gdab med /
de'i rjes su bdun phrag gcig tsam re gzhan sngar dang 'dra ba las gces gnad man ngag tu gsungs pa bzhin yab sngags yi ge drug pa'i sham du ra tsa hri ya zhes btags pa lnga cha gsum dang /
yum sngags yi ge dgu pa'i sham du ha ri ni sa btags pa lnga cha gcig
/gnyis ka sbrel ma'i sham du pa shaM ku ru hU~M dza :btags pa lnga cha gcig re tsam bzla'o //
yang na hrIHlas sngags phreng byung /
rang gi sku'i dbyibs brgyud rdo rje'i lam nas thon /
yum gyi pad+ma nas zhugs /
yum gyi sku'i dbyibs brgyud /
zhal nas thon rang gi zhal du zhugs /
thugs ka'i hrIHla thim par bsgoms kyang rung ste /
de yang snga mas bying ba sel /
phyi mas rgod pa sel zhing dmigs pa snga mas ro stod na ba dang /
dbugs 'tshang ba /
shes pa 'phyo ba sogs byung na /
phyi ma 'di gegs sel du yang 'gro'o //
rgyun gyi bsnyen pa'i tshe yig 'bru'i mdog gtso bo'i sku mdog dang mtshungs shing /
myur dal ran pa yid la 'char bde ba byas pas khyab la /
las sbyor gyi tshe dus gnad nges pa dag la ni skabs de dang der khyad par gsungs pa bzhin no //
bzlas pa la rnam grangs mang yang /
gtso bor do li'am khyogs kyi bzlas pa ste bshad ma thag pa nyid do //
gang ltar sngags 'khor ba'i tshe yig 'bru re re bzhin rang rang gi sgra rgyun mi chad par sgrog par 'gyur ba dang /
gtso 'khor thams cad dang sangs rgyas byang sems dpa' bo rnal 'byor ma thams cad kyang rang la byin gyis rlob pa'i don du mdun gyi nam mkhar bzhugs nas bzlas pa mdzad par mos pa bya'o //
thun mtshams su ngag bcad ma grub kyang dgag cha chung zhing /
thun sgang la ni bzla bya'i sngags nyid la smra brjod gzhan gyis bar ma chod par bya ba gal che zhing thun mtshams re re bzhin mchod gtor sogs ma grub kyang srod thun gyi mthar nges par bya /
zas rnams za ba na phud mchod pa'i tshul du 'bul ba dang /
rang lhar gsal ba'i nang gi sbyin sreg gis zas la longs spyod /
thun mtshams su dgos med kyi gtam mi smra zhing lha skur lam gyis langs nas sngags yang yang bzla /
ngag nus bskyed pa dang /
byin rlabs rgyun chags su 'byung ba'i dgos pa yod cing /
bsnyen pa'i grangs la ni mi rtsi'o //
sngags brgya stong tsam gyi mtho dman la sgrig nges bzung rang med pa'i ngang nas gang 'gro bya /
thun grangs ni bshad tshod thun bzhi ma yin pa bzhin phyag len yang de ltar mdzad la /
de'i tshe na tho rangs nas nam seng yan thor thun /
de nas gung yan la snga thun /
gung rjes nas sa sros yan dgong thun /
sa sros nas srod yan la srod thun no //
gnyis ma'i tshe na tho rangs nas nyin phyed yan snga thun /
phyi dro nas srod yan phyi thun du bya ste /
gnyis byed pa sngags 'gro che ba yin gsungs te de ltar yang rung ngo //
mdor na yid mi bde skyes na blo dpangs bstod /
'jig rten gyi rnam rtog g.yeng na dgos med kyi dran pa bsten no //
yi dam gyi lha myur du 'grub par bya snyam pa'i 'dun pa shugs drag po bya ba gnad che'o //
de ltar thog mtha' thams cad la shes par byas nas phyi sgrub rdzogs rgyu'i snga thun de la mchod pa kha gso zhing bzlas pa'i 'gor dzapa? bskul dang bzlas pa'i mthar rang nyid gtso bo las logs su phye nas dkyil 'khor gyi lha la mchod cing bshags nas /
oM:
chos kyi dbyings kyi pho brang mchog :
ces sogs kyis dngos grub blang /
mchod cing bstod nas tshogs mchod sogs rgyas par bya zhing /
rjes bsdu bya'o //
de ni phyi sgrub kyi rim pa'o //
gnyis pa nang sgrub la /
phyi dkyil ras bris nyid med kyang chog mod /
'on kyang gces gnad du chig sgril sbags sgrub dang sbyar te gsungs pa'i dgongs pa bzhin gshom bkod sngar gyi de nyid la slar yang mchod gtor sogs rgyas par gsos la /
mtshams gcod srung 'khor nas bzung sngon 'gro sngar bzhin las /
dngos gzhi'i skabs ting nge 'dzin gsum gyi rgyu'i ting nge 'dzin hrIHyig sgom pa nas pad+ma dang nyi zla'i gdan la hrIHlas thugs rje chen po gtso bo yab yum gyi skur las byang bzhin sgom ste /
rang lus gdod nas grub pa'i gzhal yas khang gi ngo bo can no //
de'i spyi bor pad zla'i gdan la rigs bdag 'od dpag med bla ma kun 'dus kyi ngo bor bsgom /
snying gar pad+ma 'dab brgyad kyi steng du nyi ma dang ro'i gdan la rta mgrin yi dam kun 'dus su bsgom /
lte bar chos 'byung dmar po'i dbus su gsang ba ye shes kyi mkha' 'gro ma mkha' 'gro kun 'dus su bsam /
gsang gnas su pad+ma 'dab bzhi la rigs bzhi'i mkha' 'gro yum dang bcas pa bsgom /
dpung pa'i tshigs chen gnyis dang /
pus mo'i tshigs chen gnyis te bzhir phra men bzhi rnams gsal bar bsgoms la gnas gsum brlab /
dbang bskur spyan 'dren mchod bstod sogs sngar dang 'dra ba las /
bzlas pa'i tshe /
snying ga'i rta mgrin gyi thugs kar hrIHyig la sngags phreng gis bskor ba /
lte ba'i chos 'byung gi nang gi 'og tu gtum mo a shad me'i rang bzhin 'bar zhing gsal bar bsgoms la /
rlung 'byung 'jug dang dmigs pa'i spro bsdu sbyar te /
rlung phyir 'gro ba na snying ga'i sa bon las 'od zer 'phros brtan g.yo snod bcud 'khor 'das kyi chos thams cad la phog
/rlung nang du 'ong ba na 'od kyi rnam par dbang du bsdus sna bug gi lam brgyud byang sems kyi ngo bor zhu ba chos 'byung gi nang gi me la bstim /
sdong rtsa mar khus brlan pa bzhin gtum mo'i me har gyis 'bar /
bde ba cher g.yos pa na stong nyid kyi ngang du bzhag
/bde stong dbyer med kyi ngang gdangs bskyang zhing rlung bum pa can dang sbyar nas rlung sngags dbyer mi phyed pa'i bzlas pa la gtso bor bya ste /
yab kyi 'bru bcu /
rta mgrin gyi bcu drug pa /
yum gyi 'bru dgu
/'khor gyi bco lnga pa rnams sbrel ba'i rjes su dbang sdud bzhi bcu rtsa drug pa nyid btags pa kho na bzla zhing /
thun rjes su lus la bkod pa'i lha rnams rang rang gi gnas su 'od du zhu ba mkha' la sprin dengs pa bzhin mi dmigs pa'i ngang la mnyam par bzhag nas gnas lugs skyong ba la yun bsring /
thun bzhir byed tshul phyi sgrub dang 'dra /
de lta bu'i grangs 'bum phrag gcig
/dus zla ba gcig
/mtshan ma la rtsis med /
de ltar nang sgrub song ba'i rjes 'brel du gces gnad las gsungs pa bzhin bdun phrag gcig tsam bzlas bsgom gzhan sngar dang 'dra ba las thun re re bzhin gyi bzlas pa rdzogs mtshams su /
snying ga'i sa bon las sngags 'od lcags kyu'i rnam pa can me ltar tsha zhing rno ba 'phros pas gang 'dod kyi brtan g.yo snod bcud nyid dbang du bsdus nas snying ga'i sa bon dang sgrub rdzas ril bu la thim par bsam la /
yab yum gyi rtsa sngags sngar ltar so so'i sham dang bcas pa sbrel ba'i gsham du a nr-i tri ma b+hi sa ma ye pad+ma dza d+ha ra d+ha ra hU~M dza :
bud+d+ha bud+d+ha bi bud+d+ha pad+ma a mo g+ha mu khi pa ra de swA hA:
sarba pany+tsa a mr-ita sarba sid+d+hi hU~M dza :
zhes yig 'bru zhe brgyad pa nyid btags pa brgya rtsa sogs bzlas la ril bu 'phel zhing sgra 'od 'byung ba tshad yin /
de nas nang sgrub rdzogs rgyu'i snga thun la mchod pa kha gso zhing /
thun rjes su tshogs mchod sogs rgyas par bya zhing dngos grub len /
rjes su rdzogs rim bya /
de ni nang sgrub kyi rim pa'o //
gsum pa gsang sgrub la /
gong gi sgrub rdzas kyi gshom bkod de nyid las /
nang sgrub song ma thag pa'i phyi dro'i thun de nyid la sngar bzhin mchod gtor rnams kha gso /
mtshams gcod srung 'khor sogs sngon 'gro rnams rgyas par bya /
dngos gzhi la ting 'dzin gsum gyi hrIHlas bdag nyid gsang sgrub thugs rje chen po rta mgrin yab yum gyi skur bsgoms pa'i sku la rtsa gsum 'khor lo lnga /
'khor lo'i gnas rnams su lha rnams bsgoms pa'i yab thams cad kyi thugs kar ye shes sems dpa' rta mgrin dang yum rnams kyi thugs kar phag mo bsgom /
rang gi spyi bor rigs bdag 'od dpag med gsal btab /
de ltar gsal thebs pa dang gnas gsum byin gyis brlab /
dbang bskur ye shes pa spyan drangs /
bstims nas gnyis med du bsres la /
slar yang gshang sgor rlung dkyil ljang gu yaM gyis mtshan pa yang zhing g.yo ba /
dbu ma'i mar snar aM dmar po 'bar zhing gsal ba /
spyi bor haM dkar po 'khyil zhing 'dzag pa lta bu rnams gsal btab /
rlung ro dgu phrugs su phyir bsal /
'og rlung gyen du 'then pa'i rkyen gyis gshang sgo'i rlung g.yos gsang gnas kyi 'khor lo'i lha rnams bde ba cher g.yos pa'i rkyen gyis gtum mo'i me sbar /
'khor lo bzhi'i lha rnams bde ba chen por 'bar zhing 'phar ba'i drod kyis spyi bo'i haM zhu zhing babs pa'i byang chub kyi sems kyis spyi bo'i rtsa 'khor gang ba'i dga' ba la sems bzung yid bzlas bya /
de bzhin du mgrin pa'i rtsa 'khor gang ba'i mchog dga' la sems bzung yid bzlas bya /
de bzhin du snying ga'i rtsa 'khor gang ba'i lhan skyes kyi dga' ba la sems bzung yid bzlas bya /
slar yang lte ba'i rtsa 'khor gang ba'i khyad dga' la sems bzung yid bzlas bya /
slar yang rlung phyir bsal ba na snying ga'i hrIHlas 'od zer 'phros brtan g.yo snod bcud 'khor 'das kyi dngos po thams cad rlung rngub pa dang lhan cig bsdus bag chags dngos 'dzin thams cad gtum mo'i mes bsregs /
rlung sems dwangs ma'i thig le stong nyid snying rje dbyer med kyi ngang la ma bcos rang sar bzhag nas yid bzlas bya /
thun rjes thams cad du gang 'dod kyi bsgrub bya mdun du bkug pa thugs ka'i 'od kyis gdungs pas gzi brjid ma bzod par nyi mas mar bzhu ba bzhin byang sems dkar dmar gyi ngo bor zhu ba sgrub rdzas dang rang gi gsang ba'i lam nas thugs ka'i hrIHla thim par bsam zhing /
thun bsdu ba nang sgrub dang 'dra /
bzla bya'i sngags ni yi ge bcu pa /
bcu drug pa /
dgu pa /
bco lnga pa ste gtso 'khor gyi sngags rnams yin la /
thun rjes dbang sdud kyi tshe sngags de dag gi gsham du a nr-i tri pA shaM ku ru hU~M dza :
a mo g+ha pad+ma ku sha sa ma ya gr-ih+na gr-ih+na sa ra ya ha ra ma ma hA pa tra hU~M dza :
zhes 'bru so lnga pa gces gnad du gsungs pa nyid bzla'o //
thun gyi thog mtha' dang thun mtshams sogs ni sngar dang 'dra zhing /
khyad par thun rjes ma la dngos grub len pa nang sgrub bzhin no //
bzhi pa yang gsang sems la bkod nas sgrub pa ni /
phyi nang gsang ba gsum ka'i sgrub thabs la spyir gces pa'i gnad gsang yin gyis thun thams cad kyi mjug tu nan tan bsgom zhing de nas thun sgang dang thun mtshams kyi spyod lam dang ci 'dres su sbyang ngo //
de nas gsang sgrub grol rgyu'i snga dro'i thun 'gor mchod gtor kha gso ba dang /
mjug tu tshogs mchod gtor 'bul sogs rgyas par bya zhing /
'di rdzogs rim gyi sgrub pa lta bu yin pas yun ring bzhin phun sum tshogs mod /
gzhan zla zhag sngags kyi grangs sogs la rtsis gdab med do //
de ltar sgrub pa'i drod rtags /
de nyid lam du len tshul sogs ni rtsa ba'i gzhung du blta'o //
ma grub na gnad dbab gsungs pa zla ba drug tshun la byar mi rung /
lo sgrub sogs la rtags ma byung na gnad shes par bya'o //
dbang gi sbyin sreg ni /
gsang sgrub snga thun la grol ba'i rjes kyi phyi dro de nyid rang la bya zhing /
kha skong gi sbyin sreg dang mkha' 'gro chos skyong la gtang rag gi mchod gtor 'bul ba yang dkyus thog de nyid la bya ba gzhan gyis bar ma chod par byed pa ni dngos grub myur ba'i gnad dam pa'o //
bsnyen pa ma grol ba'i bar lha gang gi bsnyen pa yin gzhan sus kyang ma shes par bya ste bar chad mi 'byung zhing dngos grub myur ba'i dgos pa yod do //
rjes tho 'grol ba dang bag gseng zhing gnas bsrung ba sogs spyi dang 'dra'o //
re zhig de tsam mo //
zhes pa mchog sprul bla ma chos kyi bdag
/lam 'di sgrub la rtse gcig 'jug dgongs tshe //
gsung gis bskul ngor badzra ak+Sha ras //
sbyar ba'i yig mkhan blo gsal rgya mtsho 'o ///
/
