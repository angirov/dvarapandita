@#//
'jam dpal tshe bdag nag po'i gtor zlog bdud dpung mthar byed kyi lag len dmar khrid mthong bas go 'byed ces bya ba bzhugs so //
na mo gu ru shrI ya mAn+ta kA ya //
ye shes dbyings las phyag rgya stobs kyi sku
/'khor 'das zil gyis gnon mdzad der btud nas //
mthong bas go 'byed gtor zlog lag len ni //
thos chung sngags pa'i dga' ston 'dir dgod bya //
de la bka' gter zung 'jug 'jam dpal phyag rgya zil gnon gyi bsnyen sgrub las gsum gyi phyag bzhes la 'bri byang gnyis kyi bka' srol du yongs su grags pa las /
'dir chos rgyal gter bdag gling pas snying po'i bcud bsdus khyer bder mdzad pa'i las byang dang gtor zlog bdud dpung mthar byed kyi yig cha la brten nas zlog pa'i las rim o rgyan smin grol gling pa'i phyag rgyun ltar brtsam pa la spyi don gnyis /
sbyor ba yo byad kyi gshom /
dngos gzhi cho ga'i rim pa'o //
dang po ni /
gang du bya ba'i gnas su bdag bskyed rdzogs par bya ba'am /
bsdu na /
hU~M/
a+yai nyid stong pa chos 'byung ste //
ma skyes 'gag pa med pa las //
rgyu rkyen sngags las ma bskyed par //
rol pa chen po'i sku ru gsal //
e ka he dun ya ma snying khrag ra ma tsa ya /
zhes gsal snang nga rgyal bzung la a+yai ring cung zad bzla /
gzhi bgegs kyi gtor ma 'og nas 'byung ba bzhin bsngo /
rdo rje dang bcas pa'i lag g.yas sa la bzhag ste /
e ka he dun ya ma snying khrag ra ma tsa ya /
oM ha na ha na kro d+ha hU~M phaT/
ces brgya rtsa sogs bzlas pa kun rdzob kyi sbyang ba dang /
chos thams cad stong pa nyid du mos pa don dam pa'i sbyang bas yongs su dag par byas pa'i gzhi der las sngags bzla bzhin pas dug khrag gis chag chag gdab /
de nas thig skud mtshan nyid ldan pa dang /
tshon sna lnga mdog rigs bsdebs pa mchod pa dang bcas pa 'du byas la /
a mr-itas bsang /
swa b+hA bas sbyang /
stong pa'i ngang las thig tshon rnams hU~M yig las byung ba'i rigs lnga'i gshin rje'i gshed yum dang bcas pa'i spyi bor oM/
mgrin par AH
snying gar hU~M/
hU~M gi 'od zer gyis ye shes pa spyan drangs /
dzaHhU~M baM hoH
badzra ar+g+haM nas /
shab+da pra tIts+tsha swA hA/
zhes mchod /
bcom ldan khro bo'i rgyal po ni //
sangs rgyas kun gyi 'khor los sgyur //
gdul dka' ma lus 'dul ba po /
khro bo'i rgyal la phyag 'tshal bstod //
ces bstod /
de rnams 'od du zhu ba thig tshon so so la thim pas /
rdul tshon rin po che'i rdul phra rab tu bsam la /
oM hU~M trAM hrIHAH
zhes brjod /
thig skud /
oM a n+yo n+ya a nu ga te :
sarba d+harmaHspa ra a nu pra biSh+TaHsarba d+harmaH
a d+yan+ta a nu pra biSh+TaH
sarba d+harmAH
oM AHhU~M/
zhes bzla bzhin gcig tu dril ba las kyi rdo rjer dzaHdzaHzhes gtad la slob dpon nub slob ma shar du gnas pas /
oM badzra sa ma ya sU tra ma ti kra ma hU~M/
zhes brjod cing thig bskor dang bcas pas mkha' la gdab cing spyod lam ma nor bar byed /
las thig dkar chal gyis sbags pa'i srad bus tshangs zur gyi thig rnams legs par btab pa'i lte ba nas zlum por bskor ba'i dbus su chos 'byung zur bstan zla gam gsum ldan /
de'i phyir lte ba'i brgyad cha dang /
de nas phyed cha yod pa gsum /
de nas brgyad cha /
bzhi cha /
brgyad cha /
phyed cha ste zlum skor brgyad kyi dang por thod ra /
gnyis par thod mkhar bzhi /
gsum par rtsibs brgyad /
bzhi par lcags mkhar bcu gnyis /    'di nyid rtsibs stabs su byas na lag len bde zhing sgom don dang mi 'gal gsung /
spyi ltar na zur gsum rtse mo nang bstan du mdzad mod /
de ltar na gnas kyang lto ba'i bzhi chas chog pa yin /
lnga pa mu khyud /
drug par 'obs khung bcu drug
/bdun par rdor rwa /
brgyad pa me ri'i gnas yin pas de dag so so dang /
de'i phyi ru zhing gi khog pa mgo bo mdun bstan du bri /
tshon byed tshul /
gru gsum mthing nag
/zla gam gsum khrag mtsho /
thod ra rnams dkar po /
thod mkhar nang khyams dmar po'am ljang gu
/'khor lo sngon po rtsibs mchan ljang gu
/lcags mkhar sngo nag gzhi dmar /
mu khyud ljang /
'obs khung gzhi nag steng gru gsum dmar nag gam /
yang na gzhi dmar po la gru gsum mthing nag rtse nang du bstan pa /
rdor rwa gzhi nag po la rdo rje ser po /
me dmar ser ram kha dog sna tshogs /
ma traM sngo skya khro nyams can du bris la /
'bru nag khrag gis sbags pa'i tshom bu lha gnas su bzhugs tshul dang mthun par dgod pa ni rgyun gyi lag len yin la /
'grub tu rung na dkyil 'khor kyang sgo rdzogs can byed /
dkyil 'khor gyi dbus su lcags snod du 'bru nag rjen 'thag khrag gis sbrus pa'i zlog gtor zur gsum srin zhal can la /
'khor dmar gtor zur gsum gtso bo'i phyed char sleb pa lnga dang khrag kong bcad kha phyir bstan pa'i mtheb skyus bskor cing khrag gis byug pa la /
khram byang mtshe yungs rtsang dmar rgyu rlon sogs kyis brgyan pa'i rtser lha tsaka dang gtor gdugs mthing nag btsugs pa many+dzi la bzhag
/rdor ra'i steng du zor rdzas rnams bkod /
de la kong zor ni /
phung sa gsum gyi kong bu gru gsum rgya dpang sor bzhi la phyi ro sol dang nang dug khrag gis byugs pa'i logs gsum du dug khrag gis b+h+yo zlog rbad ces bris par /
khrag gtor gru gsum /
mda'/
phang /
rtsang /
mtshe /
yungs /
dpal 'bar /
rgya spos /
gu gul /
rabs chad khang pa'i dud pa /
phabs rtsi /
chang nyes sbang ma /
ram gyi phye ma /
yugs sa'i phang /
rta dmar tshil bu /
sha khrag sna tshogs /
dug sna tshog tshad blugs cing sked pa tshon skud kyis dkris pa brgyad phyogs mtshams brgyad du bkod /
de dag gi bar rnams su dmar gtor dang /
khrag kong gru gsum yon bdag gi lo grangs spel ma'am nyis rim du bkod /
rdo zor ni /
mi bsad rbab rdo'am dur khrod kyi rdo la b+h+yo zlog rbad bris pa bzhi /
tshon skud sna lnga'i bsgul thog gam 'ur rdo mi lpags kyi mthil dang yugs skra'i 'jag rtse can /
skyer mda' 'ug sgro ma gri lcags kyi mde'u dug khrag byugs pa bzhi gzhu dang bcas pa /
mi rta khyi gsum bsad pa'i g.yag rgod kyi rwa g.yas pa'i phyir khro bo'i mig dang /
rtser me ri bris pa dang /
lcags phye /
zangs phye /
rdo phye gsum /
ke tshe /
shang tshe byu tshe bcas yungs kar dang bsres pa'i skam thun /
mi rta khyi phag rnams kyi khrag gi rlon thun /
gu gul sha chen tshil chen bcas pa'i bdug rdzas rnams thod tshal gsum du so sor bsham /
phung re dang tshon skud kyang 'du bya /
dkyil 'khor gyi phyogs bzhi'i shar du mchod gtor dmar po lte bar khram ris can 'khor rang 'dra lnga dang lha grangs dang mnyam pa'i mtheb skyu can /
lhor bshags gtor dkar po zlum po 'khor bzhi pa /
nub tu skong gtor dpal gtor dmar po 'khor bzhi pa /
byang du zlog gtor gru gsum 'khor bzhi pa rnams bsham /
yang na bshags skong gnyis la dpal gtor dmar po lha grangs dang mnyam pa'i mtheb skyu can gyis kyang chog par bzhed /
zlog gtor kyang dregs 'joms ltar nub re'i thun gtor byang du bshams pa yin /
byang shar du mtshams 'dzin gyi me tog nas brtsam ste g.yas skor du rim bzhin khrag gi ar+g+haM/
dug chu'i zhabs bsil /
dbang po lnga'i me tog
/tshil chen byugs pa'i spos reng /
tshil zhun mar nag gi snang gsal /
mkhris pa'i dri chab /
sha khrag rus pas brgyan pa'i drag po'i zhal zas dmar nag rnams phyogs mtshams brgyad du bkod /
dkyil 'khor gyi mdun du sha chen bdud rtsi chos sman ka ra bu ram rnams bsres pa'i zan la bam gzugs rkang lag bsnol ma lag g.yas g.yon du sman raka dang /
spyi bor gtor ma bzhag pa ka pA la'i snod du bshams pa'i mtha' skor du mdangs skong gi rdzas srog chags kyi gzugs brnyan tshil chen gyi mar me dang bcas pa bkod pa many+dzi'i khar bzhag
/de'i 'og tu thod pa'i nang du rabs chad nag po rta nag g.yag nag gsum gyi tsit+ta rang po 'am /
ma 'byor na tshal bu bsres pa'i snying gzugs gsum dar nag gis bkab pa bzhag
/bam gyi g.yas g.yon du mchod bstod gsal sgron gyi gtor ma rtsa ba zan leb gru bzhi /
rtse mo gru gsum gyi log gsum la mtheb skyu sbyar ba sha khrag gis brgyan pa dang khrag skyems bsham /
g.yas g.yon phyogs gang bder gser skyems dang /
brub khung gi ling+ga /
thun rdzas skam rlon /
phur bu /
sgrol gri sogs kyang bsham /
dkyil 'khor gyi rgyab bam phyogs gang bde bar dam tshig gi bris sku bkram pa'i mdun du stegs bu khebs ldan bang rim gsum pa'i /
bstar dang po'i dbus su tshe bdag gi sgrub gtor 'jam dpal zhal gzigs mar grags pa ni /
thod pa'i snod du lcags mkhar gru gsum bsnol ma'i steng du bshos bu zur gsum bra gzugs khong seng dmar nag can /
'khor lnga pa sha khrag snying snas brgyan pa /
g.yas su yi dam gzhan yod na dang /
bla ma'i gtor ma /
g.yon du phyag bzhi dang ma ning gi gtor ma /
bstar gnyis par chos skyong pho rgyud mo rgyud kyi gtor ma ci ltar rigs pa bkod /
bstar gsum pa'i dbus su nub tha mar 'bul rgyu'i chad tho'i gtor ma spyi 'gre
/g.yas su rdo rje rgya gram dkar po'i steng du lha klu gnyis la gtor ma dkar zlum re'i klu la sbrul dkris can ra dkar 'o ma dang klu sman gyis bran pa /
g.yon du rdo rje rgya gram dmar po'i steng btsan bshos gru gsum dmar po dang bdud bshos gru gsum nag po rtse rgyal can sha khrag gis brgyan pa /
g.yas g.yon gnyis ka'i rtsa ba zan leb kyis dkris pa ste gter srung mthu chen sde bzhi'i gtor ma dang /
de'i g.yas su gter bdag spyi gtor dang sman phud /
g.yon du brtan ma'i gtor ma dang gzhi bdag spyi gtor /
rak+ta /
gzhan yang nyin re bzhin 'bul rgyu'i chos skyong gi rgyun gtor /
brtan ma sogs kyang bshams pa de dag gi mdun du g.yas g.yon nas brtsam ste phyi nang gi nyer spyod rnams phreng tshar mjug sprod du bshams /
gzhan yang tshogs kyi yo byad /
rol mo'i khyad par sogs 'og tu dgos pa'i yo byad rnams dang /
slob dpon gyi mdun du cog rtse'i khar g.yon nas rim bzhin nang mchod /
dril bu /
rdo rje /
thod rnga /
g.yab dar /
nas bzed rnams bkod /
gnas khang gi khor yug rnams kyang spyan gzigs kyi rnam pa du mas mdzes shing brjid chags par bya'o //
gnyis pa dngos gzhi cho ga'i rim pa la'ang gsum /
sngon 'gro
/dngos gzhi /
rjes kyi las rim mo //
dang po ni /
tshig bdun gsol 'debs dang /
brgyud 'debs sngon du 'gro bas /
gzhi bgegs kyi gtor ma dkar dmar gnyis bshams la /
a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M phyag rgya bcas lan gsum gyis brlab /
oM badzra A kar+Sha ya dzaHsa gtor mgron rnams bkug la /
s+d+yA na pa ti k+She tra pA lany+tsa na maHsarba ta thA ga te b+h+yo sogs nas /
ga ga na khaM swA hA/
zhes nam mkha' mdzod rgya bcas lan gsum gyis bsngos la /
gtor ma dang po la /
mchod sbyin gyi gtor ma 'dod pa'i yon tan lnga dang ldan pa 'di nyid phyogs skyong sde brgyad yul lha gzhi bdag gi tshogs dang bcas pa rnams la 'bul lo //
'jam dpal gshin rje'i gshed bsnyen cing sgrub pa'i 'gal rkyen sol /
mthun rkyen sgrubs shig
/gnyis pa /
bgegs tshogs log 'dren gdug pa can bsnyen sgrub las gsum mthong thos mi bzod pa thams cad gtor ma 'dis tshims par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
zhes gtor ma phyi rol du dor /
de nas skyabs sems ni /
bdag dang 'gro ba nam mkha'i mtha' dang mnyam pa'i sems can thams cad dus 'di nas bzung ste ji srid byang chub snying po la mchis kyi bar du rje btsun rtsa ba dang brgyud par bcas pa'i dpal ldan bla ma dam pa rnams la skyabs su mchi'o //
yi dam dkyil 'khor gyi lha tshogs rnams la skyabs su mchi'o //
rdzogs pa'i sangs rgyas bcom ldan 'das rnams la skyabs su mchi'o //
dam pa'i chos rnams la skyabs su mchi'o //
'phags pa'i dge 'dun rnams la skyabs su mchi'o //
'gro rnams bsgral 'dod bsam pa yis //
sangs rgyas chos dang dge 'dun la //
byang chub snying por mchis kyi bar //
rtag par bdag ni skyabs su mchi //
shes rab snying rje dang ldan pa'i //
brtson pas sems can don du bdag
/sangs rgyas drung du gnas bcas nas //
rdzogs pa'i byang chub sems bskyed do //
lan gsum brjod /
de nas las byang gi tshogs gsag byas rjes /
sems can thams cad bde ba dang sogs kyis tshad med bzhi bsgom /
de nas mtshams gcod nas bzung dam bca'i bar las byang bzhin dang /
de nas byin dbab pa ni /
spos rol g.yab dar dang bcas te /
hU~M/
bde gshegs rgyal ba kun gyi bdag nyid che //
drag po las kyi lha tshogs dgongs su gsol //
chos dbyings drag po e yi gzhal yas nas //
bcom ldan phyag rgya zil gnon yum dang bcas //
rtsa ba'i lha drug rgyan lha bdag po gsum //
gshed bzhi mon bdud 'chi bdag sgo srung bcas //
drag po'i las mdzad pho nya dam can sogs //
dkyil 'khor lha tshogs rnams kyis byin phob cig
/bdag cag sems can las kyis mnar ba la //
re zhing dpung gnyen gzhan na ma mchis pas //
thugs rje chen pos 'gro la brtser dgongs nas //
byin chen myur du dbab pa'i dus la bab //
'jam dpal khros pa'i rgyal po 'khor dang bcas //
sngags tshig bshugs pa'i brda yis spyan 'dren na //
mi dmigs chos kyi dbyings nas sku bzhengs la //
drag po'i dkyil 'khor 'di la byin phob cig
/sgrub mchog rnal 'byor bdag la dbang skur cig
/sgrub rdzas dam pa 'di la mthu stsol cig
/drag po'i phrin las mdzad pa'i dus la bab //
bdag cag re ba'i 'bras bu mchis par mdzod //
ces dang /
las byang gi /
hU~M/
rtog med spros bral sogs nas mchod pa byin rlabs bar dkyus bzhin bya ste de dag ni sngon du 'gro ba'o //
gnyis pa dngos gzhi la /
rnal 'byor sgrub pa dang /
las kyi sbyor ba gnyis las /
dang po ni /
bdag mdun dbyer med du dkyil 'khor gyi 'khor lo bsgom pa nas bzung sman mchod kyi bar las byang bzhin la /
sman mchod kyi mjug tu 'di ltar sbyar te /
kun bzang 'jam dpal 'jam dpal bshes gnyen dang //
o rgyan gtsug lag dpal dge bal po'i rgyal //
gnubs chen gnubs kyi rigs byon drug rnams la //
sman mchod 'bul lo mthu dbang dngos grub stsol //
oM na maHsarba ta thA ga ta ma hA pany+tsa a mr-ita kha raM khA hi /
khro 'bar dar rgyas yang dag rdo rje dang //
sher rgyal 'bum legs gro ston blo gros rgyal //
phag ston sbug ston chos kyi rgyal mtshan la //
sman mchod 'bul lo mthu dbang dngos grub stsol //
oM na maHsarba ta thA ga ta ma hA pany+tsa a mr-ita kha raM khA hi /
spang ston se ston spyan tshab nub dgon pa //
byang bdag yab sras zur chen rnam 'byor pa //
'gyur med rdo rje rtsa brgyud bla ma la //
sman mchod 'bul lo mthu dbang dngos grub stsol //
oM na maHsarba ta thA ga ta ma hA pany+tsa a mr-ita kha raM khA hi /
zil gnon rtsa ba'i lha dang rgyan gyi lha //
sprul pa rnam gsum gshed bzhi mon bdud dang //
'chi bdag bcu gnyis sgo skyong dkyil 'khor lhar //
sman mchod 'bul lo mthu dbang dngos grub stsol //
oM na maHsarba ta thA ga ta ma hA pany+tsa a mr-ita kha raM khA hi /
zhes dang de nas las byang gi
/oM AHhU~M/
rdo rje lce yi dam tshig sogs nas thun mong mchod pa'i bar dkyus bzhin song nas /
bzlas dmigs kyi 'gor /
oM a kro te ka ya mAn+ta ka ha na ma tha b+hany+dza hU~M phaT/
ces a kro bcu bdun pa dmigs gnad spyi khyab ltar brgya rtsa tsam bzla /
de nas so so'i dmigs gnad dang sbyar nas sku gsung thugs a+yai ring rnal ma rnams sum brgya re tsam bzlas la stong tshigs kyi mchod pa ni /
oM ya ma rA dza sa pa ri bA ra ar+g+haM nas /
shab+da pra tIts+tsha swA hA/
zhes dang /
las byang gi
/a+yai /
chos nyid skye ba med pa las //
sogs kyis bstod /
de nas /
a+yai nyid stong pa chos 'byung ste //
ma skyes 'gag pa med pa las //
rgyu rkyen sngags las ma bskyed par //
rol pa chen po'i sku ru gsal //
zhes pas gsal btab la /
sku yi cha thams cad nas 'od zer gnam lcags kyi so dang /
spu gri'i so lta bu dang /
mtshon cha'i rang bzhin can 'phros gnod byed thams cad nyal nyal gcod par bsam la /
a+yai ring gi mthar /
dgra bgegs myags thums ril trig nan /
sbur ya nan /
e hur thums dzaH
khaM shag ro myags mug ti rbad ya /
gzir spyang sbrel ba brgya tsam dang /
yang lha tshogs rnams kyi sku las rdo rje'i me 'od gnam lcags zhun ma'i tshwa tshwa ltar 'phros pas gnod byed thams cad choms choms thul gyis bsregs par bsam la /
spro na zlog dmigs gzhan yang sbyar te /
a+yai ring gi mthar /
dgra bgegs e nan yaM zlog 'drid b+h+yo /
e hur thums dzaH
khaM shag ro myags mug ti rbad ya /
zhes zlog pa'i g.yu spyang btags pa brgya stong sogs ci nus bzlas la stong tshig gi mchod pa sngar bzhin dang /
bstod bskul ni /
mchod bstod kyi gtor ma dang /
khrag skyems raM yaM khaM gis bsregs gtor bkrus /
oM AHhU~M gis gtor ma sha khrag bdud rtsi'i rang bzhin du gyur par bsam la /
a+yai /
chos kyi dbyings kyi pho brang gi
/sogs mchod bstod gsal sgron gyi khyung bskul yan btang /
de nas skabs 'dir rwa zor byin rlabs bya ste /
rwa zor gu gul gyis bdug ste lag g.yas su bzung /
thun snod /
e b+h+rU~M zhes pas dbyings nam mkha' las kyi btson khang du gyur /
rwa rtse dang nang dug khrag gis byugs te /
ra rak+ta dz+wa la maN+Dal hU~M/
zhes lan gsum brjod /
skam thun gyis rlon thog tu brab cing rwa nang du blugs la /
e ka he dun ya ma snying khrag ra ma tsa ya /
a+yai myags ya rngubs mug shag ka dun /
a+yai dun ka yaM/
nr-i tri dgra bgegs kyi srog la thun rmugs b+h+yo /
byad ma gnod byed kyi srog la thums ri li li b+h+yo /
zhes lan bdun bzla zhing phus 'debs la nus ldan du byas pa'i kha phung res bcad nas tshon skud kyis bcings la bzhag
/de nas mchod bstod kyi 'phro yi bstod bskul yongs rdzogs btang /
de nas chos skyong rnams kyi phrin las bstod pa yan dang /
rjes 'brang rnams ji ltar 'os pa bya /
gter srung mthu chen sde bzhi'i gsol ka dang /
gter bdag spyi gtor nas skong bshags phrin bcol bar gtang /
de nas las byang gi tshogs rdzas byin rlabs nas bzung bar pa yan dkyus bzhin bya /
gnyis pa las kyi sbyor ba la /
bsad pa dang zlog pa gnyis kyi /
dang po ni /
khrag skyems /
raM yaM khaM/
oM AHhU~M zhes pas byin gyis brlabs la gtor mar bran te /
a+yai /
chos kyi dbyings kyi pho brang gi
/sogs kyis bskul ba gtang /
de nas gser skyems ni /
hU~M/
rig 'dzin rtsa brgyud bla ma dam pa dang //
bde gshegs kun 'dus zhi khro rab 'byams lha /
khyad par 'jam dpal gshin rje'i lha tshogs rnams //
gser skyems 'di bzhes rnal 'byor mthu dpung skyed //
las gshin 'chi bdag ma mgon lcam dral sogs //
dregs pa'i sde dpon sum cu yab yum sras //
bka' nyan bran g.yog mngag gzhug bcas pa rnams //
gser skyems 'di bzhes rnal 'byor mthu dpung skyed //
sngags 'chang bdag gi rigs kyi srung ma dang //
sa phyogs 'di yi yul gzhis gnas kyi bdag
/lo zla zhag dus tshes la dbang pa'i lhas //
gser skyems 'di bzhes rnal 'byor mthu dpung skyed //
de nas gzu dpang ni /
hU~M/
dkyil 'khor kun bdag mchog gsum bla ma dang :
yi dam zhi khro rab 'byams mkha' 'gro'i tshogs :
khyad par bcom ldan 'jam dpal gshin rje'i gshed :
'khor bcas bdag la dgongs shing gsan du gsol :
snang srid gdod nas chos skur ro gcig la :
ma rtogs sgrib bsal 'gro kun bsgral sems kyang :
dam nyams dgra bos byed du ma ster ro :
rtsa brgyud bla mas gzu dang dpang mdzod cig :
smin grol lam zhugs bskyed rdzogs zab mo'i don :
tshul bzhin nyams blangs dngos grub blang sems kyang :
dam nyams dgra bos byed du ma ster ro :
yi dam lha tshogs gzu dang dpang mdzod cig :
bla med byang chub mchog tu sems bskyed nas :
'gro la phan bde'i dga' ston spel sems kyang :
dam nyams dgra bos byed du ma ster ro :
dpa' bo mkha' 'gros gzu dang dpang mdzod cig :
tshe 'di blos btang dben pa'i gnas rnams su :
bde chen byang chub sgrub par sems na yang :
dam nyams dgra bos byed du ma ster ro :
dam can chos skyong gzu dang dpang mdzod cig :
ma nyes ma len ye shes lha yi tshogs :
sdig can las ngan bstan pa'i spyi dgra 'dis :
sangs rgyas bstan bshigs dkon mchog dbu 'phang dmad :
bla ma'i thugs dkrugs dge 'dun sde la brnyas :
khyad par rnal 'byor bdag cag 'khor bcas la :
ri ltar brjid cing rtsang ltar 'dzugs pa dang :
mdun nas sgug cing rgyab 'ded zur nas gsod :
lus kyis rdung rdeg dkor rdzas rku zhing 'phrog :
ngag gi ya gas gzhan gyi nus mthu bsgul :
yid kyis bsam ngan dug ltar g.yo byed pas :
snga dgra lag bdar phyi dgra yid sems dang :
da dgra bdo ba'i dgra bgegs gar gnas kyang :
gshin rje gshed po'i bka' nyan 'khor bcas kyis :
skad cig 'dir khug mngon spyod las mdzod cig :
de nas a+yai ring tshar gcig brjod pas sprul pa spros nas /
brub khung dang dmigs bya skyed 'gug ni /
stong pa'i ngang las lcags bsregs kyi khang sgrom gru gsum bang rim dgu pa /
kha khyer dog cing gting zab pa /
'og na 'dod chags kyi khrag mtsho khol ba /
logs la zhe sdang gi me rlung 'tshubs pa /
steng na gti mug gi mun pa gtibs pa /
mtshon cha'i char 'bebs shing nad dang dug gi rlangs pa 'phyo ba /
than dang ltas ngan gyi cho 'phrul sna tshogs mi bzad pa 'khrugs pa /
las byed gshin rje'i dmag tshogs seng ge ltar rngams pa /
stag ltar 'phyo ba /
srin po ltar khros pa /
sha za ltar rgyug pa /
rgyob rgyob dang sod sod kyi sgra 'brug ltar sgrog pas gang ba /
srid pa las kyi btson khang drag po /
de'i nang du nr-i dud kha yongs su gyur pa las dgra bo de nyid lus gcer bu rid pa /
mdog nag cing dran pa nyams pa /
mya ngan gyi phyag rgya can bu ga dgu nas rnag khrag 'dzag pa /
gnod byed thams cad 'dus pa'i ngo bor gyur /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par bcom ldan 'das phyag rgya chen po zil gyis gnon pa'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis bdar ba /
phyi dgra yid la sems pa /
da dgra thad du 'dzug pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang skad cig yud tsam gyis dmigs pa'i rten 'di la khug cig
/a+yai ring gi sham bur /
nr-i dzaHtri dzaH
dzaHhU~M baM hoH
pra be sha ya phaT/
A be sha ya AH
zhes dgug gzhug nan tan du yid ches par bya zhing /
pho nya spro ba ni /
a+yai /
drag po e yi gzhal yas nas //
sogs gtor zlog gi dkyus bzhin gyi mjug tu /
a+yai myags ya rngubs mug shag ka dun dgra bo'i bla sha re ma ti 'griM 'griM sha ma ru ti thul thul /
myog myog
/yed yed /
sha ma ru ti khug khug
/ling myog ling shag
/ling thums /
tsa mun+t+ri dzaHhU~M baM hoH
zhes bla 'gugs kyi sngags bdun tsam bzla /
de nas /
a+yai /
gru gsum e yi snod nang du //
sogs bsgral bstab gtor zlog gi dkyus su gsungs pa bzhin bya /
gnyis pa ni /
hU~M/
dur khrod chen po 'jigs pa'i pho brang nas //
sogs bam skong gtang /
las kyi rdo rjes thabs shes kyi rdzas gnyis bsnol mar stob cing /
hoH
lha dang bram ze gtsang ma za /
khyi phag la sogs mi gtsang za //
de dag grol bar mi 'gyur te //
gnyis 'dzin spangs na grol gyis rol //
zhes tshogs drang /
slob dpon gyis /
e ma ngo mtshar rmad kyi chos //
rdo rje theg pa'i gsang ba'i rdzas //
thabs kyis spyad na grol ba'i rgyu //
de phyir bdag ni 'dod yon spyod //
a la la hoH
zhes pas blang /
'dus pa gzhan rnams la'ang brim zhing nang gi sreg blugs kyis longs spyod /
lhag ma rnams bsdus la dkyil 'khor gyi phud lhag dang bcas kha phrus btab cing byin gyis brlabs nas bsngo /
de nas sngags kyis dmigs pa /
dkyil 'khor gyi lha tshogs rnams kyi sogs kyi mthar /
e ka he dun ya ma snying khrag ra ma tsa ya sarba tsit+ta ro myags kha thaM srog gzer sbur nan 'drid phyungs hri shag rbad /
nyer gcig bzla /
e myags ya rngubs mug shag ka dun ha la ha la tsa ma ri phyungs gnod byed a mu ka myags thums ril trig nan sbur ya nan /
e hur thums dzaH
khaM shag ro myags mug ti rbad ya /
nyer gcig
/e dun ka yaM gnod byed a mu ka myags thums ril trig nan sbur ya nan /
e hur thums dzaH
khaM shag ro myags mug ti rbad ya /
nyer gcig
/a+yai ring mthar /
dgra bgegs e nan yaM zlog 'drid b+h+yoH
e hur thums dzaH
khaM shag ro myags mug ti rbad ya /
zhes sbrel ba zlog pa g.yu yi spyang mo can lan nyer gcig bzla /
oM hU~M trig khroM b+h+yo :
ma ni mA ra ni b+h+yo :
mA ra du na b+h+yo :
rak+mo rak+sha na :
ting ya rak+sha b+h+yo :
mA ra ya ya ma rA dza kI la ya b+h+yo :
zhes sogs ci nus bzlas mthar /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sogs nas /
khyad par bcom ldan 'das phyag rgya zil gyis gnon pa'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas rnal 'byor pa bdag cag 'khor dang bcas pa rnams kyi sngon gyi las dang 'phral gyi rkyen ngan pa thams cad dang /
khyad par du ban bon sngags pa'i mthu byad rbad 'dre rbod gtong than dang ltas ngan mi mthun pa'i phyogs thams cad mA ra ya rbad zlog
/ces thal rdeb bcas lan gsum bya /
de nas zlog pa'i phrin las dngos ni /
sngar gyi ling ro rnams rim par 'bul zhing /
hU~M/
chos kyi dbyings nas rang byung grub pa'i lha //
sogs zlog pa gzhung bzhin gyer /
de nas thun gtor la dmigs te /
na mo /
rig 'dzin rtsa brgyud sogs kyis dgug gzhug bya /
raM yaM khaM/
gtor snod dmar gyi dung chen yangs shing rgya che ba'i nang du gtor rdzas dgra bgegs bsgral pa las byung ba'i sha yi ri bo khrag gi rgya mtsho rus pa'i phung po klad zhag gi lbu phreng 'khrigs pa /
dam tshig tu 'os pa'i 'dod yon gyi rnam pa ma tshang ba med pas nam mkha' dang mnyam par gang ba /
ngo bo zag pa med pa'i ye shes kyi bdud rtsi'i rang bzhin can bsam gyis mi khyab pas nam mkha'i khams gang bar gyur /
oM AHhU~M hoH
lan gsum gyis byin gyis brlab /
oM a kro te ka ya mAn+ta ka ha na ma tha b+hany+dza hU~M phaT sa pa ri bA ra i daM ba liM ta kha kha khA hi khA hi /
zhes lan gsum mam bdun gyis bsngos la /
hU~M/
dmar chen gtor zor gshin rje'i tshogs //
sde brgyad dregs pa'i dpung dang bcas //
dgra dang bgegs kyi steng du rbad //
srid pa g.yo zhing 'khrugs byed pa'i //
dmag dpung der skyod g.yul ngo sprod //
dgra dpung choms la bgegs dpung thul //
rjes shul lhag ma med par mdzod //
dus la bab bo mthu rtsal skyed //
ces zor du bskul te dgra phyogs su 'phang /
de nas chos skyong gi gtor 'bul rjes chog dang las byang gi brtan skyong bcas bya zhing /
gtang rag gi mchod pa ni /
oM ya ma rA dza sa pa ri bA ra ar+g+haM sogs dang /
oM ya ma rA dza sa pa ri bA ra ma hA sh+ma shA na ar+g+haM sogs dang /
ma hA pany+tsa a mr-ita khA hi /
ma hA ba liM ta khA hi /
ma hA rak+ta khA hi /
zhes dang /
bstod pa ni /
hU~M/
gdod nas spros bral mi dmigs chos kyi sku
/rang rtsal 'gag med sna tshogs longs spyod rdzogs //
thugs rjes rab khros khro rgyal sprul pa'i sku
/gtso 'khor sprul par bcas la phyag 'tshal bstod //
ces bstod /
ma rnyed yongs su ma tshang dang //
sogs kyi mthar yi ge brgya pa bzlas pas nongs pa 'chag
/hU~M hU~M hU~M/
gzhal yas rtsa ba'i lha lnga sogs kyis nyer bsdu dang thun mtshams kyi lha skur ldang ba las byang bzhin bya /
smon lam ni /
dge ba 'di yis bdud bzhi'i dpung bcom ste //
kun bzang 'jam dpal dpa' bo'i sa brnyes nas //
rang don mthar phyin mkha' mnyam sems can rnams //
phan dang bde ba'i dpal la 'god par shog
/'jam dpal dpa' bos ji ltar mkhyen pa dang //
kun tu bzang po de yang de bzhin te //
de dag kun gyi rjes su bdag slob cing //
dge ba 'di dag thams cad rab tu bsngo //
dus gsum gshegs pa'i rgyal ba thams cad kyis //
bsngo ba gang la mchog tu bsngags pa der //
bdag gis dge ba'i rtsa ba 'di kun kyang //
bzang po spyod phyir rab tu bsngo bar bgyi //
bkra shis ni /
mchog gsum ngo bo rtsa brgyud bla ma dang //
'jam dpal zhi khro yi dam dkyil 'khor lha //
ma dang mkha' 'gro dam can rgya mtsho yis //
bkra shis phyogs dus kun tu khyab par shog
/zhes sogs kyi shis pa rgya cher brjod pas mtha' brgyan par bya'o //
gsum pa rjes kyi las rim ni /
sgrub zhag rdzogs nas zor 'phang ba'i nyin zlog pa'i mjug gi thun gtor yan sngar bzhin song mtshams gtor ma'i lha la mchod bstod bzod gsol rnams sngar bzhin byas nas /
ye shes pa mdun gyi nam mkhar btegs /
dam tshig pa bdag la bstim /
slar yang gtor chen zor rdzas dang bcas pa sogs kyi mthar a+yai ring la /
dgra bgegs e nan yaM zlog 'drid b+h+yoHe hur thums dzaH
khaM shag ro myags mug ti rbad ya /
zhes zlog spyang sbrel nas zor rdzas rnams la bsngags shing thal rdeb bya /
zor rdzas rnams gtor chen gyi mdun du stegs la bsgrig
/de'i mdun du dmar gtor rak+tas bran pa la dmigs bya dgug bstim byin rlabs bsngo ba rnams sngar ltar byas nas dmag lto'i tshul du gtor chen du 'bul la 'dod don gsol ba ni /
hU~M/
bcom ldan gshin rje gshed po 'khor bcas la //
dgra bgegs sha khrag rus pa nang khrol tshogs //
lhun por spungs pa'i 'dod rgu'i ba liM ta //
phyi nang nyer spyod sman raka bdud rtsi'i tshogs //
'bul lo dgyes par rol la bdag cag gi
/nad gdon kun zhi tshe dpal longs spyod spel /
khams gsum dbang sdus dgra bgegs bdud sde'i dpung //
thams cad ming gi lhag mar tshar chod cig
/phas rgol bsam ngan sbyor rtsub byad stems rnams //
thams cad rang gshed phob la mthu nus shigs //
mdor na bdag gi re 'bras gang yin pa //
'bad med lhun gyis grub pa'i phrin las mdzod //
ces dang /
dkar gtor srid pa hu'i phyag rgya dang bcas pa yang bsham /
de nas dmar gtor mtheb skyu can gser skyems bcas phyogs so sor gtong bas zor sgo dbye ba dkyus bzhin bya /
gtor chen yang dpag
/bam gtor chen shul du bkod /
chad tho gtang /
de nas dkar gtor ru mtshon spos phor gyis sna drangs pa'i zor gtor rnams gza'i rgyu phyogs dang bstun pa'i sar khyer la /
thog mar gser skyems gtang /
slob dpon gyis srid pa hu'i rgyab yig bsgrag pa'i dkar gtor bsngo /
dmigs bya dgug gzhug byas nas /
hU~M/
chos kyi dbyings kyi pho brang gi
/sogs nas /
bcol pa'i phrin las sgrub par mdzod //
ces pa'i bar gyi zor bskul sngon 'gros 'phang ba ni /
hU~M/
khrag 'thung 'jam dpal gshin rje yi //
pho nyar mngag pa zor gyi bdag
/dgra bgegs sgrol phyir las la ya //
gru gsum gdug pa kong bu'i zor //
glog ltar 'khyug cing thog ltar 'beb //
dgra bgegs lus sems 'ben la ya //
a+yai ring gi mthar /
dgra bgegs e nan yaM zlog 'drid b+h+yoHe hur thums dzaH
khaM shag ro myags mug ti rbad ya /
zhes zlog spyang sbrel ma bzlas la 'phang /
tshig gzhan rnams 'dra ba la /
kong zor gyi tshab tu /
ri bo nyil ba rdo yi zor /
!
/gnam lcags shugs ldan gtor ma'i zor /
!
/rba klong 'khrugs pa khrag gi zor /
!
/rno myur shugs drag mda' yi zor /
!
/stobs ldan shugs drag rwa yi zor //
zhes rim bzhin bcug pas zor rdzas rnams 'phang /
de nas /
hU~M/
dmar chen gtor zor gshin rje'i tshogs //
sde brgyad dregs pa'i dpung dang bcas //
dgra dang bgegs kyi steng du rbad //
srid pa g.yo zhing 'khrugs byed pa'i //
dmag dpung der skyod g.yul ngo sprod //
dgra dpung choms la bgegs dpung thul //
rjes shul lhag ma med par mdzod //
dus la bab bo mthu rtsal skyed //
ces dang /
b+h+yo b+h+yo sdang ba'i dgra la b+h+yo //
sogs nas bzung /
'gro bas 'jam dpal sa thob shog
/ces pa'i bar dang gtor zlog ltar gyi a+yai ring zlog spyang can gyi drag sngags dang bcas gtor chen 'phangs pas /
gnod byed kho rang gi lha srung rnams bdud du bab ste zan la khyis rub pa bzhin du kho rang gi sha khrag dmar gyis btang ba de hab sha ling ling za bar bsam la a+yai ring mthar /
dgra bgegs man+t+ra dum ma hA ra ga duM raM thums ling rbad /
e hur thums dzaH
khaM shag ro myags mug ti rbad ya /
zhes gsang lam dgag pa'i spyang mo bzla zhing las byang gi /
hU~M/
bdag nyid khro rgyal thugs ka nas //
sogs kyi srung 'khor gyis mtshams bcad /
rdo rje slob dpon gyis rting mnan te yar ldog
/sgrub khang gi sgo drung du gtor gzhong bshal ba'i phud kyis brtan ma'i gtor ma bran te las byang bzhin brtan ma bskyang /
dmigs bya dgug gzhug gi mthar /
gnod byed kyi mgo dang lce yi steng du gser gyi 'khor lo rtsibs brgyad pa'i lte bar gnam lcags kyi phur pas thal byung du 'bigs te phur pa'i rgya mdud ri rab tu gyur pas mnan par bsam la a+yai ring sham bur /
dgra bgegs b+hi taM satwaM b+ha ya nan /
e hur thums dzaH
khaM shag ro myags mug ti rbad ya /
zhes mnan pa'i spyang mo bzla zhing gtor gzhong kha sbubs pa ri rab tu gyur pas phyir 'brangs dam sri mnan par bsam la /
hU~M/
stong gsum stong gi 'jig rten na //
kun kyang 'jam dpal gshin rje'i gshed /
khro bo 'dus pas nam mkha' gang /
khro mo 'dus pas sa gzhi gang /
khro chung 'dus pas bar snang gang //
thams cad 'dus pa'i ngang nyid las //
ye shes chen po'i bro brdungs pas //
dgra bgegs dam sri thal bar brlag
/oM laM AHlaM hU~M laM dgra bgegs dam sri satwam+b+ha ya nan /
zhes bro brdung /
gtor gzhong kha gyen du bstan la /
mchog gsum ngo bo rtsa brgyud bla ma dang //
sogs kyis shis pa brjod nang du log la a kro spyi snying 'bru bcu bdun par /
A yur+dz+nyA na nr-i b+h+rU~M dzaH
zhes btags pa nyer gcig tsam bzlas la /
hU~M/
bcom ldan mgon po tshe dpag med //
sogs sam /
rigs mthun gang 'os kyis tshe 'gug bstim sba ba rnams bya /
de nas dngos grub blang ba ni /
hoH
'jam dpal dpa' bo he ru ka
/'khor bcas bdag la dgongs su gsol //
sngon gyi zhal bzhes dam bcas pa'i //
phrin las mdzad pa'i dus la bab //
thun mong tshe dpal nus stobs sogs //
srid zhi'i phun tshogs phrin las bzhi //
gang bsam 'bad med grub par mdzod //
don dam mi dmigs bde ba che //
sku gsum bdag nyid gdod ma'i mgon //
tshe 'di nyid la mngon gyur nas //
gzhan don ris med 'grub par gsol //
oM ya mAn+ta ka kA ya wA ka tsit+ta sarba sid+d+hi pha la hoH
zhes bam gnas su 'jog cing dngos grub kyi rdzas la rol /
chos skyong gi gtor 'bul rjes chog rnams bya /
gtang rag gi mchod bstod bzod gsol rnams sngar ltar bya /
rten yod na ye shes pa rnams /
'dir ni gzugs dang lhan cig tu //
sogs kyis brtan bzhugs dang /
med na /
hU~M/
rang rig ye nas 'jam dpal lhar //
gshegs bya gshegs byed dngos pos stong //
'on kyang snang tshul ye shes pa //
skye med klong du badzra mu //
zhes gshegs gsol bya /
las byang bzhin dam tshig pa bsdu zhing thun mtshams kyi lhar ldang /
rdul tshon a kA ros bsdu /
smon lam dang shis brjod rnams sngar bshad pa ltar bya'o //
'dir bshad pa ltar lhag chad med par bya ba ni phyag len rgyas pa'i phyogs yin la /
zlog dkyil ras bris tsam la brten cing bca' gzhi zor chas sogs bsdus pa byas kyang dkyus 'gre tsam 'ong ngo //
gter chen nyid kyi phyag bzhes rab 'byams pa o rgyan skal bzang gi zin bris btab pa sogs la brten rjes 'jug mkhas pa dag gis zin thun tu spel ba las snying po blangs pa'o //
lus can spyi dang chos bzhin spyod pa rnams //
'phral yun bar chad g.yul las rnam par rgyal //
'jam dpal dpal dang ldan pa'i sku thob ste //
'khor ba'i 'khrul 'khor gting nas bzlog gyur cig
/ces pa'ang dus zhabs kyi sngags rig 'dzin pa pad+ma gar gyi dbang phyug rtsal gyis dben khrod kun bzang bde gling du bgyis pa dge legs 'phel ///
/
