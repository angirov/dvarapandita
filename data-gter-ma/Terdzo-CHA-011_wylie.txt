@#//
bla ma bstan gnyis skor gsum gyi snying po zab tig mthong ba rang grol gyi spros med sgrub pa'i phrin las bzhugs so //
khyab bdag pad+ma kun tu 'chang //
'gro ngor rig pa 'dzin pa'i tshul //
bstan gang dad brgyas snying dbus su //
bkod nas sgrub phrin rnam gsal bya //
bla ma sku gsum bde gshegs 'dus pa'i rnal 'byor nyams su len par 'dod pas /
gzhung las /
lus kyi dkyil 'khor la brten nas :
rang nyid nus dang ldan par bsnyen :
zhes gsungs pa'i don thog mar spros med lus dkyil zab mo la brten nas rang don bsnyen pa'i rim pa bya dgos pas rten dang mchod gtor spyi mthun bsham /
phrin las dngos la gsum /
sngon 'gro
/dngos gzhi /
rjes so //
dang po la'ang gsum las thog mar skyabs su 'gro zhing sems bskyed pa ni /
na mo :
rig pa rang shar sku gsum lha tshogs la :
gnyis med khyab gdal ngang nas skyabs su mchi :
gzung 'dzin 'khrul pa'i 'gro rnams bsgral ba'i phyir :
zab gsang snying po bsgrub par sems bskyed do :
lan gsum /
gnyis pa bgegs bskrad cing mtshams bcad pa ni /
rang nyid skad cig gis rdo rje he ru ka mthing nag rdo rje dang dung khrag bsnams pa khro gtum bzod par dka' ba'i gzi brjid can gyi skur gyur /
bgegs gtor yod na byin rlabs dang mgron 'gugs pa sngags bsngo rnams spyi mthun bya /
rgyun gyi nyams len la mi dgos /
gang ltar /
hU~M:
mnyam nyid ngang gis khros pa'i ting 'dzin gyis :
gnyis snang bgegs tshogs rgya mtsho'i pha mthar bskrad :
ye shes mtshon cha me dpung khro tshogs bcas :
gzhom med rdo rje'i srung 'khor lhun gyis grub :
hU~M hU~M hU~M:
badzra dz+wa la kro d+ha rak+Sha hU~M b+h+rU~M:
gsum pa bdag gnas mchod rdzas byin gyis brlab pa ni /
hU~M hrI:
bla ma sku gsum bde gshegs rig 'dzin tshogs :
dbyings nas brtser dgongs ye shes byin chen phob :
snod bcud bkod pa lhun rdzogs 'dod yon sprin :
mchod pa'i phyag rgya chen por byin gyis rlobs :
oM AHhU~M gu ru sarba ta thA ga ta sa pa ri wA ra dz+nyA na A be sha ya a A:
hrIM hrIM pheM pheM:
zhes pas byin dbab /
oM sarba ma hA pU dza mu dra sa ma ye AHhU~M:
badzra s+pha ra Na khaM:
zhes pas mchod rdzas brlab bo //
gnyis pa dngos gzhi la gsum /
bskyed bzlas dag pa dran pa 'o //
dang po la dam tshig pa bskyed pa ni /
a :
de bzhin nyid dbyings stong gsal chos kyi sku :
kun snang ye shes longs spyod rdzogs pa'i sprin :
zung 'jug sprul sku rgyu yi 'od zer gyis :
gzung 'dzin dngos kun stong pa chen po'i ngang :
yul snang thams cad 'og min gsang ba'i zhing :
rdo rje'i srung 'khor dur khrod bkod pa'i dbus :
rang byung lhun grub lus kyi gzhal med khang :
ye shes yon tan rab rdzogs gzi byin 'bar :
lte bar chu skyes nyi zla'i gdan gyi steng :
yid chos rnam dag pad+ma kun tu 'chang :
bde ba'i bdag nyid nam mkha' dwangs pa'i mdangs :
zhal gcig phyag gnyis khro 'dzum spyan gsum g.yo :
thabs shes zung 'jug rdor dril thugs kar bsnol :
gnyis med sbyor yum stong chen dbyings phyug ma :
dkar gsal rdo rje dril 'dzin yab dang 'khyud :
gnyis ka dar dang rin chen rus pas brgyan :
ye shes 'od zer bsam yas 'phro 'du'i klong :
rdo rje pad+ma'i skyil krung rol pa yis :
lhan skyes bde chen mchog gi gzi byin 'bar :
dkyil 'khor kun gyi bdag nyid chen por gsal :
hU~M:
rigs kun khyab bdag chen po'i sku yi dbyings :
rtsa gsum 'khor lo lnga ldan grong khyer dbus :
phung po 'byung ba rnam dag thod phreng lnga :
kha sbyor bde ba'i longs spyod chen por rdzogs :
rnam shes rgyu ba'i dbang po'i thig le ru :
tshogs brgyad gzung 'dzin gnas su dag pa'i rtsal :
sprul pa'i skur snang mtshan mchog rnam pa brgyad :
rigs kyi yum bcas gzi byin lam mer bzhugs :
lnga ldan 'khor lo'i phyogs mtshams steng 'og bcur :
rtog tshogs rang grol thub dbang pad+ma 'byung :
sku gsung thugs dang yon tan phrin las kyi :
bde gshegs rig 'dzin tshom bu'i 'khor gyis bskor :
khams gsum dag pa lus kyi gnas drug tu :
nyon mongs rnam dag 'gro 'dul gu ru drug :
yan lag tshigs mtshams lus kyi chos bzhi dang :
lta ba dag pa khro chen yum dang bcas :
gzhan yang steng 'og bar mtshams thams cad du :
snang srid rnam dag rtsa gsum rab 'byams lha :
sku mdog phyag mtshan rnam 'gyur cir yang ston :
mdangs gsal ma 'gag 'od skur lam mer gsal :
hU~M:
de ltar gsal ba'i phyi nang lha tshogs kyi :
gnas gsum mi phyed rdo rje'i sku gsung thugs :
yi ge gsum mtshan 'bar ba'i 'od zer gyis :
mkha' khyab ye shes 'khor lo spyan drangs gyur :
ye shes pa gzhug pa ni /
hU~M hrI:
don dam dbyings la gshegs bzhugs ma dmigs kyang :
kun 'byung gnyis snang dri ma sbyang ba'i phyir :
sku gsum bla ma'i dkyil 'khor dbyings nas bzhengs :
thugs rje'i dbang gis 'dir gshegs dgyes par bzhugs :
oM AHhU~M gu ru sarba ta thA ga ta sa pa ri wA ra e h+ye hi :
badzra sa mA dza :
dzaHhU~M baM ho :
sa ma ya tiSh+Than+tu :
dbang bskur zhing rgyas gdab pa ni /
slar yang dbang lha rigs lnga spyan drangs nas :
yab yum snyoms zhugs bde ba'i rgyun chen pos :
rdo rje'i dbang bskur sgrib gnyis bag chags dag :
ye shes lnga ldan rigs lnga'i phyag rgyar rdzogs :
hU~M oM trAM hrIHAHa b+hi Shiny+tsa mi :
su ra tA satwaM a haM:
phyag 'tshal ba ni /
na mo :
skye 'gag 'gyur med chos sku kun tu 'chang :
phrin las yongs rdzogs longs sku thod phreng rtsal :
rang byung rig rtsal sprul pa'i mtshan mchog brgyad :
sku gsum bla ma'i tshogs la phyag 'tshal lo :
a ti pU ho :
pra tIts+tsha a la la ho :
mchod pa 'bul ba ni /
oM AHhU~M:
nyer spyod kun bzang 'dod yon phyag rgya gar :
bde chen ting 'dzin rmad byung bstod pa'i dbyangs :
sku gsum bla ma'i dkyil 'khor lha la 'bul :
mchod bzhes dam skongs dbang dang dngos grub stsol :
oM AHhU~M gu ru sarba ta thA ga ta sa pa ri wA ra ma hA pU dza pra tIts+tsha ho :
pany+tsa a mr-ita rak+ta ba liM ta khA hi :
bstod pa ni /
hU~M hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum yongs rdzogs lha la phyag 'tshal bstod :
gnyis pa bzlas pa la bsnyen sgrub yan lag rnam bzhi gcig tu dril ba'i 'dzab dgongs ni /
rdo rje thod phreng thugs kar nyi zla'i dbus :
hU~M mthar gsang ba'i sngags kyi phreng bas bskor :
rtse gcig sems bzung mnyam par gzhag pa las :
mi g.yo ting 'dzin dgongs pa mngon du gyur :
de las sngags phreng lu gu rgyud du byung :
gnas lnga'i thod phreng yab yum zhal du zhugs :
gsang ba nas brgyud mgal me lta bur 'khor :
bde stong nyams 'bar ye shes gzi byin rgyas :
sprul pa'i mtshan mchog brgyad kyi thugs dam bskul :
so so'i sku las rigs kyi 'od zer 'phros :
'khor 'das kun khyab mdzad pa lhun gyis grub :
tshur 'dus bdag thim byin rlabs nus stobs 'bar :
slar yang bde gshegs rig 'dzin gu ru drug :
sgo skyong rtsa gsum rab 'byams 'od zer gyis :
snang grags rtog tshogs lha sngags ye shes ngang :
mchog thun phrin las lhun gyis grub par gyur :
ces pa'i dmigs pa rtse gcig tu bzung la /
oM AHhU~M badzra gu ru pad+ma sid+d+hi hU~M:
zhes bla sgrub kun gyi yang snying rdo rje'i yi ge 'bru bcu gnyis pa bzlas pa'i skyon dang bral bar bzla ste /
tshad ni 'bum phrag bcu gnyis su gsungs so //
zhar byung tshe sgrub sbyor bar 'dod na /
chos kyi 'khor lor rdo rje thod phreng gi :
thugs kar pad+ma nyi ma zla ba'i steng :
rig pa mi 'gyur ye shes tshe dpag med :
dmar gsal mnyam gzhag bdud rtsi'i tshe bum bsnams :
rang 'od yum 'khyud longs spyod rdzogs pa'i sku :
pad+ma rA ga'i 'od zer bye ba 'gyed :
de yi thugs dbus nyi zla kha sbyor sbubs :
hrIHmthar tshe yi rig pas bskor ba las :
lha mo mgyogs ma nyi zer rdul ltar 'phros :
'khor 'das thams cad mer mer shig shig g.yos :
bla tshe 'phrog pa'i 'byung po zil gyis mnan :
snod bcud dwangs ma rang dbang med par 'phrog :
rtsa gsum rab 'byams bde chen thugs rgyud bskul :
'od zer bdud rtsi'i rnam par char ltar babs :
bdag dang sgrub pa'i rdzas la thim pa yis :
bla srog sor chud 'byung lnga'i nus stobs 'phel :
rdo rje sems dpa'i tshe dang lang 'tsho 'bar :
ye shes mchog gi dngos grub thob par gyur :
ces pa'i ting nge 'dzin gsal btab la /
oM AHhU~M badzra gu ru pad+ma A yur+dz+nyA na sarba sid+d+hi hU~M:
zhes bzla ste tshad ni 'bum phrag gsum mo //
bzlas pa'i mjug tu kha skong dang brtan byed kyi sngags bzla /
mchod bstod 'bul lo /
tshe sgrub dang 'brel na tshe 'gugs pa ni /
gdung shugs bskyed cing tshe mda' g.yab la /
hU~M hrI:
bzhengs shig bla ma bde gshegs rab 'byams tshogs :
chos kyi dbyings las ye shes gzi byin skyed :
sprul pa'i pho nya mgyogs ma las la bskul :
thugs rje'i 'od zer phyogs bcu kun tu spros :
srid gsum gdon bgegs 'byung po'i tshogs rnams kyis :
brkus dang 'phrog dang bzhams pa'i tshe khug cig :
phyi nang ban bon sngags kyi sbyor ba yis :
byad dang gtad du bcug pa'i tshe khug cig :
brtan g.yo snod bcud 'byung ba rnam pa lnga'i :
dwangs ma stobs su gyur pa'i tshe khug cig :
phyogs bcu'i rtsa gsum rgyal ba rab 'byams kyi :
mkhyen brtse nus pa'i ye shes tshe khug cig :
tshe khug g.yang skyobs srog gi ka ba tshugs :
'chi med rig 'dzin mchog gi dngos grub stsol :
ces dbyangs kyis bskul zhing rol mo 'khrol /
rgyas gdab pa ni /
a :
snod kyi dwangs ma phung po'i rten la 'dus :
bcud kyi tshe bsod ye shes dbyings su bstims :
mi 'gyur mi shigs gzhom du med pa yi :
rdo rje'i sku gsung thugs su rgyas gdab bo :
badzra kA wA tsi rak+Sha a a :
zhes brjod cing don bsam /
gsum pa dag pa dran zhing nga rgyal bzung ba ni /
phyi ltar bla ma sku gsum dkyil 'khor lha :
nang du rdo rje lus kyi 'khor lor shar :
gsang ba rtog tshogs rang grol gnyug ma'i gshis :
dbyings rig dbyer med thig le chen por rdzogs :
oM badzra kA ya dz+nyA na d+hA tu a a :
zhes brjod cing don gsal btab la mnyam par gzhag go
/gsum pa rjes rim la gnyis /
thun mtshams tshogs mchod dang /
rjes chog dngos so //
dang po ni /
skabs su tshogs mchod 'bul bar spro na thabs shes kyi rdzas 'du byas la /
byin brlab pa ni /
raM yaM khaM:
tshogs rdzas gzung 'dzin mtshan ma'i rtog pa kun :
ye shes me rlung chu yis bsregs gtor bkrus :
rdo rje'i yi ge drug gis byin brlabs pas :
'dod yon rmad byung bdud rtsi'i bcud du bskyil :
oM AHhU~M ha ho hrI:
lan gsum /
tshogs zhing spyan 'dren pa ni /
hU~M hrI:
snang srid dag pa dbyings kyi zhing khams nas :
rig pa ye shes sku gsum dkyil 'khor lha :
longs spyod tshogs kyi 'du bar spyan 'dren na :
zung 'jug sgyu ma'i rol pas gnas 'dir gshegs :
badzra sa ma ya dza dza :
tshogs phud kyis mchod cing bshags pa ni /
oM AHhU~M:
ye shes bdud rtsi 'dod yon mchod pa'i sprin :
sku gsum bla ma'i dkyil 'khor lha la 'bul :
thugs dam dgyes bskang dam tshig nyams chag bshags :
mchog dang thun mong dngos grub bstsal du gsol :
oM AHhU~M gu ru sarba ta thA ga ta maN+Da la sa pa ri wA ra ga Na tsakra pU dza ho :
bar pa longs spyad pa ni /
ho :
bdag lus rang byung gzhal med khang :
sha khrag drod dbugs ye shes rgyan :
phung khams skye mched sku gsum lha :
rtog tshogs rang grol phyag rgyar rdzogs :
bza' bca' btung ba'i dam tshig rdzas :
ye shes byang chub sems kyi rgyun :
mchod pa'i phyag rgya chen po yis :
mi 'gyur bde chen bskyed du gsol :
ma hA su kha ga Na tsakra a la la ho :
zhes nang gi sbyin sreg gi tshul du rol /
tha ma lhag ma bsngo ba ni /
oM AHhU~M ha ho hrI:
lhag ma'i dam tshig 'dod yon gyi phung po zad mi shes pas nam mkha' gang bar gyur :
e A ral+li hrIM pheM:
hU~M hrI:
rig 'dzin rol pa'i bka' nyan lhag sdud tshogs :
'dod yon rgyan gyi 'khor lo'i pham phab bzhes :
rnal 'byor lam gyi bar chad zhi ba dang :
ye shes rig rtsal rgyas pa'i phrin las mdzod :
oM u ts+tshiSh+Ta ba liM ta khA hi :
zhes pas lhag gtor phyir bskyal la /
smon lam spyi mthun gdab /
gnyis pa rjes chog dngos la /
gtang rag gi mchod bstod phul /
dngos grub blang ba ni /
hU~M hrI:
sku gsum bla ma bde gshegs rab 'byams lha :
rang byung thugs rje chen po'i rtsal skyed la :
snang grags rtog tshogs rdo rje'i gsang gsum dang :
dbyer med mchog dang thun mong dngos grub stsol :
kA ya wA ka tsit+ta sid+d+hi pha la hU~M:
nongs pa bshags pa ni /
yig brgya lan gsum brjod la /
ma rnyed yongs su sogs kyang spro na bya /
tshogs mgron brtan bzhugs spyi dang mthun /
'od gsal 'jug ldang ni /
hU~M hrI:
lus dkyil lha rnams mkha' la sprin dengs ltar :
rig pa mi 'gyur sku gsum klong du thim :
rjes thob snang stong zung 'jug sgyu ma'i sku :
bde chen phyag rgya'i dam tshig mchog tu bzhengs :
hU~M hU~M hU~M:
badzra kA wA tsi dz+nyA na sa ma ya ho :
bsngo smon ni /
ho :
zab mo nang gi rnal 'byor la brten nas :
sku gsum bla ma bsgrubs pa'i dge tshogs kyis :
'gro kun khyab bdag pad+ma thod phreng dang :
dbyer med byang chub go 'phang myur thob shog :
shis brjod ni /
hU~M hrI:
bkra shis gang zhig 'od gsal chos sku'i dbyings :
ye shes gzugs sku'i rnam rol cir yang ston :
bla ma bde gshegs rtsa gsum rab 'byams kyis :
byin rlabs dngos grub char 'beb bkra shis shog :
ces brjod cing me tog 'thor la dge legs su bya'o //
de lta bu'i zab mo'i rnal 'byor thun bzhi'i rim pas rtse gcig tu 'bad cing gsal brtan dag pa dran pa'i tshul rnams gter gzhung nyid du gsal bar gsungs pa ltar nyams su blangs pas rlung sems lha'i phyag rgyar smin te rig pa 'dzin pa'i go 'phang myur du 'thob par 'gyur ro //
mthong ba tsam gyis rang grol ba'i //
snying po'i rnal 'byor mtha' ru phyin //
rig pa 'dzin pa'i sa thob nas //
'gro kun phan bdes 'tsho byed shog
/ces pa'ang rigs kun khyab bdag gter chen bla ma rin po ches bka' lung gis rjes su gnang ba ltar zab chos 'di dag gi snod ldan pad+ma gar dbang blo gros mtha' yas kyis gter gzhung nyid las khyer bder zur bkol du bsdebs pa dge legs 'phel ///
/
