@#//
bdud rtsi sman gyi sgrub pa mdor bsdus su bya tshul 'chi med rtag pa'i bcud len zhes bya ba bzhugs so //
don dam snang srid thams cad kun //
bdud rtsi'i ngo bor rab btud nas //
kun rdzob 'gro ba drang ba'i slad //
'chi med rtag pa'i bcud len spel //
'di la gsum /
sbyor ba /
dngos gzhi /
rjes so //
dang po la'ang /
gnas gang du bya ba /
dus nam gyi tshe bya ba /
sman gsag cing sbyar ba /
yo byad kyi gshom ji ltar 'god pa'i tshul te bzhi las /
dang po gsum ni man ngag gi yi ge dang brgyud ldan dam pa'i phyag bzhes ltar shes par bya la /
bzhi pa ni /
stegs bu'i khar dkyil 'khor gyi dbus su lding khri'i steng thod pa mtshan ldan dpral ba rang la bstan pa'i nang bdud rtsi chos sman gyis gtams pa'o //
nyung ngu las med na 'bras bus bkang ba'i steng du chos sman thum bu byas la 'jug
/dar dmar gyi kha gcod dang tshon sna lngas rgya gram du bcings par gzungs thag btags la 'god /
mthar phyi nang gi mchod pa dang tshogs kyi yo byad sogs nyer mkho thams cad 'du bya'o //
gnyis pa dngos gzhi la /
khrol sgrub kha 'gengs pa'i lugs dang /
phye ma rkyang pa bshad pa'i lugs gnyis las /
'dir phyi ma ltar bshad pa la rang gi lhag pa'i lha'i phrin las kyi gzhung bsrangs te bdag dang sgrub rdzas tha mi dad pa'i bskyed bzlas sngon du 'gro bas /
bdag rang bzhin gyi dkyil 'khor la gnas pas mdun gyi sgrub rdzas la dmigs te /
a mr-itas bsang /
swa b+hA bas sbyang /
stong pa'i ngang las yaM raM kaM yig las //
rlung me thod pa'i sgyed pu gsum gyi steng //
a las mtshan ldan pad+ma b+hany+dza'i snod //
yangs shing rgya che dpral ba rang la bstan //
de dbus 'khor lo rtsibs bzhi'i lte ba ru //
byang sems seng+ge'i sha dang bzang po drug
/dri chen glang po'i sha dang dzA ti shar //
sha chen rta mchog sha dang ka ko lho //
pad rAg rma bya'i sha dang li shi nub //
dri chu khyung chen sha dang gur gum byang //
kun kyang kha dog dri ro nus par ldan //
rang gi thugs nas sngags kyi 'od zer 'phros //
rlung g.yos me sbar thod pa'i rdzas rnams kun //
'od zhu yongs su gyur las phyag mtshan bcu //
so so'i lte bar hU~MHoMHswAHAMHhAH
mUMHlAMHmAMHpAMHtAMHgyis mtshan pa las //
'od zer dpag yas nam mkha' gang bar 'phros //
'khor 'das kun gyi bcud rnams bsdus te thim //
skad cig nyid la rigs lnga yab yum bcu //
zung 'jug bde stong sku ru lam gyis gsal //
zhes bdud rtsi rang bzhin gyi dkyil 'khor gsal btab nas /
bdud rtsi'i steng gi phyogs bzhi mtshams brgyad du //
rnam rgyal gshin rje rta mgrin bdud rtsi 'khyil //
dbyug sngon mi g.yo 'dod rgyal khams gsum rgyal //
steng 'og gnyis su hU~M mdzad stobs po che //
rang rtags mtshon cha thogs nas rngam brjid 'bar //
'gro 'dul dkyil 'khor chen po'i rnam par gsal //
de steng ta kr-ita khro bo'i dkyil 'khor gyi //
dbus dang phyogs bzhir rigs kyi he ru ka
/sa nu rak+sha gu h+ya bi shwa dang //
yak+sha khro rgyal mthing smug ser dmar ljang //
gnag pa'i mdangs chags rigs kyi phyag mtshan dang //
dung khrag thogs pa'i yum dang mnyam par sbyor //
de steng mkha' dbyings dkyil 'khor gnam zhal ma'i //
zhabs bzhi phyogs bzhi'i khro bo'i dbu steng brkyang //
sku mdog sngo nag dbu dgu bco brgyad phyag
/dang po'i phyag gnyis rdo rje dril bu dang //
lhag ma g.yas brgyad gnas kyi ma mo brgyad //
g.yon brgyad yul gyi phra men brgyad po bsnams //
gel pa'i 'dug stangs tshul gyis bzhugs pa yi //
b+ha gar sa nu he ru ka'i dpral ba //
phyed nub tsam chud gnam zhal yum gyi steng //
rdo rje tshe yi dkyil 'khor dpal chen po //
che mchog smug nag dbu ni nyi shu gcig
/bzhi bcu rtsa gnyis phyag gi dkyil 'khor na //
zhi ba yab rnams g.yas la yum rnams g.yon //
thub pa drug ni g.yas g.yon gsum gsum bzhugs //
zhabs brgyad rol pas yum gyi dbu brgyad brdzis //
gsang ba'i rdo rje yum zhal dbus ma'i spyan //
nang du bcug pa'i che mchog dbu'i nang du //
rigs lnga yab yum 'ja' tshon lta bur bkra
/dbu gtsug rta zhal ngar skad phyogs bcur sgrog
/rta mgrin dbang gi dkyil 'khor chen por gsal //
rang srog sngags kyi 'od zer gzungs thag la //
'khril te spros pa'i mchod pa'i rang bzhin gyis //
bdud rtsi'i steng gi rigs lnga yab yum mchod //
thugs dam rgyud bskul 'od zer gong du spros //
'gro 'dul mkha' dbyings ta kr-ita tshe rta'i bar //
mas rim mchod pas dgyes pa bskyed pa'i mthar //
che mchog dbu yi rigs lnga yab yum rnams //
mchod cing tshims nas thugs ka'i 'od zer gyis //
rgyal ba sras bcas byin rlabs dngos grub bsdus //
lnga ldan 'od dang bdud rtsi'i rnam par bkrag
/dung khang nang gi rigs lnga'i tshangs bug zhugs //
che mchog skur brgyud rdo rje'i lam nas thon //
yum zhal babs pa mkhar thon sa nu yi //
tshangs bug babs pa bdud rtsi'i zegs ma rnams //
rigs bzhi'i khro bo kun gyi sku la phog
/khrag 'thung rigs lnga'i sbyor mtshams nas brgyud de /
khro bcur phog pa'i bdud rtsi thod pa'i nang //
rigs lnga las brgyud yab yum sbyor mtshams nas //
babs pas bdud rtsi'i rgyun dang gcig tu 'dres //
dkyil 'khor 'khor lo'i lha tshogs thams cad las //
'od zer 'phros pas snod bcud yon tan rnams //
mkha' las char chen 'beb pa bzhin du bkug
/sngar bzhin yas 'beb bdud rtsi'i rgyun chen po //
chad med babs pas byin gyis brlabs par gyur //
ces bsam zhing /
oM AHhU~M sarba pany+tsa a mr-ita hU~M hrIHThAH
zhes pa rtse gcig tu bzla /
thun bsdu ba na /
rta mgrin dbang gi dkyil 'khor nas bzung ste //
rim bzhin 'od zhu bdud rtsir thim par gyur //
ces bsdus nas /
dkyil 'khor gyi nyer bsdu sogs rjes chog rnams dkyus ltar byas la /
thun mtshams kyi lhar lang /
de lta bu'i rim pas thun phyi ma gsum la'ang las byang rdzogs pa re bya /
de lta bu zhag gcig bgyis pa'i nyin gnyis pa la gzhan gong ltar gyi thun rer cha gnyis su bgos pa'i phyed nyin snga ma bzhin las dkyil 'khor drug 'od zhu bgyis rjes /
mdun du thod par bdud rtsi 'khyil ba yis //
phyag gnyis nyi zla'i ga 'u kha sbyor 'dzin //
'khor 'das bcud bsdus de yi nang du bskyil //
phyir 'dzag bdud rtsi'i rgyun dang 'dres par gyur //
ces gsal btab ste /
oM AHhU~M sarba pany+tsa a mr-ita kuN+Da lI hU~M hrIHThAH
zhes bzlas nas bsdu ba ni /
bdud rtsi 'khyil ba tshe bcud dang bcas pa //
'od du zhu nas bdud rtsir thim par gyur //
ces brjod /
nyin gsum par gzhan gong ltar la /
thun rer cha gsum re bgos pa'i gsum pa'i tshe /
rang srog sngags kyi 'od zer 'phro 'du yis //
'khor 'das bcud bsdus bdud rtsir thim pa las //
dkar dmar mdangs chags 'chi med tshe'i bdud rtsi //
'dzad med ra sA yA na chen por gyur //
ces brjod la gsal btab ste /
oM AHhU~M sarba pany+tsa a mr-ita ye pra be sha ya pheM pheM hU~M hrIHThAH
zhes bzla'o //
'di ni nyi ma gsum gyi dbang du bgyis kyi /
gzhan du cha bgos pa'i sgrub tshul shes pas bdun phrag gcig dang gsum sogs ji ltar rigs par bsgrub par bya'o //
gsum pa rjes ni /
sgrub pa thon khar gong gi dkyil 'khor drug po bskyed tshig gis gsal mthar bzlas pa cung zad cig bgyis nas /
dkyil 'khor lha tshogs sku gsung thugs yon tan //
phrin las 'dus pa'i dngos grub kun gyi dbyig
/'chi med bdud rtsi 'od kyi rnam par ni //
bdag la thim pas gnyis su med par gyur //
oM AHhU~M sarba pany+tsa a mr-ita many+dzu shrI bya ba lo ki te hU~M hrIHThAH
ces ci 'grub tu bzla /
a ho su kha d+harma kA ya a mr-ita sid+d+hi hrIHThAH
zhes sman thod blangs nas dkris pa'i srad bu /
badzra pra we shA ya phaTaH
ces pas rim par bkrol /
kha phye bas /
sman gyi dwangs ma dkar dmar mthing gsum gyi rnam par byung ba bdag gi gnas gsum du thim pas sgo gsum byin gyis rlob par gyur /
a mr-ita kA ya wA ka tsit+ta sid+d+hi hU~M/
zhes brjod /
thod pa chang gis bkang bar bsgrubs ma thag pa'i phur ma nas cung zad btab /
gong gi bdud rtsi'i dkyil 'khor bskyed chog gi gsham du /
rigs lnga yab yum lngar gyur pa'i sbyor mtshams nas byang chub kyi sems dkar dmar gyi rgyun babs pa'i steng du rigs lnga yab yum 'od du zhu nas thim pas bdud rtsi'i rgya mtsho chen por gyur /
ces sngags dang bcas pas byin gyis brlabs te /
rang byung gdod nas dag pa'i rdzas //
rtsa brgyad stong la sbyar ba'i sman //
rtsa ba 'bum phrag yangs pa'i bcud //
ra sA yA na la sogs sman //
rigs lnga dam tshig lnga yi dngos //
ye shes lnga rdzogs grub pa'i rdzas //
rgyud drug sems can kun sgrol ba'i //
dug lnga sel ba'i sman gyi mchog
/dpa' bo'i ro dang mnyam sbyar nas //
rgyal ba'i dkyil 'khor yongs la 'bul //
bla med 'phrul gyi dngos grub stsol //
ces sogs kyis mtshon te rtsa gsum la sman mchod rgyas par phul /
rang gi lcer nyi ma la gnas pa'i rdo rje'i ste bar hU~M yig gis mtshan par bsam la g.yon pa'i mtheb srin gyis bdud rtsi nas lce thog tu bzhag
/spro na /
hU~M/
lce yi dam tshig rdo rje la //
dam tshig can gyis hU~M bsgom ste //
mtheb srin thabs shes phyag rgya yis //
myong na dngos grub mchog thob 'gyur //
oM sarba pany+tsa a mr-ita kA ya sid+d+hi oM/
wA ka sid+d+hi AH
tsit+ta sid+d+hi hU~M/
zhes brjod cing myang /
rtsa khams thams cad byang sems bdud rtsis gang bas bde stong gi ye shes rgyud la skyes par bsam la mnyam par gzhag
/slar yang mtheb srin gyis bdud rtsi gnas gsum tsam mam /
rna ba snying kha lce steng dang //
yan lag kun la thig le bya //
zhes gsungs pa ltar bdud rtsis thig le gdab /
bcang tshul sogs rgyud dang grub pa'i man ngag gis rgya cher phyes pa ltar shes par bya'o //
de ltar 'bad pas yul phyogs bkra shis byin che ba dang /
rnal 'byor pa nyams rtogs rtsal kha phyogs med du rgyas pa dang /
bdud rtsi mthong reg myong ba thams cad dngos grub rnam pa gnyis thob pa sogs yon tan mtha' klas pa nyid do //
mchi~X me~Xd bdud rtsi'i zil mngar gyis //
rtaga~X pa'i~X lang tsho rgyas 'dod pas //
rdo rje'i bcu~Xd lena~X 'di bsten na //
dngos grub kun gyi dbyig tu 'gyur //
bdud rtsi sman gyi sgrub pa mdor bsdus te lag tu blang ba'i tshul nyung gsal snying por dril ba 'di'ang 7rig 'dzin gter bdag gling pa'i gsung gi rjes su 'brang te nyer mkho'i yan lag tu many+dzu g+ho Shas bris pa sarba dA sid+d+hi rastu //

//
