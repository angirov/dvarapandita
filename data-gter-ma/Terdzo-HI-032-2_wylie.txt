par bsam zhing :
phyag 'tshal nas pusti rang gi spyi bor blang ba tsam gyis :
pusti de nyid yum chen mo sku mdog ser mo zhal gcig phyag bzhi'i g.yas dang pos rdo rje :
g.yon dang pos pusti :
'og ma gnyis mnyam gzhag mdzad pa :
mtshan dang dpe byad du mas spras pa can du dmigs la :
smra bsam brjod med shes rab pha rol phyin :
ma skyes mi 'gag nam mkha'i ngo bo nyid :
so so rang rig ye shes spyod yul ba :
dus gsum rgyal ba'i yum la phyag 'tshal bstod :
gser gyi mdog 'dra mtshan dang dpe byad 'bar :
sprul sku'i cha lugs 'gro ba yongs kyi mgon :
thugs rje thabs mkhas ma rungs bdud dpung 'joms :
ston pa shAkya'i rigs 'khrungs khyed la phyag 'tshal bstod :
ma rig mun pa 'joms pa'i sgron me mchog :
brgyad khri bzhi stong gsung rab dam pa'i chos :
thog ma bar dang tha ma rim bzhin du :
dge gyur dam pa'i chos la phyag 'tshal bstod :

ston pa'i bka' bzhin bstan pa dam pa'i chos :
'di ltar bzhugs mdzad tshig 'bru mngon sbyang ba :
thugs rje'i don zab nyams su blang bgyid phyir :
dkon mchog bden pas byin gyis brlab tu gsol :
tad+ya thA:
A+o~M mu ne mu ne ma hA mu ne :
shAkya mu na ye :
sarba d+hArma ma ma tsit+ta :
swa b+hA wa a b+hi ShIny+tsa mAM:
sarba d+harmA a b+ha wa :
swa b+hA wa sid+d+hi swA hA:
zhes pa lan gsum brjod pa'i mthar :
yum chen mo :
ston pa bcom ldan 'das 'khor dang bcas pa dam pa'i chos :
'phags pa'i dge 'dun la sogs pa thams cad rang gi lus ngag yid gsum la thim :
rang yang nam mkha' la 'ja' yal ba ltar gyur pa'i ngang nas :
snang srid 'khor 'das kyis bsdus pa'i chos thams cad dang por ma skyes :
bar du mi gnas :
tha mar mi 'gag ste :
spros pa'i mtshan ma thams cad dang bral ba'i klong la gzhag par bya'o :


de lta bu'i tshul gyis theg pa phyi nang gi chos gang yin yang rung ste :
ston pa dngos las lung thob pa dang 'dra zhing :
rang gis nyams su blang ba'i spyod yul du 'gyur la :
de'i don la dbang 'byor pa thob nas yul gzhan la lung byas kyang 'gal ba med :
don la dbang ma 'byor pas ma yin no :
de ltar tshar ba'i rjes la :
zhing yongs su dag pa yar gyi dkon mchog gsum la mchod pa dang bsnyen bkur bya :
mar la yang dbul phongs ma nus shing snying rje bar gyur pa rnams la sbyin pa ci 'grub gtang ba la sogs :
mdor na tshogs gsog pa'i bya ba la 'bad :
dge rtsa gzhan don du bsngo bas rgyas gdab par bya'o :
sa ma ya :
gang zhig rdo rje slob dpon mtshan nyid dang ldan pas :
slob ma mtshan nyid dang ldan pa la :
gter gyi glegs bam la sogs pa pusti'i lung dbang bskur bar 'dod pas :
spros bcas bum dbang gi lung bstan pa'i skabs tshar ba'i rjes de nyid la :
dal pad+ma 'dab brgyad bris pa'i steng du khri bshams pa la :
slob dpon ston pa'i cha lugs kyis bzhugs su gsol la :
mdun du slob ma 'khod cing :
maN+Dal 'bul zhing thal mo sbyar la :
e ma ston pa bcom ldan 'das :
ngo mtshar thugs kyi dkyil 'khor du :
bde gshegs bka' yi 'byung gnas rdzogs :
bdag cag rjes 'jug bu rnams la :
theg pa phyi nang bang mdzod kyi :
pusti'i lung dbang bstsal du gsol :
zhes gsol ba lan gsum gdab :
de nas slob ma'i smin mtshams su thig le dkar po'i dkyil du yi ge bA bsgom du gzhug cing :
ngag tu yang bsgrang :
lag tu nyan thos kyi chos mdo rtsa'am :
de'i char gtogs kyi pusti gtad de :
e ma ho :
skal ldan rigs kyi bu khyod la :
nyan thos tshig gi chos gtad pas :
'dod chags bral ba'i dbang thob nas :
'bras bu dgra bcom myur thob shog :
ces bskur pas :
slob ma chos bcas bA dkar po gcig tu gyur nas yal bar dpon slob gnyis kas bsam mo :
des 'gres par slob ma'i kha nang du thig le dmar po tsas mtshan pa dzapa? dang bcas pa bya :
lag tu mdo sde'i glegs bam gtad :
e ma ho :
skal ldan rigs kyi bu khyod la :
rang rgyal rten 'brel chos gtad pas :
nga rgyal rang grol dbang thob nas :
sa bcu'i 'bras bu myur thob shog :
ces pas :
tsa dmar por gyur nas yal bar dmigs so :
gsang bar thig le mthing ka was mtshan par dmigs la :
dzapa? dang bcas pa bya'o :
lag tu mngon pa'i pusti dngos sam char gtogs gtad la :
e ma ho :
skal ldan rigs kyi bu khyod la :
byang sems smon 'jug chos gtad pas :
zhe sdang gnas dag dbang thob nas :
bden pa bcu gnyis sa thob shog :
ces pas :
wa mthing gar gyur nas yal bar dmigs :
de ltar 'bru gsum gyi 'bras bu ni :
sprul pa'i skur smin zhing theg pa 'og ma'i chos la byan tshud par 'gyur ro :
yang slob ma'i lte bar thig le dkar po has mtshan pa gsal te bzlar gzhug go :
lag tu kri yA'i glegs bam gtad de :
e ma ho :
skal ldan rigs kyi bu khyod la :
kri yA bskyed pa'i chos gtad pas :
nyon mongs gti mug rang grol nas :
bden pa bcu gnyis sa thob shog :
ces pas :
ha dkar por gyur nas yal bar dmigs :
lte bar thig le dmar po sas mtshan pa dang :
dzapa? bzla :
lag tu u pa'i glegs bam gtad de :
e ma ho :
skal ldan rigs kyi bu khyod la :
u pa gnyis ldan chos gtad pas :
nyon mongs phrag dog rang dag nas :
bcu gsum 'khor lo'i sa thob shog :
ces pas :
sa dkar por gyur nas yal bar dmigs so :
snar thig le mthing ga mas mtshan pa dang dzapa? bzlar gzhug go :
lag tu yo ga'i pusti gtad de :
e ma ho :
skal ldan rigs kyi bu khyod la :
yo ga byang chub chos gtad pas :
nyon mongs khong khro rang grol nas :
tshe gcig 'og min sa thob shog :
ces pas :
ma mthing gar gyur nas yal bar dmigs so :
de ltar 'bru gsum gyi 'bras bu ni :
longs spyod rdzogs pa'i skur smin zhing :
theg pa bar ma'i chos la dbang 'byor bar 'gyur ro :
slob ma'i spyi bor thig le dkar po A+o~M gyis mtshan pa de dzapa? dang bcas te :
lag tu bskyed pa ma hA yo ga'i pusti gtad la :
e ma ho :
skal ldan rigs kyi bu khyod la :
ting 'dzin rnam gsum chos gtad pas :
nyon mongs rnams ni gnas 'gyur te :
kun mkhyen ye shes rtogs par shog :
ces pas :
A+o~M dkar por gyur nas yal bar dmigs so :
mgrin par thig le dmar po AHsa mtshan pa dzapa? dang bcas pas :
lag tu lung a nu yo ga'i pusti gtad de :
e ma ho :
skal ldan rigs kyi bu khyod la :
dbyings dang ye shes chos gtad pas :
'du 'phro rol pa'i rlabs grol nas :
rnam kun mchog ldan rtogs par shog :
ces pas :
AHdmar por gyur nas yal bar dmigs so :
snying gar thig le mthing ga'i lte bar hU~M gis mtshan par dmigs la :
ngag tu yig 'bru de nyid kyi dzapa? bzlar gzhug go :
lag tu yongs su rdzogs pa a ti yo ga'i pusti gtad la :
e ma ho :
skal ldan rigs kyi bu khyod la :
rgyal thabs sku gsum chos gtad pas :
chos rnams yongs la dbang 'byor nas :
tshe gcig sangs rgyas thob par shog :
ces pas :
slob ma chos dang bcas pa hU~M mthing ga gcig tu gyur nas yal bar dpon slob gnyis kas bsam mo :
de ltar 'bru gsum gyi 'bras bu ni :
chos kyi skur smin zhing :
theg pa gong ma'i chos la dbang 'byor thob par 'gyur zhing :
theg pa rim dgu'i glegs bam gyi dbang lung thob pa la brten nas :
theg pa dgu'i dpe rgyud klog pa dang :
nyams su len pa la sogs gang yang btub pa yin no :
theg pa rim pa dgu'i khongs su ma 'dus pa'i chos ni gang yang med cing :
khyad par du gter gyi glegs bam dang :
bstan bcos kyi yig sna ci rigs pa rnams :
pusti lung dbang gi cho ga rdzogs phan chad :
bklag lung ma thob kyang rang gzhan thams cad kyi rgyud la lung nges par thob pa yin no :
de nas rdo rje slob dpon la phyag 'tshal :
rnam par dkar ba'i me tog gis brgyan pa'i maN+Dal phul :
gtang rag gi mchod par dmigs te 'bul zhing :
bka' drin che'o :
zhes brjod pa dang bcas pa nges par yid la bsam par bya'o :
slar gzhung gi cho ga rnams rim
