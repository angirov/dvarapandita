@#/
sgrub chen bka' brgyad rang byung rang shar gyi snying po gnam zhal don khrid ces bya ba bzhugs so //
bde gshegs sgrub pa bka' brgyad lha la phyag 'tshal lo :
'khor 'das ma bcos yongs rdzogs he ru ka :
che mchog yab yum sgom par sus nus pa :
skad cig gcig gis yon tan lhun gyis grub :
de yi zhal khrid pad+ma bdag gis bstan :
skyabs 'gro sems bskyed tshogs gnyis bsags byas la :
bla ma spyi bor bsgoms la gsol ba btab :
dbang bzhi rdzogs byas yi ge bzhi yis bstims :
stong nyid ngang las sgrub thabs rdzogs pa 'am :
skad cig tsam las yab yum skur gsal gdab :
de yi lus ni yongs rdzogs gzhal yas khang :
'khor lo lnga ldan pho brang dbus na gsal :
kun gzhi'i rnam dag yid kyi byed pa yab :
bya ba chos ni rnam dag bzang mo yum :
snang srid gzhir bzhengs gdan la yongs rdzogs pa :
'khor 'das sku gsum ma g.yos sku gsung thugs :
rang byung ye shes rang shar lhun gyis grub :
zhi khro rab 'byams mtshan ma'i rdzas dang bral :
dran shes tsam gyis sa lam nges par bgrod :
ma bcos rig pa rang shar chos kyi sku :
kun tu bzang po khros pa'i rang rtsal las :
che ba'i che mchog kun bzang he ru ka :
'khor 'das gnyis med 'byung lnga ri rab steng :
dur khrod gzhal yas rdo rje ra gur me :
de dbus rdo rje brag dang pad+ma dang :
nyi zla klu brgyad bsgyel ba'i steng phyogs na :
seng ge stag gzig glang chen dom dang ni :
ma he chu srin sbrul chen khri steng du :
gser gyi 'khor lo rtsibs bcu 'bar ba'i steng :
dregs pa'i lha brgyad brdzis pa'i gdan steng du :
sku mdog smug nag kun gzhi ma bcos pa :
nyer gcig dbu ni 'bras bu'i yon tan rdzogs :
rtsa zhal smug nag steng zhal drug ni mthing :
g.yas pa'i zhal bdun dkar sngo dkar nag mthing :
sngon po dang ni dkar po rim par brtsegs :
g.yon gyi zhal bdun dmar ljang dmar ljang mthing :
ljang gu dang ni dmar po rim par brtsegs :
phyag g.yas nyi shu rtsa gcig zhi ba yab :
g.yon pa nyer gcig bzang mo yum rnams dang :
bcom ldan thub drug g.yas gsum g.yon na gsum :
sbyang gzhi sbyong byed phung khams skye mched lha :
zhabs brgyad gdan la brkyang bskum bgrad cing bzhugs :
rngam brjid bco brgyad chas rdzogs gar dgur ldan :
yum chen gnam zhal dbyings phyug yab dang 'khril :
rtsa ba ma bcos zhal gcig phyag gnyis pa :
sku mdog smug nag cir yang 'gyur ba'i sku :
g.yas pa yab 'khyud g.yon pa dung dmar stob :
'bras bu lhun rdzogs dpal chen yab dang 'khril :
de nyid lam gyur gnam zhal nam mkha'i mdog :
ma hA yo ga dbu dgu'i dang po ni :
mthing dkar ser dang dmar ljang 'byung lnga'i mdog :
rigs lnga yab yum khrag 'thung rdzogs pa'i ma :
de steng g.yas dkar g.yon dmar dbus mthing zhal :
chos sku longs sku sprul sku'i ngo bor rdzogs :
de steng zhal gcig mthing sngon gnam zhal ma :
mkha' spyod dbyings rig 'gyur med lhun gyis grub :
phyag ni bco brgyad dang po rdo rje dang :
thod pa khrag bkang kun bzang he ru ka :
thabs shes gnyis med bde gshegs kun gyi rje :
g.yas kyi phyag brgyad kau rI ma mo brgyad :
rnam shes dbang po dag pa'i rnam par gsal :
g.yon gyi phyag brgyad seng ha phra men brgyad :
yul bzhi dus bzhi dag pa'i rnam par rdzogs :
zhabs bzhi bgrad pas bdud bzhi mtha' bzhi gnon :
ye shes sgo skyong ngo bor lhun gyis grub :
rin chen dur khrod rgyan gyis legs par brgyan :
sems byung dbang phyug mkha' 'gro ging la sogs :
las dang ye shes 'khor tshogs lhun gyis grub :
a nu yum chen gnam zhal nam mkha'i mdog :
steng zhal khro mo rdo rje dbyings phyug ma :
rdo rje dpal chen yab kyi gsang bar sbyor :
de 'og zhal brgyad dkar ser dmar ljang mdog :
phyogs mtshams bskor ba kro ti yum chen brgyad :
khro rgyal zhabs brgyad 'bar ba'i mthil la sbyor :
phyag dgu g.yas pa kun bzang kau ri brgyad :
snang ba thabs te stong pa'i dbyings la sbyor :
g.yon pa'i phyag dgu bzang po phra men brgyad :
stong pa shes rab snang ba thabs dang sbyor :
zhabs brgyad 'bar ba sgo skyong yab yum brgyad :
mthar 'dzin log lta rnam dag lam du sbyor :
dur khrod rin chen chas rdzogs snang ba sems :
rig pa ye shes dbyings dang mnyam par sbyor :
a ti yum chen gnam zhal mthing ga'i mdog :
dbu dgu rim gsum steng zhal mthing nag gcig :
chos dbyings ye shes rdo rje'i rigs dang sbyor :
rim gsum bar ma shar dkar lho phyogs ser :
nub dmar byang ljang rigs bzhi ye shes bzhi :
rim gsum 'og ma de bzhin rigs kyi mdog :
sku bzhi ye shes lnga 'byor khrag 'thung lnga :
rdo rje thod khrag dbyings rig gnyis med sbyor :
g.yas g.yon ke seng yul shes dbang po sbyor :
zhabs bzhi tshad med bzhi ldan ye shes bzhi :
stong nyid bco brgyad gnas lugs zab mo'i don :
mtha' bral rig pa'i ye shes lhun gyis grub :
dpal chen yab yum gnyis med rol pa las :
skye med rang bzhin dag pa'i cho 'phrul yin :
'jig rten 'dul phyir 'khor 'das mtshams nyid du :
mkha' rlung khrag dang sa chen ri rab steng :
dpal chen yongs rdzogs 'bar ba'i zhabs 'og na :
me rlung 'khrugs pa dmyal khams ma lus rdzogs :
sa chu gnyis la yi dwags dud 'gro rdzogs :
lhun po'i sked na gling bzhi sa steng du :
'dod khams lha mi'i rten yul ma lus rdzogs :
lhun po'i sked pa nas ni srid rtse'i bar :
gzugs khams gnas rigs bcu bdun rdzogs pa'i mtshams :
rtse la gzugs med mu bzhi ma lus rdzogs :
de steng dpal gyi pho brang 'og min zhing :
kun gzhi mi g.yo rdo rje brag steng du :
bden gnyis rten 'brel thugs chud pad sdong brtsegs :
nyan thos rang sangs rgyas pa'i theg pa rdzogs :
don dam byang sems nyi ma rgyas pa'i khar :
kun rdzob byang sems zla ba'i dkyil 'khor steng :
byang sems phar phyin theg pa ma lus rdzogs :
de steng klu brgyad gtsang sbra'i chos 'dzin pa :
kr-i ya don gyi lta spyod ma lus rdzogs :
de steng byol song brgyad kyi khri brtsegs pa :
lta spyod 'dres pa u pa yongs rdzogs pa'o :
de dag rnams kyi slob pa'i mthar thug pa :
sa bcu'i chos kyi 'khor lo rtsibs bcu pa :
ma 'dres yongs rdzogs 'bras bu'i sa lam ni :
theg brgyad zil gnon dregs pa'i lha brgyad brdzis :
dug lnga dag pa ye shes lnga yi bdag :
khyab bdag chen po lhun rdzogs smug mthing mdog :
mtha' brgyad zil gnon zhabs brgyad lha brgyad brdzis :
yid chos rnam dag kun bzang yab dang yum :
rtsa ba'i phyag gis thugs kar bsnol thabs 'dzin :
rnam shes gzugs sogs 'du shes 'du byed lnga :
rnam par dag pa de 'og g.yas pa lnga :
mkha' sa chu me rlung lnga rnam dag pa :
de 'og g.yon pa'i phyag rgya lnga yis 'dzin :
rnam snang mi bskyod rin 'byung snang mtha' yas :
don grub la sogs ye shes lnga dang ldan :
kun bzang spyan ma mA ki gos dkar mo :
sgrol ma la sogs rigs lnga'i dbang dang ldan :
dug lnga dag pa rigs lnga yab yum rdzogs :
de 'og g.yas brgyad sa snying nam mkha'i snying :
'jig rten dbang phyug phyag na rdo rje dang :
byams pa sgrib sel kun bzang 'jam dpal brgyad :
mig dang rna ba sna lce rnam shes dang :
dbang po rnam bzhi rnam par dag pa 'o :
g.yon pa'i brgyad na sgeg phreng glu gar dang :
spos dang me tog mar me dri chab ma :
gzugs sgra dri ro reg dang dus bzhi rnams :
rnam par dag pa sems dpa' yab yum rdzogs :
de 'og g.yas g.yon bzhi bzhi brgyad rnams na :
gshin rje shes rab pad+ma las mthar byed :
lus kyi rnam shes dbang po reg bya dang :
reg shes dag pa khro rgyal sgo ba bzhi :
g.yas min g.yon na lcags kyu zhags pa ma :
lcags sgrog dril 'khrol sgo ma chen mo bzhi :
rtag chad dag dang mtshan 'dzin dag pa 'o :
tshad med bzhir rdzogs gzhir gnas rtsa ba'i lha :
lhag ma drug gi g.yas na brgya byin dang :
thag bzang shAkya thub pa gsum bzhugs pas :
sems byung nga rgyal phrag dog 'dod chags sbyong :
g.yon na seng ge rab brtan kha 'bar ma :
chos kyi rgyal pos gti mug ser sna dang :
zhe sdang sbyong mdzad pha rol phyin drug rdzogs :
nyer gcig dbu yis thun mong sa bcu dang :
khyad par bla med sa chen bcu gcig rdzogs :
spyan mig drug cu rtsa gsum bgrad pa yis :
bdud dang log lta zil gyis mnan byas te :
ji lta ji snyed chos kun ma bsgribs gzigs :
snyan shal bzhi bcu rtsa gnyis rab yangs pas :
phyi nang chos kun ma lus yongs rdzogs gsan :
shangs bug bzhi bcu rtsa gnyis zang thal bas :
gzung 'dzin rtog pa sdud cing gzhil bar byed :
mche ba rnon po bzhi bzhis zhal kun mdzes :
sa lam kun la mtha' bzhi rtsad nas gcod :
spyi gtsug rnam par dag pa rdo rjes mdzes :
rang byung ye shes rang shar lhun gyis grub :
dur khrod 'bar ba'i chas chen bco brgyad gsol :
ma 'dres bco brgyad sangs rgyas chos rnams rdzogs :
gza' klu bdud kyi mgur chus dregs pa 'dul :
rus rgyan pha rol phyin drug lam gyi chos :
rgyal ba'i yum chen yab drug mnyam par sbyor :
gzig sham khrel dang ngo tsha la sogs pa :
'phags pa'i nor bdun yongs rdzogs lhun gyis grub :
kun gyi rje btsan dpal chen yab yum la :
dran pas ma yengs gsal bar bsgom bya ste :
de la ma yengs rtag tu bsam gtan bya :
thun gcig lha bsgom thun gcig yid yul bya :
thun gcig gsang sngags don la gyer sgom dang :
zab mo hU~M gi dzapa? bzlas sbrel bar bya :
thun gcig rnam dag dran pas nga rgyal bskyed :
'khor ba 'di yin mya ngan 'das pa 'di :
bdun brgya nyer lnga dpal chen sku la rdzogs :
bde gshegs dkyil 'khor kun gyi bdag nyid do :
zla gcig drug dang bcu gnyis rab bsgoms na :
rnam smin tshe dbang phyag chen rig pa 'dzin :
lhun grub yon tan ma lus thob par 'gyur :
de ni lha la brten pa'i rdzogs rim ste :
gsal stong 'dzin bral lta bas zin par bya :
de nas lha yi rnal 'byor rab brtan nas :
rtsa la brten pa yi ge'i rdzogs rim ni :
lus ni rtsa yin rtsa ni yi ge ste :
yi ge thabs shes dbyer med skye med a :
a ni stong dang mi stong gnyis med rdzogs :
dbugs la brten nas rlung gi rdzogs rim ni :
'byung 'jug gnas gsum 'bru gsum rang 'gros te :
oM AHhU~M ngam gsang ba hU~M sgrar bzla :
rgyun du dran pas bskyangs na gzung 'dzin gyi :
rtog pa rang grol skye ba'i rtsa ba chod :
grags stong 'dzin med lta bas zin par bya :
bcud la brten pa thig le'i rdzogs rim ni :
lus ngag yid la skyes pa'i bde ba ni :
'bar 'dzag ye shes gtum mo phra thig yin :
'og rlung bsdams la spyi bo'i haM la bskyal :
lus bcud dwangs ma rang rang gnas su thim :
bde stong 'dzin med lta bas zin par bya :
rang sems rnam dag byang sems rdzogs rim ni :
bde ba sprul sku lus la lhun grub rdzogs :
dga' ba dang po bum pa'i dbang chen yin :
gsal ba longs sku ngag la lhun grub rdzogs :
mchog tu dga' ba gsang ba'i dbang mchog go :
mi rtog chos sku yid la lhun grub rdzogs :
dga' bral yin te shes rab ye shes so :
dbyer med ngo bo nyid kyi dus gsum dang :
dus med sgo gsum 'bral med lhan cig skyes :
ngo bo nyid sku bzhi pa'i dbang chen rdzogs :
kun bzang dgongs pa ye shes zang thal don :
mthong bar 'don na dbyings la rdzogs par blta :
yid dpyod 'dzin pa'i lta ba nub par 'gyur :
de tshe chos nyid zad pa'i ye shes shar :
lta ba theg pa mthar brten grub mtha' rnams :
ma 'dres yongs rdzogs a ti'i rtse mor rdzogs :
sgom pa'i dmigs bcas dmigs med grub mtha'i blo :
theg brgyad ma 'dres rang gsal snying por rdzogs :
spyod pa gtsang dang mi gtsang bye brag kun :
spangs blang ma 'dres yongs rdzogs ngang du rdzogs :
'bras bu smin dang ma smin blo yi chos :
bla med don rdzogs blo 'das chen por rdzogs :
dbang bskur thob dang ma thob rim pa'i chos :
rab 'byams ye shes dbang gi rtse mor rdzogs :
dam tshig thob srung nyams dang ma nyams kun :
nyams med ye bsrung bsrung du med par rdzogs :
de nas ma bcos rdzogs pa'i he ru ka :
che mchog yab yum ngang du kun chub bo :
gsang sngags rgyud sde rgya mtsho'i bcud dril nas :
myur mgyogs bla med rdzogs sangs rgyas 'gro'i lam :
gnam zhal zhal gyi don khrid zab mo'i gter :
pad+ma bdag gis 'gro ba'i don du bkod :
sa ma ya :
rgya rgya rgya :
snod med dam med lag tu shor ra re :
gu h+ya :
man+t+ra kha thaM:
dug sbrul spungs pa'i khog pa nas :
ye shes gsal ba'i gter phyung ngo :
rgya rgya rgya :
!
bka' brgyad drag po rang byung rang shar gyi rdzogs rim lnga pa bzhugs so :
bde gshegs gsang ba yongs rdzogs lha la phyag 'tshal lo :
gsang sngags rgyud sde ma lus 'dus pa'i bcud :
rang byung rang shar le 'u bco lnga pa :
rdzogs rim rgyal ba rigs lnga gnad gcig la :
yongs rdzogs snying po tshe gcig nyams len bstan :
dbang thob dam tshig gzhung srung rnal 'byor pas :
tshe 'di'i bya ba btang la ri khrod du :
lus ngag sems kyi dben pa bsten pa gces :
dgos pa'i yo byad chos dang mthun par bsags :
bde ba'i stan la skyabs 'gro tshad med bsgom :
byang chub sems ldan bskyed rim rgyas pa 'am :
'on te zhi khro bsdus pa gcig bsgoms nas :
sems gzung che chung dngos po'i spro bsdu bya :
brda rtags sgra don sbyar la nga rgyal bskyed :
tha mal ngar 'dzin sbyang phyir lhar gsal bas :
bsnyen pa dang ni sgrub pa tshul bzhin bya :
sa ma ya :
de nas rdzogs rim lnga ldan gdan gcig ni :
sbyor ba skyabs 'gro sems bskyed yig brgya dang :
tshogs gsag bla ma'i rnal 'byor rdzogs par bsgom :
dngos gzhi sngags sems lus dang 'od gsal dang :
zung 'jug dag ni bsgom par bya ba la :
dang po rdo rje'i bzlas pa srog rtsol rlung :
bsgom phyir lus bsrangs sems glod lhar gsal bas :
dang po rlung ro lan gsum bsal ba gces :
gnyis pa g.yas g.yon rlung gi rgyu 'grul la :
rjes 'ded ma yengs sngon du zhag gsum bya :
des ni sems kyi rtsa khungs chod pa dang :
gsum pa 'jug pa'i rlung ni oM yin te :
gnas pa AHyin de la gnas yun bsrings :
gtong ba hU~M gi sgra gdangs nyid du bsam :
rjes ni ma bcos so ma lhug par bzhag :
'di bzlas sku gsum lhun grub longs skur grol :
lus rtsa sprul sku ro rkyang dbu ma gsum :
sku gsum lhun grub 'bru gsum ngo bor gnas :
rtsa yig longs sku 'bru gsum rang byung ba :
ma 'gag rtsal rdzogs sku gsum ngo bor gnas :
'di bzlas phyag rgya chen po'i dngos grub thob :
de phyir 'di las khyad par sngar med phyir :
ngag dben rdo rje'i sngags bzlas rdzogs rim mo :
ma 'gags rtsal rdzogs sku gsum ngo bor gnas :
'di bzlas phyag rgya chen po'i dngos grub thob :
de phyir 'di las khyad par sngar med phyir :
ngag dben rdo rje'i sngags bzlas rdzogs rim mo :
zhag bdun nyi shu gcig gi 'gyu nges kyi :
rnam pa gsal po mthong bar 'gyur ba dang :
du ba smig rgyu me khyer mar me dang :
sprin bral nam mkha' lta bu'i rtags lnga mthong :
phyi nang sgra don rtogs shing mngon shes shar :
rim pa dang po rdzogs so :
sa ma ya :
rgya rgya rgya :
gnyis pa sems dben dmigs pa'i rim pa ni :
sbyor ba sngar ltar sngon du btang byas nas :
dngos gzhi rang nyid lhar gsal snying dbus su :
pad+ma 'dab brgyad dkar dmar gang rung la :
sems gtad sngon du zhag gsum ting 'dzin sbyang :
de nas dang po pad+ma'i ze 'u 'brur :
gsal 'tsher dwangs pa'i a dkar gcig bsam ste :
ma yengs thun gcig de nyid dag la blta :
rdzogs pa'i sangs rgyas 'byung ba'i gzhi ma la :
skye med mtha' bral snying po brjod las 'das :
'di ni rang byung yig 'bru kun gyi mchog :
chos kyi 'byung gnas 'khor 'das yongs rdzogs yin :
dang po 'di bsgom bar du 'di la gnas :
tha ma 'dir grol rig rtsal thams cad rdzogs :
de la thun gcig gam ni zhag bdun bsgom :
gnyis pa mdun nas bskor te 'dab brgyad la :
yig 'bru bcu drug dbyangs kyis rab tu brgyan :
a A:
i I:
u U:
r-i r-I:
l-i l-I:
e A+ai :
o au :
aM a :
rim par 'dab ma yi ge gnyis gnyis brgyan :
zhag bdun la sogs thun gcig bsgom par bya :
gsum pa 'dab brgyad rtse mo'i mtha' skor du :
thabs kyi yi ge sum cu rtsa bzhis brgyan :
ka kha ga g+ha nga :
tsa tsha dza dz+ha nya :
Ta Tha Da D+ha Na :
ta tha da d+ha na :
pa pha ba b+ha ma :
ya ra la wa :
sha Sha sa ha k+Sha :
yi ge thams cad dngul dkar lugs 'byung ltar :
dkar la gsal ba ma 'dres kha dog ldan :
phan tshun steng 'og 'byar la ma reg par :
yid kyis bzlas shing ma yengs sems gtad na :
thun gcig la sogs zhag bdun bsgoms pa yis :
phyi la sems zin snang ba byang chub thob :
phyi rol yul 'gag nyams dang mig dbang dwangs :
rtags ni nyi zer 'od 'dra'i dag snang 'byung :
nang la sems zin dbyangs yig gsal ba'i tshe :
snang ba mched pa'i ye shes skyes pa'i rtags :
zla ba sprin med zer 'dra'i dag snang 'byung :
dbus kyi a dkar gsal 'tsher dwangs pa la :
ma yengs rlung sems gtad de bsgoms pa yis :
a de sgo gsum gcig ste yongs kyi med :
snang ba nyer thob rtags ni mun pa 'am :
du ba lta bu'i rnam snang gsal bar mthong :
tha mar ngar 'dzin zhig nas phyi rol gyi :
snang ba dag nas lhar gnas sems su rdzogs :
sems kyi ngo bo bde stong ngang du 'bar :
snang ba sems su thag chod 'khrul snang zhig :
sems nyid bde gsal dbyer med zung 'jug gi :
myang bya rang snang ye shes rang la shar :
mi rtog ye shes bde stong sems dben yin :
rim pa gnyis pas bar do'i grong khyer 'joms :
sa ma ya :
rgya rgya rgya :
gsum pa sgyu lus bsgom pa'i rim pa ni :
sbyor ba sngar ltar sngon du song nas ni :
snying nang pad+ma'i dbus kyi a dkar las :
'od zer dkar po zla ba'i mdangs lta bus :
mgo zhabs khyab pas lus sgrib bag chags sbyangs :
lus ni 'od zhu rlung sems dbyer med 'dres :
de la zhag gsum ma yengs sbyang bar bya :
de nas dang po rlung sems 'dres pa yis :
'od phung gnas gyur bde gshegs kun 'dus pa'i :
rdo rje sems dpa' zhal gcig phyag gnyis pa :
sku mdog dkar gsal phyag g.yas rdo rje ni :
rtse lnga ye shes lnga ldan thugs kar bsnams :
phyag g.yon dngul dkar dril bu dku la brten :
zhabs gnyis skyil krung dar dang rin chen brgyan :
mtshan dpe yongs rdzogs seng khri pad+ma dang :
nyi ma zla steng 'od lnga 'khyil ba'i dbus :
snang la rang bzhin med pa sgyu ma'i sku :
rmi lam 'ja' tshon lta bur gsal ba la :
snang la rdos pa ma grub gsal bar bsgom :
gnyis pa sgyu ma'i dpe brgyad ji bzhin du :
rmi lam dang bsre dpe ru dran par bya :
sgyu ma dang bsre de bzhin smig rgyu dang :
chu yi zla ba dri za'i grong dang ni :
glog dang brag cha 'ja' tshon dpe sbyar te :
mig yor sprul pa me long gzugs brnyan ltar :
bden dang mi bden gnyis ka'i mtha' dang bral :
gsum pa rang las gzhan du bsre bya ste :
snang tshad sems yin sems ni lha yi sku :
lha sku sgyu ma bden 'dzin bral ba ste :
de ltar bsgoms pas chags sdang 'khrul pa zad :
rang bzhin 'od gsal rtogs par byed pa'i mchog :
rim pa gsum pas dngos 'dzin mtha' las grol :
sa ma ya :
rgya rgya rgya :
bzhi pa 'od gsal bsgom pa'i rdzogs rim ni :
sbyor ba sngar ltar sngon du btang byas te :
sgyu ma lta bu'i rdo rje sems dpa' yi :
dpral bar a dkar 'od zer 'phro ba gcig :
yungs kar tshad tsam zhag gsum bsgom par bya :
de nas dang po a de'i 'od zer gyis :
sgyu lus 'od kyi phung po gcig tu zhu :
de la thun gcig zhag bdun bsgoms pa yis :
chos kun rig pa'i ye shes ngang du rtogs :
gnyis pa 'od des snod bcud kun bsdus nas :
'od de stong gsal nam mkha'i nyid dbyings su :
a dkar skye ba med pa'i rnam dag gsal :
de la zhag bdun sus bsgoms mya ngan 'da':
gsum pa a ni stong dang mi stong gi :
tha snyad bral ba'i dbu ma'ang dmigs su med :
'dzin med mnyam pa'i ngang las ma yengs par :
zhag bdun bsgoms pas rang bzhin mngon gyur te :
rdo rje sems dpa' rang la rnyed par 'gyur :
sems las sems byung sems nyid stong par rdzogs :
stong pa'i rang bzhin 'od gsal ngang du gnas :
rtags ni du ba yal 'dra rang bzhin med :
sprin med nam mkha' lta bur mngon du mthong :
de la 'dzin pa'i rtog pas ma bslad par :
nyams su blangs pas 'chi kha 'od gsal gyi :
ma bu 'phrad nas mngon par 'tshang rgya 'o :
nyams su myong ba gzhon nu'i bde ba dang :
lkugs pa'i rmi lam dbang po'i mngon sum du :
sbyar nas bsgoms pas 'od gsal mngon du 'gyur :
bzhi pa bar do'i 'phrang sgo stong par byed :
sa ma ya :
rgya rgya rgya :
lnga pa zung 'jug rim pa yang :
rnam pa lhar gsal sku lus de :
rang bzhin stong par rnam dag pas :
sems la sems med 'od gsal lo :
de gnyis dbyer med zung 'jug sku :
stong pa nyid las gzugs gzhan med :
gzugs las gud pa'i stong pa med :
nam mkha'i ngang las 'ja' sprin bzhin :
sprin med shes pa zung 'jug ste :
mnyam la mnyam par sbyor ba yis :
mnyam rdzogs chen po thob par 'gyur :
lnga pa zung 'jug rim pa 'o :
sa ma ya :
rgya rgya rgya :
drug pa thun rjes thams cad du :
lta ba'i dran pa ma bral bar :
chos spyod bcu la 'bad bya zhing :
ma rtogs 'khrul pa'i sems can rnams :
snying rje bskyed la 'gro don bya :
dge ba bsngo zhing smon lam gdab :
skong bshags gsol 'debs khrus chog 'bad :
de ltar sbyor ba dngos gzhi dang :
rjes kyi tshad rnams rang bzhin gyi :
blo yi bye brag dang sbyar te :
dmigs pa'i drod tshad gtan la dbab :
de nas thun bzhir rim pa 'am :
gcig char bsgoms pas gnas skabs su :
bla ma lha la dag snang skye :
tshad med 'gro la snying rje dang :
mthar thug 'da' khar rnal 'byor pa :
chos nyid 'od gsal 'khrul pa dag :
chos sku yongs rdzogs bar do ni :
zung 'jug longs spyod rdzogs skur bzhengs :
smon lam stobs kyis 'gro don mdzad :
gsang sngags rgyud sde rgya mtsho yi :
bcud mchog nyams len rim lnga yin :
rim lnga stan thog gcig tu rnal 'byor pa gcig gis yongs su rdzogs par bsgom pa gnad kyi gdams pa rdzogs so :
sa ma ya :
rgya rgya rgya :
rang lus 'byung bzhi 'dus pa'i brag ri dug lnga'i sbrul gyis kun nas spungs pa'i dbus na :
rang byung rang shar gter mngon du phyungs pa sngags 'chang pad+ma badzra gyis rgyud las btus te phyi rabs kyi don du bkod pa'o :
sarba mang+ga laM/
dge'o //
bkra shis //
@#:
sgrub chen bka' brgyad kyi rdzogs rim khrid gzhung ye shes zang thal chen po zhes bya ba bzhugs so :
dus gsum bde gshegs yongs rdzogs sku la phyag 'tshal lo :
sgrub chen bka' brgyad rgyud las kyang :
rdzogs pa'i rim pa 'di lta ste :
nga nyid kun tu bzang po la :
bde gshegs thams cad ma bsgrubs rdzogs :
de phyir rnal 'byor sgrub pa po'i :
snying la sangs rgyas sa bon yod :
lha nyid rang yin rang nyid lha :
dbyer med dgongs pa phyogs ris med :
ma 'gag gsal bas 'dzin pa med :
sku gsal snying po dag pa ni :
dran dang brjod pa rgyun mi 'chad :
phrin las rig pas kha bsgyur bya :
'bras bu phyag rgya chen po 'grub :
de la gnad gsum bkrol ba ni :
sku gsum lhun grub ngang du grol :
ye shes lnga yi dkyil 'khor mthong :
brtan par gyur nas mngon sangs rgya :
phyogs bcu dus bzhi'i rgyal ba dang :
zhi khro bka' brgyad lha tshogs rnams :
che mchog he ru ka la rdzogs :
he ru ka yi ngo bo ste :
ma bcos bzhag pas chos kyi dbyings :
ma 'gag gsal ba chos kyi sku :
thig le nyag gcig shes pa yin :
ces gsungs pa'i don ni :
dang po las can gang zag la :
khrid kyi lugs su btab ste :
de la sngon 'gro dngos gzhi rjes dang gsum mo :
sngon 'gro ni :
rgyud las :
dang po gsang sngags sgrub pa la :
rdo rje slob dpon shin tu gces :
bde gshegs bka' babs sgrub brgyud 'dzin :
dbang thob dam tshig ma nyams bsrungs :
lta ba thag chod ting 'dzin gsal :
gsang ba'i man ngag mi spel ba :
de lta bu yi bla ma btsal :
gnyis pa slob bu'i snod brtag pa :
rkyen thub dad pa'i gdung shugs che :
chos dang slob dpon mig ltar 'tsho :
gcig pur sdod tshugs blo chos nyung :
bzlas pa rem la blo gros bzang :
de lta bu yi snod ldan dgos :
gsum pa sgrub pa'i gnas btsal ba :
rgyal ba lhun chags ri rgyud bzang :
gnam sa 'khor lo pad+ma 'dra :
sngon yang bkra shis don grub gnas :
ri bzang gangs rgyud chen po'i 'dabs :
de lta bu yi gnas btsal dgos :
bzhi pa 'khor gyi mtshan nyid ni :
rgyud 'jam sha tsha blo gsal ba :
gsang thub mi bslu dad blo yangs :
rgyal theb rgyud bzang slob dpon 'dra :
rdo rje spyan pa rgyun zog med :
karma lag gtsang g.yog la gus :
ging pa dus mkhas ting 'dzin gsal :
las kyi phyag rgya yid 'ong mdzes :
de lta bu yi 'khor rnams btsal :
lnga pa yo byad gsog pa ni :
dgra bzlog go cha mtshon cha dang :
nad 'joms sman dpyad lag cha dang :
dngos grub bcud zas sna tshogs dang :
snod bcud g.yos kyi cha tshang ba :
me dang chu yi rgyu tshang ba :
zas kyi rgyu ni 'dab tu bsags :
mchod pa'i lag cha sgrub pa'i rdzas :
gos rgyan rol mo drag po'i chas :
thams cad phun sum tshogs par bsags :
drug pa sgrub pa'i dus tshod ni :
dbyar dgun ston dpyid ra ba bzhi :
zla ba bzang bas 'jug par bya :
nyi ma phur bu pa wa sangs :
mig dmar dar ba dus tshod bzang :
nabs so rgyal dang bya sbo mgo :
skar ma bzang bas 'jug par bya :
glang dang rta dang stag dang bya :
nyi ma bzang bas 'jug par bya :
zhes gsungs pas de ltar bya'o :
de nas nang gi sngon 'gro ni :
rgyud las :
sems can ma rig gdul dka' ba :
rang byung bshad kyang go ba med :
rang shar bstan kyang mthong ba med :
rig pa sprad kyang ngo mi shes :
shes rab chung la log rtog che :
dug nad dug gis gsod pa ltar :
rags pas rags pa gdul bar bya :
zhes gsungs pas :
dang po skyabs 'gro sems bskyed bya :
gnyis pa tshogs gnyis gsag bya'i phyir :
phyi nang gsang ba'i maN+Dal dbul :
gsum pa las kyi sgrib sbyang phyir :
yig brgya bshags pa nus tshad bya :
bzhi pa snang srid mi rtag bsgom :
mi rtag mthong nas chos la 'jug :
lnga pa bla ma'i rnal 'byor bsgom :
rtse gcig gdung bas gsol ba gdab :
de nas dngos gzhi'i ngo sprod bstan pa ni :
chos lugs 'di ni theg pa thams cad kyi yang rtse :
sangs rgyas rdo rje 'chang chen po'i dgongs pa mthar thug pa yin pas :
chos nyid stong pa'i ngang nas :
chos dbyings 'gyur ba med pa'i don lta ba dang :
rig pa rang shar gyi dgongs pas :
ye shes mngon sum du gtan la dbab pa gnyis so :
dang po chos nyid stong pa'i sgo nas nyams su len pa la :
snang srid 'khor 'das kyi chos thams cad :
ngo bo rang bzhin thugs rje gsum las byung ste :
ngo bo stong pa :
rang bzhin 'od gsal ba :
thugs rje phyogs ris med par kun la khyab pa yin te :
de nyams su len pa ni :
dben pa'i gnas su lus gnad bcas la :
lus ngag yid gsum glod de :
sems rang lugs su bzhag pas :
sems kyi rnam rtog zhi nas mi rtog pa'i ngang du gnas pa ni sems kyi zhi gnas stong pa bya ba yin no :
de'i ngang nas sems kyi rtsal ma 'gags pas :
rnam rtog wal byung ba dang :
yang snga ma ltar glod cing bzhag pas :
sems nyid stong pa ngos gzung dang bral ba zhig rtogs 'gro :
sems skye med du rtsad chod pa yin :
sems la sems kyis bltas tsam na :
rang sems skye 'gag gnas gsum dang bral ba'i ngo bo gsal ba cir yang ma grub pa 'di las ci yang mi 'dug pa ni :
sems skye ba med par thag chod pa zhes bya :
rang sems stong par rang ngo rang gis shes pa de ni chos nyid stong pa'i gnas lugs yin :
sems la dngos por grub pa yod pas ma rnyed pa ma yin :
dngos po med pa'i don mthong ba yin no :
sems ni dus gsum gyi sangs rgyas kyis kyang gzigs par mi 'gyur ro :
'o na sems med pa zhig yin no snyam na :
dngos por 'dzin pa med pa las :
rang bzhin gyis gsal bar yod do :
sems 'di ngo bo skye med :
rang snang 'od gsal du rang ngo shes tsam na yod do :
so so skye bo rnams kyis sems skye med du rang ngo ma shes pas 'khor bar 'khyams pa yin no :
da ni sems 'gag med du ngo sprod pa ni :
sems skye med stong pa'i rtsal de rang bzhin gsal la go ma 'gags pas :
cir yang gsal bar 'char ba yin no :
rgyud las :
skye ba med las thams cad skyes :
skyes tsam nyid nas skye ba med :
ces gsungs so :
ngo bo stong pa'i rang bzhin :
de'i rtsal ma 'gag pa thugs rje 'od du gsal ba de nyid rang bla ma sku gsum gyi ngo bo yin te :
da lta las can gyi gang zag rnams kyis rtog dpyod kyis brtags pas :
sems kyi ngo bo stong par shes :
rang snang 'gag pa med par shes pas :
dper na shing sdong po'i rtsa ba bcad pas :
yan lag kun chad pa bzhin :
sems kyi ngo bo skye med du rtogs tsam na :
sems las byung ba'i rang gzugs lus de skye med du rtogs :
lus skye ba med par rtogs tsam na :
dbang po sgo lnga tshogs drug gi yul snang thams cad skye med du rtogs :
de ltar rtogs tsam na :
snang srid 'khor 'das ma lus sems nyid rang gsal :
rig pa ye shes su rtogs 'gro :
de rtogs pa'i dus na :
dper na nyi ma'i dkyil 'khor nam mkha' la shar tsam na gling gseb kyi mun pa sna tshogs dus gcig gis sel ba ltar :
sems kyi ngo bo stong par thag chod :
sems kyi rang bzhin cir yang 'char bas 'gag pa med par thag chod :
de'i dus su snang srid kyi 'khrul pa rang sar dag :
rig pa thig le nyag gcig tu thag chod do :
sems stong pa la :
rtsal 'gag pa med pa :
sna tshogs su 'char ba sprul sku rgyun chad med par thag chod pa'o :
de ma chod kyi bar du bskyar zhing 'khrul pa'i thag bcad do :
'di skabs su snying thig rnam pa bcu'i dgongs pa bstan par bya'o :
da ni rang byung gi rig pa ngo sprod pa ni :
rang gi rig pa dngos po dang :
ngo bo dang :
kha dog la sogs pa cir yang ma grub pa :
stong sang nge 'dug pa 'di :
sangs rgyas kyi sa bon yin :
rig pa sa le sing nge wal le khyug ge ba ni :
rang byung lhan cig skyes pa'i rig pa zhes bya ba yin no :
'di dang por gnas shing mthar phyin pa'i dus na :
kun tu bzang po'i sras su 'gyur ro :
'di stong tsam na stong pa phyad chad du ma song bar :
rig pa 'gag pa med par sal le gsal ba 'di kun tu bzang mo yin no :
stong pa dang gsal ba gnyis dbyer med pa ni :
sangs rgyas chos sku'i dgongs pa yin no :
rang gi rig pa stong gsal dbyer med 'od kyi phung po chen por bzhugs pa 'di la skye shi med pas sangs rgyas 'od mi 'gyur ba yin no :
rang gi rig pa ma 'gags par gsal ba 'di sangs rgyas su ngo shes na :
rang gis rang la longs spyod pas longs spyod rdzogs pa'i sku yin no :
rig pa sa le ba 'di rtogs na rang byung gi sangs rgyas yin pas sangs rgyas gzhan nas btsal mi dgos so :
gzhan la bstan pas gzhan sangs rgyas te thugs rje sprul pa'i sku yin no :
'di ngo shes pas chog :
ces gsungs so :
bka' brgyad rgyud las :
de la gnad gsum bkrol ba yis :
sku gsum lhun 'grub ngang du grol :
ye shes lnga yi dkyil 'khor mthong :
brtan par mngon sangs rgya ba 'o :
zhes gsungs so :
dang po gnad gsum bkrol ba ni :
dpe :
don :
rtags gsum mo :
dpe ni man shel dang :
nyi ma dang :
'od khyim dang :
me long dang :
'dra 'bag la sogs pa'o :
don ni sangs rgyas chos sku'i dgongs pa'o :
rig pa ma 'gag par wal le gsal ba 'di gtan la 'beb pa'o :
rtags ni chos sku'i dgongs pa rig pa ma 'gag par gsal bas longs spyod rdzogs sku mtshan dang dpe byad dang ldan pa'o :
sprul sku'i rtags ni :
rang gi mig gi nang nas 'od kyi phung po 'char ba 'di ka yin no :
bka' brgyad rgyud las :
sangs rgyas kun gyi thugs ka nas :
ye shes 'od kyi mdangs yod pas :
rang bzhin bzhag pas rang la 'char :
chos kyi dbyings kyi ye shes rtags :
stong nyid ngang nas mthing ga 'char :
me long lta bu'i ye shes rtags :
gsal ba'i ngang nas dkar po 'char :
mnyam pa nyid kyi ye shes rtags :
dbyer med ngang nas ye shes 'char :
so sor rtog pa'i ye shes rtags :
'gag med ngang nas dmar po 'char :
bya ba grub pa'i ye shes rtags :
lhun grub ngang nas ljang gu 'char :
de las rgyal ba rigs lnga 'char :
de las sangs rgyas thams cad 'char :
rang snang longs spyod rdzogs sku yin :
zhes gsungs pas :
rang gi mig rdo rje sems dpa'i me long la bcug nas bltas pas :
chu bur gyi mig gis ye shes kyi bkrag ma thub par :
sangs rgyas kyi zhing khams kyi mdangs gsal 'tsher bar 'char bas :
'di nyams su len pa'i mi de :
sprul sku 'od kyi gzugs can yin no :
rang gi snying nang na dwangs ma lnga dang :
ye shes kha dog nang du gnas pa de :
sprul pa'i sku yin no :
'od lnga'i nang sbubs na sku lngar gsal ba ni :
longs spyod rdzogs sku yin no :
sku dang dbyer med du gnas pa'i rig pa khyab brdal du gnas pa ni chos sku'o :
da ni sku gsum dbyer med pa'i dgongs pa nyams su len pa la ni nam mkha' sum phrugs kyi gdams ngag dgos te :
phyi'i nam mkha' ni bar snang stong pa 'di'o :
nang gi nam mkha' ni snying dang mig tu 'brel ba'i rtsa sbubs stong pa 'di'o :
gsang ba'i nam mkha' ni :
tsit+ta rin po che mchong gur gyi gzhal yas khang 'di yin no :
nyams len ni :
rig pa mig la gtad :
mig bar snang la gtad :
ma yengs par hu re bzhag pas :
ye shes lhug par 'char ro :
longs spyod rdzogs sku'i nyams len ni :
shel la rigs lnga'i sku 'char du bcug la :
dpe don blta'o :
chos sku'i nyams len sgra dang 'od zer gsum la blta'o :
sgra ni rang gi rna ba la blta'o :
'od ni man shel la blta'o :
zer ni nyi ma la blta'o :
'di lta bu'i man ngag tshe 'di la nyams su blang ngo :
de ltar nyams su blangs pas :
rdo rje lu gu rgyud bya ba 'od rta rnga mdud pa bsgrigs pa lta bu :
bar bar na thig le nyungs 'bru tsam :
kha dog gsal la dod par 'char ro :
de la yun bsrings pas rkyang pa dang nyis sbrel la sogs pa 'char ro :
yi ge na ro lta bu dang :
dbyings rnam par dag pa'i sgron ma ling ling pa 'od lnga'i snang ba 'char ro :
re lde tsam du 'char ro :
de'i bar du thig le rkyang pa dang :
sbrel ma dang :
sum sbrel sran ldog tsam du 'gro :
de nas 'od lngas rang gi mdun thams cad khyab par 'char :
thig le me long tsam du 'char ro :
de nas 'od yul gru tsam du 'gyur :
thig le 'khar phor tsam du 'gyur :
de nas 'od yul khams tsam :
thig le tshom bu lnga ru 'gyur ro :
de nas kyang nyams len la brtson par byas pas :
bltas tshad 'od du mer mer 'char ro :
thig le re re'i nang du sku re re 'char :
de nas 'od lnga'i thig le mu khyud zlum po'i nang du sku lnga lnga 'char ro :
de'i dus su rnal 'byor pa'i lus la 'byung ba'i dgras mi tshugs :
sku gsum gyi snang ba mngon du gyur pa yin no :
chos 'di la nyams len byed pa'i gang zag dpal rdo rje sems dpa' dang 'du 'bral med do :
chos sku kun tu bzang po dang :
drug pa rdo rje 'chang chen po dang :
bcom ldan 'das dpal che mchog he ru ka dang dbyer med do :
chos 'di dang 'phrad pa 'khor bar 'khyams mi srid do :
nyams len byed pa'i bar la shi na'ang bar dor 'tshang rgya'o :
bcom ldan 'das dpal chen che mchog he ru ka'i dgongs pa ye shes zang thal du bstan pa'o :
mthong ba tsam gyis 'tshang rgya ba'i chos yin no :
de lta bu'i man ngag ngo sprod mngon du thob cing nyams su blangs pa'i skyes bu rnams ni rab phung po lhag med 'ja' lus rdo rje lta bu 'grub par 'gyur ro :
'bring 'chi khar dbugs chad pa dang sangs rgyas thob pa dus mnyam mo :
tha ma bar dor shes pa bdun 'gyur gyis gsal ba zhig 'ong ste :
de'i dus su rang gi rig pa'i rang gdangs rang la shar ba yin par ngo shes te :
'od thams cad rang gi 'od :
gdangs thams cad rang gi gdangs :
zer thams cad rang gi zer du shes par bya'o :
rang gi rig pa'i rang gdangs su shar ba yin par thag chod pa gal che'o :
de'ang 'od mthing ga lam gsal ba'i dus su :
de yid las 'das pa'i shes rab kyis rang snang du ngo shes pas :
'byung ba nam mkha' rang sar grol :
nyon mongs pa ma spangs gnas su dag nas sangs rgyas rnam par snang mdzad yab yum du 'tshang rgya'o :
thugs chos kyi dbyings kyi ye shes su gsal lo :
'od dkar po rang snang du shes pas 'byung ba rang sar grol :
nyon mongs pa zhe sdang ma spangs gnas su dag :
sangs rgyas rdo rje sems dpa' yab yum du 'tshang rgya'o :
thugs me long lta bu'i ye shes su gsal lo :
'od ser po rang snang du shes pas 'byung ba chu rang sar grol :
nyon mongs pa nga rgyal ma spangs gnas su dag :
sangs rgyas rin chen 'byung ldan yab yum 'khor bcas su 'tshang rgya'o :
thugs mnyam pa nyid kyi ye shes su gsal lo :
'od dmar po rang snang du ngo shes pas 'byung ba me rang sar grol :
nyon mongs pa 'dod chags ma spangs gnas su dag pas sangs rgyas snang ba mtha' yas 'khor bcas su 'tshang rgya'o :
thugs so sor rtog pa'i ye shes su gsal lo :
'od ljang gu rang snang du shes pas 'byung ba rlung rang sar grol :
nyon mongs pa phrag dog ma spangs gnas su dag pas sangs rgyas don yod grub pa 'khor bcas su 'tshang rgya'o :
thugs bya ba grub pa'i ye shes su gsal lo :
de'i dus su sku lnga 'od kyi klong du thim :
'od lnga ye shes lnga'i ngang du thim :
ye shes lnga chos sku gsang rum du thim ste :
gzugs sku chos sku'i klong du grol lo :
yar chos sku'i dgongs pa la longs spyod :
mar 'dzam bu'i gling bye ba phrag brgya ru sprul pa'i sku bye ba phrag brgya bkye nas gang la gang 'dul gyi chos kyi 'khor lo bskor nas :
'gro ba 'dren pa'i don mdzad do :
de lta bu'i sangs rgyas de yun ji tsam nas grub zhe na :
skad cig gcig gis rdzogs sangs rgyas :
zhes gsungs pas :
gdams pa 'di'i gnad ngo shes na :
dus skad cig ma la 'tshang rgya bar nges so :
'di'i don ma nor bar rtogs na :
ye shes zang thal chos kyi sku ru 'tshang rgya'o :
rgyud las :
seng ge mchongs pa'i sa chod ltar :
gom pa gcig gis pha rol phyin :
zhes gsungs so :
bka' brgyad kyi rgyud las :
ji snyed pa yi bde gshegs rnams :
rang rig sems kyi rgyud la rdzogs :
bde gshegs gcig sgrub kun gyi ngang :
rang rig sems su lha rdzogs tshul :
'gag med rang rig byang chub sems :
gti mug rnam dag chos kyi dbyings :
che mchog he ru'i ngo bor rdzogs :
zhe sdang rang byung rang dag gi :
ye shes rang shar bde gshegs thugs :
badzra he ru ka yi ngo bor rdzogs :
nga rgyal rang dag mnyam nyid kyi :
ye shes rang shar bde gshegs sku :
gshin rje gshed po'i ngo bor rdzogs :
'dod chags rang dag kun rtog gi :
ye shes rang shar bde gshegs gsung :
dpal chen rta mgrin ngo bor rdzogs :
phrag dog rang dag nan tan gyi :
ye shes rang shar bde gshegs thugs :
phrin las gzhon nu'i ngo bor rdzogs :
bag chags mngon gyur byang chub sems :
chos kyi skur snang brjid pa'i stobs :
bla med he ru'i ngo bor rdzogs :
rnam rtog 'gyu byed yid dag pa :
longs spyod rdzogs sku 'jigs pa'i stobs :
dregs pa kun 'dul ngo bor rdzogs :
dug lnga phrag dog rnam dag pa :
sprul sku sna tshogs gyad kyi stobs :
stobs ldan nag po'i ngo bor rdzogs :
sgyu lus rdos bcas rnam dag pa :
rgyal ba rig 'dzin thogs med stobs :
rdo rje slob dpon ngo bor rdzogs :
'jig rten 'dzin rtog rnam dag pa :
bstan pa srung mdzad mthu chen stobs :
dpal gyi bka' srung ngo bor rdzogs :
lha tshogs de dag thams cad kyang :
ye shes mtshon phyir ming du btags :
don la rang byung ye shes sku :
ma bcos thig le nyag gcig yin :
ye nas rang dang lhan cig gnas :
rang rig dri med 'od gsal lha :
chos sku lhun grub 'bras bu yin :
smin grol mthar phyin phyir mi ldog :
dus gsum bde gshegs 'bras bu yin :
de ltar rdzogs pa'i don shes na :
kun tu bzang po'i zhal mthong yin :
zhes gsungs so :
sangs rgyas ngo sprod kyi gdams pa bcom ldan 'das che mchog he ru ka'i dgongs pa ye shes zang thal du bstan pa'i khrid rdo rje sems dpa'i gsang lam chen po :
lan gcig mthong bas 'tshang rgya ba'i man ngag khyad par can rdzogs so :
sa ma ya :
rgya rgya rgya :
zab rgya :
gsang rgya :
gtad rgya :
rig 'dzin rgod ldem can gyis zang zang lha brag gi sked nas gdan drangs pa'o //
sarba mang+ga laM///
/
