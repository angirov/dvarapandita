@#//
gsang thig skor gsum las rdo rje gzhon nu phyag rgya gcig pa'i gtor dbang gi cho ga rdo rje'i thig le zhes bya ba bzhugs so //
sangs rgyas phrin las 'dus pa'i lha //
sa lam bar chad sel mdzad der //
gus pas btud nas byin rlabs kyi //
snying po nor bu'i sgron me sbar //
rang mdun stegs bu'i khar rin po che dang b+hany+dza la sogs pa'i snod du dpal gyi gtor ma rgyan gyis spras pa /
g.yas g.yon du sman raka
/mdun du nyer spyod phreng tshar du bsham /
sman raka nyer spyod ma 'byor na yid kyis dmigs pas kyang chog
/skyabs yul mdun gyi nam mkhar gsal gdab la /
skyabs sems lan gsum /
bdag bskyed dang bzlas pa ci 'grub bya /
de nas gtor ma la dmigs te /
rdo rje khros pas zhe sdang gcod :
sogs nas bzlas pa'i bar bskyar mar btang la bzlas pa dang dbang len bcas gter gzhung dngos bstan mthar chags su gtang /
bsang chu'am las bum gyi nang du /
pad nyi'i gdan la khro bo bdud rtsi 'khyil pa ljang nag rgya gram dang sdigs mdzub mdzad cing khro bo'i chas thams cad kyis brgyan pa'i skur gsal la /
badzra a mr-ita'i sngags kyis byin brlab /
khro bo 'od du zhu nas chu'i rdul re re zhing khro bor gyur pas phrin las mdzad par mos /
slob ma rnams la /
ji ltar bltams pas khrus bya /
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la ha la hU~M:
dang /
sum+b+ha ni drag tu brjod cing gu gul yungs thun rol mo'i sbyor bas bgegs bskrad /
rdo rje'i rang bzhin gyi srung ba'i 'khor lo mtshon cha khro chung me phung gi dkyil 'khor rngam drag brtan pas mtshams bcings par gyur /
badzra pany+tsa rak+Sha rak+Sha hU~M b+h+rU~M:
me tog bkye bsdu byas la /
nam mkha' dang mnyam pa'i sems can thams cad dpal chen rdo rje gzhon nu'i go 'phang la 'god par bya /
de'i ched du byin rlabs dbang bskur zab mo gsan la lam nyams su len par bgyi'o snyam pa'i thugs bskyed pa gsal btab nas gsan 'tshal /
de'ang bcom ldan 'das khrag 'thung badzra kI la ya 'di nyid zhi ba'i dus na dpal rdo rje sems dpa'/
sngags phyi pa'i skabs su rdo rje rnam par 'joms pa /
byang chub sems dpa'i gral du gsang bdag phyag na rdo rje'i rnam par snang zhing /
mdor na bde bar gshegs pa thams cad rdo rje gzhon nu'i sprul pa /
sangs rgyas thams cad kyi ye shes kyi ngo bo /
rnam pa phrin las kyi gsang ba gcig tu bsdus pa karma he ru ka'i tshul du snang ba ste /
rgyud las /
sangs rgyas kun gyi ye shes sku
/ngang nyid rdo rje'i chos dbyings las //
'bar ba'i khro bo mi bzad pa //
zhes dang /
gsang rgyud las /
kun gyi bdag nyid rdo rje gzhon nu'i sku
/zhes sogs gsungs te /
lhag pa'i lha mchog 'di nyid la bsten nas mchog thun mong gi dngos grub rnam pa gnyis brnyes pa'i grub thob 'phags bod gnyis su gnam gyi skar ma tsam byon pa dang /
lhag par sangs rgyas kyi bstan pa'i gzhug bdud dang dam sri kha 'phyur ba'i skabs 'dir de dag 'dul ba'i gnyen por lha mchog 'di nyid ched du bsngags pa ste /
o rgyan chen po'i zhal nas /
yid gnyis the tshom med par mos byed cing //
sgrub pa sna gcig tsam zhig byas pas kyang //
yid la ci 'dod 'grub par ma gyur na //
o rgyan nga yis phyi rabs 'gro ba bslus //
zhes rdo rje'i gsung la bslu ba ma mchis pas /
rtsod dus kyi tha ma 'dir lha sngags gzhan gyi nus pa rdugs pa ltar snang na'ang rdo rje phur bu'i rtags mtshan mngon du gyur pas bar chad kyi bdud thul zhing /
skal pa dang 'tsham pa'i dngos grub thob pa zam ma chad pa'i phyir na /
gsar rnying mkhas grub kun gyi thugs dam lha gcig mar yongs su grags pa 'di la /
sgrub thabs rgyas bsdus bka' gter dag snang gi srol ka mang du mchis pa'i nang tshan /
brgyud pa nye zhing byin rlabs kyi gzi byin dang mkha' 'gro'i kha rlangs ma yal ba /
rtsod bral dus bab kyi zab chos /
sprul pa'i gter 'byin rgya mtsho'i 'khor los sgyur ba o rgyan mchog gyur bde chen gling pas lug lo sprel zla'i tshes bcu la /
gnas chen de bI ko Ti'i snying po shar phyogs kyi cha tsa 'dra rin chen brag ri dpal chen po'i sku'i rnam par chags pa'i phrag g.yas gu ru'i gsang phug nas spyan 'dren par mdzad pa /
gsang thig skor gsum las dpal chen rdo rje gzhon nu phyag rgya gcig pa'i byin rlabs gtor ma'i dbang bskur bsgrub par bgyi ba la slob dpon gyi bya ba rnams grub zin pa lags pas khyed rang slob ma rnams kyi ngo skal du gyur pa thog mar maN+Dal 'bul bar zhu /
zhes maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzad 'tshal /
bla ma dpal chen he ru ka :
rdo rje gzhon nu yab yum gyis :
bdag la byin gyis brlabs nas kyang :
sku gsung thugs kyi dbang mchog stsol :
ces gsol ba lan gsum gdab /
bla ma dang khrag 'thung rdo rje gzhon nu gnyis su med pa mchog gsum rtsa gsum kun 'dus kyi ngo bor bzhugs pa'i drung du /
bdag sogs nam mkha' dang mnyam pa'i sems can thams cad deng nas byang chub ma thob kyi bar du sgo gsum rtse gcig gus pas skyabs su mchi'o snyam pa'i blos 'di'i rjes zlos mdzod /
bla ma dkon mchog gsum rnams dang :
he ru ka dang mkha' 'gro ma :
skyabs yul rgya mtsho khyed rnams la :
byang chub bar du skyabs su mchi :
lan gsum /
sems can thams cad kyi don du rdzogs pa'i sangs rgyas kyi go 'phang thob par bya /
de la gnas skabs sa dang lam la bar du gcod pa'i bdud sde dpung dang bcas pa 'dul zhing mthar thug dpal chen rdo rje gzhon nu'i go 'phang thob par bya ba'i slad du /
byin rlabs dbang bskur zab mos rgyud smin par byas la rnal 'byor nyams su len par bgyi'o snyam pas 'di'i rjes zlos mdzod /
sems can kun gyi don gyi phyir :
rdzogs pa'i sangs rgyas thob 'dod la :
bar du gcod pa'i bdud 'dul phyir :
dpal chen go 'phang thob par bya :
lan gsum /
bla ma yi dam mkha' 'gro chos skyong srung ma dang bcas pa'i tshogs kyi zhing rab 'byams rgya mtsho'i sprin chen po dpal ldan bla ma khrag 'thung rdo rje gzhon nu'i thugs chos dbyings khyab brdal chen po'i rtsal las /
rang shar ba'i tshul du mkha' khyab kyi 'khor lor sad pa'i spyan sngar phyag 'tshal ba la sogs pa gsag sbyong gi snying po bsdus pa rgyun bshags yan lag brgyad pa tshul bzhin du bgyid do snyam pas 'di'i rjes zlos mdzod /
rdo rje slob dpon sangs rgyas dpal //
sogs brjod /
de ltar rgyud sbyong ba sngon du song nas byin rlabs kyi gzhi 'god pa la ye shes pa dbab cing bstim pa'i slad du khyed rang lha'i sku dam tshig sems dpa' 'di ltar du gsal thob mdzod /
rdo rje khros pas zhe sdang gcod :
mtshon chen sngon po 'bar ba ni :
nam mkha'i dkyil nas thigs pa shar :
hU~M gi 'od zer phyogs bcur 'phros :
snang srid phur bu'i zhing khams gyur :
mthing nag e yi klong dkyil du :
brag chen pad nyi lha chen steng :
hU~M yig yongs su gyur pa las :
rdo rje mthing nag hU~M gis mtshan :
'od zer mchog tu 'bar ba las :
ngang nyid rdo rje chos dbyings las :
'bar ba'i khro bo mi bzad pa :
mthing nag zhal gsum phyag drug pa :
g.yas dkar g.yon dmar dbus mthing zhal :
drag po'i spyan dgu phyogs bcur bgrad :
zhal gdangs ljags 'dril mche gtsigs shing :
A ral+li yi sgra chen sgrog :
sma ra smin ma me ltar 'bar :
dbu skra gyen 'khyil skra gseb tu :
rdo rje phyed pas mtshan pa yi :
lte bar bla ma mi bskyod pa :
g.yas pa dang po rtse dgu dang :
bar pas rtse lnga phyogs bcur gzir :
g.yon pa dang pos me phung dang :
bar pas kha T+wAM rtse gsum 'dzin :
tha mas ri rab phur bu bsgril :
rdo rje rin chen gshog pa gdengs :
glang chen zhing lpags stod du gsol :
stag gi pags pa'i sham thabs mdzad :
thod phreng tshar gsum do shal dang :
thod skam rnams kyis dbu brgyan cing :
rin po che yi rtse bran dang :
sbrul rigs lnga yi chun pos brgyan :
khrag zhag thal ba rnams kyis byugs :
rus pa'i rgyan drug la sogs pa'i :
dpal gyi chas bcu sku la rdzogs :
zhabs bzhi rol pa'i stabs kyis 'gying :
de yi pang du sbyor ba'i yum :
'khor lo rgyas 'debs mthing nag 'bar :
phyag g.yas ut+pal yab mgul 'khyud :
g.yon pas thod khrag yab la stob :
lang tsho rgyas pa'i 'gyur bag can :
phyag rgya lnga yi rgyan 'chang zhing :
g.yon bskum yab kyi rked la 'khril :
g.yas brkyang bde ba chen por sbyor :
ba spu rdo rje phyed pa dang :
sna tshogs rdo rje'i go khrab gsol :
phur bu'i tshwa tshwa skar ltar 'khrugs :
de ltar gsal ba'i spyi bor oM dkar po /
mgrin par AHdmar po /
thugs kar hU~M sngon po sangs rgyas thams cad kyi rdo rje gsum gyi ngo bos mtshan par gyur /
gtor snod chos dbyings mthing nag gru gsum e klong 'bar ba'i gzhal yas khang chen po me ri me phung 'tshubs mar 'khyil ba'i klong du /
gtor ma bcom ldan 'das rdo rje gzhon nu yab yum khro bcu khra thabs sgo skyong dam can gyi tshogs dang bcas pa /
ye shes sems dpa'i rang bzhin char sprin 'khrigs pa ltar bzhugs pa'i dpral ba'i oM las 'od zer dang khro chung dkar po'i tshogs dpag tu med pa 'phros /
khyed rang rnams kyi dpral bar thim /
lus kyi sdig sgrib nad gdon bar du gcod pa thams cad bsal /
gzi brjid stobs kyi dngos grub thob /
sku'i byin rlabs lus la zhugs pa'i mos pa mdzod /
hU~M:
gtor snod mthing nag gru gsum 'bar ba'i dbyings :
gtor ma'i ngo bo dpal chen he ru ka :
bcom ldan rdo rje gzhon nu khro bo'i rgyal :
yum mchog sgrol ma 'khor lo rgyas 'debs ma :
bdud 'dul khro bcu yab yum khra thabs dang :
sras mchog sgo skyong srung ma'i tshogs rnams kyis :
dus 'dir thugs dam gnyan po'i sgo phyes la :
gzi brjid sku yi dbang mchog lus la stsol :
lus kyi nad gdon sdig sgrib bar chad sol :
'ja' lus rdo rje'i sku ru 'grub par mdzod :
gzhan yang byad kha rbod gtong zlog pa dang :
gdug cing sdang sems ldan pa tshar chod la :
tshe bsod dpal 'byor rgyas par mdzad du gsol :
sngags mthar /
kA ya sarba sid+d+hi pha la a b+hi Shiny+tsa ho :
zhes gtor ma spyi bor bzhag
/gtor snod chos dbyings mthing nag gru gsum e klong 'bar ba'i gzhal yas khang chen po me ri me phung 'tshubs mar 'khyil ba'i klong du /
gtor ma bcom ldan 'das rdo rje gzhon nu yab yum khro bcu khra thabs sgo skyong dam can gyi tshogs dang bcas pa /
ye shes sems dpa'i rang bzhin char sprin 'khrigs pa ltar bzhugs pa'i mgrin pa'i AHlas 'od zer dang khro chung dmar po'i tshogs dpag tu med pa 'phros /
khyed rang rnams kyi mgrin par thim /
ngag gi sdig sgrib nad gdon bar du gcod pa thams cad bsal /
drag sngags nus pa'i dngos grub thob /
gsung gi byin rlabs ngag la zhugs pa'i mos pa mdzod /
hU~M:
gtor snod mthing nag gru gsum 'bar ba'i dbyings :
gtor ma'i ngo bo dpal chen he ru ka :
bcom ldan rdo rje gzhon nu khro bo'i rgyal :
yum mchog sgrol ma 'khor lo rgyas 'debs ma :
bdud 'dul khro bcu yab yum khra thabs dang :
sras mchog sgo skyong srung ma'i tshogs rnams kyis :
dus 'dir thugs dam gnyan po'i sgo phye la :
tshangs dbyangs gsung gi dbang mchog ngag la stsol :
ngag sgrib ngag mnan dig lkugs bsal ba dang :
drag sngags mthu yi dngos grub bstsal du gsol :
gzhan yang byad kha rbod gtong zlog pa dang :
gdug cing sdang sems ldan pa tshar chod la :
tshe bsod dpal 'byor rgyas par mdzad du gsol :
sngags mthar /
wA ka sarba sid+d+hi pha la a b+hi Shiny+tsa ho :
zhes gtor ma mgrin par bzhag
/gtor snod chos dbyings mthing nag gru gsum e klong 'bar ba'i gzhal yas khang chen po mi ri me phung 'tshubs mar 'khyil ba'i klong du /
gtor ma bcom ldan 'das rdo rje gzhon nu yab yum khro bcu khra thabs sgo skyong dam can gyi tshogs dang bcas pa /
ye shes sems dpa'i rang bzhin char sprin 'khrigs pa ltar bzhugs pa'i thugs ka'i hU~M las 'od zer dang khro chung sngon po'i tshogs dpag tu med pa 'phros /
khyed rang rnams kyi snying khar thim /
yid kyi sdig sgrib nad gdon bar du gcod pa thams cad bsal /
bde chen phyag rgya chen po'i dngos grub thob /
thugs kyi byin rlabs sems la zhugs pa'i mos pa mdzod /
hU~M:
gtor snod mthing nag gru gsum 'bar ba'i dbyings :
gtor ma'i ngo bo dpal chen he ru ka :
bcom ldan rdo rje gzhon nu khro bo'i rgyal :
yum mchog sgrol ma 'khor lo rgyas 'debs ma :
bdud 'dul khro bcu yab yum khra thabs dang :
sras mchog sgo skyong srung ma'i tshogs rnams kyis :
dus 'dir thugs dam gnyan po'i sgo phyes la :
spros bral thugs kyi dbang mchog sems la stsol :
yid sgrib smyo 'bog brgyal nad zhi ba dang :
bde chen thugs kyi dngos grub bstsal du gsol :
gzhan yang byad kha rbod gtong zlog pa dang :
gdug cing sdang sems ldan pa tshar chod la :
tshe bsod dpal 'byor rgyas par mdzad du gsol :
sngags mthar /
tsit+ta sarba sid+d+hi pha la a b+hi Shiny+tsa ho :
zhes gtor ma snying gar bzhag
/de nas spyi lugs ltar gtor ma'i bka' bsgo bya bar 'dod na /
dpal gyi gtor chen 'di nyid bcom ldan 'das khrag 'thung rdo rje gzhon nu yab yum 'khor dang bcas par gsal ba'i steng gi cha la rig 'dzin grub thob brgyud pa'i bla ma /
bar gyi cha la yi dam zhi ba dang khro bo /
'og rol du mkha' 'gro dam can srung ma rnams sprin gtibs pa ltar bzhugs pa'i gsang ba gsum las 'bru gsum dang byin rlabs 'od zer bdud rtsi'i rgyun dpag tu med pa byung /
khyed rang rnams la thim pas mchog thun mong gi dngos grub thams cad stan thog 'di nyid du thob pa'i mos pa mdzod cig
/khyab bdag rdo rje sems dpa'/
dpal chen khrag 'thung rigs lnga /
slob dpon pra b+ha hasti /
gu ru rdo rje thod phreng /
yum mchog bdud 'dul rgyal mo /
bka' bab rje 'bangs nyer lnga /
mchog gyur bde chen gling pa la sogs pa rtsa brgyud bla ma rig 'dzin grub thob rgya mtsho'i tshogs rnams dang /
bcom ldan 'das dpal chen rdo rje gzhon nu /
yum mchog 'khor lo rgyas 'debs ma /
ye shes kyi khro bcu yab yum /
za gsod khra thabs /
sgo skyong phur srung dam can rgya mtsho'i tshogs 'khor dang bcas pa rnams kyis rdo rje'i slob ma 'di rnams la sku gsung thugs yon tan phrin las mi zad pa rgyan gyi 'khor los byin gyis brlab pa dang dbang bskur bar mdzad du gsol /
'jigs pa bcu drug nad gdon rkyen ngan gzung 'dzin 'khrul rtog bag nyal dang bcas pa'i phyi nang gsang ba'i 'gal rkyen sdig sgrib ma lus pa zhi ba dang /
byad phur rbod gtong lo zla zhag kag bdud dang dam sri'i gnod pa la sogs pa las dang rkyen las gyur pa'i 'phral yun gyi bar chad thams cad zlog pa dang /
phrin las bzhi dang grub pa chen po brgyad /
rig 'dzin rnam pa bzhi'i go 'phang mthar phyin nas khyab bdag 'bras bu'i he ru ka chen po tshe 'di nyid la mngon du 'gyur ba ste /
mdor na thun mong dang mchog gi dngos grub stan thog 'di nyid du thob par byin gyis brlab tu gsol /
sngags mthar /
kA ya wA ka tsit+ta sarba sid+d+hi pha la a b+hi Shiny+tsa ho :
zhes gtor ma gnas gsum du bzhag go
/gal te gtor dbang tshar grangs gsag dgos pa byung na /
slar yang byin rlabs gtor ma'i dbang bskur zab mo zhu ba'i slad du maN+Dal phul /
zhes mtshams sbyar la /
maN+Dal /
gsol gdab /
slob ma rdo rje gzhon nur gsal //
gtor ma lha yi gnas gsum nas :
sogs nas sngags brjod pa'i bar gter gzhung bcos med nyid bskyar ro //
mthar yang spro na gtor ma'i bka' bsgo gong ltar bya zhing /
shis pa brjod /
de ltar bcom ldan 'das dpal chen rdo rje gzhon nu phyag rgya gcig pa'i byin rlabs gtor ma'i dbang bskur legs par grub pa yin pas /
gsang ba gsum gyis bsdus pa'i dam tshig rtsa ba dang yan lag thams cad legs par bsrung bar bgyi'o snyam pas 'di'i rjes zlos mdzod /
gtso bos ji ltar sogs /
gtang rag maN+Dal /
deng nas brtsam ste sogs /
dge bsngo bcas kyis grub bo //
de nas gtor ma bdud rtsis bran la /
raM yaM khaM gis gtor ma bsregs gtor bkrus :
zhes sogs gtor 'bul phrin bcol yan gter gzhung ltar bya /
oM AHhU~M gtor ma'i lha ye shes pa rnams 'od du zhu nas rang la thim /
gats+tsha gats+tsha swa b+hA bA nAM/
gtor mgron 'jig rten pa rnams rang gnas su gshegs par gyur /
bdag bskyed hU~M hU~M hU~M gis 'od gsal du bsdu /
phaT phaT phaT kyis zung 'jug gi skur ldangs la khyer so gsum gyi grub mtha' bskyang /
dge bsngo bkra shis spyi ltar ram yang dag phyag rgya gcig pa ltar bya'o //
yon mchod gnyis kar bya sla zhing //
zab 'dril 'di nyid nan tan du //
spel nas phrin las rgya mtsho yis //
bdud sde'i dpung bcas pham byed shog
/ces pa 'di'ang lung rtogs kyi yon tan phul du byung bas spras pa rdor slob karma rat+nas ched du bskul ba'i ngor /
zab chos 'di nyid rang skal du thob pa'i las 'phro dge ba pad+ma gar gyi dbang phyug rtsal gyis gter gnas nyid dang 'dabs 'byor ba'i bsam gtan khang bur bris pa dge legs 'phel ///
/
