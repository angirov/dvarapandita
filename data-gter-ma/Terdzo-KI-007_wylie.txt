@#:
rdo rje phur pa'i lta khrid rdzong 'phrang lta dgongs kyi gdams pa sangs rgyas ngo sprod bzhugs so :
\u0f88\u0f88\u0f88\u0f88\u0f88\u0f88\u0f88\u0f88
bcom ldan 'das dpal rdo rje gzhon nu sangs rgyas thams cad 'dus pa'i sku la phyag 'tshal lo :
o rgyan pad+ma thod phreng ngas :
mkhar chen bza' mtsho rgyal la dgos pa drug dang ldan pa'i rdo rje phur bu'i sgrub pa bstan :
rang sgo thar bar mi bya bar :
'khor ba skye thogs su khyer ba'i gdams ngag ces bya ba :
snang srid thams cad phur pa sgrub pa zhes bya ba :
zab mo gnad kyi gdams pa 'di la :
dgos don rnam pa drug ste :
lta ba'i mtshams gcad pa dang gcig :
sgom pas drod dang ldan par bya ba dang gnyis :
spyod pas bogs dbyung ba dang gsum :
dbang gi gdings btsal ba dang bzhi :
dam tshig gi don las mi 'da' ba dang lnga :
'bras bu la bzla ba dang drug :
lta ba ni :
ngang nyid rdo rje'i chos dbyings las :
'bar ba'i khro bo mi bzad pas :
da ltar gyi snang ba 'di ye shes dbyings rig pa'i rtsal ma 'gags pa :
sna tshogs su snang ba 'di :
ye shes yin te rtags lha'i dal du rdzogs :
snang ba'i dus rang ka na ngo bo stong pa'i dbyings te don chos nyid :
spros dang bral bar gnas pa de :
gnyis ka dbyer med pa'i sras bde chen byang chub sems kyi bde ba chen por gnas pa de :
dbyings dang ye shes dbye rgyu med pa'i lta ba zhes bya ba ste :
a ti yo ga'i lta ba zhes bya ba mthar thug pa'o :
sgom pa ni :
srog gi sgo ru shar ba dang :
snying gi dkyil du bsgom par bya :
zhes dang :
yang :
srid pa rdo rje phur pa'i lha :
ye shes khro bo sgrub par mdzod :
ces pas bstan te :
de bzhin nyid kyi ting nge 'dzin :
gong gi dbyings ye shes dbyer med pa'i bde ba chen po'i ngang las ma yengs par ye shes bsgom mo :
kun tu snang ba'i ting nge 'dzin :
de ltar ma rtogs pa'i sems can la snying rje skyes te :
snying rjes rkyen byas nas :
rang gi rig pa 'od kha dog sna lnga dang ldan pas :
gsal la ma 'gags par bsgom :
de las rgyu'i ting nge 'dzin :
rang gi rig pa hU~M mthing ga 'od 'bar ba gcig tu bsgom :
de las 'od 'phros pas :
phyi 'byung ba lnga ru snang ba ni :
ye shes kyi rtsal ma 'gags pas :
gzhal yas khang du gsal ba de :
phyi'i dbyibs phur pa la :
nang gzhal yas khang ngo :
de yang rgyud khro bo rol pa dum bu gsum pa las :
dbal ni ngan song 'khor ba gnas bcu rdzogs :
rgya mdud 'og ma 'dod khams gnas rigs nyi shu :
lcim gzhog smad la gzugs khams su snang ba gnas rigs bcu bdun :
stod la gzugs med skye mched mu bzhi'i lha :
rgya mdud bde gshegs gzhal yas khang :
dkyil 'khor chen po'i rang bzhin gnas :
zhes gsungs so :
de la dang po 'phro 'dus sbyong ba'i dgongs pa ni :
de ltar stong gsum phur bur gsal ba'i rgya mdud gong ma ru :
gru gsum dgu pa :
dbus rgya mdud dkyil 'khor du :
bdag nyid che mchog khro bo'i gzhal yas khang du gsal bar bsgoms la :
lcim gzhog gi stod yas bcad :
gzugs med skye mched mu bzhi :
smad la bsam gtan mu bzhi :
rgya mdud 'og ma mar bcad :
'dod khams gnas rigs bcu bdun te :
de ltar gsal ba dang :
chos nyid kyi dbyings las ye shes kyi khro tshogs kyi thugs rje 'byung ba'i phyir du :
spyan drangs rgyu med kyang ye shes kyi khro bo bkrag gsal du bsgom :
bzhugs su gsol rgyu med kyang 'bral med kyi ngang du bsgom :
phyag 'tshal rgyu med kyang 'gyur med kyi ngang nas mos pa bya :
mchod pa 'bul rgyu med kyang zhen med kyi rol pa rgyun mi gcad :
bsgom sgrub bya rgyu med kyang :
rtsol med rtsol bas sems ma yengs par bsgom :
sngags bzlas pa'i 'od zer gyis :
ye shes kyi khro bo rnams kyi :
sku gsung thugs kyi ye shes chu rgyun byung ste :
khams gsum gyi sems can rnams kyi sdig sgrib thams cad bsangs sbyangs te :
zag pa med pa'i sems nyid rang snang gi ye shes 'od lam me gnas pa de la :
oM badzra kI li kI la ya sarba big nAn baM hU~M phaT:
dzaHhU~M A:
zhes pas khams gsum gyi sems can thams cad dpal chen rdo rje gzhon nu'i sku ru gyur te :
snang bzhin du stong :
stong bzhin du snang :
snang stong dbyer med kyi sku :
rtag chad las 'das par bsgoms la :
res 'ga' thams cad rang la bsdu zhing bsgom :
res 'gar spros la bsgom :
de rtag pa ma yin te :
rang gsal 'od kyi ye shes rang la gsal :
gcig pu ma yin te :
bdag nyid chen po bde ba'i ngang du dbyer med de :
khams gsum du snang ba de nyid ye nas sangs rgyas kyi rang bzhin yin pas :
yin par ngo shes par byas la bsgoms te :
de ltar bsgoms pas :
gzhan snang rkyen gyis mi 'khrugs te :
rang snang thams cad ye shes kyi rang so la ma yengs par bsgom mo :
spyod pa ni :
thabs kyi spyod pas 'gro don du :
byams dang snying rjes gang 'dul ba :
zhes pas :
phyi nang 'byung bas bsdus pa'i snang ba thams cad che mchog sku'i dal du gsal :
sgra skad kI la ya :
chos nyid rang sgrar shar :
dran rtog thams cad ye shes kyi rang 'od du gsal te :
de ltar shes pas mi dge bcu skye ba'i yul med :
spyod pa thams cad dge ba bcu'i ngang du spyod :
snang ba lhar shes pas :
chags sdang dang gzung 'dzin gyi yul med :
grags pa thams cad sngags su shes pas :
sgra snyan mi snyan las grol :
dran rtog thams cad ye shes su gsal bas :
rnam shes tshogs brgyad kyi rtog pas mi 'khrugs te :
ye shes mi zad rgyan gyi 'khor lor gsal te :
ci byed thams cad de'i ngang nas ma yengs par spyod do :
de ltar ma rtogs pa'i sems can la :
snying rje bskyed cing 'phro 'dus gnas par bya ba ni spyod pa'o :
dbang gi gding btsal ba ni :
sangs rgyas phrin las rdzogs mdzad nas :
dbang dang byin rlabs 'dir stsol cig :
ces pas dbang gi gding btsal :
de ltar gong gi lta sgom spyod pa gsum po de :
rang gi rgyud thog tu gcig khel bas sangs rgyas thams cad kyi phrin las dus gcig tu rdzogs te :
sgo gsum thams cad lha'i rang bzhin du gsal te chos nyid du rdzogs nas :
gnyis su med par bde ba chen por rdzogs pa ni :
dbang thams cad kyi mchog yin no :
chos nyid bde ba chen po'i dbang ngo :
phyi nas bskur ba'i dbang ni bsdus pa dang 'dra'o :
dam tshig ni :
snying rjes bsgral ba'i dam tshig ni :
zhes pa gong ltar rtogs pa de snying rje'i blos mtshams sbyar te :
de dag thams cad sangs rgyas kyi sa la bsgral snyam par sems bskyed do :
de yang zhe sdang gis bsad cing :
gti mug gis mnan pa ma yin te :
phung po thams cad rdo rje'i skur gyur te :
rnam par shes pa thams cad chos nyid dbyings spros pa dang bral ba :
rdo rje ltar 'pho 'gyur med par bsgom mo :
sgo gsum de'i don las mi 'da' ba ni :
dam tshig thams cad kyi mchog go :
'bras bu ni :
srid pa rdo rje phur pa'i lha :
ye shes khro bo grub par mdzod :
ces pa snang ba thams cad lha'i dal du ye nas rdzogs nas :
zhing khams thams cad ye shes su dag pa'i snang ba 'char te :
chos thams cad rang byung gi ye shes su rang gsal ba de ka sprul pa'i sku :
gsal ba'i dus rang na gsal ba dang bral bas chos kyi sku :
de gnyis dbyer med pa bde ba chen po longs spyod rdzogs pa'i sku :
de gsum ye nas ma bcos pa'i rang bzhin du bzhugs pas ngo bo nyid kyi sku'o :
de sems can thams cad kyi rgyud la 'pho 'gyur med par gnas pas rdo rje'i sku'o :
de nyid rtogs pa dang goms pa las mthar phyin pas 'bras bu zhes bya'o :
sngags phyi rgyud pa'i 'bras bu bzhin gzhan las re ba ma yin no :
rang rig rtsal dbang thob pa'i pad+ma thod phreng bdag 'dra yis :
rdo rje rigs mchog gsang ba'i rigs gzungs ma :
lha mo dkar mo'i sprul pa ste :
mkhar chen bza' yi mtsho rgyal ma :
tshig nyung don gsal rtsa ba thugs kyi bcud :
tshegs chung don che byang chub rdo rje'i lam :
gdams ngag rdo rje'i rdzong 'phrang lung gi bcud :
rab tu brnag ste dril nas mkha' 'gro khyed la gtad :
pad+mas gdams ngag snyan du brgyud pa'i don :
bdag gis yi ger bris pa yis :
nyes 'gal mchis na bla ma yi dam mkha' 'gro'i tshogs la bzod par gsol :
mthol bshags 'bul lo tshangs pa'i dngos grub stsol :
'di las byung ba'i dge ba yis :
kun kyang rdo rje 'dzin thob shog :
rdo rje phur pa srid pa rang grol gyi gdams ngag ces bya ba :
o rgyan pad+ma thod phreng gi thugs kyi bcud :
skye med byang chub kyi sgrub pa sa ma ya rgya rgya rgya :
phur ni skye ba med pa'i dbyings yin te :
pa ni 'gag pa med pa'i ye shes so :
'di ltar gyi snang ba thams cad rdo rje phur pa'i rang bzhin du sangs rgyas pas :
dang po lta ba'i don rtogs par bya :
gnyis pa rtogs pa'i don la ting nge 'dzin gyis gsal gdab cing bsgom :
spyod pas bogs dbyung :
dbang gis gding btsal :
dam tshig gi don las mi 'gal :
'bras bu gnyis med kyi ye shes su thag bcad nas :
mthar phyin par bya ste :
de ltar dgos pa gnad kyi don drug po des :
yid bzhin gyi nor bu la longs mi spyod na :
rnal 'byor gyi dbang phyug chen po'i gral du mi tshud de :
rjes 'jug gi rnal 'byor pa rnams :
don drug po de'i gding dang ldan na :
rnal 'byor gyi dbang phyug chen po ste :
sku gsung thugs rnam par smin pa'i rig 'dzin gyis sa bcu bgrod pas stong gsum khams gsum srid gsum thams cad rdo rje phur pa'i rang bzhin du sangs rgyas par mkhyen no :
rdo rje phur pa rtsa ba'i yang snying ngo sprod thugs kyi nying khu shes rab blo ldan snying rje can dang 'phrad par shog :
phur pa rig pa mchog gi rgyud kyi nang nas :
yang gsang spu gri'i rdzong 'phrang bsdus don nyams len du dril ba :
phyi rabs las can dam tshig ldan pa snying gi bu la sbyin :
de kun kha nas gzhan gyis mthong bar mi bya'o :
rgya rgya rgya :[ \u0f88\u0f88\u0f88\u0f88\u0f88 \u0f88\u0f88\u0f88 ]shes rab blo ldan snying rje can dang 'phrad par shog :
thugs kyi yang gter gnam skas can du /
klu bdud mgo dgu'i thugs ka ru gser gyi nyag thag gis bsdams nas sbas pa /
gu ru chos kyi dbang phyug la dngos grub tu babs pa'i khyad par gyi gdams pa \u0f80atsha ///
/
