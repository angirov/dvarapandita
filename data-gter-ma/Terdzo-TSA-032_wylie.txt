\u0f01\u0f83:
'jam dpal gshin rje'i thugs tig bzhugs :
slob dpon 'jam dpal bshes gnyen gyi dgongs pa'o //
'jam dpal gshin rje'i gshed la phyag 'tshal lo :
gzung 'dzin dregs pa'i gshin rje yi :
gshed po sems nyid 'od gsal ba :
rol pa 'gag med lha skur shar :
de nyid sgrub pa'i rnal 'byor ni :
a :
rang bzhin gdod nas mnyam pa nyid :
skye ba med pa'i ye shes las :
skye ba'i gzugs brnyan yi ge e :
snod bcud brtan g.yo kun gyi srog :
cho 'phrul chen po'i rol pa yis :
ma dag snang ba dbyings su nub :
lhun grub ye shes gzhal med khang :
rin chen dur khrod rgyan rdzogs dbus :
klu 'bum gnyan khri sa bdag stong :
phyogs skyong ma he nyi zla'i gdan :
de steng stong nyid phyag rgya che :
'khor 'das zil gnon he ru ka :
chos nyid mi 'gyur sku mdog mthing :
rnam par thar pa gsum gyi dbu :
g.yas dkar klu 'bum sbrul du 'dren :
g.yon dmar gnyan khri'i snying nas gsol :
dbus mthing dgra bgegs sa bdag za :
rgyu drug 'khor ba sgrol ba'i phyag :
ye shes drug gi phyag mtshan can :
'khor lo ral gri rdo rje g.yas :
be con gtun shing sdigs mdzub g.yon :
rdzu 'phrul zhabs bzhi dor stabs kyis :
dug gsum dregs pa'i dpyi nas brdzis :
glang chen ko rlon dur khrod chas :
sbrul dang rin chen tsit+tas brgyan :
dbu la rigs lnga khro bo'i sku :
dregs pa'i snying dang nA ga'i mgo :
do shal khro bo'i chas ka rdzogs :
de bzhin nyid dbyings khros pa'i sku :
yum ni dmigs med chos kyi dbyings :
mthing nag snying stob gri thod 'khyud :
rgyan dang sprul pa'i lha rnams kun :
nyi ma dang ni 'od zer bzhin :
ma bskyed rang byung rol pa'i rtsal :
'khor 'das yongs rdzogs chen por gsal :
sa ma ya :
lha sku'i ting 'dzin brtan pa na :
thugs kar 'jam dpal ye shes sems :
dmar ser ral gri glegs bam phyag :
de yi tsit+ta'i gur khang dbus :
nyi steng hU~M gi nA da las :
yi ge drug pa rdo rje'i sgra :
sngags kyi gzugs su snang ba las :
'od zer 'phros pas 'phags pa mchod :
mkhyen brtse nus pa'i byin rlabs bsdus :
gsal zhing 'bar ba'i 'od zer gyis :
sgrib gnyis mun pa sel bar bsam :
oM wA gI shwa ri mUM:
zhi bar bsnyen pa 'bum phrag drug :
bzlas te khro bor sgrub pa ni :
hU~M mthar rdo rje'i sngags phreng las :
sku dang sngags phreng phyag mtshan tshogs :
'bar ba'i 'od zer dang bcas 'phros :
snang srid sbyangs te rang la bstim :
e ka he dun ya ma snying khrag ra ma tsa ya :
lha sngags tha dad mi phyed pa :
'bum phrag bcu drug las kun byed :
'jam dpal khro bo'i nus pa rdzogs :
sa ma ya :
don gyi gshed po sgrub pa ni :
sems kyi rang bzhin 'od gsal ba :
thog ma bar dang mthar mi gnas :
rgyu dang rkyen dang 'bras bu med :
phyag rgya chen po'i ngang du bzhag :
lus gnad byed bcings dbang po'i mchog :
dbyings su gzir bas rtags rnams rdzogs :
'gro ba'i mar me ye shes sgron :
don gyi 'jam dpal tshe 'dir 'grub :
sa ma ya :
dbang bskur byed na snod ldan pa'i :
slob mas gsol ba 'di ltar gdab :
chos dbyings bde bar dgyes rol pa'i :
'jam dpal khrag 'thung dgongs su gsol :
he ru ka dpal grong khyer du :
bdag cag 'jug cing smin par 'tshal :
rgyud sbyangs lhar bskyed ye shes dbab :
brtan par byas rjes bum dbang ni :
oM:
ye shes dag pa bum pa'i dbyings :
phyag rgya zil gnon zhu ba'i bcud :
rigs lnga 'dus pa'i bdud rtsi yis :
ye shes lnga ru dbang bskur ro :
sngags mthar :
oM hU~M trAM hrIHA:
ka la sha a b+hi Shiny+tsa oM:
sku dang rgyan chas phyag mtshan bstim :
hU~M:
rang byung thig le nyag gcig las :
'khor 'das zil gnon lha skur shar :
gnyis med phyag rgya'i dbang bskur bas :
snang zhen gzung 'dzin rang grol shog :
kA ya a b+hi Shiny+tsa oM:
hU~M:
dpal chen 'bar ba dbang gi chas :
dur khrod chen po'i longs spyod kyis :
dregs pa'i stobs dang srog 'phrog pa'i :
rje btsan mchog tu mnga' gsol lo :
shrI he ru ka A laM ka ra a b+hi Shiny+tsa mi :
hU~M:
srid pa'i drwa ba 'joms shing gcod :
nyon mongs bdud 'dul bdud dgra gsod :
gzung 'dzin tshar gcod gdug pa can :
bsdigs shing zil gnon dbang bskur ro :
hU~M hU~M hU~M hU~M hU~M hU~M a b+hi Shiny+tsa mi :
bzlas pa'i lung sbyin sngags byang gtad :
hU~M:
dpal chen gsang sngags rdo rje'i sgra :
rtag tu chu bo'i gzhung bzhin zlos :
rab 'byams phrin las 'grub pa dang :
srog rtsol dag pa'i dbang thob shog :
wA ka a b+hi Shiny+tsa A:
dgongs pa ngo sprad don dbang bskur :
hU~M:
e nyid stong pa chos 'byung las :
ma skyes gnas pa dran par bya :
rgyu rkyen sngags las ma bskyed par :
dbyings rig zung 'jug rtogs par 'gyur :
a a a tsit+ta a b+hi Shiny+tsa hU~M:
rdo rje'i sdigs mdzub snying gar gtad :
ye shes sems dpa' snying dbus bstim :
d+hI:
sangs rgyas kun gyi ye shes sku :
'jam dpal ngag gi dbang phyug ni :
rtag tu snying la yang dag gnas :
byin rlabs mchog gis dbang bskur ro :
oM wA gI shwa ri mUM:
dz+nyA na satwa a b+hi Shiny+tsa mi :
yon tan yongs rdzogs bam chen ni :
lhar gsal slob ma'i gtsug tu bzhag :
ho :
dpa' brtul sngags kyis byin bskyed pa'i :
bam chen rme ba'i don dang sbyor :
rdo rje 'dzin pa'i dbang thob nas :
ye shes yon tan yongs rdzogs shog :
ma hA mAM sa gu Na sid+d+hi a b+hi Shiny+tsa hoH
lha bstim dngos grub dam rdzas sbyin :
phrin las mchod rten spyi bor bzhag :
hU~M:
srung dang bshig dang bsad pa dang :
zlog dang mnan dang 'gugs pa sogs :
rab 'byams phrin las dbang bsgyur ba'i :
yongs rdzogs mchod rten dbang bskur ro :
sarba karma a b+hi Shiny+tsa hU~M:
byang chub sems kyi bdud rtsi sbyin :
A:
sbyor ba dag pa'i byang chub sems :
mtshan ldan phyag rgya'i pad+mor bskyil :
dkar dmar lhag pa'i dam tshig rdzas :
dpa' bo chen pos mnyam par rol :
b+ho d+hi tsit+ta gu h+ya a b+hi Shiny+tsa ho :
mtshan ldan gzung ma byin brlabs sbyin :
hU~MH
bkra shis mtshan ldan gsang ba'i yum :
sangs rgyas kun gyi 'byung gnas che :
'dir zhugs 'di ltos 'di don spyod :
lhan cig skyes dga'i dbang thob shog :
karma mu dra ma hA su kha a b+hi Shiny+tsa hU~M:
me long 'ja' shel brdas mtshon te :
dbyings rig 'jam dpal don ngo sprad :
ho :
ka nas dag pa'i dgongs pa las :
lhun grub ye shes snang ba shar :
zung 'jug zil gnon phyag rgya che :
rang byung don gyi dbang thob shog :
dz+nyA na d+hA tu a b+hi Shiny+tsa a a a :
dregs pa'i dmar gtor lag tu gtad :
ya b+h+yo :
chags sdang dbang gis dregs pa ni :
ma mo gshin rje'i tshogs yin te :
dbang sdud bran du bkol nas kyang :
phrin las rab 'byams sgrub par gyis :
ya b+h+yoHa b+hi Shiny+tsa hU~M:
bkra shis tshe gal mthun bsdebs sbyin :
b+h+rU~M:
snying po'i srog dang byang chub sems :
mi 'gyur thig le gcig tu 'khyil :
rdo rje tshe yi dbang bskur bas :
'chi med rtag pa'i dbang thob shog :
A yur+dz+nyA na a b+hi Shiny+tsa b+h+rU~M:
bkra shis brjod cing me tog 'thor :
dam tshig khas blang gtang rag dbul :
phyag rgya zil gnon yongs rdzogs kyi :
smin byed dbang gi snying po 'o :
sa ma ya :
srung dang bzlog pa'i phrin las ni :
rgya shog gtsang mar rgya snag gis :
'khor lo rtsibs brgyad mu khyud bcas :
lte bar e mthar spel tshig dang :
rtsibs brgyad rtsa ba'i gsang sngags bkod :
mu khyud dbyangs gsal 'dod gsol dang :
rten snying rdor ra me ris bskor :
gi baM shu dag gu gul byug :
rab tu gnas shing lus la 'chang :
pu ri dkar po'i klong sgrom du :
phyag rgya zil gnon lha skur bsgom :
phyi rol 'khor lo drug gis gtams :
mi phyed rdo rje'i rang bzhin bsam :
badzra kA wA tsi dz+nyA na tsakra rak+Sha rak+Sha b+h+rU~M:
bzlas shing lta ba'i gding bskyed la :
srid gsum 'khrugs kyang ya mi nga :
phyir zlog 'khor lo 'chang ba 'am :
dmar gtor dgra bgegs 'gugs shing bstim :
thod rnga brdung zhing phrin las bcol :
hU~M b+h+yo :
bde gshegs mthu stobs 'dus pa'i dpal :
'khor 'das zil gnon he ru ka :
yab yum sprul pa yang 'khor bcas :
dbyings las ye shes sku ru bzhengs :
dgra bgegs sha khrag gtor ma bzhes :
mngon spyod dmod pa'i dus la bab :
rnal 'byor bdag cag 'khor bcas kyi :
dug gsum rgyu 'bras las byung ba'i :
nad rigs bzhi brgya rtsa bzhi zlog :
ma rig rnam rtog las byung ba'i :
gdon bgegs stong phrag brgyad cu zlog :
kun brtags 'khrul pa las byung ba'i :
ltas ngan brgyad cu rtsa gcig zlog :
gzhan dbang 'pho 'gyur las byung ba'i :
dus min 'chi ba bco brgyad zlog :
phyi don bden zhen las byung ba'i :
'byung bzhi phyi yi g.yo 'khrug zlog :
rtsa rlung thig le las byung ba'i :
rnal 'byor nang gi bar chad zlog :
nga bdag 'gong po las byung ba'i :
gzung 'dzin gsang ba'i sun ma zlog :
'dod chags sred zhen las byung ba'i :
snod bcud dbul zhing phongs pa zlog :
zhe sdang gdug sems las byung ba'i :
byad phur rbod gtong mtshon 'khrugs zlog :
gti mug rmongs pa las byung ba'i :
dam sri kla klo'i 'tshe ba zlog :
nga rgyal khengs sems las byung ba'i :
dregs pa sde brgyad cho 'phrul zlog :
phrag dog gdug rtsub las byung ba'i :
'jigs chen brgyad dang bcu drug zlog :
zlog go mi mthun rnam rtog tshogs :
gzhi dbyings ka dag klong du zlog :
bsgyur ro ltas ngan sems byung kun :
gzhi snang lhun grub chen por sgyur :
thams cad 'od gsal gnyug ma'i dbyings :
'khrul pa dag pa'i phrin las mdzod :
sarba sa ma ya b+h+yo b+h+yo zlog zlog :
ces brjod thal mo dul mo brdab :
gtor ma gnod pa'i phyogs su 'phang :
'gal rkyen sprin ltar gtibs pa yang :
skad cig nyid la bzlog par 'gyur :
sa ma ya :
sdig sgrib bar chad zhi 'dod na :
rin chen sna tshogs phye ma la :
pu ri dkar po mtshan rdzogs bzhengs :
nang du 'jam dpal zhi khro'i sngags :
a nr-i su tri pre du sarba pA paM kle sha duHkha shAn+tiM ku ru swA hA:
sarba big+h+nAn sha trUn a pa ka ra shAn+tiM ku ru swA hA:
zhes gdags bris pa bdud rtsis byug :
bzang po'i shing la dril te gzhug :
de nyid dkyil 'khor dbus su bzhag :
'jam dpal zhi khro'i sku ru bskyed :
thugs ka'i hU~M las e chad de :
de las 'bar ba'i me 'od dkar :
mkha' khyab spros te rang gzhan gyi :
sna bug nas zhugs lus kun gang :
rigs drug bag chags sdig sgrib dang :
gdon bgegs bar chad kun bsregs nas :
byin rlabs gzi byin ldan par bsgom :
khrus byas mi gtsang lus las don :
nam mkha' 'phur sogs rmi lam ltas :
byung na zhi ba'i mtshan mar shes :
de thob las kun 'grub par bshad :
sa ma ya :
tshe dang bsod nams rgyas 'dod na :
snying po lnga dang rin chen lnga :
a mr-i ta yis sprus byas la :
'brang rgyas sngags kyi srog ldan bzhengs :
dkyil 'khor dbus su bzhag nas kyang :
bdag mdun lhar gsal thugs srog las :
nyi ma 'char ka'i mdangs 'od 'phros :
sprul pa'i pho nya stong gsum gang :
ri rab 'gul zhing rgya mtsho 'khyom :
dregs pa dbang sdud zil gyis mnan :
bla tshe brkus nyams yar ba bkug :
srid zhi'i dwangs bcud mer mer bsdus :
snying po thugs kyi thig ler thim :
'chi med rdo rje'i srog 'grub bsam :
mi 'gyur rtsa ba'i snying po'i sham :
A yur+dz+nyA na puN+ye sid+d+hi puSh+TiM ku ru oM:
zhes bzlas skabs su pho nya gtang :
e :
nga ni rang byung ye shes dbyings :
phyag rgya ma btsal lhun gyis grub :
che ba kun gyi rgyal po ste :
'khor 'das thams cad zil gyis gnon :
'jam dpal khrag 'thung stobs po che'i :
rdo rje'i bka' nan mkha' dang mnyam :
sangs rgyas byang chub sems dpa' dang :
yi dam zhi khro mkha' 'gro'i tshogs :
'jig rten dregs pa thams cad kun :
nga yi dbyings las g.yos pa med :
sa chu me rlung nam mkha'i khams :
dwangs ma lnga 'dus bdag la rdzogs :
rol pa chen po'i cho 'phrul gyi :
'khor 'das thams cad las la bzhengs :
'byung pos brkus pa'i bla tshe 'phrog :
rang bzhin yar ba thams cad sdus :
tshe yi rdzing bu nyams pa gsos :
bsod nams nyi zla 'grib pa skyed :
ye shes rig rtsal gong du spor :
mi 'gyur mi shigs rtag pa'i tshe :
'grib med bsod nams g.yung drung 'khyil :
snying ga dpal gyi be'u yi dbyings :
dbyer med rdo rje'i dngos grub stsol :
zhes dang sngags brjod ting 'dzin spar :
shin tu zab pa'i tshe sgrub ste :
bsod nams dpal kun bskyed pa 'o :
sa ma ya :
rgyal blon rig ma khye 'u dang :
nor dang 'bru dang zas gos sogs :
dbang sdud phrin las brtsam pa ni :
rin chen thod pa mtshan ldan nang :
rat+na 'bru sman spos phyes gtams :
dmar po'i gzhi la byang sems gnyis :
mnyam par byas te 'phrul 'khor bri :
pad+ma'i lte bar e dmar po'i :
tha mar snying po sngags 'di sbyar :
che ge mo da ma da ma :
ta ra ta ra :
ba sha naM:
ba sha naM:
sdus sdus :
bA shaM ku ru ho :
'dab ma la 'ang de bzhin te :
mu khyud dbyangs gsal rten snying dang :
rat+na ka pA la bA shaM sid+d+hi ku ru ho :
de ni zil gnon khro bor bskyed :
rjes chags rol pa'i 'od zer ni :
rab dmar nyi ma 'char kha'i mdangs :
snod bcud kun la khyab cing zhugs :
khyad par dmigs pa'i yul kun dkrigs :
rang dbang med par bskul byas te :
dregs pa'i tshogs kyis dbang med bkug :
brtan pa bral te 'dud par bsam :
gong gi sngags bzlas ting 'dzin gsal :
las mtha' dbang gi sreg blugs bya :
dbang sdud las kyi sbyor ba 'o :
sa ma ya :
bsgral zhing bcu dang nyams pa bdun :
bsad dang bsreg dang mnan pa ste :
dur khrod 'jigs pa'i sa gzhi la :
phung sa ro sol brub khung bya :
gri khrag byugs shing rtsang gis bskor :
dur khrod ras sam dug shog la :
dme khrag tsha ba dug snas byugs :
de dang rdo sol snag tsha yis :
bsad pa'i 'khor lo rgya gram dbus :
gru gsum phyi rol mtshon 'khor bskor :
e la mi 'gyur rtsa ba'i sngags :
rwa mtshams e ya b+h+yo yig phreng :
'khor lor las sngags spu gri ni :
dmod pa'i tshig dang ldan par bya :
srid pa ru sbal lto bar gtams :
thod ngan nang gzhug de yi 'og :
zag rdzas dug khrag tsha ba las :
ling+ga bri 'am 'bur du gtod :
byad thag dkri zhing thun rdzas gsar :
rgyud las gsungs pa bzhin du bskul :
dmigs bya dgug bstim sngags 'di bzla :
che ge mo gr-ih+Na gr-ih+Na :
b+han+d+ha b+han+d+ha :
A kar+ShA ya :
A kar+ShA ya :
nA sha ya :
nA sha ya :
ha ra ha ra :
mo ha ya mo ha ya :
dzaHhU~M baM ho :
khug pa'i rtags byung thun gyis gzir :
e :
khro rgyal 'dus pa yungs dkar thog :
ma mo khrag gi rba rlabs 'khrugs :
klu bdud dug gi kha chu 'beb :
thibs gnon gdug pa rdo rje'i mtshe :
gza' rgod mig dmar gzer mda' 'phen :
gshin rje srog gcod zangs lcags char :
mtshon cha sna tshogs rdo yi thun :
'beb pa zil gnon sprul pas 'beb :
'ben ni dgra dang bgegs la bcas :
nyams pa'i lus sems rdul du rlog :
rtsa ba'i sngags dang mtshon chas gzir :
e myags ya rngubs mug shaka ka dun :
dgra bo'i srog la breng hur thum dza rtsa khrag snying thums ril raM shag rbad :
srog thum ril dza rtsa khrag hur raM:
snying thun rbad srog la mA ra ya b+h+yo :
nyams pa kha sbyor bye ba'i rtags :
byung ba ral gris rU pa gtubs :
e :
'jam dpal khros pa zil gnon mtshon :
shes rab ral gri rnon po yis :
dgra bgegs gzugs brnyan dum bur gtubs :
tshe dang bsod nams rang la 'dus :
rnam shes dmigs med chos dbyings thim :
sha khrag khro bo rngams pa'i tshogs :
dgyes pa chen po'i zhal du bstab :
mngon spyod phrin las mthar phyin mdzod :
e hur thums khaD+ga tIk+Sh+Na hri dir mA ra ya kha kha khA hi khA hi :
drag po'i zhal bstab zlog phrin gsol :
cha gcig mdze thod nang du bcug :
klu bdud gdug pa'i gre bar gtad :
cha gcig dug shing me sbar la :
rngams khros 'khyil pa bskyed cing bsreg :
thal ba rgya gram lam 'og mnan :
rdo rje'i bro brdung phyir mi ldog :
srid gsum dgra bgegs brlag pa'i thabs :
'bum phrag kun gyi snying po 'o :
sa ma ya :
mchog gi ye shes lam byed pa :
'jam dpal don gyi snying po ni :
nges 'byung drag pos rang rgyud sbyang :
skyabs sems bla ma'i byin rlabs dbab :
snod du gyur nas rnal 'byor ni :
'khor lo rnam pa bzhi yin te :
rang bzhin 'od gsal byang chub sems :
stong nyid 'jam pa gsal ba'i dpal :
zung 'jug ye shes sems dpa' ni :
gnas pa'i 'khor lo gzhi yi rgyud :
'gro ba kun la khyab par bzhugs :
de nyid ma rtogs gzung 'dzin gyi :
srid pa'i 'khor lo sna tshogs pa :
rtsa dang rlung dang byang chub sems :
kun gzhi ye shes cir yang snang :
'dul thabs sprul pa'i 'khor lo ni :
snang ba sbyong byed dbyibs kyi lam :
zil gnon khrag 'thung phyag rgyar bsgom :
stong nyid ma skyes rang bzhin la :
e yig lhun grub gzugs skur bzhengs :
rnam thar dbu la phar phyin phyag :
tshad med zhabs ldan 'byung ba lnga :
'dus pa'i ye shes chen po yis :
'khor 'das thams cad khyab cing gnon :
gzhi lam 'bras gsum rang la rdzogs :
dag pa dran pa gnad kyi gzer :
yul gsum gsal bar gyur pa dang :
zhen pa sbyong byed sngags kyi thabs :
rlung lam rdo rje'i bzlas pas sbyang :
kha sbyor bum pa srog rtsol btsud :
de las gtum mo'i me sbar bas :
ye shes las dang 'jig rten gyi :
gshin rje'i rtsa 'khor thams cad khyab :
bde ba gsol ba'i bdud rtsi yis :
gsos btab ka dag ngang du bzhag :
snang zhen las su rung ba na :
bu mo ut+pal mig yangs ma :
brtag cing btsal la gsang rtsa sprad :
kA kA mu kha'i reg bya yis :
nyon mongs 'ching ba gcod par bya :
de tshe bde ba'i ngo bo nyid :
thig le gcig tu 'dus par blta :
bsam gyis mi khyab dgongs pa'i gding :
mi g.yo mnyam pa nyid du bzhag :
'khor ba rnam par rtog pa ste :
myang 'das ngo bo stong pa nyid :
phyag rgya chen po ma bcos pa :
de yis gzung 'dzin zil gyis gnon :
'jam dpal zhes ni de la bya :
gsang ba'i lam nas ye shes gdangs :
nam mkhar shar ba bzhin du byas :
dbyings rig thig ler 'dzud pa yis :
snang ba mched cing gong du 'phel :
thams cad 'jam dpal sku ru shar :
khams gsum thams cad de yis gang :
srid gsum g.yo ba sdud cing zad :
slar yang ye shes rang snang bas :
'pho ba'i bag chags rgyu dang bcas :
yongs su gcod cing sems can don :
lhun grub rgyun mi chad pa'i phyir :
'khor lo mi zad rgyan du rdzogs :
mthar thug 'bras bu chen po 'o :
sa ma ya :
las kyi sbyor sde sna tshogs ni :
bum pa chu sna dgu yis dgang :
bdag nyid zil gnon thugs ka nas :
'od 'phros bum pa'i dngos 'dzin sbyangs :
snod ni gzhal yas byang sems bcud :
snying po 'jam dpal lha sngags gsal :
ye shes bdud rtsi'i rgyun gyis bkang :
sngags bzlas 'od zhu 'thor 'thung dang :
nye reg byas pas nad gdon dang :
khyad par klu yi dug kun zhi :
las mthun shing la me sbar te :
lha bskyed bdud rtsi'i bsreg rdzas 'bul :
yang na sha khrag rus par dmigs :
zhi rgyas dbang drag las kun byed :
yul khams phung ba'i dam sri'i sde :
rang rang srog gi thod par brub :
stobs chen yongs rdzogs mchod rten 'og :
mnan cing gzir bas phyis mi ldang :
'jam dpal grub pa'i rtsa mchog la :
rdo rje tshe yi sngags kyis btab :
ra mo shag gi khu bas dbul :
tshe dang lus kyi bcud len 'grub :
sa ma ya :
dang po rang byung sngags kyi rgyud :
zla gsang bye ba 'bum phrag las :
snying po'i snying po mdo tsam zhig :
'jam dpal bzang pos gnad bsdus te :
brtul zhugs spyod pa'i dbang por gtad :
bdag nyid blo ldan mchog sred kyis :
'ga' zhig sa yi bcud du gtams :
la la klong lnga'i sgrom bur bstsal :
snyan brgyud 'di ni skal ldan la :
dgongs pa byin rlabs tshul du bshad :
sa ma ya :
rgya rgya rgya :
gu h+ya :
ma 'ongs 'di spyod las can ni :
gnubs kyi dge slong rig sngags 'chang :
bod khams mtha' dang dbus su 'byung :
the tshom med par nyams blang na :
bdun gsum mi mthun keg las grol :
dam sri rkun po'i bar chad zhi :
brgyud 'dzin 'phel zhing bkra shis thob :
gzhan yang grags pa mchog dang dbyangs :
mthu chen bstan pa spel la dga':
de dang de la sogs pa yi :
las can mang zhig tshul 'di la :
brten nas nus pa'i gding thob ste :
bstan pa srung zhing rang rgyud grol :
gdul bya yongs su smin par 'gyur :
sa ma ya :
rgya rgya rgya :
gu h+ya :
badzra man+t+ra gar+b+ha a ti gu h+ya sa ma ya :
zhes pa'ang slob dpon 'jam dpal bshes gnyen gyis byin gyis brlabs shing /
lhun grub rig 'dzin blo ldan mchog sred kyis rjes su gdams pa'i snyan brgyud 'di ni /
gnubs kyi skye rgyud zung sogs skal pa dang ldan pa dag la phan pa'i yid kyis mtsho skyes rdo rje 'chang dgyes pa'i 'bangs pad+ma 'od gsal mdo sngags gling pas skad cig gis gtan la phab pa'o //

//
