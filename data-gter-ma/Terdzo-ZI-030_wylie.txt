@#//
pad+ma mkha' 'gro ma rig byed rtsal gyi bsnyen sgrub phrin las kyi byang bu dbang bskur dang bcas pa bde chen dgyes pa'i dbyangs snyan zhes bya ba bzhugs so //
na mo gu ru pad+ma d+hA ki nI yai /
g.yo zhing 'pho ba sgo gsum dwangs ma'i srog
/mi 'gyur rdo rje gsum du rgyas btab pas //
'khor 'das brtan g.yor rang dbang sgyur mdzad pa //
sor rtog ye shes rol pas bdag byin rlobs //
rnal 'byor ma rgyud khungs che zhing //
man ngag zab la khyer bde ba //
gang 'dis bstan 'dzin skyes mchog rnams //
don gnyis sgrub pa'i mthun rkyen mdzod //
pad+ma mkha' 'gro ma rig byed rtsal gyi sgrub skor phyi nang gsang ba yang gsang de kho na nyid du sgrub pa rnams kyi nang nas shin tu zab cing 'dril ba gsang ba lha mo gtso 'khor lngar sgrub pa'i thabs lag len du bsdeb pa la don bzhi /
bsnyen pa /
sgrub pa /
las sbyor /
dbang gi cho ga dang bcas pa'o //
dang po ni /
bsnyen pas las su rung ba ma byas na dngos grub sgrub kyang don med pas /
mtshan ldan dbang gi gnas su sgrub pa'i tshul shin tu gsang bas mtshams dam du bcad /
gzhung nas bshad pa'i dam tshig gi bris sku zhal shar du phyogs par bkram pa'i mdun du stegs bur zangs gzhong du mchod gtor dmar po ba lang gi sha dang rgun 'bru bur sbrang la du la phug khur ba sogs kyis bskor ba chang gis bran pa dang /
zangs sam tsan+dan dmar po'i maN+Dal me tog dmar po'am 'bru la dbang gi rdzas bsres pa'i dri bzang dmar ser byugs pa'i tshom bu can /
chu gnyis nyer spyod phreng tshar du bsham /
bgegs gtor sogs kyang tshogs par bya /
sgrub pa po gos dang rgyan dmar pos brgyan /
myos byed kyis bkru /
bde ba'i stan la kha nub tu phyogs pas pad+ma'i skyil krung gis 'khod /
bstan pa dang sems can la phan pa'i phyir du dbang gi lha mo bsgrub par bgyi snyam pa'i sems bskyed dang ma bral bar dga' zhing chags pa'i yid kyis nyams su blang bya dngos la gsum /
sngon 'gro /
dngos gzhi /
rjes kyi rim pa'o //
dang po ni /
tshig bdun sngon du 'gro bas /
brgyud pa'i gsol 'debs ni /
kun bzang chos sku mtha' yas 'od dpag med //
dbang chen he ru ka dpal longs spyod rdzogs //
sprul sku rig 'dzin rdo rje chos rab rtsal //
las kyi dbang mo pad+ma saM b+ha ba //
chos rgyal khri srong lo chen bai ro'i zhabs //
mkhar chen mtsho rgyal rong zom chos kyi bzang //
pad+ma 'od gsal mdo sngags gling pa sogs //
rtsa brgyud bla ma yi dam mkha' 'gro'i tshogs //
chos srung dam can bcas la gsol ba 'debs //
thugs rje brtse ba chen pos dgongs nas kyang //
dbang dang byin rlabs dngos grub ma lus stsol //
bsnyen pas ye shes lha yi thugs rjes zin //
sgrub pas gnas skabs mthar thug dngos grub thob //
phra mo sna tshogs grub pa chen po brgyad //
mchog gi las sbyor mtha' ru phyin par shog
/srid zhi'i khyab bdag bde chen lhan cig skyes //
bden gnyis dbyer med ye shes d+hA ki nI'i //
go 'phang mngon gyur rlung sems dbyings su dag
/'khor 'das brtan g.yo dbang du sgyur byed shog
/skyabs 'gro ni /
brgyud pa'i rtsa ba bla ma rje //
dngos grub 'byung gnas yi dam lha //
legs par byin rlobs mkha' 'gro ma //
rtsa ba gsum la skyabs su mchi //
lan gsum /
sems bskyed ni /
bdag gzhan gnyis med don sgrub phyir //
mkha' 'gro dpa' bo kun bsgrubs nas //
snying po bla med byang chub bar //
gzhan don byed par sems bskyed do //
lan gsum /
nyin dang por skabs 'dir bgegs gtor gtang dgos pas /
gtor ma bsang sbyang /
byin brlab /
mgron 'gugs /
sngags rgyas bsngo /
hU~M hrI:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
zhes dang /
hU~M hrI:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM AHhU~M hrIHgu ru d+he wa DA ki nI badzra kro d+ha rak+Sha rak+Sha hU~M phaT:
lta bus bka' bsgo zhing mtshams bcad la srung 'khor brtan por bsgom /
mchod rdzas rnams /
raM yaM khaM gis bsang sbyang /
gnas yul bde chen pad+mo bkod :
dag pa rab 'byams zhing gi dbus :
phyi nang gsang ba'i mchod sprin rnams :
nam mkha' mdzod kyi 'khor lor gyur :
oM sarba pU dza me g+ha sa mu dra s+pha ra Na sa ma ye AHhU~M:
zhes pas byin brlab /
gnyi+is pa dngos gzhi la gnyis /
lha bsgom pa dang /
sngags bzla ba'o //
dang po ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
stong pa'i dbyings las ye shes kyi rang rtsal rdo rje srung ba'i 'khor lo sra zhing brtan pa dang dur khrod kyi bkod pas yongs su bskor ba'i lte bar dbang gi pho brang zla gam sgo gcig pa gsal zhing yangs la rab tu 'bar ba'i dbus su 
chos 'byung dmar po zur drug pa la gnas pa'i sna tshogs pad+ma 'dab ma bzhi pa'i dbus dang phyogs bzhir nyi ma'i dkyil 'khor re re :
dbus kyi gdan gyi steng du hrIHyig dmar gsal mar me ltar 'bar ba la sems yun ring du gzung :
de las 'od zer 'phros :
rtsagasum rgyal ba rab 'byams la thugs mnyes pa'i mchod pa phul :
brtan g.yo thams cad 'dar zhing g.yos :
'khor 'das kyi dwangs bcud rang dbang med par bsdus te hrIHla thim pas pad+ma dmar po hrIHsa mtshan pa :
de yongs su gyur pa las pad+ma mkha' 'gro rig byed rtsal sku mdog dmar smug rgya skyegs kyi me tog ltar gsal zhing nyi ma bye ba'i mdangs 'od 'tsher ba :
zhal gcig phyag bzhi ma :
spyan gsum dmar zlum g.yon du gzigs shing dbu skra snum 'bol li khri'i mdog can gyen du brdzes pa'i lhag ma sku rgyab tu sil bur grol ba :
sin+d+hu wA ra'i me tog gis thod bcings shing nor bu dmar po'i thor tshugs kyis brjid pa :
zhal bzhad cing mche ba gtsigs pa shin tu chags shing cung zad khro mo'i nyams dang ldan pa :
nu ma mkhregs shing gsang ba'i pad+mo rgyas pa lo bcu drug lon pa'i 'jo sgeg 'chang ba :
phyag dang po gnyis kyis ut+pal dmar po'i mda' gzhu snyan gyi drung du 'gengs pas 'khor 'das kyi srog rtsa dbang med du 'dren pa :
g.yas 'og mas thod pa'i DA ma ru 'khrol ba'i sgras khams gsum thams cad 'dar zhing g.yo ba :
g.yon 'og mas ka pA la khrag gis gang ba sta zur g.yon du 'chang bas srid pa gsum gyi yid rang dbang med par 'phrog pa :
mi mgo skam po lngas dbur brgyan cing rlon pa lnga bcu'i do shal 'phyang ba :
rus pa'i rgyan lnga dang rin po che dang me tog dmar po'i phreng bas mdzes pa :
stag gi pags pa'i sham thabs can :
zhabs g.yas bskums pa'i sor mo g.yon pa'i brla la gtad cing :
g.yon brkyangs pas nyi ma la gnas pa'i bam ro dmar ser mgo bo g.yon du bstan pa'i snying ga nas brdzis shing 'od zer dmar po rab tu 'bar zhing 'khrugs pa'i klong na rol pa :
pad 'dab bzhi'i shar du ha las rdo rje mkha' 'gro ma dkar mo :
lhor ri+i las rin chen mkha' 'gro ma ser mo :
nub tu ni las pad+ma mkha' 'gro ma dmar mo :
byang du sa las sna tshogs mkha' 'gro ma ljang gu :
thams cad kyang rjes su chags pa'i dmar mdangs rab tu 'tsher ba :
zhal gcig phyag gnyis spyan gsum ma :
g.yas so so'i rigs kyi mtshan mas spras pa'i lcags kyu 'phyar zhing :
g.yon zhags pa 'chang ba :
rgyan cha lugs gtso mo dang mtshungs shing zhabs gar stabs kyis nyi ma la gnas pa'i mi ro'i snying gar brdzis pa :
ye shes kyi 'od zer 'bar ba'i klong na bzhengs pa'i skur gyur :
ces gsal gdab /
gnas gsum byin rlabs ni /
gtso 'khor thams cad kyi dpral bar sku rdo rje ma'i ngo bo oM dkar po :
mgrin par gsung rdo rje ma'i ngo bo AHdmar po :
thugs kar thugs rdo rje ma'i ngo bo hU~M mthing ga'i+i 'od zer spro bsdus kyi sbyor bas de bzhin gshegs pa thams cad kyi sku gsung thugs rdo rje'i bdag nyid du byin gyis brlabs par bsam la :
oM sarba ta thA ga ta kA ya wA ka tsit+ta dz+nyA na badzra swa b+hA wa At+ma ko\u0f85 haM:
zhes rdo rje rtse lnga'i rgya gnas gsum du gtugs /
de nas ye shes pa spyan drang ba ni /
lag gnyis gshibs pa'i mthe'u chung nang du bkug pa mthe bos mnan /
gung mo gnyis sgreng ba'i rgyab tu mdzub mo sbyar /
srin lag rang sar brkyangs pa pad+ma'i phyag rgya bcas la /
hrI:
kun rtog ye shes dgyes pa'i yum :
pad+ma mkha' 'gro rig byed rtsal :
rab 'byams dbang gi DA ki'i tshogs :
phrin las mdzad phyir gnas 'dir gshegs :
hrIHpad+ma DA ki nI sarba sa ma ya ho :
sa ma ya satwaM:
e A ral+li hrIM hrIM pheM pheM A be sha ya a A:
zhes 'di drag tu bzla zhing rdo rje se gol dang thal mo brdab la spyan drangs /
rgya dang bcas /
dzaHhU~M baM ho :
su ra ta satwaM a haM:
zhes brjod pas spyan drangs pa'i mkha' khyab kyi ye shes pa thams cad dam tshig gi 'khor lo dang dbyer med du gyur par bsam mo :
slar yang rang gi thugs ka nas byung ba'i 'od zer gyis pad+ma'i rigs kyi dbang lha nam mkha' gang bar spyan drangs :
de rnams kyis byang chub sems dkar dmar lhag pa'i bdud rtsis dbang bskur ba'i chu rgyun spyi bo nas zhugs :
lus kyi nang gang :
rtog pa'i dri ma sbyangs :
chu zhabs spyi bor brtan pa las gtso mo la snang ba mtha' yas kyi ngo bo dpal rta mgrin dmar po pad+ma'i dbyug to dang zhags pa 'dzin pa :
khro bo'i chas kyis brgyan cing dbu gtsug nas dbang gi rta skad 'tsher ba dang :
'khor rnams la gtso mo nyid kyis dbur brgyan par gyur :
lag gnyis thal mo phred du sbyar /
mthe bong gnyi+is gyen du bsgrengs pa rta gdong gi phyag rgya spyi bor bcings la /
hrIHpad+ma ha ya grI wa a b+hi Shiny+tsa oM:
hrIHpad+ma a b+hi Shiny+tsa mi :
zhes rgyas gdab bo //
'dir mchod bstod yod med gang byas chog la spro na 'og tu gtor 'bul skabs bshad pa tsam bya /
gtso bo lha sku'i gsal snang la sems gzung zhing nga rgyal bskyed pa ni lha bsgoms pas bsnyen pa'o //
gnyis pa sngags bzla ba ni /
rang gi snying gar pad+ma dang nyi ma'i steng du rang 'dra'i ye shes sems ma tshon gang ba :
de'i thugs kar ting nge 'dzin sems dpa' nyi ma la gnas pa'i hrIHyig dmar po mar me ltar 'bar ba'i mthar sngags kyi phreng bas bskor bar gyur :
ces pa la sems bzung nas /
tsan dan dmar po'am bye ru'i phreng ba ming med kyi steng nas bgrang la /
oM pad+ma DA ki nI ku ru kul+le hrIHswA hA:
zhes bzla /
gsal thebs nas /
de las sngags phreng gnyis pa byung :
zhal nas thon :
lte ba'i pad+mo nas zhugs :
bar ma chad par 'khor ba'i bde ba chen po'i 'od zer gyis rab 'byams rtsa ba gsum gyi lha tshogs rnams dang :
khyad par lhan skyes ye shes pad+ma DA ki nI dbang mdzad mkha' 'gro bye ba 'bum gyi thugs rgyud bskul :
byin rlabs dang dngos grub thams cad 'od dmar po'i rnam pas bdag la bstsal cing brtan par gyur :
ces dmigs la mi tshig gis bar ma chod par thun rer stong phrag brgyad las mi nyung bar bzla /
grangs 'bum phrag brgyad bsnyen tshad de sngags bzlas pas bsnyen pa'o //
gsum pa rjes ni /
thun thams cad kyi mthar gtor ma 'bul te /
stong pa'i ngang las rin po che'i snod yangs shing rgya che ba'i nang du gtor ma bdud rtsi'i rgya mtsho kha dog dri ro nus mthu phun sum tshogs par gyur /
oM AHhU~M ha hoHhrI:
lan gsum /
gtor mgron gyi ye shes pa spyan drangs te dam tshig gi rten dang dbyer med du bzhugs pa'i ljags pad+ma'i sbu gus gtor ma'i dwangs bcud drangs pas mnyes par gyur :
bsnyen sngags mthar /
i daM ba liM ta pI pA thA gr-ih+Na pa ya gr-ih+Na pa ya kha kha khA hi khA hi ma ma sarba karma ku ru sid+d+hi m+me pra yats+tshan+tu :
zhes tshar bdun sogs lan mang du phul /
oM pad+ma DA ki nI sa pa ri wA ra shrI badzra rA ga ar+g+haM pAd+yaM puSh+pe d+hU pe A lo ke gan+d+he nai bid+yA shab+da rU pa shab+da gan+d+he ra sa s+phar+she ma hA pU dza ho :
hrI:
chos dbyings skye ba med pa las :
so sor kun rtog ye shes sku :
pad+ma mkha' 'gro'i dkyil 'khor lhar :
gus shing gdung bas bstod par bgyi :
zhes mchod cing bstod /
hrI:
bde chen pad+ma'i rigs kyi yum :
dbang mdzad mkha' 'gro rig byed rtsal :
gtso 'khor sprul dang yang sprul bcas :
mchod gtor 'dod rgu'i sprin chen po :
bdud rtsi'i rgya mtsho 'di bzhes la :
dgyes pa chen po'i gzi byin skyed :
khams gsum snod bcud dbang du sdus :
srid gsum dregs pa zil gyis gnon :
zhi dang rgyas dang dbang dang dgug :
mngon spyod las kun 'grub pa dang :
'jig rten 'jig rten 'das pa yi :
dngos grub ma lus bstsal du gsol :
sarba karma sid+d+hi sa ma ya hU~M:
zhes phrin las gsol /
ye shes pa dam tshig gi bris sku dang dbyer med du bzhugs par bsam /
maN+Dal phyi zhing me tog gi tshom bu dgod pa'i tshig brjod /
sngags kho na'am tshigs bcad gang rung brgya rtsa sogs 'bul /
'dir mtshon na /
oM AHhU~M:
bdag dang mtha' yas sems can gyi :
lus dang longs spyod dge tshogs kun :
gling bzhi ri rab nyi zlar bcas :
lha mi'i longs spyod bsam mi khyab :
kun bzang mchod pa'i sprin phung che :
rgyun mi chad par sprul byas te :
dkon mchog rin chen rtsa ba gsum :
chos srung nor lha rgya mtsho dang :
dbyer med bla ma rje btsun ma //
'khor dang bcas pa thams cad la //
gus pas rtag tu 'bul bar bgyi :
bsod nams tshogs chen rab rdzogs nas :
ye shes snang ba rgyas par shog :
rab 'byams dbang gi dngos grub stsol //
oM gu ru de ba DA ki nI rat+na maN+Dal la pU dza me g+ha AHhU~M:
zhes pa lta bus phul zhing 'dod don la gsol ba gdab pa ni mchod pas bsnyen pa'o //
gtor 'bul dang maN+Dal sbrel na maN+Dal rjes su ye shes pa brtan bzhugs byed pa rnam pa bde'o //
thun bsdu ba ni /
rang gi snying ga nas 'od zer 'phros :
snod bcud thams cad 'od dmar po'i rnam par zhu ste ting nge 'dzin sems dpa' dang dbyer med du gyur :
de'ang mi dmigs pa 'od gsal bde ba chen po'i ngang du thim par gyur :
ces mos la mnyam par gzhag
/slar rang nyid pad+ma mkha' 'gro ma'i skur gyur pa'i gnas gsum du oM AHhU~M gis mtshan par gyur :
ces thun mtshams kyi lhar langs la pad+ma'i+i phyag rgya gnas gsum du reg cing /
oM sarba ta thA ga ta kA ya wA ka tsit+ta dz+nyA na badzra swa b+hA ba At+ma ko\u0f85 haMH
rang dang snang ba thams cad pad+ma DA ki nI'i sku gsung thugs rdo rje'i rang bzhin du brtan par mos :
bsngo smon ni /
bdag gis bsnyen cing bsgrubs la sogs :
dus gsum bsags pa'i dge tshogs mthus :
'gro kun rdo rje btsun mo dang :
dbyer med mngon par byang chub shog :
ces dang /
'og nas 'byung ba lta bu'i shis brjod kyang bya'o //
de lta bu'i tshul gyis bsnyen pa legs par thems pa na /
!
gnyis pa sgrub pa la 'jug ste /
de la gsum /
sgrub pa'i rten bca' ba dang /
sgrub pa dngos /
rjes rim mo //
dang po ni /
thod pa mtshan ldan /
srog 'khor dang dngos grub kyi 'khor lo /
dbang gi rdzas kyi ril bu rnams gter gzhung nas gsungs pa ltar snga tshags tshud par bya /
dam tshig bris sku'ang tsakli lta bu yod na stabs bde /
de la stegs bu dmar po byang sems dkar dmar dang sin+d+hu ras byugs pa'i steng du ras bris kyi dkyil 'khor bkram /
med na me tog dmar po'i tshom bu gtso 'khor lnga bkod pa'i steng du khri 'u'i khar thod pa mtshan ldan dbang rdzas ril bus bkang ba'i nang du srog 'khor dang bris sku gzug la dar dmar po'i gur phub /
mdun du mchod gtor bsnyen pa'i skabs ltar dang /
zangs gzhong ngam thod pa'i nang du dngos grub kyi 'khor lo bzhag
/zhun mar sbrang rtsi sha kha ra rnams kha dog dmar por bsgyur bas bkang /
g.yas g.yon du sman raka thod pa /
chu gnyis nyer spyod g.yon skor du bsham /
tshogs kyi yo byad sngon gtor sogs nyer mkho rnams tshogs par bya'o //
gnyis pa sgrub pa dngos la /
sngon 'gro brgyud 'debs /
skyabs sems /
bgegs gtor gtang zhing bka' bsgo mtshams gcod /
mchod pa byin rlabs rnams tshang ba gtang /
dngos gzhi bdag bskyed sgom la bsnyen bzlas ci rigs mthar mchod bstod bya /
de nas mdun bskyed ni /
rten rnams dam tshig par bskyed cing gnas gsum brlab pa dang /
ye shes pa spyan drangs shing dbang bskur rgyas gdab kyi bar bdag bskyed ltar byas la /
bzhugs su gsol ba ni :
hrI:
dbang gi pho brang 'od 'bar dbus :
ting 'dzin sprul pa'i dam tshig par :
ye shes 'khor lo dgyes bzhugs nas :
mchod bzhes dam skongs dngos grub stsol :
sarba sa ma ya tiSh+Tha lhan :
phyag 'tshal ba ni :
hrI:
chos dbyings skye ba med pa las :
so sor kun rtog ye shes sku :
pad+ma mkha' 'gro'i dkyil 'khor lhar :
gus shing gdung bas phyag 'tshal lo :
a ti pU ho :
pra tIts+tsha ho :
mchod pa 'bul ba ni :
hrI:
dbang mdzad mkha' 'gro'i lha tshogs la :
lha mi'i nyer spyod 'dod yon lnga :
nam mkha' gang bar sprul te phul :
bzhes nas bdag la dgyes par mdzod :
oM pad+ma DA ki nI sa pa ri wA ra shrI badzra rA ga ar+g+haM pAd+yaM puSh+pe d+hU pe A lo ke gan+d+he nai bid+yA shab+da rU pa shab+da gan+d+he ra sa s+phar+she ma hA pU dza ho :
hrI:
byang chub sems kyi a mr-ita :
rtsa khams bde ba'i dam tshig gis :
dbang mdzad DA ki 'khor bcas mchod :
'khor 'das mnyam sbyor dngos grub stsol :
ma hA a mr-ita khA hi :
hrI:
dung chen snod du dmar chen bskyil :
'dod chags chen po'i dam tshig gis :
dbang mdzad DA ki 'khor bcas mchod :
khams gsum dbang sdud dngos grub stsol :
ma hA rak+ta khA hi :
hrI:
snod bcud gtor ma'i tshogs su sbyar :
longs spyod chen po'i dam tshig gis :
dbang mdzad DA ki 'khor bcas mchod :
mi zad 'dod rgu'i dngos grub stsol :
ma hA ba liM ta khA hi :
bstod pa ni /
hrI:
shin tu rnam dag chos dbyings las :
rjes chags bde ba chen po'i sku :
pad+ma'i rigs mchog rgya mtsho'i yum :
'khor lo'i dbang phyug ma la bstod :
rab dmar nyi ma 'char kha'i 'od :
thig le'i zhal gcig tshad med phyag :
thabs shes mda' gzhus 'khor 'das srog :
dwangs ma'i thig ler 'dren la bstod :
cang te'i sgra yis khams gsum g.yo :
thod khrag srid gsum snying rtsa sgul :
khro chags sgeg pa'i nyams 'gyur gyis :
bde chen ye shes stsol la bstod :
dar dang rin chen rus pa sogs :
'dod yon ma spangs rgyan du rdzogs :
rab 'byams dbang gi phrin las bdag :
dngos grub gter la phyag 'tshal bstod :
rdo rje rin chen pad+ma las :
dga' bzhi bde chen snying rje'i gzugs :
dran pas 'dod don mchog stsol ba'i :
dkyil 'khor lha tshogs rnams la bstod :
bshags shing dngos grub bskul ba ni /
ho :
dkyil 'khor lha tshogs dgongs su gsol :
bdag cag ma rig gzhan dbang gis :
thugs dang 'gal ba'i nongs pa kun :
mthol lo bshags so bzod par bzhes :
'chi med tshe dang 'dzad med dbyig :
nus pa sngags dang ting 'dzin rtsal :
mos pa rnam bzhi 'jig rten gsum :
dbang bsgyur las kyi dngos grub stsol :
sgo gsum mi shigs dwangs ma'i srog :
rdo rje gsum dang mnyam sbyar bas :
rigs kyi gtso dang dbyer med pa'i :
ye shes mchog tu bdag sgrubs shig :
shrI badzra rA ga pA shaM ku ru kA ya wA ka tsit+ta sarba sid+d+hi pha la hU~M:
zhes bskul zhing mos pa drags pos lhar snang la sems gzung ba lha bsgoms pas sgrub pa'o //
de nas sngags bzla ba ni /
rang nyid pad+ma mkha' 'gro ma sems dpa' sum brtsegs su gsal ba'i thugs ka'i sngags phreng las bde ba chen po'i rang bzhin gyis sngags phreng rang sgra sgrog cing 'od zer 'bar ba 'phros :
mdun bskyed kyi zhal du zhugs :
thugs ka'i sems dpa' sum brtsegs sngags phreng dang bcas pa la phog pas thugs rgyud lhag par bskul :
de las 'phros pa'i 'od zer gyis 'khor gyi mkha' 'gro rnams kyi thugs dam gyi rgyud bskul :
dkyil 'khor gyi lha tshogs rnams gsal brtan mchog tu 'bar ba'i gnas gsum nas sku dang sngags phreng phyag mtshan 'od zer gyi tshogs dang bcas pa byung :
rang gi gnas gsum du thim pas sku gsung thugs kyi dngos grub thob :
slar yang bdag mdun thams cad kyi sgyu 'phrul gyi rol pa mtha' yas pas 'jig rten thams cad snang bar byas :
'khor 'das kyi rgyud bskul zhing g.yos :
srid zhi'i legs tshogs thams cad 'od zer dmar po'i rnam pas bdag la thim :
mthong thos dran reg thams cad kyi yid 'phrog pa'i rab 'byams dbang gi dngos grub ma lus pa bstsal zhing brtan par bsam la :
oM pad+ma DA ki nI ku ru kul+le ha ri ni sa sarba sid+d+hi lo ka wA shaM ku ru hrIHswA hA:
zhes bgrang phreng sogs bsnyen pa'i skabs ltar bzla /
grangs tshad ni 'bum phrag brgyad de bzlas pas 'grub pa'o //
gsum pa rjes ni /
thun 'jog pa na bsnyen pa'i skabs su bshad pa ltar gtor 'bul ma chag par bya /
dgong mo'i char tshogs mchod ni /
gtor ma'i skabs su bshad pa'i tshogs rdzas rnams 'du byas la /
byin gyis brlab pa ni /
hrI:
dbyings kyi b+han+d+ha yangs pa ru :
rig pa ye shes bdud rtsis bskangs :
byang chub sems kyi mchod sprin 'khrigs :
bde chen tshogs kyi longs spyod gyur :
oM AHhU~M:
gsum /
tshogs zhing spyan 'dren pa ni /
hrI:
nyi shu rtsa bzhi'i gnas mchog dang :
dur khrod chen po'i gnas brgyad nas :
ma tshogs mkha' 'gro spyan 'dren gyis :
bde chen gar thabs shigs se shig :
rus rgyan g.yer kha khrol lo lo :
cang te'u rol mo dir ri ri :
rnal 'byor pho mo'i+i 'du ba la :
da lta nyid du gshegs su gsol :
badzra sa mA dza :
mchod bshags bsgral bstab ni /
hrI:
'dod yon phyi yi mchod pa 'di :
mkha' 'gro'i sku la mnyes mchod 'bul :
bde chen sbyor ba'i mchod pa 'di :
mkha' 'gro'i gsung la mchod pa 'bul :
bde stong dbyer med mchod pa 'di :
mkha' 'gro'i thugs la mchod pa 'bul :
bde ba chen po'i klong du bskang :
gnyis su med pa'i dbyings su bshags :
dug gsum rang grol ngang du bsgral :
mchog dang thun mong dngos grub stsol :
ga Na tsakra pU dza ho :
sa ma ya shud+d+he a :
ma traM ru tra mA ra ya phaT:
kha kha khA hi :
gtso bor gsang ba'i spyod pa dang 'brel ba'i 'dod yon lnga la rol te bde chen gyi nyams sbar /
bza' ba'i dam tshig kyang nang gi bsreg blug tu rol /
lhag ma bsdus /
oM AHhU~M ha ho hrI:
'dod yon rdo rje'i dam tshig nam mkha' gang ba'i bdud rtsi'i sprin du gyur :
hrI:
ye shes dbyings kyi rol pa las :
mkha' 'gro mi bzad 'bar ba'i tshogs :
lhag ma'i longs spyod 'di gsol la :
zhal bzhes bzhin du phrin las mdzod :
DA ka DA ki ba liM ta khA hi :
de nas gtang rag mchod bstod mdor bsdus 'bul /
yig brgya brjod la nongs bshags bzod gsol bya /
mdun bskyed brtan bzhugs spyi mthun /
bdag bskyed bsdu ldang bsngo smon bcas bsnyen pa'i skabs ltar byas la shis brjod ni /
oM:
kun tu bzang mo dbyings kyi yum :
chos kyi sku yi bkra shis shog :
rdo rje btsun mo dgyes pa che :
longs spyod rdzogs sku'i bkra shis shog :
gnas yul dur khrod mkha' 'gro'i tshogs :
sprul pa'i sku yi bkra shis shog :
mchog dang thun mong dngos grub kyis :
rtag tu dge ba'i bkra shis shog :
ces brjod la me tog 'thor /
'di nyid thun du gcod pa'i skabs thun snga ma rnams la bzlas pa'i mjug gi gtor 'bul yan grub pa dang bzhag
/slar mchod pa byin rlabs /
mdun bskyed nas brtsam ste bskyar /
dgong mo tshogs phyin chad mthar dbyung bas chog
/bsnyen sgrub kyi dus tshad zla ba gsum la sogs pa gsungs /
rtags tshad gzhung gsal ltar la las nges par 'grub pa la ni 'di nyid gtsor dgos par bshad /
gang ltar sgrub pa thon skabs tho rangs sam snga dro'i char phrin las tshogs mchod sogs rgyas pa btang /
gtang rag mchod bstod dang nongs bshags rjes su /
gong gsal /
ho :
dkyil 'khor lha tshogs dgongs su gsol :
sogs nas /
bdag sgrubs shig :
ces bskul pas /
lha tshogs rnams kyi sku gsung thugs kyi gnas nas dngos grub thams cad lha sngags 'od zer gyi rnam par byung :
dngos grub kyi 'khor lo dang ban+d+ha'i rdzas la thim pas dngos grub kyi gter chen por gyur par bsam la :
sgrub sngags sham du /
shrI badzra rA ga sogs btags pa brgya rtsa las mi nyung bar bzlas mthar rten rnams gnas gsum du gtugs la rang gnas su bkod /
dngos grub kyi rdzas sogs myang /
mdun bskyed brtan bzhugs sogs mthar dbyung /
thod rdzas bcud len gyi mar dang sbyar te brten /
tsakra 'bral med du 'chang bas dngos grub 'byung bar gsungs so /
!
/gsum pa las sbyor ni /
de ltar bsnyen sgrub tshad ldan sngon du song ba'i sgrub pa pos las sbyor rnams kyi gtso bor gyur pa thog mar bsgrub bya gcig la dbang gi dngos grub blang tshul gyis las sbyor bya ba gsungs pa nyid skabs su babs na sgrub pa'i dus grangs thems pa'i de ma thag par /
mdun rten dang /
sbyin sreg
/ting nge 'dzin kho nas las la sbyor ba rnams gter gzhung ltar lag tu blang /
spyir btang gi las sbyor 'di tsam ni nges par sbyor dgos pas /
de'ang sgrub pa thon pa dang slar mchod gtor gsar pa bsham /
phrin las kyi gzhung bsrang /
bdag mdun bskyed bzlas khyug tsam gtor 'bul bcas grub pa dang /
chang rgod phud dbang rdzas ril bu sbyar ba bshams la gtor ma ltar byin brlab /
oM pad+ma DA ki nI ku ru kul+le ha ri ni sa sarba pany+tsa a mr-ita kha kha khA hi khA hi /
lan gsum sogs phul /
dbang gi bdug rdzas gtul la /
hrI:
rjes chags bde chen 'od dmar po :
mkha' khyab 'bar zhing chags pa yi+i :
rab 'byams dbang gi pho brang nas :
dbang mdzad pad+ma rig byed rtsal :
gtso 'khor sprul par bcas pa rnams :
dang por bsnyen cing bar du bsgrubs :
da lta las la bskul lags kyi :
ma nyams phud kyi mchod pa dang :
dbang gi dam rdzas 'di bzhes la :
thugs rje thugs dam dus la bab :
'bar zhing chags pa'i gzi byin skyed :
'od dmar lcags kyu rnon po yis :
dmigs bya'i snying nas dbang med drongs :
zhags pas chings shig sgrog gis sdoms :
rak+ta 'bar bas myos su chugs :
sngags kyi cang te'u sgra bsgrags pas :
rlung dmar 'khrugs pa'i drwa bar chugs :
skad cig bar snang glog 'khyugs bzhin :
sgrub pa'i gnas 'dir myur du khug :
dmigs pa'i rten la dbyer med stims :
las kyi 'bras bu mchis par mdzod :
sgrub sngags mthar /
sarba lo ka tsit+ta raM tsA la ya tsA la ya :
yaM A kar+ShA ya A kar+ShA ya :
baM A we sha ya A we sha ya :
hrIHdzaHhU~M baM ho :
zhes drag tu brjod cing rol mo bsgrag dar dmar gyis g.yab la thugs dam bskul /
de nas ting 'dzin ni /
rang gi thugs ka nas 'od zer 'phros :
mdun bskyed kyi thugs rgyud bskul :
bdag mdun sems dpa' sum brtsegs sngags phreng 'khor dang bcas pa las 'od zer dmar po rjes chags bde ba chen po'i rang bzhin rlung dmar ltar 'tshubs shing 'khyil bas brtan g.yo snod bcud thams cad khyab :
khams gsum thams cad 'dar zhing g.yos :
srid gsum lha klu gnod sbyin mi'i 'gro ba pho mo thams cad kyi snying ga dang skye gnas nas zhugs :
lus sems la khyab :
chags bskyed yid bsgyur dbang du 'dus :
nyi zla nor bu sman dang nags tshal :
'byung ba bzhi :
rig sngags grub pa'i nus pa sogs 'khor 'das brtan g.yo'i dpal dang gzi brjid bcud dang dwangs ma thams cad 'od dmar po'i rnam par 'ubs kyis bsdus te rang srog sa bon sngags dang bcas pa la thim pas khams gsum gyi dbang phyug chen por gyur nas rab 'byams dbang gi las kyi dngos grub ma lus pa thob par gyur :
ces dmigs la /
sgrub sngags kyi mthar /
sarba lo ka tsA la ya tsA la ya :
hri da ya hri da ya :
A kar+ShA ya A kar+ShA ya :
b+han+d+ha ya b+han+d+ha ya :
bA shaM ma na ya bA shaM ma na ya :
sany+tsa ya sany+tsa ya :
ma da na ya ma da na ya :
sarba karma pA shaM ku ru ho :
zhes bzla /
grangs tshad ni dbang gi rtags mthong ba'am zhag bdun gyis mtha' rten pa bsgrub /
rjes kyi bya ba sngar dang mtshungs so //
las phran tshegs glo bur du sgrub pa rnams kyang ji ltar 'os pa lag tu blangs pas thun mong gi las sbyor sa bcad tshang /
khyad par mchog gi las sbyor dbang bzhi'i nyams len nyid rtse gcig tu sgom nus na mchog thun mong gi dngos grub ma lus pa dbang du 'gyur ro //
gzhan yang las sna tshogs pa sgrub thabs /
pad+ma mkha' 'gro dkar mo la bsten nas shes rab spel ba /
ser mos bsod nams dpal 'byor snyan grags rgyas pa /
dmar mos tshe sgrub pa /
sngon mos char 'beb pa /
ljang mos yul 'khor srung ba /
rigs bdag gis gdon bgegs 'dul ba /
mkha' 'gro rigs bzhis nad sel srid spel yid 'phrog gzhan gyis rig sngags gcad pa rnams ni bsnyen sgrub thems pa rnams kyis nges par 'grub par gsungs pas skabs su gang babs lag tu blangs na gdams ngag 'di la dgos rgu ma lus pa tshang ba'i nor bu'i bang mdzod dang mtshungs la /
grub chen brgyad sgrub pa'i tshul ni rnal 'byor pa nus pa thob pa'i spyod yul yin pas deng sang dus kyi dbang gis dka' bar snang ngo ///
/
!
bzhi pa rjes su gnang ba'i dbang bskur ba la /
sbyor ba gshom ni /
dkyil 'khor ras bris sam maN+Dal la me tog dmar po'i+i tshom bu gtso 'khor lnga bkod pa'i steng du khri'u la bum pa mgul chings dmar po dbang gi ril bu'i rdzas sbyar ba'i dri chab kyis bkang ba'i khar thod pa bdud rtsis bkang ba la /
sin+d+hu ra'i me long la chos 'byung dbus hrIHdang phyogs bzhir ha ri ni sa bris pas bkab la dar dmar gyi gur phub /
mchod pa dang gtor ma sgrub pa'i skabs ltar bsham /
sngon gtor tshogs rdzas 'du bya 'o //
dngos gzhi'i thog mar dbang don sgrub mchod ni /
sngon 'gro nas brtsam phrin las kyi gzhung bsrangs la bdag mdun sgrub mchod bzlas pa ci nus bya /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
ces dmigs /
rang srog sngags kyi 'od zer sogs kyis gzungs thag blangs la sgrub bzlas bya /
gtor 'bul dang tshogs mchod byas la /
oM AHhU~M gis mchod yon phul /
bum pa'i lha 'od du zhu nas bde ba chen po'i bdud rtsir gyur /
las bum du rta mgrin bskyed bzlas spyi mthun bya /
rig pa'i me tog dor la slob ma gzhug par gnang ba nod do //
de nas dbang dngos la /
dad pa dam tshig ldan cing bsnyen sgrub nus pa /
sngar dkyil 'khor gzhan du dbang bzhi thob pa rnams gos dmar po gyon /
me tog dmar po'i phreng ba thogs /
khrus bya /
bgegs gtor btang zhing bka' bsgos la nang du gzhug
/mtshams bcad cing srung 'khor bsgom /
sems bskyed gsal gdab /
chos bshad spyi dang khyad par /
de la 'dir phyogs bcu dus gsum gyi rgyal ba ma lus pa bskyed pa'i yum mchog
/chos thams cad kyi 'byung gnas kun tu bzang mo shes rab kyi pha rol tu phyin ma nyid /
longs spyod yongs su rdzogs pa dang cir yang sprul pa'i rnam rol mtha' yas pas mkha' dang mnyam pa'i 'gro ba ma bsgral ba mtha' dag
/'khor ba'i rgya mtsho las sgrol bar mdzad pa'i sku'i rnam 'gyur dang mtshan gyi bye brag khams dbang mos pa'i khyad par dang mtshungs par bstan pa las /
dbang mdzad pad+ma'i rigs kyi mkha' 'gro ma'i tshul du snang ba 'di la'ang gsar rnying gi rgyud sde so so'i dgongs don grub pa'i slob dpon rnams kyis man ngag gis bkral pa'i sgrub thabs mi 'dra ba mang zhing 'phags bod gnyis su'ang bka' srol ci rigs pa byon pa las /
'dir skabs su babs pa shin tu zab pa'i dbang sdud las kyi rtog pa pad+ma mkha' 'gro ma rig byed rtsal gyi gdams pa 'di ni /
sangs rgyas 'od dpag med kyi rnam 'phrul o rgyan gyi slob dpon chen po pad+ma sam+b+ha ba zhes bya ba dzam+bu gling na che ba'i sngags 'chang grub pa'i 'khor los sgyur ba de nyid bod yul brag dmar zan yangs kyi gtsug lag khang chen po na bzhugs pa'i tshe :
mnga' bdag khri srong lde'u btsan gyis rin po che pad+ma rA ga'i za ma tog nor snas gang ba maN+Dal du phul nas khams gsum dbang du sdud pa'i man ngag sngar ma grags pa rno myur khyer bde ba zhig zhus pa'i tshe slob dpon rin po ches dgyes bzhin du zhal gyis bzhes te :
rje gcig mnga' bdag rgyal po dang :
lo tsA ba chen po bai ro tsa na dang :
dge slong rgyal ba mchog dbyangs dang :
sngags pa rdo rje bdud 'joms dang :
zhang blon rdo rje sprel chung dang :
gzungs ma mkhar chen bza' mtsho rgyal rnams la rnal 'byor ma'i rgyud kyi mthar thug pad+ma gar dbang mkha' 'gro ma'i rtog pa las nye bar phyung ste byin gyis brlabs shing rjes su gnang bar mdzad :
'di la phyi lha mang du bsgrub pa :
nang lha dgur bsgrub pa :
gsang ba lha lngar bsgrub pa :
yang gsang dpa' mo gcig pa dang khro mor bsgrub pa :
de kho na nyid bde ba chen por sgrub pa rnams su yod cing :
de dag ma 'ongs pa'i gdul bya rnams la dgongs nas /
zab pa dang rgya che ba dang snying po'i tshul gyis gdams ngag 'dra min gsum du bsdus nas gter gnas gsum du sbas pa'i gcig la stod gram pa rgyang gi gtsug lag khang nas lha sras mu khri'i sprul pa dbon sras khyung thog gis gdams skor 'di dang dus mnyam tsam du bzhes /
gcig mon spa gro'i brag la sbas pa rdo rje bdud 'joms skye mtha' bal po a hU~M gis bton /
shin tu zab cing 'dril ba gsang sgrub lha lnga'i gdams skor 'di nyid gtsang rong chen gyi stod nyin mo'i phyogs kyi brag dmar po zla gam 'dra ba'i phug pa'i sgor sbas pa /
jo bo rje bod du ma byon tsam gyi gong du lo chen bai ro'i rnam 'phrul rong zom lo tsA ba chos kyi bzang pos gter nas bzhes /
de'ang rnam thar yongs grags rnams su gter kha bzhes pa'i 'phros med kyang gnas gsar pa mkhyen brtse'i dbang phyug dang gter chen zhig po gling pa sogs kyi gsan yig tu rong zom chos bzang gter ma mkha' 'gro ma rig byed rtsal gyi rjes gnang gsan tshul snang zhing /
phyis dpe lung gi rgyun chad pa na rab tshes lcags 'brug lor bka' babs bdun gyi chos mdzod sngon med kyi shing rta chen po 7pad+ma 'od gsal mdo sngags gling pa la chos bdag mkha' 'gros dpe rnying dngos su phul /
o rgyan rin po che dang lo chen bai ros smin grol gyi gdams pas byin gyis brlabs pa'i nyams snang bcas thob pas mtshams sbyar te gtan la phab cing /
lo de'i sa ga zla bar cung zad thugs nyams su bzhes pas grub pa'i mngon rtags kyang gsal ba bcas yid ches kyi gding dang byin rlabs kyi tshan kha chen po dang ldan pa ste /
gzhung las /
de phyir brtson pas nyams blangs na :
mtha' bzhi'i legs tshogs 'di yis 'du :
phas rgol dregs pa 'di yis 'joms :
snod bcud 'byor pa 'dis 'phel byed :
dpe tsam bzhugs pa'i phyogs su yang :
mi dang mi min tshogs pa dang :
'dod don ji bzhin las 'grub na :
tshul bzhin bsgrubs na smros ci dgos :
zhes bsngags par mdzad pa don dang ldan pa 'di nyid kyi smin byed kyi rim pa bgyi ba la sogs kyis mtshams sbyar la rin po che dang dar zab dmar po'i rigs gser la sogs pa'i maN+Dal 'bul du gzhug
/me tog dang bcas pa'i thal mo sbyor la gsol ba 'debs pa 'di'i rjes zlos /
pad+ma mkha' 'gro khyod la 'dud //
thar pa chen po bdag 'dod de //
de nyid dbang dang dam tshig dang //
mgon po dpa' mor skyabs song ste //
theg chen khang par gzhug pa dang //
mkhyen rab ye shes bdag la stsol //
lan gsum /
rgyud rnam par dag par bya ba'i slad du /
slob dpon dang mdun bskyed gnyis ka dbang mdzad pad+ma mkha' 'gro ma rig byed rtsal rigs bzhi mkha' 'gro'i 'khor dang bcas pa la dkon mchog rtsa gsum rab 'byams rgya mtsho'i tshogs kyis sprin gtibs pa ltar bskor te bzhugs pa'i spyan sngar /
rang gzhan sems can mtha' dag sgo gsum gus pa chen po mgrin gcig pas phyag 'tshal zhing skyabs su 'gro ba sogs bgyid pa'i 'dun pas rgyun bshags yan lag brgyad pa'i ting nge 'dzin re re bzhin gsal thobs la rjes zlos /
rdo rje slob dpon sangs rgyas dpal //
sogs gsum /
rgyud sdom pa dang ldan par bya ba'i blos lhag pa'i bsam pa rtse gcig pas dam bca' rnam gsum brtan por gzung ba 'di'i rjes zlos /
oM/
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya ni //
srog gi phyir yang mi gtong na //
rdo rje rgyal pos byin rlabs mdzod //
dus ngan snyigs ma'i 'jig rten 'dir //
sangs rgyas mdzad dka' bdag gis bsgrub //
byang chub spyod dka' bdag gis spyad //
rdo rje rnal 'byor dkyil 'khor 'dir //
bdag cag bsam pa 'grub gyur cig
/lan gsum /
de nas dbang gi gzhi dgod pa ye shes pa dbab pa'i slad du khyed rang rnams sgo gsum gyi gnad legs par gcun la dmigs pa 'di rtse gcig tu sgoms shig
/las bum chu dang las sngags kyis bsang /
oM ma hA shUn+ya tA sogs kyis sbyang /
chos thams cad mi dmigs pa stong pa nyid kyi ngang las /
khyed rang rnams gang du gnas pa'i go sar sna tshogs pad+ma 'dab ma bzhi pa'i lte bar nyi ma'i dkyil 'khor /
de'i steng du rang sems hrIHyig dmar gsal mar me ltar 'bar ba /
de las 'od zer 'phros :
rtsa gsum rgyal ba rab 'byams la sogs mngon rtogs ltar la /
de yongs su gyur pa las khyed rang rnams pad+ma mkha' 'gro rig byed rtsal sogs nas /
rab tu 'bar zhing 'khrugs pa'i klong na rol pa :
de'i dpral bar sku rdo rje ma'i ngo bo oM dkar po :
mgrin par gsung rdo rje ma'i ngo bo AHdmar po :
thugs kar thugs rdo rje ma'i ngo bo hU~M mthing gas mtshan pa'i 'od zer gyi snang ba dang /
slob dpon gyi thugs ka nas kyang lcags kyu lta bu'i 'od zer nam mkha'i dbyings gang ba 'phros /
'og min gyi gnas dang mkha' spyod sprul pa'i zhing khams /
o rgyan d+hu ma tha la'i grong khyer la sogs pa nas bsgoms pa dang 'dra ba'i dbang mdzad pad+ma mkha' 'gro /
'khor ri rab sum cu rtsa gnyis rdul mnyam gyi mkha' 'gro'i tshogs dang bcas pa nyi zer la rdul 'tshubs pa ltar byon nas /
khyed rang rnams kyi sgo gsum la thim pas rgyud byin gyis brlabs par gyur pa'i mos pa mdzod /
sbyar spos dang rol mo'i sgras bskul /
spro na spyan 'dren tshigs bcad dang /
dbab sngags drag tu brjod /
de ltar dbab pa'i ye shes pa'i byin rlabs kyi rgyun sgo gsum la brtan par byas pa'i mos pa mdzod /
tiSh+Tha badzra /
zhes rdo rje dang bcas pa'i me tog dmar po spyi bor bzhag
/dbang dngos la bum gsang sher ye tshig dbang bcas rim par 'byung ba'i dang po bum pa'i dbang la dmigs pa 'di bzhin mdzod /
slob dpon gyi thugs ka nas 'phros pa'i 'od zer gyis dbang gi lha nam mkha' gang ba spyan drangs pa rnams kyis bkra shis pa'i rnam pa du ma dang ldan pas rin po che'i bum pa bdud rtsis gang bas spyi bo nas dbang bskur bar mos shig
/rnam bum mgor bzhag la /
hrI:
bkra shis dge ba'i bum pa ni :
rig pa'i bdud rtsis yongs gang bas :
tha mal snang zhen rnam dag pa'i :
ye shes phyag rgyar dbang bskur ro :
hrIHa b+hi Shiny+tsa sa ma ya satwaM:
bum chu sbyin zhing 'thor /
de ltar bum pa'i bdud rtsis lus thams cad gang /
dri ma dag
/chu'i lhag ma spyi bor lud pa las rigs bdag snang ba mtha' yas kyi ngo bo dpal rta mgrin dmar po pad+ma'i dbyug to dang zhags pa 'dzin pa /
khro bo'i chas ldan dbu gtsug nas dbang gi rta skad 'tsher bas dbur brgyan par gyur /
deng phyin chad phyi snod thams cad pad+ma dbang gi gzhal yas khang /
nang bcud thams cad lhan skyes ye shes kyi DA ki pad+ma mkha' 'gro gtso 'khor gyi rang bzhin du shes par bya dgos so //
des sku'i rjes su gnang zhing bum pa'i dbang bskur pa thob /
lus kyi sgrib pa dag
/lam bskyed rim sgom pa la dbang /
'bras bu sku rdo rje sprul sku thob pa'i skal pa can du byas pa yin no //
bzlas pa'i lung blang ba'i slad du slob dpon la mos gus byas pas /
de'i thugs ka nas 'od zer 'phros /
mdun bskyed lha mo'i rgyud bskul /
de'i thugs ka'i ye shes sems ma'i thugs kar nyi steng hrIHdmar sngags phreng gis bskor ba las sngags phreng gnyis pa 'phros /
zhal nas thon /
khyed rang dam tshig sems dpa' dang snying ga'i ye shes sems dpa' rang 'dra ba'i zhal du zhugs /
thugs kar nyi steng hrIHyig dmar po'i mthar 'khor ba'i bde ba chen po'i 'od zer gyis rab 'byams rtsa ba gsum gyi lha tshogs rnams dang :
khyad par lhan skyes ye shes kyi pad+ma DA ki nI dbang mdzad mkha' 'gro bye ba 'bum gyi thugs rgyud bskul :
byin rlabs dang dngos grub thams cad 'od dmar po'i rnam pas bdag la bstsal zhing brtan par bsam la :
bsnyen sngags kyi rjes zlos mdzod /
sngags lan gsum /
slar yang slob dpon gyi thugs ka nas 'phros pa'i 'od zer gyis mdun bskyed kyi thugs rgyud bskul /
thugs ka nas sgrub sngags kyi phreng ba byung /
zhal nas thon te khyed rang rnams kyi zhal du brgyud /
snying ga'i hrIHmthar 'khod /
de las bde ba chen po'i rang bzhin gyi sngags phreng rang sgra sgrog cing 'od zer 'bar ba 'phros :
mdun skyed kyi zhal sogs gong mdun bskyed skabs ltar la /
bstsal zhing brtan par bsam la :
sgrub sngags kyi rjes zlos /
sngags lan gsum /
slar yang slob dpon gyi thugs ka nas 'od zer 'phros :
mdun skyed kyi thugs rgyud sogs gong gi las sbyor skabs su smros pa'i dmigs pa phog
/rab 'byams dbang gi las kyi dngos grub ma lus pa thob par bsam la :
las sngags kyi rjes zlos /
las sngags lan gsum /
de dag gis rtsa rlung rdo rje'i sngags kyi rang bzhin du byin gyis brlabs nas /
gnyis pa gsang ba'i dbang bskur ba la 'dun pa 'di ltar mdzod /
slob dpon dkyil 'khor gyi gtso mo pad+ma mkha' 'gro rta mchog he ru ka dang mnyam par sbyor ba'i dkar dmar lhag pa'i byang sems sangs rgyas thams cad 'dus pa'i ngo bo thod pa'i bdud rtsi dang sbyar pa mgrin par myangs pas rang bzhin brgyad cu'i rtog tshogs dbyings su nub par mos shig
/thod pa'i bdud rtsi sbyin la /
hrI:
thabs dang shes rab snyoms zhugs pa'i :
dkar dmar lhag pa'i byang chub sems :
rtsa rlung khams la bstims pa yis :
rdo rje'i sngags su dbang bskur ro :
bo d+hi tsit+ta a b+hi Shiny+tsa sa ma ya satwaM:
deng phyin chad 'gyu ba'i rlung dang grags pa'i sgra skad thams cad gsang ba sngags kyi rang bzhin du shes par gyis shig
/des gsung gi rjes su gnang zhing gsang ba'i dbang bskur pa thob /
ngag gi sgrib pa dag
/lam rang lus thabs ldan sgom pa la dbang /
'bras bu gsung rdo rje longs sku 'grub pa'i skal pa can du byas pa yin no //
gsum pa shes rab ye shes kyi dbang bskur ba la dmigs pa 'di ltar mdzod /
slob dpon gyi thugs ka'i ye shes sems ma las gnyis pa spros :
slob ma'i rtsa gsum 'khor lo bzhi'i mas sna'i gzhi+ir gnas gtum mo a shad kyi rnam pa la phog pas me 'bar :
spyi bo'i haM las bdud rtsi babs :
'khor lo bzhir dga' bzhi'i ye shes skyes par mos shig :
sin+d+hu ra'i maN+Dal gyi rdul gnas bzhir reg cing :
hrI:
ji snyed rnam par rtog pa'i tshogs :
dga' ba bzhi yi phyag rgyar sdom :
bde chen mchog gi dam tshig gis :
ye shes chen por dbang bskur ro :
ma hA su kha dz+nyA na a b+hi Shiny+tsa sa ma ya satwaM:
deng phyin chad tshogs drug gang ltar snang ba'i yul dang rig pa thams cad bde ba chen po'i rang bzhin du shes par bya dgos so //
des thugs kyi rjes su gnang zhing shes rab ye shes kyi dbang bskur pa thob /
yid kyi sgrib pa dag
/lam gzhan lus pho nya sgom pa la dbang /
'bras bu thugs rdo rje chos sku 'grub pa'i skal pa can du byas pa yin no //
dbang bzhi pa'i slad du /
slar yang slob dpon gyi ting nge 'dzin sems dpa' las gnyis pa spros :
slob ma'i ting 'dzin sems dpa' la bstims pas ye shes kyi byin rlabs zhugs :
bde stong blo 'das kyi de kho na nyid rgyud la skyes par mos la :
de'i ngang du mnyam par zhog cig
/hrI:
lha dang snang ba chos nyid kun :
gdod nas ma byung ma skyes pa :
blo 'das khyab gdal ngang du zhog :
de kho na nyid dbang bskur ro :
d+harma d+hA tu a b+hi Shiny+tsa sa ma ya a a :
deng phyin chad 'di ltar snang ba thams cad sems /
sems kyi rang bzhin bde ba /
bde ba'i ngo bo stong pa /
stong pa nyid kyang blo 'das kyi ye shes chen por shes par bya dgos so //
des ye shes kyi rjes su gnang zhing dbang bzhi pa thob /
shes bya'i sgrib pa dag
/lam don gyi 'od gsal sgom pa la dbang /
'bras bu ye shes rdo rje ngo bo nyid kyi sku 'grub pa'i skal pa can du byas pa yin no //
de nas mtshams sbyor spyi ltar byas la shis pa brjod /
de dag gis pad+ma mkha' 'gro rig byed rtsal gyi dbang bskur legs par grub pa ste /
dbang 'di thob pa'i dam tshig tu :
sems can kun la snying rje bskyed :
rtag tu byang chub sems gnyis bsgom :
lha dang bla ma mi spang zhing :
sngags dang ting 'dzin rgyun mi gcad :
gzhan la phan pa 'ba' zhig blos :
las kyi sbyor ba ci yang spyad :
lha ming rdzas dang grub rtags gsang :
bud med rnams la gus par bya :
yo byad kun la ma chags par :
tshogs gsog mchod sbyin rgya cher spel :
de ltar rjes su spyad pa yis :
dngos grub nges par thob 'gyur ro :
de bas 'bad pa thams cad kyis :
dam tshig mchog tu bsrung bar gyis :
zhes gdams pa'i don rnams ji ltar nus pa bsrung bar bgyi 'o snyam pas 'di'i rjes zlos /
gtso bos ji ltar sogs /
gtang rag maN+Dal /
lus 'bul bcas bya /
de ltar dbang gi rim pas rgyud smin par byas nas /
grol byed dbang bzhi so so dang rjes su 'brel ba'i gdams ngag khrid tshul zab mo 'bogs pa yin pas rtse gcig tu yid dang rna ba gtod nas gsan 'tshal /
sgrub pa po bdag gi rnal 'byor la rtse gcig tu mnyam par bzhag ste lha sku'i gsal snang dang bzlas brjod ci rigs pa sngon du 'gro bas :
rang gi mig tu AM yig dmar po bde ba chen po'i 'od zer mchog tu 'bar bas yul gzugs kyi snang ba thams cad la khyab :
de thams cad 'od dmar po bde ba chen po'i ngo bor ltem gyis zhu :
mig gi AM la thim :
yul dang shes pa dbyer med pa'i tshul gyis dbang du gyur :
de bzhin du rna ba'i 'dom rtsar shaM dmar po bde ba chen po'i 'od kyis sgrar grags pa'i snang ba thams cad la khyab :
'od du zhu nas shaM la thim :
sna'i 'dom rtsar gaM dmar po bde ba chen po'i 'od zer gyis drir snang ba thams cad la khyab :
'od du zhu nas gaM la thim :
lce'i 'dom rtsar raM dmar po bde ba chen po'i 'od zer gyis ror snang ba thams cad la khyab :
'od du zhu nas raM la thim :
dpral ba'i dbyes su spaM dmar po bde ba chen po'i 'od zer gyis reg tu snang ba thams cad la khyab :
'od du zhu nas spaM la thim :
snying ga'i dbus su d+haM dmar po bde ba chen po'i 'od zer gyis chos su 'dzin pa thams cad la khyab :
'od du zhu nas d+haM la thim :
de lta bu'i rim pas tshogs drug gi snang ba thams cad yul dang yul can dbyer med pa'i tshul gyis dbang du gyur par bsam la :
gzugs snang stong :
sgra grags stong :
dri tshor stong :
ro myang stong :
reg bde stong :
yid rig stong du shes pas bden gnyis dbyer med sgyu ma lta bu'i ngang du mnyam par bzhag :
skabs su bogs 'byin pa'i slad rang dang snang ba thams cad pad+ma DA ki nIr gsal ba lha la lha thim pa'i tshul gyis dbang du byas te nga rgyal brtan :
de ni snang ba dbang du byed pa bum dbang gi lam mo :
lus gnad chun btsal la rlung dug bsal :
rang nyid pad+ma DA ki nI'i lus nang rtsa 'khor dang bcas pa'i lte bar hrIHdmar po 'bar ba la rlung sems bsdus te 'jog :
de nas rlung phyir bsal ba dang lhan cig hrIHlas bde ba chen po'i 'od zer me lce ltar 'bar zhing 'khyugs pa ro rkyang gi lam brgyud sna bug nas thon :
'khor 'das brtan g.yo'i khams thams cad la khyab par zhugs pas bde ba chen po'i ngo bor shig shig mer mer g.yos shing 'od dmar por lam ste zhu ba rlung nang du rngubs pa dang mnyam du 'grogs te byung :
lte ba'i hrIHla thim pas rlung sems mi shigs pa'i thig ler dbang du byas par bsam la kum+b+ha ka kha sbyor du 'ching :
dgang zhing gzhi+il :
mthar rlung phyir 'phang ba dang mnyam du snod bcud thams cad kyang sngar bzhin du gsal bar bsam la snang stong 'dzin bral yul shes dbyer med kyi ngang du gsal ba'i ngar bskyed :
stong pas rgyas gdab :
zung 'jug gi gnad nas bzung ste yang nas yang du bskyar :
skabs su bogs 'byin pa'i slad yul sna tshogs kyi 'dod yon blang dor dang bral bar brten nas brtul zhugs bskyang ngo :
de ni stong pa dbang du byed pa gsang dbang gi lam mo :
de nas spyi bo'i rtsa 'khor gyi steng du haM dkar po :
snying gar hrIHdmar po :
lte bar a thung dmar po shad kyi rnam pa can dgod :
rlung gi sbyor bas a shad las me shin tu phra ba 'bar :
'khor lo bzhi gang :
haM la reg pas bad \u0f7aba'i nyams 'bar :
'od dmar ser khyugs se sna bug nas thon :
'khor 'das brtan g.yo thams cad bsregs pa'i dwangs ma bdud rtsi dmar po'i rnam par drangs :
spyi bo'i haM la 'dus :
de las bdud rtsi dkar dmar gyi mdangs can nar gyis babs pas 'khor lo bzhi gang :
sad pa dang :
rmi lam dang :
gnyid mthug dang :
snyoms 'jug gis bskyed pa'i yul yul can tha dad gzung 'dzin gyi rtog pa sbyangs te snang sems dbyer med kyi ngang du 'khor 'das thams cad dbang du gyur :
dga' ba bzhi'i ye shes skyes :
rdo rje bzhi'i nus pa bskyed par bsam :
slar yang 'bar ba dang 'dzag pa'i dmigs pa yang yang bskyar zhing rlung dang 'brel bar nyams su blang :
bde stong dbyer med kyi ngang du mnyam par bzhag :
skabs su bogs 'byin pa'i phyir pad+ma mkha' 'gro ma'i rigs las skyes pa'i mtshan ldan gyi phyag rgya dang snyoms par zhugs pas 'dzag med kyi bde ba lam du khyer zhing spyod pa bskyang ngo :
de ni bde chen dbang du byed pa dbang gsum pa'i lam mo :
de dag gi skabs su brtan g.yo 'khor 'das thams cad kyi khyab bdag rang sems lhan cig skyes pa'i ye shes kyi DA ki nI bden pa gnyis dbyer med pa'i gnas lugs :
thog mar skye ba dang :
dbus su gnas pa dang :
mthar 'gags pa ltar snang ba'i dus nyid nas rang bzhin gyis rnam par dag pa nam mkha' lta bu'i ngang las ma g.yos par shes pas :
'khor 'das gzung 'dzin bdag gzhan du lta ba'i gnyis snang gi spros pa thams cad las 'das pa rang rig gnyug ma khyab gdal gyi ngang du lhug par bzhag :
skabs su bogs 'byin pa'i phyir snang sems ro gcig pa'i ngang brtul zhugs kyi spyod pa byung rgyal du spyad par bya'o :
de ni don gyi ye shes dbang du byed pa dbang bzhi pa'i lam mo :
de ltar nyams su blangs pas rtsa rlung thig le rang dbang du 'dus te sgrib bral dwangs ma rig pa 'dzin pa'i gzugs su 'gyur :
snang ba sgyu mar rtogs :
shes pa'i 'khrul 'khor zhig :
snang shes dbyer med rang rig bde stong zung 'jug gnyug ma'i gnas lugs mngon du gyur pa ni phyag rgya chen po mchog gi dngos grub ces bya ste :
de kho na nyid bde ba chen por sgrub pa mthar thug mchog gi las sbyor te :
de ltar ji skad bshad pa rnams tshul bzhin nyams su bzhes pa la brtson par zhu /
mtshams sbyor bcas dge bsngo byas la /
dpon slob thun mong du tshogs kyi dga' ston la longs spyod cing slob ma rang gnas su gtang /
slob dpon gyis gtang rag mchod bstod nas brtsam /
shis brjod kyi bar rjes kyi cho ga rnams las byang ltar tshang bar bya'o //
byang chub sems ldan thub bstan 'dzin rnams dang //
rab gsang bdud rtsi'i bcud 'di legs 'phrad nas //
mchog gi las kyis rlung sems rang dbang 'dus //
thun mong sbyor bas gang 'dod phrin las grub //
bstan dang de 'dzin 'dus pa'i dpal 'byor gyis //
rdzogs ldan gzhon nu'i lang tsho rgyas pa la //
'jig rten gsum po'i yid dbang thogs med du //
bsdus nas thar mchog bde la sbyor byed shog
/ces khyab bdag gter chen bla ma rin po che'i bka' lung gi rjes gnang dmigs su thob pa la brten /
phyag bzhes ji lta ba mi 'khrul pa'i cha rkyen du dmigs nas pad+ma gar dbang phrin las 'gro 'dul rtsal gyis rdzong gsar bkra shis lha rtse'i chos grwar gter gzhung las bklag chog tu bkol ba dge legs 'phel ///
/
