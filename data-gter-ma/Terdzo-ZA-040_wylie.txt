@#//
sangs gling thugs rje chen po yang gsang bla med kyi mchog dbang gsum kha 'phang du bkod pa bzhugs so //
bde chen thig ler 'khor 'das kun //
'gyur ba med sdom gar gyi dbang //
dbyer med bla ma'i zhabs btud nas //
zab mo'i dbang gi lhan thabs dgod //
gter chen sangs rgyas gling pa'i spyan ras gzigs nor bu skor gsum du grags pa'i nang tshan mi tra lugs yang gsang bla med kyi dbang bzhi dkyus su bkod pas yongs rdzogs su 'gyur yang /
thun mong min pa'i slob ma la bka' rdzogs dgos pa sogs kyi skabs su /
bskyed rdzogs chig dril gyi gdams pa gnad kyi mthar thug dgongs don drug pa las 'byung ba mchog tu zab pa'i dbang gong ma gsum sbyor ba gal che bas /
dbang gzhung gi bum dbang sogs kyi dag pa mi brjod /
rig pa'i dbang lnga dang rdo rje'i brtul zhugs kyi 'phros su /
gsung dbang thod chang /
thugs dbang me long dkyil 'khor dang ngo sprod byas la /
rjes gnang gsum sbyin lung bstan yan grub pa dang /
des rdul tshon gyi dkyil 'khor du /
bla ma sprul pa'i sku las bum pa'i dbang thob /
lus kyi dri ma dag
/lam bskyed rim bsgom pa la dbang /
sprul pa'i sku thob rung gi rten 'brel bsgrig pa yin no //
zhes brjod /
de nas zab mo'i mchog dbang gsum las /
dang po gsang dbang ni /
de nas gsang dbang gi don du bla ma la mtshan ldan gyi rig ma dang rin chen gser gyi maN+Dal phul ba'i mos pas maN+Dal phul mdzod /
de nas thal sbyar me tog dang bcas pas gsol ba 'debs pa 'di'i rjes zlos mdzod /
kye ho bla ma khyed dgongs shig :
'khor ba'i gcong rong zab mo las :
zung 'jug klong du grol mdzad pa :
gsang dbang mchog de bdag la stsol :
khyod zhabs pad+mo bka' drin can :
bde chen pad+ma he ru ka :
rgyal ba rnams kyi bde chen yab :
bde ba'i dbang phyug bde stsol mdzad :
yang dag byang sems rnam dag mchog :
dri med bdud rtsi dam pa yis :
bla med dbang mchog bskur pa ltar :
de bzhin rigs kyi bu dag la :
sdug bsngal drwa bas bcings las khrol :
ye shes bdud rtsi'i tshogs rnams kyis :
ma rig rmongs pa'i dri ma 'joms :
thugs rje byang chub bde chen nyid :
dus 'dir bdag la stsol bar mdzod :
ces gsol ba btab pas slob dpon gyis rigs dang 'dun pa nges par bya ba'i phyir 'di skad dris pa'i mos pa mdzod /
kye khyod su yin :
ci la dga':
zhes dris pa'i lan gdab par mos te 'di'i rjes zlos mdzod /
bdag ni skal ldan rigs kyi bu :
byang chub sems mchog bde chen la'o :
mchog dbang zur du bskur na 'dir sngar ltar sdom bzung gong 'og rnams bya /
dkyus gcig tu byed tshe mi dgos /
ye shes dbab pa ni /
ye shes dbab pa'i slad du khyed rang rnams langs te rkang pa g.yas pas bol gong g.yon pas mnan cing lag pa gnyis spyi bor chos 'byung gi phyag rgya byas la dmigs pa 'di ltar mdzod /
khyed rang yum gsang ba ye shes kyi DA ki ma dmar mo :
DA ma ru dang thod pa 'dzin par bsgoms pa'i lte bar chos 'byung dmar po sum brtsegs :
gdengs ka gyen la bstan pa zhig gsal ba'i dbus su :
yum gsang ba ye shes kyi DA ki ma gsal la 'tsher ba tshon gang ba'i snying gi dkyil du dga' ba 'khyil pa dmar po :
khug pa bzhi la ha ri ni sa :
lte ba la hrIHyis mtshan pa zhig sgoms :
dga' ba 'khyil pa g.yas su sga ra ra 'khor bas yig 'bru thams cad las 'od zer 'phros :
phyogs bcu'i sangs rgyas dang byang chub sems dpa' bla ma yi dam dpa' bo mkha' 'gro thams cad kyi thugs dam gyi rgyud bskul te char babs pa bzhin byon nas khyed rang la sib sib thim pas bde ba'i ye shes bzod med du 'bar ba'i mos pa mdzod :
spos rol dang bcas te /
oM ma Ni pad+me hU~M hrI:
DA ki nI ha ri ni sa hU~M:
zhes rtsa sngags dang /
e A ral+li hriM hriM pheM pheM pheM:
zhes mang du bzlas pas byin phab nas /
tiSh+Tha badzra :
zhes brjod pas brtan par bya'o //
de nas me tog dor ba ni /
'di'i rjes zlos /
e ma :
dur khrod gsang ba mchog gi dkyil 'khor du :
rin chen byang chub sems kyi me tog 'di :
sku gsung thugs kyi dbyings su bdag 'bul gyis :
dngos grub rnam gnyis bdag la bstsal du gsol :
puSh+pe pU dza ho :
zhes 'bul /
slar me tog gi phreng ba'i dbang bskur la /
bla med sku gsung thugs kyi dkyil 'khor du :
rig pa'i me tog dor ba'i byin rlabs kyis :
sku gsung thugs la rab tu bstims nas kyang :
dngos grub rnam gsum khyod la sbyin par bya :
kA ya wA ka tsit+ta :
oM AHhU~M tiSh+Tha badzra sa ma ya hU~M:
pra ti gr-ih+Na i maM satwa ma hA ba la hU~M:
de nas mig dbye bar gsol ba 'debs pa ni /
'di'i rjes zlos /
kye :
bdag cag las skal ldan pa rnams :
ma rig rmongs pa'i ling tog gis :
shin tu ldongs par gyur lags na :
nyon mongs sgrib pa bsal du gsol :
mig dbye ba ni /
nyon mongs kyis ldongs sems can ni :
bu khyod kyi ni mi shes pa'i :
ma rig mig gi ling thog rnams :
bde gshegs dgongs pas bsal bar bya :
tsak+ShuHpra be sha ya phaT:
ces pas mig dar bsdu /
dkyil 'khor gyi 'khor lo thams cad mngon sum du mthong ba'i mos pa mdzod /
de nas khyed rang gsang ba ye shes su gsal ba skad cig gis thugs rje chen po dmar po phreng ba dang pad+ma 'dzin pa'i skur gyur par mos la dmigs pa 'di bzhin du mdzod /
bla ma 'phags pa spyan ras gzigs dbang phyug sku mdog dmar po g.yas su mu tig gi phreng ba dmar po dang /
g.yon pad+ma dmar po 'dzin pa /
dar dang rin po che dang rus pa'i rgyan can /
g.yas bskum g.yon brkyang gis bzhugs pa dang /
yum gsang ba ye shes kyi DA ki ma dmar mo g.yas gser gyi DA ma ru 'khrol ba /
g.yon thod khrag 'dzin pa /
yab yum kyi phung khams gshegs pa gshegs ma dang /
skye mched sems dpa' sems ma /
yan lag khro mo khro mo'i rang bzhin du gyur /
yab kyi gsang gnas hU~M las rdo rje rtse lnga pa /
yum gyi mkha' AMHlas pad+ma dmar po 'dab ma brgyad pa /
gnyis kar sa bon gyis mtshan pa'o //
gnas gsum 'bru gsum gsal ba las 'phros pa'i 'od zer dang snyoms par zhugs pa'i bde ba chen po'i gzi brjid rang sgras bskul te phyogs bcu'i rtsa gsum rgyal ba sras dang bcas pa thams cad bkug nas bla ma yab yum gyi thugs kar thim /
thams cad kyang chags pa chen po'i mes byang chub kyi sems su zhu ba mkha' gsang nas babs /
dkar dmar 'dres pa'i rgyun sangs rgyas thams cad 'dus pa'i ngo bo thod pa'i bdud rtsi dang ro gcig pa lcer byin par mos shig
/thod pa'i bdud rtsi thogs te /
e ma ho skal ldan rigs kyi :
dus gsum sangs rgyas kun gyis ni :
byang chub sras po dam pa la :
ji ltar dbang mchog bskur pa ltar :
de bzhin gsang ba'i byang sems kyis :
bu khyod la yang dbang bskur ro :
rin chen btung ba bcud dang ldan :
shes rab thabs kyi khu ba 'di :
gnyis su med par rnam grol ba :
rtog med bu yis btung bar gyis :
oM sarba ta thA ga ta gu ru d+he ba DA ki nI ha ri ni sa ra tsa hri ya :
b+ho d+hi tsit+ta a mr-ita pany+tsa hU~M:
zhes byin pa re zhig mi 'thung bar bsgo /
de nas 'di'i rjes zlos mdzod /
a ho ma hA su kha a la la ho :
e ma yab yum bde ba chen po'i bcud :
ngo mtshar rmad byung gnang ba bka' drin che :
brtse bas bu bzhin rjes su bzung du gsol :
bde gshegs dgongs pa rgyal ba'i byin rlabs mchog :
byin rlabs dbang gi bka' bab dbab par mdzod :
ces brjod cing bdud rtsi gsol bas lus thams cad gang bas zag pa med pa'i bde stong gi ye shes rgyud la skyes /
spyi bo nas gyen du lud pa las 'od dpag med kyis dbu brgyan pa'i mos pa mdzod /
des b+ha ga'i dkyil 'khor du :
bla ma longs spyod rdzogs pa'i sku las gsang ba'i dbang thob :
ngag gi dri ma dag :
rang byin rlabs bsgom pa la dbang :
longs spyod rdzogs pa'i sku thob rung gi rten 'brel bsgrig pa yin no :
zhes dag pa brjod /
de nas gsang dbang gi dam tshig bsgrag pa 'di la gsan par mdzod /
kye kye rigs kyi bu khyod kyis :
gsang ba'i dam tshig chen po ni :
ye shes sgrub rdzas bdud rtsi lnga :
dmar chen ga pur tsan+dan sbyar :
rdo rje chu yis kun tu bsres :
dus gsum sangs rgyas kun mchod mtshungs :
'di dang 'dod pa'i yon tan lnga :
kun tu spang bar ma byed sten :
'di ni dam tshig bla na med :
ma nyams skal ldan khyod kyis srungs :
zhes brjod /
gnyis pa sher dbang ni /
de nas gsang dbang thob pa'i gtang rag dang shes rab ye shes kyi dbang zhu ba'i slad du rin po che gser gyi maN+Dal phul ba'i mos pas maN+Dal phul mdzod /
de nas gsol ba 'debs pa 'di'i rjes zlos mdzod /
kye ho :
bcom ldan bde chen chos kyi dbyings :
rdo rje rnal 'byor mi phyed bdag :
yang dag phyag rgya sgrub pa po :
rdo rje rnal 'byor las byung ba :
bdag nyid chen po kun bdag nyid :
mnga' dbang bdag la de nyid stsol :
nyon mongs 'khor ba'i 'dam du ni :
bying ba skyabs med bdag la skyobs :
bcom ldan zhi ba chen po kye :
spyan ras gzigs dbang bdag la dgongs :
rdo rje pad+mo sbyar byung ba'i :
bde chen lam de bdag la stsol :
zhes gsol ba btab /
chang dang bu ram bdud rtsi sbyar ba blud la /
oM AHhU~M brjod /
de nas dam bca' ba dang nyes skyon bshags sdom gyi blos 'di'i rjes zlos mdzod /
kye :
bde bar gshegs pa'i spyod yul ci 'dra ba :
de 'dra kho nar bdag kyang 'grub gyur cig :
ma rig bdag gis nongs pa ci bgyis pa :
dus rig kun mkhyen khyed la bzod par gsol :
zhes brjod /
de nas dam tshig bsgrag pa ni 'di la gsan pas khyab par gda'/
kye :
gsang ba shes rab ye shes kyi :
dam tshig bsrung bya sems la chongs :
bud med mi spang dang du longs :
tshangs spyod don la gnas par bya :
'di las yon tan thams cad 'byung :
'di spangs bde ba'i dngos grub med :
nyams na DA ki'i chad pa yis :
tshe 'phos dmyal ba dag tu ltung :
des na gsang chen dam tshig ni :
lus dang srog la babs kyang srungs :
zhes brjod pa'i lan du dam tshig srung bar khas len pa 'di'i rjes zlos mdzod /
e ma rgyal ba'i bka' chen de :
shi 'am srog la bab gyur ram :
bya dga' chen po nyid byung yang :
dam tshig bka' las 'da' mi byed :
i dan te sa ma ya na ra kan :
zhes khas blang /
de nas ye shes dbab pa'i slad du gsol ba gdab pa 'di'i rjes zlos mdzod /
de bzhin gshegs pa thams cad kyi byin gyis brlab tu gsol :
gsang ba'i ye shes bde ba'i 'khor lo bdag la dbab tu gsol :
lan gsum /
ye shes dbab pa'i slad du /
khyed rang 'phags pa spyan ras gzigs sku mdog dmar po zhal gcig phyag gnyis pa :
g.yas phreng ba dang g.yon pad+ma 'dzin pa :
de ltar gsal ba'i thugs kar yi ge laM las sa'i dkyil 'khor gru bzhi ser po rdo rjes mtshan pa'i lte bar nyi ma'i dkyil 'khor gyi steng du hrIHdmar po :
mgo bor baM las chu'i dkyil 'khor dkar zhing zlum pa bum pas mtshan pa'i steng du :
zla ba nya gang ba'i steng du yi ge ha dkar po :
mgrin par yaM las rlung gi dkyil 'khor sngon po gzhu lta bu ba dan g.yo ba gnyis kyis mtshan par zla ba la yi ge AHdmar po :
rkang 'og tu rlung gi dkyil 'khor gyi steng du rkang mthil gnyis su dz+haiM las nyi ma'i dkyil 'khor :
sum mdor raM las me'i dkyil 'khor zur gsum dmar po raM gyis mtshan pa :
spyi bor dkyil 'khor gyi lha rnams bzhugs par sgoms :
de nas rkang pa'i zhabs kyi rlung gis rkang mthil gyi me sbar :
sum mdo'i me dang bsdongs te :
snying ga'i sa'i dkyil 'khor bsregs :
mgrin pa'i chu khol :
spyi gtsug gi dkyil 'khor gyi lha rnams lus la bstim :
me'i 'od zer phyogs bcur 'phros pas sangs rgyas dang byang chub sems dpa' thams cad dkyil 'khor gyi lha'i rnam par char bzhin du bab pa dang :
slob dpon gyi thugs ka'i sa bon gyi 'od zer gyis dkyil 'khor nas sku gsung thugs kyi lha tshogs bkug pa char bzhin du babs te :
khyed rang la thim par sgoms shig :
spos rol dang bcas te /
oM ma Ni pad+me hU~M hrI:
DA ki nI ha ri ni sa hU~M:
dz+nyA na A be sha ya satwaM b+ha ya :
rA rA rA rA:
tsA la ya tsA la ya :
hU~M ha a dz+haiM:
zhes mang du bzlas pas byin dbab nas /
slar yang /
rdo rje rnal 'byor bde gshegs yum :
nyung 'bru tsam du gsal ba la :
bde bas mi bzod gar byed pa :
ba spu'i bu ga kun tu gang :
snang srid bde ba'i rol pa ni :
yang yang sgoms shig rigs kyi bu :
oM ma Ni pad+me hU~M:
ha ha hU~M hU~M phaT phaT:
A be sha ya a A:
zhes bzla zhing spos rol dang bcas pa'i mthar /
tiSh+Tha badzra :
zhes brjod pas brtan par bya /
de nas dkyil 'khor pa'i thugs ka nas spros pa'i gzungs ma gzugs dang lang tshos brgyan pa /
bde ba chen po'i ye shes skyed par byed pa la me tog dmar po'i cod pan phul nas gsol ba gdab pa'i mos pas me tog 'thor ba dang bcas te 'di'i rjes zlos mdzod /
ho :
bde ba thams cad ster ba mo :
mkha' gsang ye shes skyed byed ma :
bde gshegs yum mchog khyod kyis dbang :
deng 'dir bdag la gnang du gsol :
zhes zhus pa'i lan du yum gyis 'di skad dris pa'i mos pa mdzod /
bdud rtsi'i mchod pa byed pa dang :
bud med rnams la gus pa dang :
b+ha ga la ni 'o bgyid par :
spro bar 'gyur ram bu yis smros :
zhes pa'i lan btab par mos te 'di'i rjes zlos mdzod /
dri chen dri chu la sogs pa :
bdud rtsi lnga dang sha lnga 'tshal :
bud med rnams la rtag gus bgyid :
b+ha ga la yang 'o bgyid par :
bdag ni spro bas khyod mchod do :
de nas yum gyis me tog dmar po spyi bor bzhag ste 'di skad brjod pa'i mos pa mdzod /
nga yi b+ha ga gsang chen 'di :
gang zhig mos pas sus bsten par :
yon tan dngos grub thams cad 'byung :
bde chen mchog gi dngos grub thob :
oM gu ru de ba DA ki nI ha ri ni sa ra tsa hri ya any+dza li ho :
de nas rdo rje slob dpon gyis phyag rgya ma'i srin lag g.yon nas bzung ste khyed rang gi lag tu gtad de 'di skad gsungs pa'i mos pa mdzod /
hU~M:
ye shes lha mo bde ba'i sku :
kun tu bde ba'i gnas 'byin ma :
dga' skyed gzugs mdzes yid 'ong ma :
bde ba thams cad skyed pa mo :
'di khyer dpa' bo sems dpa' che :
rtag tu gus par mchod pa gyis :
oM ma hA su kha ho :
zhes dang /
kye ho las ldan rigs kyi bu :
khyod ni pad+ma he ru ka :
spyan ras gzigs dbang sku ru sgoms :
yum ni rig byed lha mor skyed :
gnyis ka'i phung khams skye mched rnams :
dpa' bo mkha' 'gror gsal btab nas :
bdag dang yum gyi mkha' gsang ni :
rdo rje pad+mar byin gyis rlobs :
yum gyi b+ha gar dal gyis bsnun :
'o bya mnyen lcug bde bar 'khril :
lag 'khyud lus sems bde ba skyed :
de la sems bzung dal bus srubs :
byang sems 'chor ba snyam byed na :
stong nyid ye shes rgya yis gdab :
stong par yal dus bsrub pa yis :
yang yang bde ba sbar bar bya :
gnyis med bde stong don de la :
der 'dzin ma byed ngo la ltos :
gnyis shor gnyis mnyam dus nyid du :
lhan cig skyes pa'i ye shes 'char :
de ni ma yengs ngo yis zungs :
zhes brjod /
de nas slob ma 'phags pa spyan ras gzigs sku mdog dmar po :
zhal gcig phyag gnyis pa :
g.yas kyi mu tig dmar po'i phreng ba 'dren cing :
g.yon pad+ma dmar po bsnams pa :
gcer bu rus pa dang rin po che sna tshogs kyis brgyan par bskyed pa'i spyi bor rdo rje dpa' bo mthing ga :
mgrin par rin chen dpa' bo ser po :
snying gar pad+ma dpa' bo dmar po :
lte bar las kyi dpa' bo ljang gu :
de dag rnams kyang phyag g.yas phreng ba dmar po dang :
g.yon pad+ma dmar po bsnams pa :
rus pa dang rin po che sna tshogs kyis brgyan par gyur :
mdun gyi phyag rgya ma yum gsang ba ye shes kyi mkha' 'gro ma sku mdog dmar mo :
sku gcer bu zhal gcig phyag gnyis rus pa'i rgyan gsol ba :
phyag g.yas pas seng ldeng gi DA ma ru 'khrol ba :
g.yon pas thod pa bdud rtsis gang ba bsnams pa :
yab la 'khril zhing sbyor ba :
zhal sprad de 'dzum mdangs can :
mdzes shing yid du 'ong ba :
lang tsho dang ldan pa :
de'i spyi bor rdo rje mkha' 'gro mthing ga :
mgrin par rin chen mkha' 'gro ser po :
snying gar pad+ma mkha' 'gro dmar po :
lte bar las kyi mkha' 'gro ljang gu :
de dag thams cad kyang g.yas DA ma ru :
g.yon thod pa bdud rtsis gang ba bsnams shing :
sku gcer bu rus pa'i rgyan du mas brgyan pa mdzes shing yid du 'ong ba :
de ltar gsal ba'i spyi bor nyi zla pad+ma'i gdan la rdo rje thod phreng rtsal sku mdog mthing nag :
rdo rje dang dril bu bsnams pa :
yum la 'khyud pa :
yum me tog man+dA ra ba rdo rje phag mo'i cha lugs can :
gri gug dang thod khrag 'dzin pas yab la 'khyud pa :
yab yum gnyis rus pa dang rin po che'i rgyan du mas spras pa :
gzi brjid dang ldan pa :
yab kyi ba spu'i bu ga dang rtsa'i drwa ba thams cad du dpa' bo :
yum gyi rtsa dang ba spu thams cad kyang dpa' mor dmigs pa thams cad kyang sbyor ba la dgyes par gsal ba sprul sku lam du byed pa lha'i 'du shes :
yab kyi gsang gnas hU~M las rdo rje rtse lnga pa lte bar zla ba la oM dkar po gnas pa'i bu gar phaT ser pos bkag pa :
yum gyi mkha' pad+ma dmar po 'dab ma brgyad pa'i lte bar nyi ma la rak+ta a~M dmar po gnas pa'i ge sar AHyis mtshan pas mkha' gsang byin gyis brlabs pa longs sku lam du byed pa sngags kyi 'du shes :
thabs 'di la bsten nas lhan cig skyes pa'i ye shes mngon du bya'o snyam pa chos sku lam du byed pa chos kyi 'du shes te sbyor ba 'du shes gsum dang ma bral bar byas la :
yab kyis /
sa ma ya ho :
zhes bskul /
yum gyis /
sa ma ya satwaM:
zhes lan byin /
slar yang yab kyis /
a nu rA go haM:
yum gyis /
a nu rA ga yA mi :
zhes sbyor ba'i brdas phan tshun bsnol mar bskul te /
dzaHhU~M baM ho :
zhes sgo ma bzhi'i phyag rgyas 'khyud sdom sprad de /
hU~M hU~M hU~M zhes :
gnyis su med par snyoms par zhugs pas rjes chags kyis rlung bskyod gtum mo'i me 'bar nas spyi bor haM zhu byang sems rim par babs pas mgrin par dga' ba :
snying gar mchog dga':
lte bar khyad par gyi dga' ba :
nor bur phyin pas lhan skyes kyi dga' ba nyams su myong :
slar yang hU~M zhes rlung gi sbyor bas gyen du drangs pas 'khor lo bzhir rim pas mas brtan gyi dga' ba bzhi shar te spyi bor lhan skyes kyi dga' ba brtan par byas shing sems nyid don dam 'od gsal lhan skyes bde ba chen po rgyud la skyes pa'i mos pa brtan po mdzod la de'i ngang du cung zad mnyam par zhog mdzod :
des kun rdzob byang chub sems kyi dkyil 'khor du :
bla ma chos kyi sku las shes rab ye shes kyi dbang thob :
yid kyi dri ma dag :
pho nya'i rnal 'byor bsgom pa la dbang :
chos kyi sku thob rung gi rten 'brel bsgrigs pa yin no :
zhes dag pa brjod do //
gsum pa dbang bzhi pa ni /
de nas shes rab ye shes kyi dbang thob pa'i gtang rag dang dbang bzhi pa tshig dbang rin po che zhu ba'i don du maN+Dal phul mdzod /
de nas gsol ba 'debs pa 'di'i rjes zlos mdzod /
kye kye dus gsum gu ru rje :
yang dag ye shes ngo bo nyid :
rang byung rig pa'i ngo bo la :
bdag nyid nges pa'i shes pa skyes :
sna tshogs rang grol klong yangs mchog :
gnyis med ye shes chen po 'di :
'gro ba gzhan la yod pa min :
dam chos bdud rtsi mchog chen po :
snying po'i bcud phyung 'di de nyid :
'thung phyir bdag nyid bla ma la :
lus ngag yid gus gsol ba 'debs :
khyed thugs brtse bas bzung du gsol :
gal te don mchog bdag gis 'tshal :
rnam pa kun ldan mchog gyur pa'i :
bzhi pa'i dbang mchog bdag la ni :
khyod zhabs pad+mos bka' drin stsol :
lan gsum /
rdo rje spyi bor bzhag la /
e ma :
bsrung du med pa'i dam tshig ni :
thams cad ro mnyam chos nyid ngang :
'khor 'das spang blang bral ba yi :
gang shar chos nyid rol pa la :
ma rig 'dzin pas ma bslad srungs :
gal te de las 'da' gyur na :
'khor bar bsreg go shes par gyis :
zhes dam tshig bsgrags pa nyid bsrung bar khas len pa 'di'i rjes zlos mdzod /
kye ho :
bla ma don dam nges pa'i sku :
khyod zhabs pad mo las byung ba'i :
yang dag dam tshig gnang ba gang :
bsrung bya srung byed las 'das pa :
yongs grub chen por bdag gis bsrung :
zhes brjod /
de nas ye shes pa dbab pa'i slad du gsol ba gdab pa 'di'i rjes zlos mdzod /
kye ho :
bla ma don dam nges pa'i sku :
khyed kyis byin rlabs ye shes mchog :
bu mchog bdag la dus 'dir stsol :
rig pa'i ye shes bskyed du gsol :
lan gsum /
de nas ye shes dbab pa'i phyir du lus gnad rnam snang gi chos bdun bca':
ngag gnad rlung rgyu ba rang sor klod :
yid kyi gnad ma yengs par khyed rang spyan ras gzigs dmar po phreng ba dang pad+ma 'dzin pa skyil krung du bzhugs pa dar dang rin po che dang rus pa'i rgyan can gyi smin phrag mtshams su dga' ba 'khyil pa dmar po 'od zer dang bcas pa zhig g.yon du myur la drag par 'khor ba :
de las 'od zer 'phros pas phyogs bcu'i sangs rgyas byang sems bla ma yi dam mkha' 'gro chos skyong thams cad char sprin gtibs pa ltar byon nas khyed rang la thim pas rgyud byin gyis brlabs pa'i mos pa mdzod :
oM ma Ni pad+me hU~M hrI:
DA ki nI ha ri ni sa hU~M dz+nyA na A be sha ya a A:
zhes bzlas shing spos rol dang bcas pas byin dbab nas /
tiSh+Tha badzra :
zhes brjod pas brtan par bya'o /
de nas dbang dngos gzhi'i don du gsol ba gdab pa 'di'i rjes zlos mdzod /
khyod zhabs pad+mo'i bka' drin gyis :
gtso bo'i dbang bskur rnams gsum thob :
de ring rin chen bzhi pa yang :
bka' drin gyis ni bskyab tu gsol /
zhes gsol ba btab /
de nas gnas lugs kyi ngo bo gzhi thog tu chos skur ngo sprad pa 'di la gsan mdzod /
e ma skal ldan rigs kyi bu :
rang byung ye shes rig pa'i klong :
bcas bcos med par zhog cig bu :
bde gsal mi rtog so ma la :
'bol le shig ge lhan ne ba :
sprin bral nam mkha' lta bur gyur :
de nyid gshis kyi gnas lugs so :
zhes brjod /
de nas khyed rang thal mo sbyar te langs nas kha phyogs bzhir 'khor te sems dang nam mkha' bsre zhing mnyam par zhog la tshig 'di gsan mdzod /
kye ma kye ma rigs kyi bu :
mig rtse nam mkha'i shar du ltos :
rang byung rig pa'i ye shes de :
shar gyi bar snang dag la ni :
thogs pa med par 'gro bar soms :
'gro bar bsam na 'gro mkhan med :
gang du 'gro bar phyin pa med :
'gro bar sems pa rang gi sems :
sems 'di mtha' bral stong pa yin :
kye ma kye ma rigs kyi bu :
mig rtse nam mkha'i lho ru ltos :
rang byung rig pa'i ye shes de :
lho yi bar snang dag la ni :
thogs pa med par 'gro bar soms :
'gro bar sems pa rang gi sems :
sems ni mtha' bral stong pa yin :
kye ma kye ma rigs kyi bu :
mig rtse nam mkha'i nub tu ltos :
rang byung rig pa'i ye shes de :
nub kyi bar snang dag la ni :
thogs pa med par 'gro bar soms :
'gro bar sems pa rang gi sems :
sems ni mtha' bral stong pa yin :
kye ma kye ma rigs kyi bu :
mig rtse nam mkha'i byang du ltos :
rang byung rig pa'i ye shes de :
byang gi bar snang dag la ni :
thogs pa med par 'gro bar soms :
'gro bar sems pa rang gi sems :
sems ni mtha' bral stong pa yin :
zhes dang /
slar yang /
kye ma rigs kyi bu khyod kyi :
sems 'di dang po gang nas byung :
bar du gnas pa'i yul gar 'dug :
tha mar 'gro ba'i khong 'dug gam :
byung gnas 'gro 'ong rtsa ba gang :
rgyu rkyen rtsa ba 'bras bu gang :
zhes dang /
e ma ngo mtshar rmad byung chos :
rdzogs pa'i sangs rgyas kun gyi gsang :
skye ba med las thams cad skyes :
skyes tsam nyid nas skye ba med :
e ma ngo mtshar rmad byung chos :
rdzogs pa'i sangs rgyas kun gyi gsang :
gnas pa med las thams cad gnas :
gnas tsam nyid nas gnas pa med :
e ma ngo mtshar rmad byung chos :
rdzogs pa'i sangs rgyas kun gyi gsang :
'gag pa med las thams cad 'gag :
'gags tsam nyid nas 'gag pa med :
skye 'gag gnas gsum mtha' bral ba'i :
lhun grub chos nyid rin po che :
e ma ngo mtshar rmad byung chos :
zhes pas skye 'gag gnas gsum mtha' bral du ngo sprad /
de nas tshogs drug bden zhen rtag chad dang bral bar ngo sprad pa ni tshig 'di la gsan mdzod /
me long la lha sku shar ba sogs bstan la /
kye ma rigs kyi bu khyod kyis :
rgyal ba'i sku gzugs 'di la ltos :
rgyan dang cha lugs du mar snang :
snang bar 'dzin pa rang gi sems :
de la ltos dang gzhi rtsa bral :
de bzhin yid yul snang ba'i gzugs :
yul nyid gsal mkhan ngo bos stong :
de ni gsal stong chos sku yin :
rol mo'i sgra sna tshogs bsgrags /
kye ma rigs kyi bu khyod kyis :
sna tshogs sgra dbyangs 'di la nyon :
'ur ting seng ngag dar dir tshogs :
snyan dang mi snyan gang yin pa :
skyon yon mkhan po gang na 'dug :
de nyid ngo bo brjod bral ba :
grags pa sgra ru gyur tshad kun :
de ni grags stong bya ba yin :
gsal bar grags kyang ngo bos stong :
shes dus gzhi med rtsa bral yin :
de ni grags stong brjod bral lo :
spos la sogs pa'i dri sna tshogs pa sna la gtugs shing /
kye ma rigs kyi bu khyod kyis :
spos dang sman sogs dri zhim dang :
mi sdug dri la'ang snom par gyis :
de nyid dri don rtogs par snoms :
de yi ngo bo sems la ltos :
chags dang sdang ba'i zhen pa bsdur :
de yi mkhan po rtsa ba chod :
des na rkyen snang shes pa 'dres :
gnyis 'dzin shes pa glo bur yin :
rkyen gyi snang ba ngo bos stong :
zas kyi ro kha mngar sogs sna tshogs pa myang du bcug la /
kye ma rigs kyi bu khyod kyis :
sna tshogs zas la sred pa la :
kha mngar skyur dang tshwa rtsub pa :
'di rnams rtsa ba gang las byung :
chags dang sdang ba 'dug mi 'dug :
thams cad du ma ro gcig tu :
gzhi rtsa sems la chod par gyis :
chags dang sdang dang ngo bos stong :
zhen bral yul snang der 'dzin pa :
rang grol stong pa nyid du spyod :
dar dang re rtsub kyis 'gram pa g.yas g.yon phyis la /
kye ma rigs kyi bu khyod kyis :
lus 'di gcer bur phyung nas kyang :
reg bya 'jam rtsub sna tshogs ltos :
de la chags sdang 'dug mi 'dug :
chags sdang gnyis 'dzin gang skyes kyang :
rnam pa gsal la rang bzhin stong :
sna tshogs 'char sgo sems las byung :
rang sems smra bsam brjod yul bral :
yid la dgag sgrub sna tshogs 'char du bcug la /
kye ma rigs kyi bu khyod kyis :
skyid sdug legs nyes mtha' dag sgoms :
de la dga' dang mi dga' ltos :
gang ltar byung yang sems las byung :
bde dang sdug bsngal gang byung yang :
gsal dang ngo bo rig stong nyid :
dper na chu zla ji bzhin no :
de bzhin 'dod chags zhe sdang dang :
gti mug nga rgyal phrag dog sogs :
nyon mongs rba rlabs ci shar yang :
pha rol yul snang rkyen las byung :
yul snang rkyen la ltos 'dzin med :
sems nyid ngo bo stong pa la :
stong pa'i gsal cha rtog par 'khrul :
'khrul snang rtsa ba rtsad bcad pas :
tshogs drug rkyen yul rtsa ba rnams :
spros bral ka dag klong du 'o :
snang srid 'khor 'das chos rnams kun :
rol pa ye shes 'ub chub che :
rgya chad phyogs lhung dang bral ba :
bsgrub bya sgrub byed blo las 'das :
lta sgom spyod 'bras rdzun khung rdib :
'di don khyod kyis shes par gyis :
zhes brjod /
des don dam byang chub sems kyi dkyil 'khor du :
bla ma ngo bo nyid kyi sku las :
tshig dbang rin po che thob :
sgo gsum gyi sgrib pa dag :
lam phyag rgya chen po bsgom pa la dbang :
ngo bo nyid kyi sku thob rung gi rten 'brel bsgrigs pa yin no :
zhes dag pa brjod /
de nas bum pa glegs bam rdor dril mchod rdzas sogs gtad la /
de nas phyogs bcu'i sangs rgyas dang byang chub sems dpa' bla ma yi dam dpa' bo mkha' 'gro chos skyong srung ma bka' sdod bran g.yog 'khor dang bcas pa thams cad kyi bka' bum pa gang byos kyi tshul du babs te :
chos dang bka'i bdag por gyur nas :
'gro ba'i bla mar gyur pa'i mos pa mdzod :
ces brjod la dbugs dbyung ba ni /
da ni khyed rnams dkyil 'khor gyi //
slob dpon sngags dang rgyud 'dzin pa //
sangs rgyas byang chub sems dpa' dang //
lha rnams dag kyang dgongs par 'gyur //
sems can kun la rjes brtse bas /
khyed kyis dkyil 'khor cho ga bzhin //
rab tu 'bad de bri bar bya //
sgrub pa po rnams rgyud la sbyor //
mchog tu gsang ba dam pa yi //
dkyil 'khor mthong zhing zhugs pas na //
sdig pa kun las rnam par grol //
deng 'dir khyed rnams bde bar gnas //
bde chen theg pa 'di la ni //
phyin chad khyod la 'chi ba med //
srid pa'i sdug bsngal las khyod 'das //
srid pa shin tu mtha' grub bo //
sangs rgyas rdo rje can kun gyis //
de ring tshe ldan dbang bskur ro /
khams gsum kun gyi rgyal srid che //
bdag po nyid du khyod nges so //
'dod chags bral ba lta bu'i sdig
/khams gsum na ni gzhan med do //
de bas 'dod la chags bral nyid /
khyod kyis nam yang ma byed cig
/'dod pa kun la spyod pa khyod //
gang la'ang 'jigs med spyad par gyis //
sha lnga bdud rtsi lnga bza' bya //
bud med rin chen spang mi bya //
zhes dang /
'di las gzhan yang dam tshig bsrung //
srog chags bsad par mi bya zhing //
slob dpon spang bar mi bya ste //
dam tshig shin tu 'da' bar dka'//
shes rab thabs kyi bsam pa yis //
mi bya cung zad yod ma yin //
ma 'jigs khyod la sdig pa med //
de bzhin gshegs pa'i gsung ji bzhin //
'di ltar yid ni rab dwangs rdo rje nyid du gyis //
rang gi dam tshig mi zad bde ster bsten par gyis //
'gro ba bde ba nyung las rdo rje sems dpa' dang //
mtshungs pa'i rtag pa nyid du khyod rnams phyin par 'gyur //
de'i rjes la dril bu gsil zhing /
kye ho :
'khor ba'i skyon rnams yongs bral ba'i :
nyon mongs rnams ni ye shes mchog :
lus ngag yid gsum 'di dag ni :
thog ma med nas 'phags pa mchog :
spyan ras gzigs kyi sku gsung thugs :
'khor ba ye sangs rgyas pa la :
sgrub pa'i thabs gzhan yod ma yin :
snang grags phyi nang dngos po kun :
chos nyid rol pa'i cho 'phrul bstan :
sangs rgyas rang gi sems las ni :
ma gtogs gzhan nas thob mi srid :
de bas 'dir ni nges pa'i don :
khyod la dbugs dbyung yang dag bstan :
zhes dbugs dbyung ngo //
de ltar dbang thob pa la dga' spro bskyed pa 'di'i rjes zlos mdzod /
de ring sangs rgyas thams cad nyid :
bdag la nye bar dgongs su gsol :
'di ltar khyod kyi bka' drin gyis :
bdag ni byang chub bsgrub tu bstsal :
der bdag skye ba 'bras bur bcas :
de ring sangs rgyas rigs su skyes :
sangs rgyas sras su da gyur to :
da nas bdag gis ci nas kyang :
rnyogs med gsang sngags lam 'di la :
bka' bstsal ltar du spyod par bgyi'o :
zhes brjod par bya'o //
mjug tu shis brjod dam tshig khas len maN+Dal yon 'bul rnams spyi ltar dang sgrub thabs kyi mjug chog rnams las byang ltar bya'o //
rtsod dus snyigs ma'i dbang bskur gzugs brnyan la //
bla slob mtshan ldan nyin mo'i skar ltar dkon //
'di 'dra yod med don la mtshungs na yang //
rnam pa'i rgyun tsam bsams nas slar yang bkod //
da dung sngon sbyangs dbang po rab //
'byung ba'ang srid mtha' ma bkag pas //
de 'dra bde myur gsang lam nas //
mchog dngos grub pa'i rgyur gyur cig
/ces pa'ang rtsa ba'i yig cha bris nas ring zhig 'das pa'i phyi mo ru /
pad+ma gar gyi dbang phyug rtsal gyis gzhung las lag len kho na khol phyung du bsdebs pa la nongs pa bshags pas tshangs par gsol lo //
dge legs 'phel //

//
