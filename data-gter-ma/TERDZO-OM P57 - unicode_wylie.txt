oM swasti /
ngal gsos rgyal po chen po ni //
dbang gi las mdzad der btud nas //
sgrub thabs rjes gnang cho ga yi //
snying po mdo tsam bri bar bya //
'dir rnam thos sras mdung dmar can rta sngon gyi sgrub thabs dang 'brel bar rjes gnang sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
stegs bu dri bzang dang sin+d+hu ras byugs pa la /
maN+Dal sgom don dang mthun pa rdul tshon dang ras bris la brten pa'am /
bsdu na pad+ma dmar po 'dab ma brgyad pa'i steng du /
gtor ma gru gsum 'khor can la ba dan dmar po sku gzugs kyis brgyan pa btsugs /
mtha' skor gyi shar du spos dang dri chu'i dung zhal /
shar lhor mar me /
lhor rgya phor ram dngul phor du chang phud /
lho nub tu mda' dar /
nub tu 'bru sna tshogs kyi me tog
/nub byang du mdung dmar /
byang du 'bul gtor sha sogs bza' bcas brgyan pa /
byang shar du bshos bu gru gsum ra dmar khrag gis byugs pa rnams bsham /
gzhan yang rdor dril rol mo sogs mkho ba'i yo byad thams cad tshogs par bsham mo //

//gnyis pa sgrub pa'i thabs ni /
bgegs gtor gtang /
mchod pa byin gyis brlab /
gsang ba'i bdag po'i bdag bskyed sngon du 'gro bas /
mdun gyi rten bsang sbyang /
stong pa'i ngang las e yaM raM laM suM las 'byung bzhi ri rab dang bcas pa'i rtser /
b+h+rU~M las gzhal yas khang gru bzhi sgo bzhi rta babs dang bcas pa rdo rje'i sa gzhi la gnas shing rwa bas bskor ba mtshan nyid thams cad rdzogs shing rgyan gyis brgyan pa /
nang gi lha snam phyogs kyi mdog can du gnas pa'i dbus su 'khor lo sngon po rtsibs bzhi pa'i lte bar sna tshogs pad+ma dang nyi ma'i gdan la gnas pa'i rta sngo nag nyams rtsal dang ldan pa gser gyi sga dang rin po che'i rgyan gyis brgyan pa /
de'i steng du bai dmar po'i 'phro 'du las rgyal po chen po rnam thos sras sku mdog dmar po zhal gcig phyag gnyis pa /
spyan gnyis dmar la zlum pa /
zhal gdangs shing mche ba gtsigs pa /
smin ma dang sma ra dmar ser 'bar ba /
phyag g.yas mdung dmar 'phyar zhing g.yon gter gyi ne'u le 'dzin pa /
dar sna tshogs kyi na bza' dang bse khrab gsol ba gser gyi ska rags can /
dbu la rmog zhu dang zhabs la bse'i lo khram gsol ba /
khams gsum dbang du bsdu ba'i 'od zer 'bar ba'i dbus na bzhugs pa'o //
'khor lo'i rtsibs bzhi la shar du sha las rA hu la mgo dgu'i steng na bya rog gi zhal can smug nag lus kun mig gis gang zhing ro smad sbrul du 'khyil ba /
chu srin gyi rgyal mtshan dang sbrul zhags 'dzin pa /
lhor ra las gnod sbyin d+ha na ser nag rtse gsum thod khrag
/nub tu ma las kA la nag po be con thod khrag
/byang du na las ku be ra ljang nag dbyug tho dang thod khrag
/phyi rol lha snam gyi phyogs bzhir shar du ya las bum sna dmar ljang g.yas rgyal mtshan /
lhor saM las dung sna ser ljang g.yas rgyal mtshan /
nub tu haM las sna gsum ljang nag g.yas mdung dmar /
byang du aM las sna chen dkar ljang g.yas dbyug tho /
de bdun ka sbom thung 'jigs pa'i gzugs can dar dang rin po che'i rgyan can g.yon ne'u le thogs pa'o //
shar sgor dzaHlas lcags kyu ma dkar mo /
lho sgor hU~M las zhags pa ma ser mo /
nub sgor baM las lcags sgrog ma dmar mo /
byang sgor hoHlas dril bu ma ljang gu bzhi ka'ang 'dzum khro dar dang rin po ches brgyan pa /
phyi'i khor yug la gnod sbyin bye ba'i tshogs kyis bskor ba'o //
gnas gsum byin gyis brlab /
rang nyid gsang ba'i bdag po'i thugs ka'i hU~M gi 'od zer las khro bo 'dod pa'i rgyal po byung /
rgyal po 'khor bcas spyan drangs par bsam /
spos sbyor bsreg cing /
bai /
ri rab lhun po'i byang phyogs nas //
gnod sbyin rgyal po rnam thos sras //
'khor gyi gnod sbyin tshogs dang bcas //
thugs dam dbang gis gshegs su gsol //
oM ma hA yak+Sha rA dza bai shra ma NA ya sa mA dzaH
dzaHhU~M baM hoH
oM bai shra ma NA A kar+ShA ya dzaH
zhes pas spyan drangs /
oM rat+na mu ku Ta a b+hi Shiny+tsa mi /
zhes cod pan gyis dbang bskur /
hU~M/
ri rab chen po'i gzhal yas 'dir //
nyi zla pad+ma'i gdan khri la //
gnod sbyin rgyal po 'khor dang bcas //
bstan pa bsrung phyir bzhugs su gsol //
sa ma ya tiSh+Tha lhan /
zhes bzhugs su gsol /
gsang bdag gnod sbyin 'khor dang bcas //
dam tshig can gyi lha tshogs la //
gnyis med dad pa'i tshul gyis ni //
rtse gcig gus pas phyag 'tshal lo //
a ti pU hoH
pra tIts+tsha hoH
na maH
zhes pas phyag bya /
hU~M/
gsang bdag gnod sbyin chen po 'khor bcas la //
spos dang me tog mar me zhal zas dang //
sil snyan rnga chen byug pa mchod pa'i sprin //
dngos su 'byor dang yid kyis sprul pas mchod //
oM badzra ar+g+haM nas shab+da'i bar dang /
pU dza me g+ha sa mu dra s+pha ra Na sa ma ye hU~M/
zhes pas mchod /
bstod pa ni /
bai /
ri rab lhun po'i byang phyogs nas //
rgyal po chen po rnam thos sras //
gling bzhi'i byang phyogs skyong tsa na //
in+d+ra nI la'i mdog dang ldan //
sa brgyad sems dpar bzhugs pa po //
gnod sbyin pho mo mang po dang //
klu yi sde dpon mdzad tsa na //
rin chen gser gyi kha dog dang //
mkha' 'gro ma dang klu mo dang //
bdud mo'i sde dpon mdzad tsa na //
bai DUr mthing ga'i sku mdog can //
gsang ba'i gnad nas bskul tsa na //
pad+ma rA ga'i mdog 'dra ba //
mi thung bzhengs pa'i cha lugs la //
le brgan dar gyi cod pan can //
sku la bse khrab dmar po gsol //
phyag g.yas mdung dmar rgyal mtshan thogs //
g.yon pa ne'u le lcags kyu 'dzin //
'gro ba'i rnam shes dbang du sdud //
sku las 'od zer dmar po 'phro //
srid pa gsum yang dbang du sdud //
'gro ba mi yi rnam shes 'gugs //
sbyin bdag rnams kyi lag pa sgul //
bdag la zas nor dngos grub stsol /
khyed kyis sprul pa'i rgyal phran rnams //
'gro ba rnams kyi snying du zhugs //
rnam shes sgyur la dbang du sdus //
sgrub pa po la dngos grub stsol //
ces bstod cing bskul lo //
bzlas pa bya ba ni /
rgyal po 'khor bcas kyi thugs kar nyi ma la gnas pa'i bai yig sngags kyis bskor ba bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
oM ma hA rA dza yak+Sha sa ma ya bai shra ma NA ya sarba tsit+ta rat+na hrIM hrIM dzaHdzaH
zhes ci nus bzla /
gtor ma bsang sbyang /
rlung me thod pa'i sgyed pu la gnas pa'i a las ka pA lar bcud sha lnga bdud rtsi lngar gnas pa la /
rang gi snying ga'i 'od kyis gnod byed thams cad bkug ste thim pa'i sha khrag gi gtor ma 'dod yon gyi phung por bsam la /
oM AHhU~M/
lan gsum dang /
a kA ro sogs kyis byin gyis brlab /
oM bai shra ma NA sa pa ri bA ra ma hA ba lin+ta ma hA pU dza kha kha khA hi khA hi /
zhes pa bdun gyis phul la /
bai /
rin chen mdzes pa'i pho brang na /
khams gsum dbang du byed pa'i lha //
rgyal po chen po rnam thos sras //
mdung dmar 'dzin la phyag 'tshal lo //
byang phyogs rgyal po rnam thos sras //
sras dang blon po sgo ma dang //
gnod sbyin bye ba'i tshogs dang bcas //
'khor bcas ma lus thams cad kun //
mchod sbyin gtor ma 'di bzhes la //
bdag cag 'khor dang bcas pa rnams //
bu sdug bzhin du bskyang ba dang //
tshe dang bsod nams rgyas par mdzod //
gzhan yang bdag cag 'khor bcas la //
log par zhugs pa'i dgra dang bgegs //
de yi phru ma gzhom pa dang //
gtan nas brlag pa'i phrin las mdzod //
de ltar bcol ba'i las 'di dag
/dam tshig ldan pa khyed rnams kyis //
sngon gyi dam tshig rjes dgongs la //
ma g.yel da lta 'grub par mdzod //
ces phrin las gsol /
rjes chog ni ser chen gyi skabs dang 'dra'o //
!
//gsum pa rjes gnang gi cho ga ni /
sgrub mchod bshad ma thag pa ltar byas nas /
slob ma rnams khrus byas /
bgegs bskrad /
mtshams sbyor gyi skabs /
yang gsang mkha' 'gro ltar sgrub pa ste bzhi las zhes pa yan chad ser chen gyi skabs ltar las /
'di nyid grags tshod gsang sgrub yin pa ltar snang yang /
don du mdung dmar can rtsa sgrub rta sngon ma 'di nyid nang sgrub yin par nges shing /
gang ltar de lta bu'i rnam thos sras kyi man ngag zab mo rnams phyi rabs kyi don du sbas pa gnyal pa nyi ma shes rab kyis bton nas /
dam pa du ma las rim bzhin brgyud pa'i rjes gnang zab mo sgrub pa la slob dpon gyi bya ba rnams sngon du song /
slob ma'i bya ba maN+Dal phul nas /

gsol ba gdab pa /
thugs rje chen po'i gter mnga' ba //
slob dpon khyod ni dgongs su gsol //
bdag sogs dbul phongs skyob pa'i phyir //
gter chen sgrub pa bdag la stsol //
ces zhu /
rgyal chen rnam mang thos sras ni /
khyod kyis brtson par mchod nus sam //
phrin las bcol dang dam tshig rnams //
rjes su mthun par byed nus sam //
zhes dri /
gtso bos ji ltar sogs kyis khas blang /
rgyun bshags nas mdun bskyed mchod bstod kyi bar   bya tshul /ser chen dang 'dra ba las /   'di'i dgos chos sgyur /mchan /
lcags kyi rdo rje spyi bor bzhag ste /
'di ni ye shes rdo rje ste //
sangs rgyas thams cad kun gyi bdag
/dregs pa spyi yi gnyen po mchog
/khyod la bdag gis deng 'dir bskur //
oM ma hA a b+hi Shiny+tsa tu mAM oM AHhU~M swA hA/
zhes dregs pa spyi 'dul gyi rjes gnang ngo //
slob ma phyag rdor du gsal ba'i snying gar gtor ma bzhag ste /
gtor ma'i lha las rgyal chen gnyis pa zhig mched slob ma'i snying gar thim /
lus dang grib ma'i tshul du bzhugs par mos /
oM bai rA dza sa ma ya sid+d+hi dzaHhU~M baM hoH
'di ni rgyal po chen po ste /
khams gsum dbang du sdud pa'i lha //
dngos grub ma lus kun stsol ba /
khyod la de ring bskur thob shog
/kA ya sid+d+hi oM/
wA ka sid+d+hi AH
tsit+ta sid+d+hi hU~M/
zhes dang bla ma brgyud pa'i mtshan nas brjod de bka' bsgo skabs su gang babs bya ste sku dngos kyi rjes gnang ngo //
mdung dmar gtad la /
'di ni dbang gi mdung dmar ste /    yang gsang phyag mtshan bzhi par sbyar skabs 'dir rgyal mtshan /
ne'u le /
lcags kyu gsum du kha sgyur nas lan bzhi bya dgos /mchan /
tshe dang bsod nams rgyas par byed //
'gro ba thams cad dbang du sdud //
dbang gi las kyi dbang bskur sbyin //
oM bai rA dza ma ma dung dung phaT/
dbang gi las kyi rjes gnang ngo //
dung phor gyi dri bzang lce la bzhag ste gtor zan cung zad kyang byin la /
bdud rtsi'i ro mchog dam pa yis //
zas nor longs spyod char ltar 'beb //
'jig rten gsum gyi bcud thams cad //
bdud rtsir bsgyur nas gtad cing bskur //
oM sarba pany+tsa a mr-ita sid+d+hi hU~M hU~M/
dngos grub kyi rjes gnang ngo //
rta sha dang mi sha mi za /
ro la mi reg
/snod kha chag tu mi za /
yugs sa mo'i zas mi za /
re nag mi 'ding /
rta nag mi zhon /
gos nag mi gyon pa sogs spang bya dang /
lung thang gi phreng ba gzung /
stod g.yogs sngon po bgo
/phyi rten rta sngon dngos sam bris pa dang /
nang rten sku 'bag bcang /
gsang rten gtor ma ma chag pa ste bsgrub bya'i dam tshig rnams bsgrag cing khas blang ngo //
maN+Dal 'bul ba sogs dang /
mdun bskyed kyi rjes chog kyang sngar dang 'dra'o //
mi 'a~Xgyur tshe dang ye shes mthu //
thogs me~Xd sgrub byed rdo~X rje~X'i rigs //
rgyal chen sgrub thabs snying po'i mchog
/zab mor 'dril ba 'di rmad byung //
rgyal chen nang sgrub mdung dmar can rtsa sgrub rta sngon ma'i sgrub thabs rjes gnang dang bcas pa'i le'u tshan no ///
/
