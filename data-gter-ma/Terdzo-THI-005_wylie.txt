@#//
bai ro'i thugs tig dran pa tshe sgrub kyi phrin las dbang bskur gyi cho ga bklag chog tu bkod pa tshe dbang g.yung drung 'khyil ba zhes bya ba bzhugs so //
na mo gu ru d+he ba d+hA ki nI yai /
ye sangs rgyas nyid ma 'gags thugs rje'i rtsal //
gang 'dul rol pa 'chi med rig 'dzin tshul //
rnam thar bsam yas zhabs la gus btud de //
sgrub thabs zur 'debs dgod 'dir gnang ba stsol //
rnam snang lo tsA ba chen po'i thugs tig ches zab pa'i tshe sgrub 'di nyid rang don nar ma'i nyams len ni gter gzhung nyid las ci'ang mi dgos shing /
gzhan don tshe sgrub dang dbang bskur sogs kyi skabs spyi mtshungs cung zad spro ba la gnyis /
phrin las dang /
dbang bskur ro //
dang po la gsum /
sngon 'gro
/dngos gzhi /
rjes so //
dang po ni /
bkra shis shing yid du 'ong ba'i dben par stegs gtsang ma sman spos kyis chag chag btab pa la /
dkyil 'khor zla gam dmar po g.yung drung dang 'od lnga'i rwa bas bskor ba'i dbus su dkar mngar spod zan sbyar ba'i tshe 'brang rgyan ldan bzhag
/mdun du thod pa mtshan ldan mngar gsum btab pa'i chang gis bkang ba kha la mar ze yis brgyan pa dang /
g.yas g.yon du tshe ril /
zla phrom zla rgyas kyis mtshon bkra shis pa'i zhal zas rnams bkod /
dbang rgyas par bskur na /
bla ma brgyud pa dang gtso bo'i sku tsaka kyang bzhag
/sman gtor rak+ta /
phyi mchod sogs spyi mtshungs dang /
mda' dar /
dkar gtor /
tshogs kyi yo byad rnams tshogs par bya /
de nas cho ga'i sngon du 'gro ba la lnga /
dang po bsang khrus bya ba ni /
spos dud kyis phyungs la /
a /
nags tshal bcud phyungs yid du 'ong //
dri zhim ngad ldan spos me 'dis //
gnas dang yo byad sgrub pa po'i //
nyes pa'i skyon rnams bsang bar bya //
A+o~M shim phod ha ra sang nge ye swA hA/
chab bran la /
A+o~M/
gtsang ma'i tshan chab spos kyi chu //
dri ldan bdud rtsi'i khrus gsol bas //
gnas dang yo byad sgrub pa po'i //
skyon gyi dri ma dag gyur cig
/A+o~M shud+d+he shud+d+ho sa le sang nge ye swA hA/
gnyis pa phyi rgyud la dkar gtor bsngo ba ni /
raM yaM khaM/
dkar gtor ri rab gling bzhi 'dod pa'i yon tan sna tshogs kyis gang bar gyur /
a A+o~M hU~M/
A+o~M/
sngon gyi rgyal ba'i bka' nyan cing //
da lta dge ba'i sdongs mdzad pa //
lha klu sde brgyad 'jig rten skyong //
yul sa gzhi bdag mthu bo che //
'khor bcas 'dir gshegs gtor ma bzhes //
ko long ru nga ma byed par //
sgrub pa'i mthun rkyen spel ba dang //
dkar po dge ba'i sdongs grogs mdzod //
ces gtor ma phyir 'bul /
gsum pa bgegs bskrad pa ni /
bswo /
nga ni rngam chen khro bo'i sku /
dug lnga 'joms mdzad me phung 'bar //
nyon mongs bgegs rigs thal bar rlog
/'dug pa'i gnas med la 'ur dengs //
bswo A+o~M khro ta ha la ne raM dza la raM/
bzhi pa rgyan bkod pa ni /
a /
tshe 'brang mkha' dbyings gnyis su med //
tshe chang gta' chen byang chub rgyun //
zhal zas bkra shis dngos grub rten //
bdag cag g.yung drung tshe sgrub phyir //
mi 'gyur brtan par bzhugs su gsol //
g.yung drung rata na si ti bruM lhan /
lnga pa gsang mtshams gcad pa ni /
bswo /
nga ni g.yung drung tshe yi lha //
ma bcos ma bslad snying po a //
skye shi med pa'i rang bzhin yin //
bar gcod 'byung po rang gi sems //
sems nyid stong gsal 'dzin pa bral //
rnam rtog bgegs kyi ming yang med //
bgegs rnams stong pa'i ngang du dengs //
bswo /
a phaT phaT/
ces lta bas bsrung ngo //
gnyis pa dngos gzhi la bdun las /
dang po rgyud dag pa'i sbyor ba ni /
bswo A+o~M:
dkon mchog gsum gyi ngo bo nyid :
g.yung drung tshe yi lha tshogs la :
phyag 'tshal skyabs mchi gsol ba 'debs :
'gro ba'i don phyir 'chi med bsgrub :
lan gsum /
'dir gter rnying ltar cung zad spro na /
bdag dang mar gyur nam mkha'i mtha' dang mnyam pa'i sems can thams cad ji srid g.yung drung snying po la mchis kyi bar du /
rtsa ba'i bla ma bka' drin can la skyabs su mchi'o //
brgyud pa'i bla ma byin rlabs can la skyabs su mchi'o //
'dren pa'i bla ma thugs rje can la skyabs su mchi'o //
skyabs gnas yul mchog rnam bzhi'i tshogs la skyabs su mchi'o //
pho rgyud rig 'dzin sems dpa'i tshogs la skyabs mchi'o //
mo rgyud ma dang mkha' 'gro'i tshogs la skyabs su mchi'o //
mi mngon dbyings nas thugs rje'i 'od phyungs la //
bdag la g.yung drung tshe yi dngos grub stsol //
ces dang /
e ma hoH
'og min dbyings nas 'chi med sku ru bstan /
khod spungs dran pa'i sku la gsol ba 'debs //
dur khrod tshogs bdag tshe dbang dngos grub ster //
'od ldan 'bar ma'i sku la gsol ba 'debs //
ye shes spyan ldan kun mkhyen dgongs pa brnyes //
bai ro tsA na'i sku la gsol ba 'debs //
smon lam bka' babs gang 'dul 'gro don mdzad //
lang gro lo tsA'i sku la gsol ba 'debs //
sbyangs pa'i 'phro sad bka' gter dngos grub bsnyems //
mi shigs g.yung drung 'byung gnas la gsol ba 'debs //
rgyal ba'i rnam 'phrul gdul dka' thar par 'dren //
rtsa ba'i bla ma'i sku la gsol ba 'debs //
dad gus gdung bas gsol ba btab pa'i mthus //
gdos bcas lus la nad gcong med pa dang //
dbang bzhi yongs su rdzogs par byin gyis rlobs //
bdag 'dzin blo yi 'ching ba dbyings su grol //
rlung sems dbu mar thim par byin gyis rlobs //
ngo shes thag chod snang ba bla mar 'char //
tshe dbang rig 'dzin thob par byin gyis rlobs //
zhes gsol ba gdab /
gnyis pa bdag lha ru bskyed pa ni /
stong zhing bdag med pa'i ngang las /
kun snang snying rje tshad med pa bsgom /
de'i ngang las chu las chu bur rdol ba bzhin du sa bon dang lhar bsgom ste /
a a a :
a ni bon nyid skye ba med :
a las A+o~M 'phros hU~M la thim :
sangs rgyas sems dpa' rig 'dzin dang :
snod bcud dwangs ma thams cad bsdus :
bdag nyid skad cig dran rdzogs su :
'chi med dran pa tshe dbang rtsal :
phyag g.yas g.yung drung thugs kar gtod :
g.yon pas mnyam gzhag tshe bum 'dzin :
'od ldan ye shes tsan d+ha lI:
pad+ma tshe bum bsnams pas 'khril :
gnyis ka dar dang rata nas brgyan :
me tog dmar po'i do shal 'phyang :
pad zla nyi ma'i dbus na bzhugs :
srog rtsa lcags kyi sbu gu'i dbus :
g.yung drung dmar gsal nr-i yis mtshan :
khog par a dkar 'od lnga 'phro :
de las 'od zer yar 'phros pas :
dbyings nas ye shes spyan drangs thim :
bswo A+o~M khod spungs rata na tshe nr-i dzaHbruM:
gsum pa dkyil 'khor bskyed pa ni /
bdag nyid khod spungs yab yum gyi thugs ka nas yi ge 'bru gsum 'phros /
mdun gyi dkyil 'khor la phog ste 'od du zhu /
de dag yongs su gyur pa las phyi ye shes kyi gzhal yas khang gsal la rang bzhin med pa /
snang la dngos po med pa /
rgyan dang bkod pa phun sum tshogs pa'i nang du nyi zla pad+ma brtsegs pa'i gdan la khod spungs dran pa 'chi med tshe'i lha /
zhal gcig phyag gnyis /
phyag g.yas mi 'gyur ba'i g.yung drung thugs kar gtod de 'dzin pa /
g.yon pas mnyam gzhag tshe'i bum pa bdud rtsi'i bcud kyis gang zhing dpag bsam yal ga'i kha rgyan can bsnams pa /
zhabs gnyis skyil mo krung gis bzhugs pa'i pang du yum ye shes tsan+d+ha lI 'od ldan 'bar ma pad+ma dang tshe bum bsnams pas 'khril ba /
yab yum gnyis ka'ang dkar la dmar ba'i mdangs chags shing ye shes kyi 'od lnga 'phro ba zhi zhing 'dzum la sgeg pa'i nyams can /
dar dang rin po che sna tshogs pa dang pad+ma'i phreng bas mdzes par brgyan pa /
tshe bdag rig 'dzin pho mo grangs med pas bskor bar gyur /
bzhi pa dbyings nas spyan 'dren pa ni /
bdag mdun gyi thugs ka nas 'od zer dpag tu med pa 'phros /
mi mngon dbyings dang phyogs bcu'i zhing khams mkha' spyod grub pa'i gnas mchog rnams nas ye shes pa'i lha tshogs spyan drangs te gnyis med du thim par gyur /
A+o~M/
mi 'gyur sku gsum dbyings nyid las //
'gro don thugs rjes sprul pa yi /
khod spungs g.yung drung tshe yi lha //
yum ni rgod lcam 'od ldan ma //
tshe bdag rig 'dzin mkha' 'gror bcas //
thugs dam dbang gis gshegs nas kyang //
dgyes shing brtan par bzhugs su gsol //
'chi med tshe yi dngos grub stsol //
bswo A+o~M khod spungs rata na DA ki nI bruM dza :
ti ta lhan /
lnga pa mchod pa 'bul ba'i thog mar phyag mchod ni /
na mo /
bdag dang mtha' yas sems can rnams //
rtse gcig mos pa'i ting 'dzin gyis //
g.yung drung tshe yi lha tshogs la //
phyag 'tshal dang bas skyabs su mchi /
khod spungs rata na DA ki nI gu du na hrun /
bshags pa ni /
na mo /
bdag dang 'gro ba ma lus pas //
thog med dus nas da lta'i bar //
las ngan sdig sgrib ci bsags pa /
khod spungs rig 'dzin 'khor bcas la //
gnong 'gyod sems kyis mthol lo bshags //
byang dag tshangs pa'i dngos grub stsol //
a dkar u dug gsha' ya ni /
mchod pa byin rlabs ni /
bdag gi thugs ka nas a A+o~M hU~M 'phros te mchod rdzas la phog pas /
rin po che dang pad+ma la sogs pa'i snod yangs shing rgya che ba rnams su /
mchod rdzas ye shes kyi rang bzhin bde ba'i yo byad bsam gyis mi khyab pa dang /
sman gtor rak+ta bdud rtsi'i rgya mtsho dwangs ma la mchod rdzas thogs pa'i lha mo /
khu ba ro brgya dang ldan pa'i bdud rtsi rtsigs ma 'dod pa'i yon tan sna tshogs pas nam mkha' gang bar gyur /
a A+o~M hU~M/
phyi mchod ni /
e ma hoH
g.yung drung tshe yi lha tshogs la //
dngos 'byor yid kyis sprul pa yi //
bla med mchod pa'i sprin phung ni //
'dod pa'i yon tan bsam mi khyab //
ye shes lnga yi 'od zer 'phro //
bdag cag dad pas 'bul lags kyis //
ye shes dbyings su bzhes nas kyang //
rig 'dzin tshe yi dngos grub stsol //
zur sham de sho ha ra ye swA hA/
sman mchod ni /
e ma hoH
ngo mtshar g.yu 'brang bdud rtsi'i phud //
ra sA yA naM sman gyi bcud //
'chi med lha tshogs zhal du 'bul //
g.yung drung tshe yi dngos grub stsol //
g.yu 'brang bdud rtsi khA hi /
rak+ta 'bul ba ni /
bswo /
mtshan ldan bkra shis zhal bu ru //
dug lnga rtsad bcad dmar gyis bkang //
'chi med lha tshogs zhal du 'bul //
g.yung drung tshe yi dngos grub stsol //
ting mur rak+ta khA hi /
gtor ma 'bul ba ni /
bswo /
mkha' dbyings rnam dag gtor gzhong du //
zad med longs spyod gtor mas bkang //
'chi med lha tshogs zhal du 'bul //
g.yung drung tshe yi dngos grub stsol //
bruM zad min spungs so ba ling khA hi /
drug pa tshe 'dzab 'dren pa ni /
thog mar bdag bskyed la dmigs te /
sngags kyi zer dang gzi brjid kyis :
bla ma yi dam mkha' 'gro dang :
rig 'dzin drang srong tshe yi bdag :
'jig rten 'byung ba'i dwangs ma kun :
bdud rtsir bsdus nas tshangs bug brgyud :
dbu ma'i nang zhugs lus kun gang :
lus ni 'chi med gzha' tshon sku :
ngag ni gzhom med sngags kyi gsung :
yid ni 'pho med a yi thugs :
ma bcos ma bslad skye 'chi bral :
g.yung drung sku gsung thugs su gyur :
ces bsgoms la /
bswo A+o~M khod spungs rata na tshe nr-i dzaHbruM:
zhes bzla /
mdun bskyed thugs kar zla steng A+o~M//
dkar gsal sngags kyi phreng bas bskor //
bzlas pas rgyud bskul 'od zer 'phros //
bla ma yi dam mkha' 'gro dang //
rig 'dzin drang srong tshe yi bdag
/'jig rten 'byung ba'i dwangs ma bcud //
bla tshe chad nyams yar pa kun //
bdud rtsi 'od zer rnam par bsdus //
bdag mdun sgrub pa'i rdzas la thim //
'chi med dngos grub 'grub par gyur //
ces bsgoms la bzlas pa ci nus bya'o //
bdun pa bstod cing tshe 'gugs pa ni /
mda' dar g.yab la /
bswo A+o~M/
bder gshegs rig 'dzin tshe yi lha //
sku ni 'chi med skyes nas btsan //
gsung ni 'gag med tshangs pa'i dbyangs //
thugs ni mi 'gyur g.yung drung dbyings //
mtshan ni dran pa tshe dbang rtsal //
dkar gsal gzi brjid 'od du 'bar //
phyag mtshan g.yung drung tshe bum bsnams //
yum ni mdangs ldan 'od 'phro ma //
pad+ma tshe bum bsnams pas 'khril //
longs spyod rdzogs pa'i chas kyis brgyan //
tshe dbang rig 'dzin mkha' 'gros bskor //
g.yung drung tshe yi dngos grub 'beb //
'chi med lha mchog 'khor bcas la //
phyag 'tshal sku bstod mchod pa 'bul //
bswo A+o~M/
tshe bdag yab yum dbyings nas bzhengs //
pho nya mgyogs ma las la skul //
phyi snod 'byung ba'i dwangs ma bcud //
nang bcud skye 'gro'i tshe bsod stobs //
gsang ba rgyal ba sras bcas kyi //
thugs rje nus stobs yon tan dpal //
bdag gi bla tshe chad nyams bcas //
ye shes chen po'i byin gyis sdus //
bdag dang sgrub pa'i rdzas la stims //
tshe bcud nyams pa gong du gsos //
gnas pa spel la yar pa sdus //
sgrub rdzas g.yu 'brang bdud rtsir skyil //
phyi nang gsang ba'i bar chad sol //
lus ngag yid la dbang mchog skur //
ngo mtshar rtags dang cho 'phrul ston //
g.yung drung tshe yi dngos grub stsol //
ces dang sngags brjod la bkug cing brtan par bya'o //
gsum pa rjes kyi bya ba la lnga las /
dang po tshogs 'bul ba ni /
tshogs rdzas la chab bran te /
raM yaM maM sa le sang nge ye swA hA/
'bags btsog dri ma thams cad sbyangs /
bdag gi thugs ka nas a A+o~M hU~M 'phros te tshogs rdzas la phog pas /
rin po che dang pad+ma la sogs pa'i snod yangs shing rgya che ba rnams su /
tshogs rdzas bdud rtsi'i rgya mtsho dwangs ma la mchod rdzas thogs pa'i lha mo /
khu ba ro brgya dang ldan pa'i bdud rtsi rtsigs ma 'dod pa'i yon tan sna tshogs pas nam mkha' gang bar gyur /
a A+o~M hU~M/
zhes brjod la byin brlab /
tshogs zhing spyan 'dren te /
A+o~M/
khyab bdal dbyings kyi gzhal yas nas //
sku gsum lhun grub rol pa las //
'gro don sku sprul tshe yi lha /
khod spungs dran pa yab yum dang //
rig 'dzin mkha' 'gro'i 'khor bcas rnams //
tshogs la spyan 'dren gshegs su gsol /
a A+o~M hU~M khod spungs d+hA ki nI sa ma ya dza dzaH
mchod pa ni /
A+o~M/
dbon gsas rig 'dzin mkha' 'gro la //
dngos 'byor yid las sprul pa yi //
'dod yon longs spyod tshogs mchod 'bul //
thugs rjes bzhes la byin gyis rlobs //
zur nam de sho ha ra thim thim ye swA hA/
bshags pa ni /
ma rig dbang gyur 'khrul pa'i blos //
'gal 'khrul nyes skyon ci mchis pa //
longs spyod tshogs kyi mchod pas bshags //
skyon bral tshangs pa'i dngos grub stsol //
u dug gsha' ya ni sa le sang nge swA hA/
bsgral bstab ni /
gyi gran shu ni ga mA ra ya dza dzaH
bswo /
dpal chen thugs rjes drag por khros //
nga bdag log pa'i dgra bgegs rnams //
gzugs phung longs spyod tshogs su sgrol //
rnam shes mkha' klong dbyings su stims //
mu mar gran la hril shag thum rbad /
bswo /
ma rig nyon mongs bsgral pa'i tshogs //
dran pa yab yum zhal du bstab //
log rtog skye 'chi bsgral pa'i tshogs //
rig 'dzin mkha' 'gro'i zhal du bstab /
a la la hoH
thugs dam brgyud bskang ni /
na mo /
sngon gyi bskal pa dang po la //
bla chen dran pa yab yum gyis //
g.yung drung gsang ba'i gnas khang du //
longs spyod tshogs kyi phud bshams nas //
dbyings na bzhugs pa'i zhi lha dang //
mkha' la 'bar ba khro bo'i tshogs //
klong du sangs rgyas bstan srung rnams //
thugs dam dbyings su bskangs pa bzhin //
gsang ba'i gnas mchog dam pa 'dir //
tshogs kyi mchod pas thugs dam bskang //
mchog thun tshe yi dngos grub stsol //
de 'og bar gyi bskal pa la //
lo chen bai ro yab sras kyis //
mchims phu bre gu'i ke'u tshang du //
longs spyod tshogs kyi phud bshams nas //
dbyings na bzhugs pa'i zhi lha dang //
mkha' la 'bar ba khro bo'i tshogs //
klong du sangs rgyas bstan srung rnams //
thugs dam dbyings su bskangs pa bzhin //
gsang ba'i gnas mchog dam pa 'dir //
tshogs kyi mchod pas thugs dam bskang //
mchog thun tshe yi dngos grub stsol //
de 'og dus kyi bskal pa la //
mi shigs g.yung drung 'byung gnas sogs //
tshe dbang brgyud pa'i bla ma yis //
rang rang gar bzhugs sgrub gnas su //
longs spyod tshogs kyi phud bshams nas //
dbyings na bzhugs pa'i zhi lha dang //
mkha' la 'bar ba khro bo'i tshogs //
klong du sangs rgyas bstan srung rnams //
thugs dam dbyings su bskangs pa bzhin //
gsang ba'i gnas mchog dam pa 'dir //
tshogs kyi mchod pas thugs dam bskang //
mchog thun tshe yi dngos grub stsol /
khyad par bskang ba ni /
bswo /
rmad byung gsang ba'i gzhal yas 'dir //
dngos 'byor yid las sprul pa yi //
longs spyod tshogs kyi mchod pa 'dis //
dmigs med yongs khyab bon gyi sku
/'gag med lhun grub longs spyod rdzogs //
dbyer med rang shar sprul pa'i sku /
khod spungs dran pa yab dang yum //
phyi rgyud bde gshegs zhi ba'i lha //
nang rgyud gsang sngags khro bo'i tshogs //
gsang rgyud rig 'dzin mkha' 'gro ma //
phyi nang bka' skyong srung ma'i tshogs //
thugs dam gnyan po dbyings su bskang //
zhi rgyas dbang drag phrin las gang //
'bad med lhun gyis grub par mdzod //
de nas brda'i 'bul len bcas tshogs la rol /
lhag ma rnams /
a A+o~M hU~M/
'dod yon zad med kyi gter du dmigs la /
A+o~M/
'dod yon lnga ldan lhag ma 'di //
kun bzang dgongs pas byin brlabs nas //
lan chags snying rje'i mgron la bsngo //
sdug bsngal kun zhi bde thob shog
/thor thor thim thim shAn ting ku ru ye swA hA/
smon lam ni /
'chi med rig 'dzin tshe yi lha tshogs la //
dngos 'byor yid sprul tshogs mchod phul pa'i mthus //
sgrib gnyis byang zhing tshogs gnyis yongs su rdzogs //
sku gsum thob nas 'gro ba'i don byed shog
/gnyis pa dngos grub blang ba ni /
e ma hoH
tshe bdag yab yum dgongs su gsol //
bdag gis bsnyen sgrub zab mo thems //
rang byung rig pa'i lha zhal 'khums //
da ni mi 'bral bsnyen lags na //
bkra shis rdzas mchog la brten nas //
thun mong las bzhi'i dngos grub dang /
khyad par ye shes dbang mchog stsol //
'chi med g.yung drung tshe thob nas //
'gro don mthar phyin 'grub par mdzod //
A+o~M yaM raM khaM su e drung mu rata na ye lhan 'du /
zhes rdzas rnams g.yas skor g.yon skor du rol /
gsum pa gtor ma bskyang ba ni /
bswo /
snang srid yangs pa'i gtor gzhong du //
'dod yon rgyan gyi gtor ma bshams //
zad med gter du byin brlabs te //
skyabs gnas sri zhu'i mgron rnams mchod //
tshe dbang 'grub pa'i byin rlabs stsol //
mgon po yon tan mgron rnams bskang //
bka' yi bstan pa gnyan po srungs //
bgegs rigs lan chags mgron la sbyin //
gnod 'tshe'i gdug rtsub zhi bar gyis //
rigs drug snying rje'i mgron la bsngo //
sdug bsngal kun zhi bde thob shog
/i dam b+ha ling khA hi /
zhes gtor ma phyi rol du 'bul la gtor bro ni /
bswo /
ma rtogs 'khrul pa'i phung po la //
rig pa ye shes bro chen brdung //
nga bdag 'dzin pa'i bdud bcom nas //
kun bzang thugs su mnyam par sbyor //
bswo khod do spungs so sha truM mA ra ya nan /
bzhi pa bkra shis ni /
e ma hoH
'jigs bral mi mnga' bde chen dbyings //
gsas mkhar gzhal yas bkra shis shog
/stong zhing bdag med spros mtha' bral /
khyab brdal bon sku'i bkra shis shog
/rang bzhin mi 'gyur lhun la rdzogs //
bde chen longs sku'i bkra shis shog
/gang 'dul thabs gyis 'gro ba 'dren //
cir yang sprul sku'i bkra shis shog
/skye 'chi gnyis spangs 'chi med brnyes /
khod spungs yab yum bkra shis shog
/rgyud lung man ngag gter mdzod 'chang //
rtsa brgyud bla ma'i bkra shis shog
/mchog thun dngos grub char du 'beb //
yi dam lha tshogs bkra shis shog
/bar chod sel zhing bstan pa srung //
mkha' 'gro bka' srung bkra shis shog
/phyogs dus gnas skabs thams cad du //
bkra shis bde legs 'phel rgyas shog
/lnga pa gshegs bsdu ni /
sngon gyi gter rnying las gshegs bsdu ma gsungs pas phyag rgya sgo bcad kyi sgrub par don la'ang gnas mod /
phyis kyi rjes 'brangs 'gas spyi'i rigs las ye shes pa gshegs kyang /
'dir ni bla med spyi mthun ltar ye shes la rten yod na brtan bzhugs bya /
med na dam ye chabs cig 'od gsal du bsdu ste /
a /
bdag dang snang srid gzhal yas lha //
bskyed pa sgyu ma'i rnam rol kun //
bdag nyid rig pa'i klong du thim //
ma bcos khyab brdal chen por bzhag
/a A+o~M hU~M 'dus le lhan /
zhes ma bcos rang byung gi ngo bo rjen par bzhag la /
slar lha'i nga rgyal gyis dge ba bsngo zhing smon lam gdab bo /
!
/'di'i bsnyen pa byed na /
thog mar bdag bskyed kho na la brten te bzlas pa'i grangs tshad rab bye ba bzhi /
'bring bye ba gcig ste 'bum phrag bcu /
tha ma 'bum phrag bzhi bzla /
rtags spyi dang mtshungs /
sgrub pa byed na las byang 'di ltar bdag mdun gnyis char btang la /
mdun bskyed la dmigs pa'i bzlas pa 'bum phrag gis mtha' rten pa'am /
zhag bdun yan ci 'grub bya /
bcud len gyi ril bu sgrub pa'i skabs su'ang 'di ltar sbrel na legs so //
!
//gnyis pa tshe dbang gi rim pa ni /
dkyil 'khor dbang rdzas kyi gshom dang /
phrin las gtang tshul bshad ma thag pa ltar byas la /
bzlas pa tshe 'gugs yan song ba dang /
slob ma la khrus bya ste /
las bum thogs la /
bum pa rang byung gi gzhal yas khang du gyer spungs dran pa dung gi mdog can gsal ba'i thugs ka nas ye shes bdud rtsi'i chu rgyun byung ste /
khyed rang rnams kyis thog med nas bsags pa'i sdig sgrib thams cad sang gis dag par mos shig
/A+o~M/
khod spungs thugs las 'od shar ba'i //
ye shes rgyun gyi chu bo yis //
nyon mongs bag chags sdig sgrib bkru //
shel gong bzhin du dag gyur cig
/ces dang yig brgya brjod la khrus bya /
bdag nyid khod spungs chen po'i thugs las 'od zer me ri thog mtshon dpag tu med pa 'phros /
phyi nang gsang ba'i bar gcod thams cad tshar bcad par gyur /
bswo /
nga ni g.yung drung tshe yi lha //
sogs kyis mtshams bcad la stong nyid kyi lta bas bsrung /
sems bskyed gsal gdab sogs byas te /
de la skabs su babs pa'i lo rgyus cung zad bsnyad na /
khod spungs dran pa nam mkha' zhes bya ba'i 'chi med kyi rig 'dzin chen po 'di nyid gdul dka'i 'gro ba mang po 'dul ba'i phyir du sangs rgyas kyi thugs las sprul pa'i skur byon pa ste /
nub phyogs stag gzig gi yul du brdzus te 'khrungs pa'i tshe khye'u dag pa dri med ces grags /
zhang zhung khyung lung dngul mkhar du sku'i skye ba mi ru bstan pa'i tshe gyer spungs dran pa nam mkha' zhes pa'i mtshan gsol cing /
zhang bod mkhas pa rnams las blo sbyangs pa'i tshe mkhas chen rdzu 'phrul ye shes zhes kyang grags /
o rgyan gyi dur khrod gnas brgyad du khrag 'thung dpa' bo brgyad kyi skur bzhengs te sde brgyad gdug pa can thams cad dam la btags /
rgya gar yul du rom bu gu h+ya tsan+d+ra sogs mkhas pa dgu la gtugs shing mu stegs kyi rtsod pa bzlogs nas sangs rgyas bstan pa spel ba'i tshe grub chen bir+Wa pa zhes su grags /
'chi med tshe'i grub pa brnyes te tshe la dbang ba'i rig pa 'dzin pa'i gzugs kyis 'gro don rgyun chad med par mdzad /
mkha' 'gro 'od ldan 'bar ma dang thabs shes zung du sbrel nas 'gro ba'i don du 'chi med rig 'dzin sprul pa'i sku mchog rnam gnyis bskrun pa'i tshul yang bstan /
bod yul mnga' bdag chos skyong rgyal po'i mchod gnas su pheb ste /
o rgyan chen po pad+ma thod phreng las gdams pa'i bdud rtsi gsol zhing bka' babs grub chen nyer lnga'i sder yang bzhugs pa'i tshul bstan pas mtshon /
bsam gyis mi khyab pa'i rnam thar nam mkha' lta bu'i bdag nyid can yin la /
de nyid sgrub pa'i thabs kyi bye brag bka' gter gyi srol ka mang du bzhugs pa las /
zab 'dril khyad par du 'phags pa'i tshe sgrub 'di ni /
sprul pa'i lo tsA ba chen po bai ro tsa na la lang gro lo tsA ba dkon mchog 'byung gnas kyis gser gyi maN+Dal phul te ched du gsol ba btab pa'i ngor gnang zhing dgongs pa'i klong du gter rgyas btab pa /
deng sang smon lam gyi dus la babs pa'i tshe lang gro lo tsA'i ye shes kyi sgyu 'phrul sprul pa'i gter chen mi shigs g.yung drung 'byung gnas rtsal gyis rjes su dran pa'i cho 'phrul ngo mtshar rmad du byung bas gtan la phab ste /
skal ldan 'ga' zhig la thun mong ma yin par bstsal ba'i gdams ngag zab mo byin rlabs khyad par du 'phags pa'i tshe sgrub bai ro'i thugs tig gsang ba'i rgya can gyi dbang bskur ba yin pas /
thog mar zhu ba'i yon du maN+Dal phul mdzod /
ces maN+Dal 'bul du gzhug
/bla ma dang mdun gyi lha dbyer med pa khod spungs chen po 'chi med dran pa tshe dbang rtsal yab yum la skyabs yul rab 'byams kyis bskor nas bzhugs pa la /
bdag sogs sems can thams cad ci mdzad khyed shes kyi dad gus drag pos sgo gsum gus pas phyag 'tshal zhing skyabs su 'gro ba dang /
rgyud byin gyis rlob cing dbang mchog bskur ba'i gsol ba 'debs pa dang /
pha ma 'gro drug rnams sangs rgyas kyi sa la dgod pa'i phyir 'chi med tshe'i smin grol zab mo'i sgor zhugs par sems bskyed la cho ga'i lad mo mdzod cig
/bswo A+o~M:
dkon mchog gsum gyi sogs las byang ltar lan gsum /
de rnams kyis sngon 'gro dbang gis lam sgo 'byed pa song /
dngos gzhi'i dbang rnams rdzogs par bskur ba la /
smin byed kyi bcud chags pa'i rten du ye shes lha'i byin rlabs rgyud la dbab dgos pas yid rtse gcig pas dmigs pa 'di ltar sgoms shig
/stong pa'i ngang las pad+ma nyi zla brtsegs pa'i gdan la /
khyed rang rnams khod spungs dran pa 'chi med tshe'i lha sogs mdun bskyed ltar gsal gdab pa nas /
spyan drangs te khyed rang rnams kyi lus ngag yid gsum la gnyis med du thim par gyur pa'i 'dun pa gyis shig
/spos rol dbyangs kyis bskul te /
A+o~M/
mi 'gyur sku gsum sogs nas /
gshegs nas kyang //
skal ldan rnams la byin gyis rlobs //
'chi med tshe yi dngos grub stsol //
ces dang sngags brjod la byin dbab bo //
de nas dbang dngos gzhi bskur ba la thog mar gsol ba 'debs pa 'di'i lad mo gyis /
kye /
'gro ba'i mgon po bla ma rje //
thugs rjes bdag la dgongs su gsol //
bdag nyid las dang skal bar ldan //
tshe yi dbang mchog bstsal du gsol //
lan gsum /
bla mas /
ngo mtshar skal ldan rigs kyi bu /
khyod ni las dang skal ldan phyir //
dbang mchog gang yin sbyin par bya //
zhes gnang ba sbyin /
dbang dngos gzhi la phyi nang gsang ba khyad par don gyi dbang dang bzhi yod pa las /
dang po phyi brgyud pa'i bla ma'i dbang bskur ba ni /
mi mngon dbyings nas rtsa brgyud bla ma rnams nam mkha' la sprin gtibs pa ltar byon nas /
khyed rang rnams la thim pas dbang dang byin rlabs dngos grub ma lus pa thob pa'i 'dun pa gyis shig
/bla brgyud tsakli mgor bzhag la /
e ma hoH
'og min dbyings nas 'chi med sku ru bstan /
khod spungs dran pa'i sku la gsol ba 'debs //
mi mngon dbyings nas thugs rje'i 'od phyungs la //
g.yung drung tshe yi dbang bskur bstsal du gsol //
zhes brgyud 'debs ltar gtang /
gnyis pa nang yi dam lha'i dbang bskur ba ni /
'chi med tshe bdag dran pa yab yum 'khor dang bcas pa mkha' spyod bde chen gyi gnas nas char babs pa ltar byon nas /
khyed rang rnams la thim pas phung khams skye mched thams cad lha sku rig stobs ye shes su grol ba'i 'dun pa mdzod /
gtso bo'i sku tsaka mgor bzhag la /
bswo A+o~M/
bder gshegs rig 'dzin sogs bstod pa ltar la /
'chi med lha mchog 'khor bcas kyis //
skal ldan bu la dbang mchog skur //
g.yung drung tshe yi dngos grub stsol //
ces dang snying po brjod /
gsum pa tshe bum 'brang rgyas kyi dbang bskur ba ni /
tshe'i 'brang rgyas g.yung drung rin po che 'bar ba'i gzhal yas khang gi nang du /
tshe bdag khod spungs 'chi med rig 'dzin chen po yab yum 'khor dang bcas te bzhugs pa la dad gus drag pos thugs rgyud bskul bas /
thugs las 'od zer dpag tu med pa 'phros /
'khor 'das kyi tshe bcud ma lus pa bdud rtsi 'od zer gyi rnam pas phyag gi bum par bsdus te zhu zhing khol /
bum pa'i kha nas bdud rtsi'i rgyun ngang lhud kyis babs /
khyed rang rnams kyi spyi bo nas zhugs /
lus kyi nang thams cad gang bas dbang bzhi gcig car du rdzogs /
skye shi med pa'i tshe thob /
'gyur ba med pa'i g.yung drung gi skur gyur pa'i 'dun pa mdzod cig
/tshe 'brang mgor bzhag la /
bswo A+o~M:
rang byung khyung lung dngul mkhar nas :
'chi med dran pa tshe dbang rtsal :
sngon gyi thugs dam rjes dgongs la :
rig 'dzin tshe yi dngos grub stsol :
snying po brjod /
brtan g.yo'i bcud dang dwangs ma bsdus pa'i tshe chang bdud rtsi gso byed sman gyi rgyun dang /
bkra shis dngos grub kyi rdzas mchog rnams kyis zhal bsros pas rtsa rlung byang sems kyi dwangs ma stobs su gyur /
'chi ba med pa tshe la dbang ba'i rig pa 'dzin pa'i dngos grub brnyes par bsam zhig
/tshe chang sbyin la /
bswo A+o~M:
gta' chen bdud rtsi sman gyi mtsho :
ra sA yA naM tshe yi rdzas :
skal ldan bu la sbyin pa yis :
rtsa rlung byang sems 'phel bar shog :
snying po brjod /
ril bu dang rdzas rnams sbyin la /
bswo A+o~M:
dngos grub tshogs kyi longs spyod 'di :
tshe yi bdud rtsir byin brlabs nas :
skal ldan khyod la sbyin pa yis :
'chi med rig 'dzin 'grub par shog :
sngags brjod /
bzhi pa khyad par ngo sprod don gyi dbang bskur ba ni /
rtsa ba'i gsung 'di la gsan te rang sems gnyug ma khyab brdal chen po'i ngang du ma bcos par zhog cig
/mdun gyi bla ma rang la bstim :
rang sems skye med ngang du bzhag :
de tshe bon rnams thams cad kun :
sems snang yin te rmi lam 'dra :
sems nyid ci yang ma yin par :
cir yang 'char te 'ja' tshon 'dra :
ngo bo stong pa bon gyi sku :
rang bzhin gsal ba rdzogs pa'i sku :
thugs rje'i rtsal snang sprul pa'i sku :
sku gsum ye nas rang la gnas :
mi 'gyur 'pho med brdal ba che :
'di ni rgyu rkyen las 'das phyir :
sa yis mi non chus mi zhig :
mes bsreg rlung gis gtor du med :
skye med gnas med 'gag pa med :
'chi 'pho thams cad rnam rtog ste :
rtog med gnyug ma'i don mthong nas :
goms pa klong du gyur pa na :
'chi med dran pa tshe 'dir 'grub :
ces gsungs pa'i don la rtag tu mnyam par bzhag pas gdod nas skye shi med pa'i don rtogs te sku gsum mngon du 'grub par 'gyur ro //
des dngos gzhi'i dbang bskur grub nas /
mthar phyin pa rjes kyi bya ba la de ltar 'chi med tshe'i dbang dang dngos grub chen po thob pa de nyid /
nam du'ang nyams pa med par rang rig skye med kyi dbyings su 'gyur med g.yung drung gi phyag rgyas btab pa'i 'dun pa gyis shig
/mtshon byed g.yung drung ngam rdo rje snying gar bzhag la /
a :
spros pas snang srid khyab pa'i tshe :
bsdus pas thig le nyag gcig dbyings :
'chi med g.yung drung phyag rgyas gdab :
mi 'gyur mi shigs skye 'chi bral :
a a a :
bla ma rig 'dzin tshe lha nam mkha' gang bas bkra shis pa'i bden tshig brjod cing me tog char du bsnyil bas 'chi med rtag pa dam pa'i dge legs kyi snang ba rab tu 'phel zhing rgyas par gyur /
me tog 'thor la shis brjod dang /
bswo A+o~M:
na mo :
'chi med dran pa yab sras sogs rtsa ba dang brgyud par bcas pa'i dbon gsas bla ma rnams kyi thugs rje'i byin rlabs kyis :
rigs kyi bu 'di rnams tshe nyi zla dang mnyam par gyur cig :
srog g.yung drung ltar brtan par gyur cig :
nad med lang tsho'i mchog dang ldan par gyur cig :
longs spyod chu bo'i rgyun ltar ring bar gyur cig :
mthar thug rig rtsal 'chi med thig le chen po'i klong du grol bar gyur cig :
ces brjod pas dbang bskur legs par 'grub /
rtsa gzhung dngos bstan la kha skong mi byed na /
brgyud pa'i bla ma dang lha dbang bcas bzhag pas 'thus la /
dbang grangs gsog byed na /
zhal bsro'i bza' btung sbyin pa yan rgyas pa tshar gcig song nas /
tshe 'brang dang tshe rdzas sbyin pa'i shwa lo ka gnyis kyi rjes su smon lam tshig lhug tshar re brjod pa la grangs gzung /
rdzogs nas ngo sprod phyin rgyas par bya /
gong ltar mjug gtang rag maN+Dal sogs rjes spyi ltar dang /
dga' ston tshogs kyi 'khor lo yang las byang ltar la /
spros 'byor che na slob ma rnams chabs cig tshogs nas longs spyad /
dngos grub blang ba dbang gi skabs dgos nges med cing gtor skyong phyin gyi mjug bsdu rnams kyang mthar chags su byas pas 'grub bo //
'di la gter gzhung nyid la bzlas sgom tsam las 'don cha mi gsal yang dngos dang shugs las bstan cing /
khyab bdag bla ma rin po che'i zhal snga nas 'di ltar 'os pa'i bka' lung dngos su bstsal pa ltar /
dran pa'i sgrub skor chen mo dbon gsas khyung rgod rtsal lam rig 'dzin rgod ldem can gyis zang zang lha brag gi snying mdzod smug po nas bton pa'i tshe sgrub kyi dbang lung yang legs par thob pas de nyid khungs su byas te /
phyag len rnying pa dang mthun rung du sbyar ba'o //
'phral yun 'chi bdag g.yul las rnam par rgyal //
'chi med khod spungs chen po'i gsang ba gsum //
bde blag nyid 'grub 'gro kun dbugs 'byin pa'i //
tshe dbang bdud rtsi'i rgyun chen 'beb byed shog
/ces rin chen gter gyi mdzod chen por dgos 'byung dbyig gi snying po rnams kyis rim par 'gengs pa'i skabs su nye bar mkho ba'i cha rkyen du gyur te /
'chi med bstan gnyis g.yung drung gling pas 'byor drug rgyas pa'i dus tshes bzang po la rdzong shod bde gshegs 'dus pa'i pho brang chen por bkod pa dge legs 'phel ///
/
