@#//
dpal bka' 'dus las snying po'i nyams len rgyun gyi rnal 'byor bzhugs so //
na mo gu ra be /
srid zhi'i khyab bdag bde ba che //
'gro ngor rig 'dzin bla ma'i skur //
bstan gang tshangs pa'i yul sa ru //
bkod nas snying po'i rnal 'byor 'chad //
yid bzhin gyi nor bu ltar dgos rgu lhun gyis grub cing u dum+ba ra ltar dkon la ngo mtshar che ba'i gsang ba zab mo dpal bka' 'dus chos kyi rgya mtsho'i snying po don gyi rnal 'byor rgyun khyer stan thog gcig tu nyams su blang ba la gsum /
sngon 'gro
/dngos gzhi /
rjes kyi bya ba'o //
dang po la bzhi /
lha mi'i theg pas blo chos la bskul ba /
nyan rang gi theg pas nges 'byung gi bsam pa sgrub pa /
theg pa chen po'i lam gyis gzhi bzung ba /
kri yog gi theg pas gsag sbyang bya ba'o //
dang po ni /
dben pa'i gnas su lus gnad bsrang /
rlung ro bsal la /
bdag gis dal 'byor gyi mi lus rnyed dka' la phan 'dogs che ba thob /
bla ma mtshan ldan las gsang sngags zab mo thob kyang le los g.yengs na /
'dus byas thams cad mi rtag cing rang yang myur du 'chi nges /
'chi ba'i tshe dge sdig las kyi rnam smin kho na rjes su 'brang /
sdig pas ngan 'gror skyes te sdug bsngal mi bzad pa nyams su myong na ji ltar bya /
de las skyob nus pa bla ma dang dkon mchog rin po che'i yon tan rjes su dran te snying thag pa nas gus pa chen pos skyabs su mchi'o snyam pa'i sgom don yid la bkod nas skyabs 'gro ni /
na mo :
byin rlabs rtsa ba bla ma dang :
bslu med dkon mchog rnam pa gsum :
mkha' 'gro chos skyong tshogs bcas la :
snying nas gus pas skyabs su mchi :
zhes lan mang du brjod do //
gnyis pa ni /
'khor ba'i gnas ris mtho dman thams cad sdug bsngal gsum gyi rang bzhin me 'obs dang mtshungs /
sdug bsngal gyi rgyu kun 'byung yin pas de'i gnyen por lam rgyud la brten te thar pa mngon du bya'o snyam pas tshul khrims legs par bsrung zhing zhi lhag dang rten 'brel bsgom pa'o //
gsum pa ni /
'gro ba mtha' dag pha mar shes pas bde ba dang 'phrad 'dod kyi byams pa /
sdug bsngal dang bral 'dod kyi snying rje bskyed /
thams cad phan bde bla na med pa la 'god par bgyi /
de'i ched du rgyal ba sras dang bcas pa'i spyod yul rlabs po che la bslab par bgyi'o snyam pa smon 'jug gi sems bskyed la /
ma gyur rigs drug sems can la :
byams dang snying rjes kun bslangs te :
sangs rgyas go 'phang thob bya'i phyir :
rgyal sras spyod la bslab par bgyi :
zhes brjod cing blo sbyong ngo //
bzhi pa ni /
snod dag pa'i zhing khams /
gnas khang rin po che'i gzhal med khang /
yo byad byang chub sems dpa'i mchod sprin du dmigs /
mdun gyi nam mkhar bla ma yi dam dkon mchog rgya mtsho mngon sum bzhin du bzhugs pa la bdag gzhan sems can sgo gsum 'jug pa gcig pas gsag sbyong gi las bya bar mos la /
na mo :
bdag dang mkha' mnyam sems can kun :
zhing rdul snyed kyi lus sprul te :
skyabs gnas dkon mchog thams cad la :
sgo gsum gus pas phyag 'tshal lo :
mchod sprin rgya mtshos rtag tu mchod :
sdig ltung 'gyod pas snying nas bshags :
byang chub spyod la rjes yi rang :
chos kyi 'khor lo bskor bar bskul :
mya ngan mi 'da' bzhugs su gsol :
dge tshogs byang chub chen por bsngo :
gzhan don sangs rgyas myur 'grub shog :
ces yan lag bdun pa spyir 'bul /
bye brag tu /
rang gzhan gyi lus longs spyod dge rtsa dang bcas pa maN+Dal du phul la /
oM AHhU~M:
bdag gzhan lus dang longs spyod dge rtsar bcas :
bkod pa rab rdzogs zhing khams 'byor pa'i sprin :
nam mkha' gang bar dmigs te phul ba yis :
'gro kun rdo rje'i zhing la spyod par shog :
oM sarba ta thA ga te b+h+yo maN+Dal pU dza ho :
lan grangs phul la /
mthar tshogs zhing rang la thim /
sgrib sbyong rdor sems sgom bzlas ni /
rang gi spyi bor bla ma rdo rje sems :
dkar gsal zhal gcig phyag gnyis zhi zhing 'dzum :
rdo rje dril 'dzin dar dang rin chen brgyan :
pad zla'i gdan la sems dpa'i skyil krung bzhugs :
thugs kar zla steng hU~M yig dkar pos mtshan :
sdig ltung la 'gyod skyabs gsol sngags bzlas pas :
hU~M las byung ba'i ye shes bdud rtsi'i rgyun :
zhabs kyi mthe bong las brgyud rang la thim :
nad gdon sdig sgrib bag chags bcas pa sbyangs :
sku gsung thugs kyi byin gyis brlab par gyur :
ces mos la yig brgya ci nus bzla /
mthar /
rdor sems 'od du zhu nas rang la thim pas /
rang rdo rje sems dpar gsal la :
oM badzra satwa hU~M:
zhes bzlas te thog mtha' med pa'i byang chub kyi sems rdo rje'i ngang du mnyam par bzhag go
/gnyis pa dngos gzhi la bzhi /
bla ma'i byin rlabs lam du bya ba /
ma hA yo ga'i bskyed bzlas bya ba /
a nu yo ga'i rdzogs rim bsgom pa /
a ti yo ga'i dgongs par la bzla ba'o //
dang po la /
gsol ba 'debs pa'i rten gsal gdab pa ni /
oM AHhU~M:
dbyings ni rnam par dag pa chos kyi sku :
rig pa ye shes 'od lnga longs spyod rdzogs :
thugs rjes 'gro ba'i don mdzad sprul pa'i rtsal :
sku gsum dbyer med bla ma kun tu 'chang :
nam mkha'i mdog can rdo rje dril bu 'dzin :
rang 'od yum 'khyud dar dang rin chen brgyan :
seng khri pad+ma nyi zla'i gdan steng du :
ye shes 'od zer 'phro ba'i klong na rol :
brgyud gsum rig 'dzin bla ma sprin ltar gtibs :
yi dam zhi khro rab 'byams 'ja' ltar shar :
mkha' 'gro chos skyong srung ma zer ltar 'phro :
mdun gyi nam mkhar dgyes bzhin bzhugs par gyur :
ces mos la nus na bka' 'dus brgyud pa'i gsol 'debs 'bring po bya /
mi lcogs na byang gter bla ma sku gsum ma'i gsol 'debs dang /
sa hor rat+na pU ra'i grong khyer du :
slob dpon pad+ma 'byung gnas man+dA ras :
dpal chen bka' 'dus yongs rdzogs dkyil 'khor bsgrubs :
grub rtags sangs rgyas kun dang gnyis su med :
dam pa khyed kyi rjes su bdag sgrub phyir :
gsol ba 'debs so 'chi med pad+ma 'byung :
byin gyis rlobs shig o rgyan rin po che :
smin grol dbang skur mchog thun dngos grub stsol :
ces mos gus kyi shugs bskyed la gsol ba btab pas /
bla ma'i gnas gsum nas 'od zer dkar dmar mthing gsum rim dang gcig car du spros :
rang gi gnas gsum du rim dang gcig char du zhugs shing thim pas dbang dang dngos grub ma lus pa thob par bsams la :
oM AHhU~M gi bzlas pa ci nus bya /
mthar 'khor rnams bla ma yab yum la thim :
de nyid rang rig pa skye med kyi ngang du thim par bsams la dgongs pa bskyang ngo :
gnyis pa ni /
hU~M:
de bzhin nyid dbyings blo 'das 'od gsal ngang :
dmigs med snying rje kun snang mkha' ltar khyab :
rgyu yi rig pa rang byung hU~M mthing ga :
'od kyis snod bcud thams cad stong par sbyangs :
stong pa'i ngang las 'byung rim ri rab steng :
rin chen dur khrod gzhal med khang chen po :
rdo rje'i srung 'khor gsal brtan 'bar ba'i dbus :
pad zla nyi ma dregs pa khyo shug gdan :
de steng dbyings nas rgyu yi yi ge babs :
rdo rje hU~M yig mnyam sbyor 'phro 'du las :
spyi dpal chen po khrag 'thung rtsa ba'i lha :
sku mdog mthing nag zhal gcig phyag gnyis pa :
gar dgu'i gzi 'bar rdo rje dril bu bsnams :
dpal dang dur khrod rus pa'i rgyan gyis spras :
sbyor yum dmar mo gri thod 'dzin pas 'khyud :
zhabs gnyis 'dor thabs ye shes me dpung klong :
phung khams skye mched ba spu'i bu ga tshun :
zhi khro yongs rdzogs 'dus pa'i ngo bo nyid :
srid zhi kun gyi dbang phyug chen por bzhugs :
spyi bor rigs kun khyab bdag kun tu 'chang :
nam mkha'i mdog can zhi 'dzum rdor dril bsnams :
dar dang rin chen rgyan mdzes yum dang 'khril :
pad zla'i gdan la rdo rje'i skyil krung rol :
de ltar gsal ba'i lhar snang sgyu ma'i sku :
snang stong dbyer med chu zla 'ja' tshon ltar :
'od kyi lus la ye shes snying po'i srog :
lnga ldan thig le 'od zer kun tu 'phro :
rang byung dbang bskur rigs lnga'i cod pan rdzogs :
rdo rje gsum mchog dbyer med lhun gyis grub :
oM hU~M trAM hrIHAH
oM AHhU~M:
zhes brjod pas tshig gi sgos gsal btab nas lha sku'i gsal snang dang /
spyi dpal chen po dngos su blta ba'i nga rgyal bskyed /
sangs rgyas kyi ye shes ris med pa'i gdul bya'i snang ngor gang 'dul gzugs su shar ba'i dag dran la bslab cing sems 'dzin /
de la mi gnas na bzlas pa bya ba ni /
hU~M:
bdag nyid spyi dpal chen po'i thugs ka ru :
nyi zla'i gdan la ye shes sems dpa' 'gying :
rin chen zur brgyad rgya gram lte bar hU~M:
rdo rje'i sngags kyis bskor ba'i gsal snang las :
'od zer yar 'phros rtsa gsum rgyal ba mchod :
mar 'phros 'gro drug lus ngag yid sgrib sbyangs :
bar du snang srid khyab pa'i phrin las bsgrubs :
tshur 'dus bdag thim dngos grub rnam gnyis thob :
ces pa'i dmigs pa rtse gcig tu byas la /
oM AHhU~M bo d+hi tsit+ta ma hA su kha ru lu ru lu hU~M b+h+yo hU~M:
zhes zhi khro yongs rdzogs 'dus pa'i snying po nyid bzla /
las rung tsam gyi bsnyen tshad ni 'bum phrag bzhi'o //
gsum pa ni /
rtsa rlung thig le'i rnal 'byor gyis rang byin gyis brlab pa dang /
lhan skyes gsum gyi ye shes gzhan lus pho nya'i lam las mthar skyel ba'o //
bzhi pa ni /
sgo gsum gyi sngon 'gro rnal du phab nas so so rang rig pa'i ye shes kyi sor gzhug
/snang rig zung 'jug zhi lhag dbyer med gang shar sku gsum gyi rol par shes pas /
lta sgom spyod 'bras rang byung ye grol ka dag chen por la bzla ba ste /
de dag gi nyams len rgyas pa rtsa ba'i gzhung las 'byung ba ltar ro //
gsum pa rjes kyi rim pa la bzhi /
'od gsal bsdu ba /
zung 'jug gi skur ldang ba /
dge rtsa bsngo ba /
shis pa brjod pas mtshams sbyar te spyod lam la 'jug pa'o //
dang po ni /
hU~M sarba maN+Da la hU~M:
snod bcud gzhal yas khang dang lha la thim :
lha snang thams cad dpal gyi sku la 'dus :
spyi dpal yab yum mkha' la sprin dengs ltar :
dmigs bsam brjod pa bral ba'i ngang la thim :
zhes mnyam par bzhag
/gnyis pa ni /
slar yang 'gag med rig rtsal dpal chen po'i :
sku gsung thugs kyi rdo rje'i rang bzhin gyur :
ma hA shrI he ru ka At+ma ko\u0f85 haM:
zhes nga rgyal bzung /
gsum pa ni /
dge ba 'di yis mtha' yas sems can rnams :
phyi nang bdud bzhi'i g.yul las rnam par rgyal :
bskyed rdzogs lam gyi rim pa mthar phyin nas :
spyi dpal chen po'i go 'phang myur thob shog :
bzhi pa ni /
bde gshegs zhi ba rdo rje dbyings kyi ngang :
khrag 'thung dpal chen rig pa'i tshom bu brdal :
zung 'jug sgyu 'phrul drwa ba'i sprin phung 'phro :
dkyil 'khor lha tshogs rnams kyi bkra shis shog :
ces shis pa brjod la spyod lam thams cad spyi dpal chen po'i ye shes kyi rol par lam du khyer bar bya'o //
de ni bskyed rdzogs rgyun gyi rnal 'byor yongs rdzogs stan thog gcig tu nyams su blang ba'i tshul yin la /
bskyed bzlas kho na tsam chag med du byed na /
sngon 'gro gong gi skyabs sems sh+lo ka gnyis kyi 'phros su /
dngos gzhi bskyed bzlas dang /
mjug bsdu ldang phyin chad byas pas don grub bo //
bka' 'dus chos kyi rgya mtsho yi //
bla ma lha dang dbyer med par //
bdag gzhan 'gro kun byang chub ste //
don gnyis lhun gyis 'grub par shog
/ces rang gzhan la phan par 'dod pa'i yid kyis /
khyab bdag bla ma rig 'dzin yongs kyi spyi rje la gsol ba btab cing bka' lung legs par zhus te /
'chi med bstan gnyis gling pas rdzong gsar bkra shis lha rtse'i chos grwar bgyis pa dge legs 'phel //

//
