@#//
zab chos rig 'dzin thugs thig gi las byang pad+ma'i dgongs rgyan zhes bya ba bzhugs so //
na mo gu ru de wa DA ki nI yai /
de bzhin gshegs pa thams cad kyi bdag nyid rdo rje'i rig 'dzin mchod pa'i las byang pad+ma'i dgongs rgyan zhes bya ba /
rgyal ba thams cad kyi rigs kyi khyab bdag slob dpon mtsho skyes rdo rje'i zhabs la gus pas phyag 'tshal lo //
dpal ldan tshogs gnyis sa bon drung po dang por btab las 'di na rgyal ba'i myu gu ni //
sangs rgyas rgya mtsho'i yon tan phung po gcig tu bkod pa'i ngo mtshar 'dab phreng bzhad pa'i dpal //
'gro ba'i snying la phan bde'i zil mngar rtag tu 'bab pa'i legs byas 'dod dgu'i gter chen po //
grangs med rgyal ba'i rigs kyi khyab bdag mtsho skyes rdo rjes srid 'dir mchog bde'i bka' drin stsol //
gangs can rmongs mun mi bzad brtsegs pa'i dpung //
thugs rje'i zer phreng gtum pos bcom las slar //
yang dag snang ba gsal byas thub bstan gyi //
pad rtsa sbom por byas la su mi gus //
de yi zhal lung DA ki'i thugs kyi nor //
mi shigs phyag rgyas btab pa'i 'dod dgu'i gter //
rang dbang gyur las phyogs 'dir yid rton pa'i //
thar 'dod rnams kyi dga' ston nyid du spro //
gang yang rdo rje'i theg pa mchog la zhugs pa'i rnal 'byor pa rnams kyis tshe gcig gi zung 'jug sku bzhi'i bdag nyid can gyi go 'phang la spyod pa'i nye lam thun mong ma yin pa ni 'di nyid yin te /
ji skad du /
mchod pa thams cad yongs spangs te //
bla ma mchod pa rab tu brtsam //
de mnyes pas ni kun mkhyen pa'i //
ye shes mchog ni thob par 'gyur //
zhes gsungs pas tshul 'di la nan tan du bya ste /
de'i rim pa ni /
gter gzhung rtsa bar /
de yang lung mthun gnas gtsang mar :
dkyil 'khor sgrub rdzas gtor tshogs dang :
phyi nang mchod sprin tshang bar bsham :
khrus byas bde ba'i stan la 'dug :
sngon 'gro dngos gzhi rjes gsum gyis :
las rim 'di la 'jug par bya :
zhes 'byung ba ltar rnal 'byor sgom pa la 'jug pa'i sdom ni /
sbyor dngos mjug gsum gyi /
dang po ni /
legs bshams skyabs sems yan lag bdun //
rdor bzlas sngon gtor srung 'khor bsgom //
byin 'beb mchod byin rlabs pa 'o //
dang po ni /
yid dang rjes su mthun pa'i gnas su yar ngo dang mar ngo'i tshes bcu la sogs pa'i dus khyad par can la /
bla ma rig 'dzin sogs dkon mchog gi rten bshams pa'i mdun du /
phyi nang gi mchod pa sman gtor tshogs kyi yo byad rol mo'i khyad par sogs dam tshig gi rdzas rnams bzang zhing bkod pas mdzes par mthong brgyud kyi phyag len bzhin bsham /
rang nyid rten gyi dkyil 'khor la phyogs par skyil mo krung gis bde bar 'dug la /
gnyis pa ni /
skyabs yul bla ma rig 'dzin rgyal ba rgya mtsho'i tshogs dang bcas pa thams cad badzra sa mA dzaHsa sad pa'i spyan sngar /
na mo :
phyogs dus bde gshegs rgyal ba sras bcas la :
bdag sogs mkha' mnyam 'gro ba ma lus kun :
deng nas bzung ste byang chub ma thob bar :
sgo gsum gus pas rtag tu skyabs su mchi :
gsum pa ni /
sems can thams cad kyi don du lhag pa'i bsam pa drag pos /
ho :
deng nas bzung ste 'khor ba ma stongs bar :
rgyal ba rnams kyi phrin las dbang bsgyur te :
mtha' med 'gro kun myang 'das gzhir 'god pa'i :
sems ni byang chub dam par bskyed bgyi 'o :
bzhi pa ni /
mchog tu gus pa'i thal mo sbyar bas btud de /
bde gshegs sras bcas bdag la dgongs su gsol :
sgo gsum dang bas rab tu phyag 'tshal zhing :
zag med kun bzang mchod sprin rgya mtshos mchod :
mi dge'i lam zhugs sdig sgrib nongs pas bshags :
dus gsum rgyal ba'i mdzad par rjes yi rang :
bla med chos 'khor bskor zhing bzhugs gsol 'debs :
bdag gzhan dge tshogs byang chub mchog tu bsngo :
'khor ba yongs dag chos dbyings thob par shog :
ces bdun rnam dag bya /
lnga pa ni /
rang nyid tha mal spyi steng pad zla'i steng :
hU~M dkar 'phro 'dus rdor sems dkar gsal 'tsher :
rdor dril 'dzin zhing longs sku'i rgyan gyis mdzes :
rang 'dra'i yum 'khyud mtshan dpe'i gzi byin can :
sems skyil gyis bzhugs thugs kar pad zla'i steng :
dkar gsal rdo rje rtse lnga'i lte bar hU~M:
mtha' skor badzra satwa'i sngags phreng rnams :
g.yas su rang sgra dang bcas 'khor ba yi :
sngags phreng sku las bdud rtsi'i rgyun babs pas :
sdig sgrib nyes ltung dri ma thams cad sbyang :
oM badzra satwa sa ma ya :
ma nu pA la ya :
badzra satwa twe no pa tiSh+Tha :
dr-i D+ho me b+ha wa :
su to Sh+yo me b+ha wa :
su po Sh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me tsit+taM shre yaHku ru hU~M:
ha ha ha ha ho :
b+ha ga wAn :
sarba ta thA ga ta badzra mA me muny+tsa badzrI b+ha wa :
ma hA sa ma ya satwa A:
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
ces gsol ba btab pas rdor sems 'od du zhu nas rang la thim /
rang nyid skad cig gis dpal chen po rdo rje drag po rtsal zhal gcig phyag gnyis pa rdo rje dang dril bu 'dzin pa yum dang bcas pa'i skur gyur /
drug pa ni /
bgegs gtor raM yaM khaM gis bsreg gtor sbyang /
oM AHhU~M ha ho hrI:
gnod byed bgegs kun tshim byed pa'i :
zag med 'dod yon bdud rtsir gyur :
'bar ba'i phyag rgya dpral bar bskor zhing phaiM zhes brjod pas gtor mgron spyan drangs /
s+d+yA na pa ti k+She tra pA lany+tsa na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes lan gsum gyis gtor ma phul la /
hU~M:
srid gsum gnas pa'i log 'dren 'byung po'i tshogs :
'dir 'dus longs spyod gtor mas tshim byos la :
bde bar dengs shig bka' las 'da' byed na :
khro rgyal 'bar bas rdul du brlag par 'gyur :
b+hU mi pa ti sarba ba liM ta khA hi :
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+Na pa ya gr-ih+Na pa ya hU~M:
A na ya ho :
b+ha ga wAn bid+yA rA dza ya hU~M phaT:
ces bzla zhing rol mo'i sbyor ba drag po dang bcas pas bgegs bskrad /
bdun pa ni /
phyi rol phyogs mtshams thams cad srung ba'i 'khor lo chen pos bar mtshams med par kun tu dkrigs par mos la /
hU~M:
bdag nyid 'gyur med gdod nas rdo rje'i sku :
phyogs mtshams thams cad rdo rje gri gug dang :
ral gri rgya gram 'khor lo'i ra ba gur :
khro chung mtshon cha'i tshwa tshwa skar ltar 'khrugs :
bskal pa'i me chen drag 'tshubs rab 'bar ba'i :
gzhom med srung ba'i gur khang chen por gyur :
badzra rat+na pad+ma karma tsakra rak+Sha tiSh+Tha hU~M:
zhes srung 'khor bsgom /
brgyad pa ni /
cang te'u'i sgra dang bcas pas byin dbab pa'i gdung dbyangs kyis 'di ltar bskul te /
hU~M/
yul gyi ming ni rnga yab gling //
pad+ma 'od kyi gzhal yas su //
rig 'dzin pad+ma 'byung gnas la //
pad+ma thod phreng rtsal du grags //
'khor du mkha' 'gro mang pos bskor /
khyed kyi rjes su bdag sgrub kyis //
byin gyis brlab phyir gshegs su gsol //
gnas mchog 'di ru byin phob la //
sgrub mchog bdag la dbang bzhi skur //
bgegs dang log 'dren bar chad sol //
mchog dang thun mong dngos grub stsol //
gu ru de wa DA ki nI dz+nyA na A be sha ya a AH
zhes byin dbab /
dgu pa ni /
mchod rdzas rnams /
oM swa b+hA ba shud+d+haHsarba d+harmAHswa b+hA wa shud+d+ho\u0f85 haM gis yongs su dag par byas la /
stong pa'i ngang las gnas khang 'og min stug po bkod pa'i zhing khams gzhi dang rgyan dang dbyibs dang bkod pa tshad med pas mngon par 'phags pa'i phyogs kun tu rin po che dang pad+ma la sogs pa'i snod phun sum tshogs par hU~M yig las byung ba'i mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo /
'dod yon lnga /
rin po che sna bdun /
bkra shis pa'i rdzas brgyad /
rdo rje'i lha mo bcu drug mchog gi ma da na dang /
ru d+hi ra sna tshogs pa'i bza' bca' ldag myang la sogs pa zag pa med pa'i 'dod yon gyi rnam pa thams cad mchod pa'i sprin rab 'byams su lhun gyis grub pas nam mkha'i khams thams cad gang bar gyur /
oM sarba pU dza me g+ha A hU~M:
oM ma hA rak+ta in+d+ra me da g+h+ri taM pany+tsa mAM sa AHhU~M:
oM gu h+ya pU dza AHhU~M:
oM ma hA rak+ta a mr-ita AHhU~M:
oM ma hA ba liM ta AHhU~M:
oM AHhU~M ha ho hrIHA:
zhes pa rnams lan gsum dang /
oM AHhU~MH
gsal stong zung 'jug 'bru gsum 'phro 'du las :
sna tshogs mchod sprin kun bzang rnam sprul pa :
rab 'byams snang stong lha rnams dgyes byed rdzas :
chos kyi dbyings kun yongs su gang bar gyur :
oM badzra s+pha ra Na khaM gis mkha' khyab tu spel lo //
spyi don gnyis pa dngos gzhi la /
lha bskyed byin rlabs ye shes dgug
/bzhugs gsol phyag 'tshal mchod pa dang //
bstod bzlas dbang len dngos gzhi'o //
zhes pa'i go rim ji lta ba las /
dang po ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
zhes pas chos thams cad stong pa nyid ye shes rdo rje'i bdag nyid 'dus ma byas pa'i ngo bor dag par bsams la /
hU~M:
chos rnams mi dmigs stong gsal mtha' dbus bral :
ma 'gag rang rtsal kun tu ma 'dres gsal :
de yi ngang las rgyu yig hU~M mthing gi :
'od kyis snang grags 'khor 'das stong par sbyangs :
stong gsal ngang las 'byung bzhi'i dkyil 'khor steng :
me phung rdor rwa dur khrod pad phreng dbus :
b+h+rU~M las byung ba'i rin chen gzhal yas khang :
sgo bzhi gru bzhi rta babs bzhi yis brgyan :
phyi nang mtshan nyid yongs rdzogs pho brang dbus :
rin chen mdzes khri pad+ma nyi zla'i steng :
rang rig mthing gsal rdo rje'i lte bar hU~M:
hU~M mthing 'phro 'dus skad cig dran rdzogs su :
bde gshegs kun 'dus rig 'dzin thod phreng rtsal :
mthing gsal zhal gcig phyag gnyis spyan gsum pa :
lo brgyad lang tsho khro 'dzum 'gying nyams can :
stag sham dril g.yer rin chen rus rgyan dang :
sna tshogs dar gyi cod pan lhab lhub mdzes :
thabs shes dbyer med rdor dril thugs kar bsnol :
longs sku'i rgyan spras gzi brjid mtshan dpe'i sku :
zhabs gnyis rdo rje'i skyil mo krung gis bzhugs :
dbyings phyug man+dA ra nyid dmar gsal mdog :
mdzes tshul dar dpyang rin chen rus pas spras :
phyag gnyis gri thod 'dzin zhing yab dang 'khril :
bde stong mnyam sbyor 'ja' tshon klong na bzhugs :
phyogs bzhir pad+ma 'dab bzhi nyi zla'i steng :
rigs bzhi'i thod phreng dkar ser dmar ljang mdog :
rigs kyi yum 'khril longs sku'i rgyan gyis mdzes :
rang rtags phyag rgya dril 'dzin bde stong rol :
phyogs mtshams gyes pa'i pad sdong nyi zla'i steng :
rig 'dzin sprul pa'i mtshan brgyad sna tshogs mdog :
ma nges rnam 'gyur gang la gang 'dul gyis :
phrin las skyong zhing 'ja' tshon klong na bzhugs :
phyi rol 'dab brgyad rdo rje'i rig 'dzin brgyad :
dgyes pa'i nyams ldan mtshan dpe'i gzi byin can :
snyan zhu chos gos gsang phod na bzas mdzes :
sku yi rnam 'gyur ma nges lham mer bzhugs :
'bar ba'i rtsibs steng dpal chen khro bo brgyad :
zhal gcig phyag gnyis gar gyi nyams dgur ldan :
rang 'od yum 'khyud sna tshogs phyag rgya 'dzin :
dur khrod chas can brkyang bskum stabs kyis bzhugs :
gzhan yang rig 'dzin dpa' bo mkha' 'gro dang :
chos skyong dam can sprul pa pho nyar bcas :
sgo bzhir ging bzhi khor yug rgyal chen bzhi :
phyogs skyong bka' nyan bsam yas grangs las 'das :
'ja' tshon 'od lnga dwangs mar 'khrigs pa'i klong :
gsal la ma 'dres rang byung dkyil 'khor rdzogs :
zhes pas bdag nyid kyi rnal 'byor kho na'am dgos pa gzhan gyi slad du tshogs rten gyi dkyil 'khor sgrub pa la 'jug na yang bdag mdun gcig car du sgom pa rdo rje theg pa'i rtse mo ma hA yo ga'i man ngag gi gsang ba khong du chud par bya'o //
gnyis pa ni /
gtso 'khor gnas gsum 'bru gsum gnas pa las :
lcags kyu lta bu'i 'od zer 'phros pa yis :
pad+ma 'od sogs phyogs bcu'i zhing kun nas :
ye shes sems dpa' 'khor bcas spyan drangs gyur :
zhes pas rdo rje'i rig 'dzin gyi dkyil 'khor ma lus shing lus pa med pa'i 'khor lo dang bcas pa nam mkha' gang bar spyan drangs par bsam zhing /
gsum pa ni /
rol mo'i sgra drag po dang bcas pas /
hU~M hrI:
chos dbyings spros dang bral ba'i ngang nyid las :
gzugs sku 'gro don mdzad phyir skur sprul pa :
bde gshegs rab 'byams dkyil 'khor lha tshogs rnams :
thugs rje'i dbang gis gnas 'dir gshegs su gsol :
hrI:
lho nub rnga yab gling phran srin po'i gling :
zangs mdog dpal ri pad+ma 'od zhing nas :
bde gshegs kun 'dus rje btsun pad+ma 'byung :
bcom ldan che mchog thod phreng rnam pa lnga :
phrin las yongs rdzogs sprul pa'i mtshan brgyad dang :
rdo rje'i rig 'dzin brgyad dang dpal chen tshogs :
rtsa gsum rig 'dzin mang po'i 'khor dang bcas :
dbyings nas brtser dgongs gnas 'dir gshegs su gsol :
ma 'gag phyogs bcu'i zhing dang gzhal yas nas :
rig 'dzin dpa' bo mkha' 'gro chos skyong tshogs :
sprul dang yang sprul bka' nyan bcas pa rnams :
rab 'byams zhing rnams kun nas gshegs su gsol :
oM AHhU~M gu ru de wa DA ki nI d+harma pA la sarba e h+ye hi badzra sa mA dza :
dzaHhU~M baM ho :
zhes pas ye shes kyi 'khor lo nam mkha' gang bar sad par bsam zhing /
bzhi pa ni /
hrI:
yid 'ong ye shes gzhal yas pho brang dbus :
rin chen mdzes khri pad+ma nyi zla'i steng :
rtsa gsum lha tshogs 'khor dang bcas pa rnams :
gnyis med bde chen klong du bzhugs su gsol :
badzra sa ma ya tiSh+Tha lhan :
dzaHhU~M baM ho :
zhes dam tshig gi 'khor lo dang gnyis su med par blta'o //
lnga pa ni /
lus zhing gi rdul snyed du sprul nas phyag 'tshal bar mos la /
dus gsum rgyal ba kun dngos rigs brgya'i bdag
/phrin las rnam bzhi'i 'khor los sgyur ba po //
snang srid dbang du sdud pa'i mthu stobs can //
pad+ma 'byung gnas zhabs la phyag 'tshal lo //
sangs rgyas thams cad 'dus pa'i ngo bo nyid //
dam chos ma lus 'byung ba'i gnas gcig pu //
dge 'dun kun gyi bdag nyid rdzogs sangs rgyas //
pad+ma 'byung gnas zhabs la phyag 'tshal lo //
byin rlabs thugs rje'i bdag nyid bla ma ste //
dngos grub mchog stsol yi dam 'dus pa'i sku
/mkha' 'gro kun gyi dbang phyug rig pa 'dzin //
pad+ma 'byung gnas zhabs la phyag 'tshal lo //
sku gsum bdag nyid rdo rje thod phreng rtsal //
phyi ltar rig 'dzin nang ltar mtshan brgyad de //
gsang bar dpal chen sgrub sde brgyad kyi lhar //
gcig las du mar snang la phyag 'tshal lo //
na mo :
rab 'byams rtsa gsum dkyil 'khor lha yi tshogs :
gdod nas gnyis med 'du 'bral med pa'i klong :
rang shes 'khrul spangs ye shes chen po'i ngang :
sgo gsum gus pa'i sems kyis phyag 'tshal lo :
a ti pU ho :
pra tIts+tsha ho :
drug pa ni /
mchod pa la yang bdun las /
phyi mchod ni /
rang gi thugs ka nas spros pa'i mchod pa'i lha mo rnams kyis dkyil 'khor gyi 'khor lo yang dag par mchod par bltas la /
rab 'byams zhing du rgyal kun dgyes skong ba'i //
yan lag brgyad ldan rdo rje ar+g+ha'i rgyun //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
oM gu ru bid+yA d+ha ra sa pa ri wA ra ar+g+haM pra tIts+tsha swA hA/
rab 'byams zhing du rgyal kun dgyes skong ba'i //
zhabs kyi dri bsil rdo rje gang+gA'i rgyun //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
pA d+yaM\u0f8e
rab 'byams zhing du rgyal kun dgyes skong ba'i //
chu dang thang skyes rdo rje me tog char //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
puSh+pe\u0f8e
rab 'byams zhing du rgyal kun dgyes skong ba'i //
lhan cig skyes dang yongs sbyar bdug pa'i sprin //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
d+hU pe\u0f8e
rab 'byams zhing du rgyal kun dgyes skong ba'i //
kun tu snang byed rdo rje sgron me'i 'od //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
A lo ke\u0f8e
rab 'byams zhing du rgyal kun dgyes skong ba'i //
yid 'phrog ngad ldang rdo rje dri chab tshogs //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
gan+d+he\u0f8e
rab 'byams zhing du rgyal kun dgyes skong ba'i /
ro brgya ldan pa'i zhal zas ji snyed pa //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
nai bid+ya\u0f8e
rab 'byams zhing du rgyal kun dgyes skong ba'i //
snyan brjid yid 'phrog glu dbyangs rol mo'i tshogs //
kun bzang mchod sprin rgya mtshor rab spel bas //
bla ma rig 'dzin dkyil 'khor lha tshogs mchod //
oM gu ru bid+yA d+ha ra sa pa ri wA ra shab+da pra tIts+tsha swA hA/
mi dbang rin chen sna bdun 'di dag ni //
sangs rgyas sras dang bcas pa ma lus la //
bshams shing yid kyis sprul te phul ba yis //
'gro ba mi zad gter la spyod par shog
/oM gu ru bid+yA d+ha ra sa pa ri wA ra sap+ta ma hA rat+na badzra pU dzi te AHhU~M/
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos bla ma sras bcas la 'bul na //
bzhes shing bla med grub mchog bstsal du gsol //
pany+tsa kA ma gu Na\u0f8e
lha yi dbang po lha min g.yul las rgyal //
bkra shis lha mo brgyad kyis mchod pa ltar //
rgyal dbang kun dngos rig 'dzin mchog rnams la //
bkra shis rdzas brgyad dag gis mchod par bgyi //
aSh+Ta mang+ga la\u0f8e
de nas gos zung 'bul ba ni /
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyang phyir 'bul //
bzod pa dam pa'i gos kyis brgyan par shog
/oM badzra bA sa se pra tIts+tsha swA hA/
zhes dang /
de dag kyang bsdu na /
ho :
rab 'byams zhing du rgyal kun dgyes skong ba'i :
mchod yon me tog bdug spos snang gsal dri :
zhal zas rol mo gzugs sgra dri ro reg :
phun tshogs kun bzang mchod sprin rgya mtshos mchod :
oM badzra ar+g+haM nas /
shab+da pU dza ho :'i bar gyis mchod /
nang mchod ni :
dug lnga ma spangs dbyings su dag byed rdzas :
dbang po'i me tog tshil gsur zhun chen me :
bdud rtsi'i dri mchog sha chen zhal zas dang :
rkang gling gsang ba'i cang te'u rol mos mchod :
ma hA rak+ta in+d+ra me da g+h+ri taM pany+tsa mAM sa shab+da pU dza ho :
gsang mchod ni :
muM:
snang stong thabs shes bde stong dga' ba bzhi'i :
gnyis med mnyam sbyor zung 'jug zag bral ba :
rmad byung gsang ba mchog gi mchod pa 'dis :
dag pa rab 'byams lha yi tshogs rnams mchod :
bo d+hi tsit+ta gu h+ya pU dza hoH:
bdud rtsi'i mchod pa ni :
rang byung gdod nas rnam dag bdud rtsi'i mchog :
rtsa brgyad yan lag stong sbyar a mr-ita :
dam tshig rdzas mchog bdud rtsi'i mchod pa 'dis :
rtsa gsum dkyil 'khor lha tshogs ma lus mchod :
ma hA pany+tsa a mr-ita pU dza ho :
oM mchod do phyogs bcu dus gsum gyi de bzhin gshegs pa thams cad kyi sku gsung thugs yon tan phrin las mi zad pa rgyan gyi 'khor lo'i bdag nyid rdo rje'i rig 'dzin rnams kyi zhal du oM AHhU~M/
chos sku snang ba mtha' yas zhal du\u0f8e
longs sku thugs rje chen po'i zhal du\u0f8e
sprul sku mtsho skyes rdo rje'i zhal du\u0f8e
lo chen bai ro tsA na'i zhal du\u0f8e
gter chen chos kyi rgyal po'i zhal du\u0f8e
drin can rtsa brgyud bla ma'i zhal du\u0f8e
gzhan yang rtsa brgyud kyi dpal ldan bla ma dam pa rnams kyi zhal du\u0f8e
yi dam dkyil 'khor gyi lha tshogs sangs rgyas dang byang chub sems dpa' dpa' bo mkha' 'gro chos skyong srung ma'i tshogs dang bcas pa rnams kyi zhal du\u0f8e
khams gsum gyi sems can ma lus shing lus pa med pa thams cad rdo rje'i rig 'dzin mchog gi ngo bor rnam par dag pa rnams kyi zhal du oM AHhU~M/
zhes dang /
badzra a mr-ita swa daM ku ru Sh+wa me zhes pas bdud rtsi myang /
rak+ta'i mchod pa ni :
hrI:
b+hany+dza ye shes 'bar ba'i klong yangs par :
rak+ta dmar gyi rgya mtshor 'khyil pa las :
snang srid kun tu rba rlabs g.yo zhing 'khrugs :
sku lnga ye shes sgrub rdzas dam pas mchod :
ma hA rak+ta pU dza ho :
gtor ma'i mchod pa ni :
hrI:
rdo rje'i snod yangs chos kyi dbyings chen por :
snang srid dpal gyi gtor mas yongs su gang :
longs spyod rdzas kyi mchod pa chen po 'dis :
dkyil 'khor lha tshogs thugs dam bskang gyur cig :
ma hA ba liM ta khA hi :
de kho na nyid kyis mchod pa ni :
a :
snang srid chos kun snang med byang chub sems :
ye stong thig le chen por rnam dag pas :
phyi nang gnyis med phyag rgya chen po'i ngang :
chos nyid don gyi mchod pa dam pas mchod :
d+harma d+hA tu ma hA mu dra pU dza ho :
zhes sogs kyis rgya cher mchod nas /
bdun pa ni /
yon tan khyad par can rjes su dran pa'i sgo nas /
hU~M hrI:
gdod nas rnam dag chos sku skye med gshis :
lhun grub 'gag med rang gsal longs sku'i rtsal :
sna tshogs phrin las bsam 'das sprul pa'i sku :
rang byung sku gsum don gyi lha la bstod :
skye 'chi mi mnga' rdo rje lta bu'i sku :
tshangs pa'i gsung dbyangs chos kyi sgra chen sgrog :
mi 'gyur lhun grub bde ba chen po'i thugs :
yon tan phrin las rdzogs la phyag 'tshal bstod :
mdangs ldan mtsho dbus rab mdzes ge sar steng :
rig 'dzin gtso bo rje btsun pad+ma 'byung :
kun tu bzang po o rgyan thod phreng rtsal :
yid bzhin re skong khyod la phyag 'tshal bstod :
ye shes lnga ldan dug lnga rnam dag pa'i :
bcom ldan bde gshegs thod phreng rnam pa lnga :
sna tshogs thabs kyis gang 'dul der ston pa'i :
sprul pa'i mtshan brgyad bcas la phyag 'tshal bstod :
snang stong bde chen chos dbyings klong yangs las :
ma 'gag rang gsal gzugs sku'i rol par shar :
zhi dang khro sogs sna tshogs sprul bsgyur 'gyed :
yi dam lha tshogs rnams la phyag 'tshal bstod :
phyogs bcu'i zhing khams rab 'byams ma lus pa :
gar yang thogs med nyul ba'i rdzu 'phrul can :
thugs rje'i spyi gzugs rgyal ba'i yum mchog ma :
dpa' bo mkha' 'gro'i tshogs la phyag 'tshal bstod :
sna tshogs phrin las rdzogs pa'i rig 'dzin dang :
dpa' bo rnal 'byor DA ki chos srung tshogs :
sprul dang yang sprul bka' nyan la sogs pa :
dkyil 'khor yongs rdzogs lha la phyag 'tshal bstod :
ces pas bstod /
brgyad pa ni /
hrIH
bdag gi thugs kar rang 'dra'i ye shes pa'i :
'dab brgyad snying gi ge sar ze'u 'bru'i dbus :
pad zlar mthing gsal rdo rje'i lte bar hU~M:
de mthar sngags phreng 'khor las 'od zer 'phros :
phyi nang snang srid kun gyi rtsi bcud bsdus :
dwangs ma 'od phung zag med sngags 'brur thim :
snang grags lha sngags chos nyid rol pa dang :
sngags phreng sgrar bcas bar med 'khor bar gyur :
zhes pa'i don legs par bsams la /
oM badzra ma hA gu ru sarba sid+d+hi hU~M:
zhes bsnyen pa'i sngags dang /
oM AHhU~M badzra gu ru pad+ma thod phreng rtsal de wa DA ki nI sarba sid+d+hi pha la hU~M:
zhes sgrub sngags te /
dngos grub kyi mtshan ma brnyes par gyur pa de snyed du bzla ba'am /
grangs dang zhag gi bsnyen pa byed kyang rung ste man ngag gi gnad dang ldan pas yang dag par bzla'o //
des sun na dbyangs kyi rta la drangs nas bzlas pas bying rmugs kyi skyon sel zhing ting nge 'dzin dang rlung gi rtsal 'byongs pas yon tan khyad par can skye'o //
yang de las 'phro zhing rgod na /
sbyang ba gsum sngon du 'gro ba'i rlung bum pa can dang sbyar nas rlung sngags dbyer mi phyed pa'i rdo rje'i bzlas pa yang bya ste /
'khrul 'khor lus dang rlung gi gnad dang bstun :
zhes pa'i don no //
yang las sbyor gyi tshe /
snying ga'i sngags phreng las byung ba'i 'od zer sems can gyi khams thams cad du 'phros /
phrin las rnam pa bzhi gang la gang 'tsham pas 'dul ba bzhi lhun gyis grub par byas /
rgyal ba sras dang bcas pa'i sku gsung thugs kyi byin rlabs thams cad bsdus nas rang la thim par bsam zhing /
zhi ba la /
rtsa sngags mthar nad gdon sarba shIn+taM ku ru swA hA/
rgyas pa la /
A yuHshrI puSh+TiM ku ru swA hA/
dbang la /
lo ka sarba wa shaM ku ru swA hA/
drag po la /
byad ma sarba mA ra ya rbad /
mchan /
bzla ba ni khyad par gyi man ngag go
/de nas thun gyi mjug tu /
de ltar gsal zhing bsnyen pa'i lha tshogs rnams :
du mar snang yang rang dang lhan cig skyes :
lha dang bdag dbyer med pa brjod bral ngang :
ma bcos lhun grub ka dag klong du bzhag :
ces pas bdag dang lha bzla bya'i sngags te thams cad kyang sems dang ye shes rang byung ba'i mtshan nyid tsam ste /
dmigs su med pa rtsol bral khyab brdal chen po'i ngang du mnyam par gzhag go
/de yang slob ma byin rlabs la sogs pa'i skabs yin na dbang don gyi dkyil 'khor sgrub pa'i cho ga 'di nyid du bya'o //
dgu pa ni /
thal mo sbyar ba dang bcas pas /
sku bzhi'i dbang phyug rgyal ba rdo rje 'chang //
bdag sogs 'gro la thugs rjes nyer dgongs nas //
bum gsang shes rab ye shes de kho na'i //
ye shes mchog gis bdag rgyud gtams par mdzod //
ces gsol ba btab pas /
tshogs rten gyi dkyil 'khor gyi gtso bo'i spyi bo'i oM las 'od zer dkar po 'phros /
rang gi spyi bor thim pas bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sprul sku thob pa'i skal ba can du byas /
mgrin pa'i AHlas 'od zer dmar po 'phros /
rang gi mgrin par thim pas gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu longs sku thob pa'i skal ba can du byas /
thugs ka'i hU~M las 'od zer sngon po 'phros /
rang gi snying gar thim pas shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos sku thob pa'i skal ba can du byas /
slar yang gnas gsum las 'od zer dkar dmar mthing gsum 'phros /
rang gi gnas gsum du thim pas dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal ba can du byas so //
zhes dang /
rigs 'dus rdo rje gsum gyi dkyil 'khor nas :
lnga ldan 'od 'phros bdag gi sgo gsum thim :
sgrib kun dag nas sku gsum rgyud la bzhag :
mchog thun dngos grub ma lus thob par gyur :
zhes dbang dus su skyes pa'i ye shes sku gsum gyi rjes su 'jug pa mchog tu mi 'gyur ba'i bde ba chen po de kho na nyid kyi ngang la mnyam par gzhag go
/de nas dgos pa khyad par can gyi slad du skong ba byed na skabs 'dir rtsa ba gsum gyi skong gso kun bzang mchod sprin dang /
gzhan yang dpal nag po chen po zhal bzhi pa dang /
bdud mgon sogs gter srung rnams dang /
gzhi bdag gtor ma rnams so so'i cho ga bzhin du bya ba yin /
gsum pa rjes kyi las rim la /
tshogs 'khor bskul bya chad tho bsgrag
/bstan skyong bro brdung dngos grub len //
nongs 'chags gshegs gsol dge rtsa bsngo //
shis pa brjod pas mtha' brgyan no //
zhes 'byung ba las /
dang po ni /
ma da na dang sha gtso bor gyur pa'i tshogs kyi 'khor lo'i yo byad rnams mngon par bshams la /
las kyi rdo rjes phyag sngon du 'gro bas tshogs kyi yo byad rnams byin gyis brlabs par gsol ba gdab /
slob dpon gyis bdud rtsis bsang zhing /
oM sarba dra byaM bi sho d+ha ni hU~M phaTaH
zhes spyir bsang /
hU~M raM yaM khaM:
rang gi thugs ka'i hU~M las raM yaM khaM 'phros pas ma dag pa'i dngos 'dzin thams cad bsregs gtor sbyangs te stong par gyur /
stong pa'i ngang las tshogs gzhong pad+ma 'bar bar tshogs rdzas rigs lnga yab yum gyi dam tshig chen po'i rang bzhin 'dod yon gyi rnam pa cir yang 'char bar bltas la /
hU~M:
chos dbyings b+hany+dzar sha lnga bdud rtsi lnga :
bza' bca' btung sogs mi zad gter chen steng :
nyi steng kha T+wAM yi ge 'bru gsum gyi :
'od kyis rtsi bcud ye shes bdud rtsi bkug :
gnyis med gcig 'dres zag med bdud rtsi'i mchog :
rgyal ba dgyes byed chos dbyings yongs gang gyur :
ga Na tsakra dz+nyA na a mr-ita oM AHhU~M ha ho hrIHsa byin gyis brlabs la /
tshogs zhing rnams cang te'u'i sgra dang snying ga'i 'od zer gyis bskul bas mkha' khyab kyi 'khor lor sad par byas la /
hU~M:
bzhengs shig rtsa gsum lha tshogs rnams :
rig 'dzin mkha' 'gro'i 'khor dang bcas :
mi mngon dbyings nas sku bskyod la :
'dir gshegs tshogs kyi mchod pa bzhes :
sgrub rdzas rnams la byin gyis rlobs :
mchog dang thun mong dngos grub stsol :
oM gu ru de wa DA ki nI e h+ye hi pheM pheM pheM:
sa ma ya satwaM:
zhes pas spyan drangs la nyer spyod dang 'dod yon lngas spyir mchod nas tshogs phud rim pa gsum du spros la /
dang po mchod pa ni /
las kyi rdo rjes phyag dang pad skor sngon du 'gro bas tshogs phud 'bul bar bskul la /
ho :
rab 'byams rtsa gsum dkyil 'khor lha tshogs la :
rmad byung phyi nang gsang ba'i mchod pa'i sprin :
zag med 'dod yon longs spyod dam tshig rdzas :
bdud rtsi'i tshogs mchod 'bul lo bzhes su gsol :
oM de wa ga Na sarba ga Na tsakra a mr-ita pU dza khA hi :
zhes pas phyi nang gsang ba'i 'dod yon gyi snang ba sgyu ma lta bu mtha' dag bde ba chen por ro gcig tu tshim par stob /
bar pa bshags pa ni /
mi dge ba'i las rnams la bshags sdom gyi bsam pa drag pos /
ho :
lhag pa'i lha khyod bdag la dgongs su gsol :
bdag cag rmongs pas rtsa ba yan lag gi :
dam tshig nyams dang sdig pa'i las bgyis kun :
mthol zhing bshags so byang zhing dag par mdzod :
ces dang /
yi ge brgya pa lan gsum sogs brjod /
tha ma bsgral ba ni /
dmigs bya'i rU pa bcas la /
nr-i tri badzra aM ku sha dzaH
dzaHhU~M baM hoH
rang gi thugs ka'i hU~M yig las spros pa'i pho nya rnams kyis dmigs bya dbang med du bkug ste gzir zhing tshar bcad nas rnam shes bde ba chen po'i 'khor lor sbyang bar bsams la /
hU~M:
snang srid gdod nas chos sku'i rol pa la :
nga bdag 'dzin pa'i nyon mongs dgra bgegs rnams :
rang rtsal ye shes rol pa'i mtshon cha yis :
skye med chos dbyings dag pa'i dbyings su bsgral :
mA ra ya rbad :
ces mtshon chas dum bur bcad pa'i snyigs ma'i sha khrag gi longs spyod rnams rdo rje bza' ba'i dam tshig tu spyad pas lha tshogs thams cad tshims par mos la /
ho :
bdag tu 'dzin pa'i ru dra bsgral pa yi :
gti mug sha chen nga rgyal rus pa dang :
'dod chags khrag sogs 'khrul rtog ma lus pa :
kun bzang yangs pa chen po'i klong du bstab :
mAM sa rak+ta kiM ni ri ti a mr-ita khA hi :
zhes pas 'bul /
bsgral mtha' ni /
lha tshogs thams cad rang rang gi phyag rgya dang snyoms par 'jug pa'i sbyor bas dga' ba bzhi'i ros tshims par blta'o //
de nas las kyi rdo rjes 'khor lor 'dus pa'i gtso bo la phyag bya /
thabs shes kyi rdzas rnams snod so sor thogs pa lag gnyis phan tshun bsnol bzhin par stob cing /
ho :
chos dbyings b+hany+dzar snang srid bdud rtsir bskyil :
rdo rje'i bcud ldan mi zad longs spyod dang :
dza gad gar mchod sgeg mdzes rdzas mchog 'bul :
lhun grub bde chen klong rol dpa' bo che :
zhes sogs brjod cing drang /
slob dpon gyis pad+ma'i bskor ba sngon du 'gro bas rtse gsum gyi phyag rgya dang bcas pas /
e ma ho :
'dod yon ma spangs zag bral thabs shes rdzas :
yid bzhin gter mdzod gu h+ya'i longs spyod rnams :
bdag lus 'dzin bral rgyal ba'i dkyil 'khor 'dir :
bde chen ro gcig ngang du blangs te rol :
zhes pas len /
'dus pa gzhan rnams la yang brim zhing lus dkyil gyi lha tshogs rnams yang dag par tshims par bsam zhing bza' ba 'khor lo'i gtso mo dang btung ba gtso bos thog mar longs spyad la /
gdod nas lhun grub sgo gsum dkyil 'khor 'dir :
mi zad longs spyod bde chen klong rol mthus :
tshogs gnyis rab rdzogs chos dbyings brjod bral klong :
'gro kun ye dag ye rdzogs rtogs par shog :
ces smon lam gdab /
de nas lhag ma bsdus phud cung zad kyang bsres la /
las kyi rdo rjes lhag gtor byin gyis brlab par gsol ba gdab /
slob dpon gyis dam tshig gi kha phru btab la /
oM AHhU~M pany+tsa a mr-ita hU~M ha ho hrI:sa lhag ma'i dam tshig 'dod yon gyi phung po zad mi shes pas nam mkha' gang bar bltas la /
lhag sdud kyi pho nya rnams e A ral+li hriM hriM dzaHzhes dang /
bshug pa'i sgra drag pos spyan drangs me tog la sogs pas mchod nas /
hU~M:
lhag la dbang ba dregs pa'i tshogs :
gtum chen drag po'i sde dpung bcas :
'dir byon sha khrag lhag gtor bzhes :
dkon mchog gsum gyi bstan pa srungs :
dgra bgegs zhing bcu cham la phob :
bcol pa'i phrin las grub par mdzod :
oM uts+tshiSh+Ta ba liM ta b+hak+Sha si swA hA:
zhes rol mo dang bcas pas gtor ma phyi rol du dor /
gnyis pa ni /
mchog tu gus pa'i gdung shugs drag pos /
hU~M:
gling gi gling mchog rnga yab gling :
zangs mdog dpal ri'i gnas mchog nas :
rig 'dzin gtso bo pad+ma 'byung :
rtsa gsum mang po'i 'khor dang bcas :
bzhengs shig 'bar ba'i klong nas bzhengs :
bskul lo thugs dam gnad nas skul :
dbang drag 'bar ba'i skur bzhengs shig :
gdod nas bde gshegs snying po la :
bde sdug mtshan mar 'dzin pa yi :
glo bur 'khrul rtog dgra bgegs dpung :
rang rtsal ye shes chen pos zlog :
gzhan yang phyi nang bar gcod bgegs :
bdud dgra rmi ltas mtshan ngan rnams :
chos dbyings ye shes rig pa'i klong :
bzlog cing bsgyur ba'i phrin las mdzod :
ces pas rtsa ba gsum gyi 'khor lo gang la gang 'dul gyi mos pa dang 'tsham par sad par blta'o //
gsum pa ni /
rdo rje'i dam tshig la yang dag par gnas pa'i chos skyong spyi dang khyad par zab gter gyi srung ma rnams la mngon par bshams pa'i gtor ma bsngos la /
tha tshig bsgrag pa ni /
hU~M:
srid gsum zhing 'khod dam can dregs pa'i tshogs :
'dod yon zag med bdud rtsi'i gtor ma longs :
bde gshegs rtsa gsum rgyal ba'i spyan snga ru :
ji ltar khas blangs dam bcas dran mdzod la :
mdo sngags bshad sgrub bstan pa bsrung ba dang :
de 'dzin skyong zhing log 'dren dbyings su sgrol :
khams gsum 'gro ba'i bde skyid spel ba dang :
gang gsol phrin las myur du 'grub par mdzod :
ces chad tho bsgrag
/bzhi pa ni /
rdo rje'i brtan ma bcu gnyis kyi gtor ma yi ge gsum gyis 'dod yon nam mkha' gang bar spel la /
b+h+yo :
pad+ma'i bka' nyan brtan skyong ma dang sring :
ging lang 'bum phrag bka' nyan bcas pa rnams :
'dir gshegs dam rdzas dpal gyi gtor ma bzhes :
mtha' dmag srung zhing rgyal bstan ma lus skyongs :
bcol ba'i phrin las thams cad sgrub par mdzod :
sarba DA ki nI ba liM ta khA hi :
zhes 'bul zhing phrin las gsol nas gats+tsha gats+tsha swa b+hA wA nAM zhes pas rang gnas su btang /
lnga pa ni /
gtor gzhong kha sbub pa ri rab tu byin gyis brlabs pa'i 'og tu 'bar ba'i e gsang drag por zhing bcu'i log 'dren thams cad mnan gzir mtha' bcad kyi las byas par bsams la /
e :
mdun du gnam lcags khang sgrom zur gsum pa :
gting dog kha khyer mtho zhing dug gsum 'khrigs :
las byed pho nya'i bshan ra chen po'i nang :
zhing bcu'i log 'dren thams cad rab tu mnan :
steng du khro rgyal pho brang ri rab btab :
thabs shes gnyis su med pa'i rta bro brdung :
byang chub mchog sems ma skyes de srid du :
mnan pa yin gyis ldang bar ma byed cig :
oM nan :
AHnan :
hU~M nan :
satwam+b+ha ya nan :
mA ra ya nan :
zhes pas gtor mnan bya /
drug pa ni /
dkyil 'khor gyi lha tshogs rnams kyi gnas gsum nas mchog thun dngos grub kyi skal ba thams cad 'od zer gyi rnam par byung ba bdag gi lus ngag yid gsum la zhugs par bsam zhing /
oM AHhU~M:
ma lus dkyil 'khor 'dus pa'i spyi gzugs mchog :
pad+ma badzra rje btsun thod phreng rtsal :
rig 'dzin rtsa gsum 'khor dang bcas pa rnams :
thugs rje thugs dam dbang gis brtser dgongs la :
mchog dang thun mong phun tshogs bde legs dang :
bdag cag yid la bsam pa ma lus pa :
dbyings nas brtser dgongs dus 'dir bdag la stsol :
bdag don lhun grub sku gsum mchog thob nas :
gzhan don 'gro ba 'dren nus dngos grub stsol :
gu ru d+he wa DA ki nI sarba sid+d+hi pha la hU~M:
rigs 'dus rdo rje gsum gyi dkyil 'khor nas :
lnga ldan 'od 'phros bdag gi sgo gsum thim :
sgrib kun dag nas sku gsum rgyud la bzhag :
mchog thun dngos grub ma lus thob par gyur :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes pas dngos grub len /
bdun pa ni /
slar yang cho ga bzhin du mchod cing bstod nas dril bu 'khrol ba dang bcas pas yi ge brgya pa 'don zhing /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes pas cho ga'i yan lag ma tshang ba la sogs pa'i nongs pa thams cad bshags /
brgyad pa ni /
oM/
khyed kyis sems can don kun mdzad //
ces sogs kyis ye shes kyi 'khor lo gdod ma'i dbyings su bsre /
dam tshig pa bdag nyid la bstim /
a :
skye 'gag gnas gsum mtha' bral don gyi lhar :
gshegs bzhugs dngos po'i mtshan mas dben mod kyi :
'on kyang rang gsal ma 'gag snang stong gzhi :
skye med thugs srog hU~M gi nA dar bsdu :
badzra mu :
zhes pas /
snod bcud kyi dngos po thams cad gzhal yas khang lha dang bcas pa la thim /
de yang rim bzhin thugs srog hU~M yig la bsdu /
hU~M gyen rdzogs thig ler yal ba'i ngang du mnyam par bzhag
/slar yang thig le las skad cig gis dkyil 'khor gyi bdag por nga rgyal 'phos la /
rdul tshon yod na a kA ro brjod pas dbyi /
dam tshig gi rdzas rnams dngos grub kyi don du spyad la /
dgu pa ni /
dbyer med gcig 'dus rdo rje'i mched lcam gyis :
rmad byung dmigs bcas dmigs med dge bgyis mthus :
khams gsum sems can bde zhing skyid pa dang :
zag bcas yul snang rdo rje'i skur byang nas :
'pho med chos kyi dbyings mchog thob par shog :
ces sogs kyis dge ba'i rtsa ba bla na med pa'i byang chub tu bsngo zhing smon lam rgya cher gdab /
bcu pa ni /
rang bzhin chos dbyings ngang nyid las :
gzugs sku'i rnam rol dpag yas kyis :
rlabs chen phrin las skyong mdzad pa'i :
brgyud gsum bla ma'i bkra shis shog :
ma 'gag rang gsal 'od lnga'i klong :
rab 'byams dkyil 'khor rnam par mdzes :
mchog thun dngos grub stsol mdzad pa'i :
yi dam lha tshogs bkra shis shog :
phyogs bcu gnas yul sprul pa'i zhing :
phrin las rnam bzhi'i rol gar mkhan :
mkha' 'gro srung ma'i tshogs rnams kyis :
bkra shis bde legs bstsal du gsol :
zhes sogs kyi bkra shis pa'i tshigs su bcad pa rgya cher brjod pas dge legs su bya ste /
tshul 'di lta bu tshes bcu la sogs dus kyi mchod pa'am nyin re bzhin nam thun bzhi la sogs par 'bad pa chen pos nyams su blangs na rang gzhan gyi don rlabs po che dka' ba med par bde blag tu 'grub par gdon mi za'o //
'dir smras pa /
rgyal ba kun dngos mtsho skyes rdo rje yi //
zhal bzang nye bar bsnyen las thabs gzhan pas //
bde chen lam bzang bgrod par nus min na //
'di ni skal bzang rnams kyi nye lam yin //
de lta'i legs byas mchog gi nges pa der //
dad pa'i chu yis bskyed pa'i ut+pa la //
'dzum phreng gsar du dgod pa'i ge sar rtser //
myur sad sbrang rtsis mngar byas 'di kho na /
kha cig srid pa'i myos mas rab brid pas //
rgyud sde'i nges gsang yid bzhin mi gnyer bar //
tshig 'phreng 'dam bu'i tshal du byis pa rnams //
nyes bshad 'ching bu'i byi dor byed pa mthong //
de slad grub pa'i zhal lung zab mo'i don //
ngan rtog dug chus ma sbags legs bshad tshig
/ma 'dres yid bzhin 'char las mchog 'dod kyi //
yid la kun dga'i dga' ston ci yang spel //
zab gter gsang ba mchog gi nges pa'i gnad //
rang dbang gyur nas gzhan la rab 'doms pa'i //
skal bzang 'di ko su yi spyod yul zhes //
grub mchog rnams kyis legs so'i me tog byin //
de lta'i dge dngos 'dzad med byas pa'i phul //
rgyal ba rgya mtsho'i rnam thar rjes song bas //
ris med 'gro 'di phan bde'i 'jug ngogs las //
bde chen rdo rje'i sa la 'khod gyur cig
/zab chos rig 'dzin thugs thig gi las byang pad+ma'i dgongs rgyan zhes bya ba 'di ni khams gsum kun gyi gtsug gi nor bu rgyal ba thams cad mkhyen pa chen po'i bkas gnang ba dang /
o rgyan smin grol gling gi 'dus pa'i sde'i rgyun gyi nyams len nar mar bya ba'i slad du /
gter gzhung gi las byang ji lta ba las mchod phreng sogs tshig gi phreng ba ci rigs pas mi 'gal bar brgyan te /
grub mchog mtsho skyes rdo rjes rjes su bzung ba'i dge bsnyen rnal 'byor spyod pa gter bdag gling pas thun mong gi lo la lho phyogs kyi ri bo'i rgyud byang chub gling gi dgon par sbyar ba dge legs su gyur cig
/mang+ga laM//

//
