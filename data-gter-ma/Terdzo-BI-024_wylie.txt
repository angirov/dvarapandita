@#//
dug nad thams cad la mchog tu bsngags pa gser gzungs snyan brgyud ma'i lo rgyus gdams ngag dang bcas pa bzhugs so //
bcom ldan 'das sman gyi bla bai DUr+Ya 'od kyi rgyal po la phyag 'tshal lo //
'di yi lo rgyus ni /
sngon nub phyogs o rgyan gyi yul pad+ma dkar po'i gling du sangs rgyas kyi bstan pa dar te rgyal po sa bin zhes bya ba chos skyong ba zhig yod pa des paN+Dita brgya'i sne len mdzad nas bstan pa dar bar mdzad pa la dbang phyug chen po phrag dog skyes nas /
sor mo lnga las dug rlangs kyi mkha' 'gro ma lnga sprul te /
o rgyan gyi mi thams cad la dug rigs mi 'dra ba stong phrag bcu gnyis kyi nad byung nas mi thams cad 'chi la thug pa na /
rgyal pos thugs dam sman gyi bla la nyin lan gsum mtshan lan gsum du mchod pa byas nas gsol ba btab pas //
lan gcig gi tshe /
mdun du bcom ldan 'das sman gyi bla khye'u thod sngon po lo bcu gsum pa gcig tu sprul nas khyod de tsam du 'bod pa ci yin gsungs /
lo rgyus zhus pas /
khye'u na re /
'o na rin po che'i snod zed cig
/nga'i khog nas bdud rtsi'i yi ge
/dug thams cad 'joms pa zhig 'ong gis des dug thams cad zhi bar byed do gsungs nas /
der rgyal pos gser gyi gzhong pa gcig bzed pas /
sngags 'di gser gyi yig 'brur skyugs pas gser gzungs zhes grags pa'o //
de nas chos rgyal des dug nad thams cad zhi bar mdzad do //
rgyal po des u rgyan gyi rnal 'byor 'chi med rdo rje la gnang /
des bla ma sUr+Ya ra ti la /
des kha che'i paN+Di ta rgya mtsho 'od la /
des spu rang gi btsan po go cha la gnang /
des kyang yon du thon thi bzang po yug gcig
/gser srang gang rnams phul nas rang gzhan mang po la phan thogs rgya chen po byas so //
des pa tshal gnang /
gser gyi lo gro gcig gis sna drangs pa'i 'bul ba byas so //
dug thebs brgyad bzlogs so //
de'i sras bkra shis rtse zhang zhung du btson du bzung ba la sngags 'di thud gcig gi dkyil du bcug nas bskur bas dug thebs bcu gsum bzlogs so //
des skyo ston nyi ma la gnang /
yon rta bzang po gcig dang gser srang gang phul /
glo bor dug thebs gsum byung ba bzlogs so //
des a khu ti chung la gnang /
zhing khal bzhi'i yon phul lo //
tsha bo gcig gis dug thengs bzhi btang ba bzlogs so //
gzhan yang mang po sos par byas so //
des rgya chu mig pa la gnang /
des yon du yus kyi nya mo gcig dang gser srang gang /
zangs kyi bsnyan khas nas zho shong ba gcig rnams phul /
de la'ang dug lan mang du byung ba zlog go
/des sman pa nya chung la gnang /
rta nag po gcig
/nas khal bcu gnyis phul /
khong la ja la gcig
/chang la gcig
/bag khur la gcig ste gsum byung ba zlog
/mang po la thon du yang bzlas /
zhag dus na dmar nyo 'gro ba tsam las mi tshugs pa 'dug gsung /
des lcam pa brtson 'grus seng ge la gnang /
yon yang khal ma nyi shu'i rgyab 'bras kyis mnan pa /
ber thul gcig rnams phul /
des bla ma brtson 'grus mgon po la gnang /
des thod pa mtshan ldan rin gong mi theg pa zhig dang /
snam sbyar legs po phul lo //
des bdag lha'i ming can la gnang /
yon du nas do khal bcu /
mdzo gcig
/blo phrug lcam tsho gcig rnams phul /
de yang dug rigs thams cad bsdu na gsum du 'dus te /
du bas bdug pa /
ltor gtang ba /
lus la byugs pa dang gsum ka 'dis thub bo ///
/
!
gser gzungs snyan brgyud kyi brjed byang bzhugs /
gu ru rat+na dzI ban+ti rA dza shrI b+ha dra nA ma /
dug rigs thams cad kyi gso srung la /
sa steng 'di na zab pa gser gzungs su grags pa 'di la /
brgyud pa'i rim pa dang /
gdams pa dngos las /
dang po ni lo rgyus chen mor gsal la /
gnyis pa la yang srung ba dang gso ba gnyis yod pa las thun mong du gces pa gser gzungs rin po che gang zhe na /
oM ka li ku ku ri hAM 'uM b+hu dzu wa ti se tan+ta b+his /
b+ha gang 'uM a na b+his /
pa ri kaM 'uM a b+his /
gaM lu d+hi b+his /
ha ra ha ra me 'uM d+hu k+Sha swA hA/
prab+b+ha ra b+his /
la ri ka ri a mr-ita ka ri /
pa ri na ho /
ma hA d+he ho /
ni lan kan+ta /
to tor cat+tar b+his /
na d+hi b+his /
zhes so //
'di'i dag yig ni yig 'bru gya dgu /
tshig 'bru bdun cu rtsa drug
/gi gu bcu dgu
/zhabs kyu bcu /
na ro lnga /
'greng bu gsum /
brtsegs bu nyi shu
/klad skor bdun /
tsheg bar bcu gnyis yod pa las klad skor thams cad ni nga kho nar bklag
/gcod mtshams ni tsheg bar gyis shes la /
ring thung gi gdangs slob dpon gyi gsung las shes /
srung gso gnyis ka la gong bsnyen pa la che bas /
rgyal phur 'dzom pa nas gzung ste /
bkra shis dben pa'i gnas su mtshams dam par byas la zhag bdun bsnyen pa bya /
sngags bzla dus thams cad du dam tshig bsrung bya ni /
mtsher ba /
lce rtse /
sgo nga /
sgog pa'i rigs mi za /
yugs la mi reg go
/dmigs pa ni //
rang nyid sman rgyal khye'u lo bcu gsum tsam lon pa'i na tshod /
bzhengs pa'i tshul can sku mdog sngo sangs ral pa'i thor tshugs dang ldan pa /
phyag g.yas a ru ra gser mdog
/g.yon rma bya'i sgro chun bsnams pas sems can thams cad kyi dug nad sel ba'i thugs ka nas 'od 'phros /
sangs rgyas dang byang chub sems dpa' thams cad sman rgyal gyi rnam par spyan drangs /
rang la bstim nas sngags bzla'o //
bsnyen pa thems nas dang po rang gzhan bsrung ba la 'jug pa na /
gzhan srung ba ni /
mthing shog gam /
dar sngon la gser gyis sngags rnams lhag chad med par dbu can du phreng gcig byas la tshegs med du bris /
ma 'byor na shog bu gang rung la mtshal lam rgya snag gis bris la /
byug pa'i rdzas ni /
rma bya'i mdongs kyi gzhob /
srub ka'i 'bru /
yung ba /
'gron thal bzhi po snag tsha dang bsres /
srung ba'i dril shing gzugs mo byi thur gyis byas /
gsham nas dril /
dar skud dmar pos bcing /
de'i phyir dar gnam kha /
de'i phyir tA hung /   ser po /
de nas lkog gang yin gyis gtum /
yig mgo gyen du bstan /
zas za ba dang gtam smra ba'i tshe srung ba 'gul ba tsam gyi dam lhod byas nas mgul du btags so //
rang srung ni /
lto stong dang dogs pa'i zas za khar sngags nyer gcig bzlas pas thub bo //
gnyis pa gso thabs ni /
rin po che'i ka To ra gtsang mar chu gtsang blugs pa'i nang du rdzas ni yungs dkar 'jam dpal /
ldum bu re ral phyag rdor /
a ru ra rnam rgyal sman bla /
bong dkar skyabs grol /
dpa' ser gser thub tu bskyed /
'di rnams thun re dar dkar la gtum la gzhug
/dngul chu yang srang phyed las mi nyung ba btab /
dar dkar gyis kha bkab /
de nas rang nyid sman bla sngar ltar bskyed pa'i thugs ka nas 'od 'phros /
phyogs bcu'i sangs rgyas dang byang chub sems dpa' thams cad kyi byin rlabs dang /
'byung ba lnga dang /
rin po che sman gyi bcud thams cad bsdus nas sngags chu la bstim /
rma bya'i sgro chun gyis nad pa'i dug nad thams cad byab par bsam la /
smra ba bcad nas sngags bzlas shing chu la btab /
sngags chu dus gsum yar dang nam gung la ster /
des dug nad thams cad dang por sdud /
bar du gso /
tha mar dug ro thams cad steng 'og gang rung nas sbyangs te thon par 'gyur la /
gong ma'i sman ma 'dzom yang chu gtsang la sngags bzlas pas thub pa myong bas grub pa'o //
de nas dug nad shin tu zhen tshabs che ba la shin tu gsang ba las ches cher gsang ba zhal gdams las ches cher zhal gdams snyan brgyud kyi nying khu ni /
gong gi sngags chu'i rdzas kyi dngul chu'am dngul chu gzhan yang rung ste /
zla phyed tsam mam nad ma drag bar du /
dngul chu la phug gi sa bon nam /
sran chung tsam re /
lag g.yon du rang gi mchil mas chos 'byung bsnol ma bris te dbus su bzhag
/de yi ge baM dmar por bsams nas /
g.yung yin na de ga ster /
rgod yin na sngags 'di lnga bcu bzla /
srin lag gis mnyes nas byin sngags ni /
dngul dar sod /
mtshal mangs   dar zer ba'ang snang /sod /
a ti ho /
zhes so //
de ma thag tu kun byed tshangs pa'i nor bu la /   dbang ril /
sngags bzlas pa dngul chu'i bung tsam ril bu ster ba ni rma bya mjing bsnol gyi sbyor ba zhes bya'o //
des bzlas pas thugs rgyud bskul /
sngags chu'i ngar bskyed nas nad thams cad bsdu gsod sbyong ba'i snga ltas su /
bong ba'i sman nad lta bu 'byung yang skrag mi dgos so //
gal te dbang ril bzang po gtong na yang /
dngul chu lag par mchil mas bshigs pa dang lhan cig phul nas mid /
lar 'di dbang ril la ma ltos so //
nad thon pa'i ltas nges pa can ma byung bar du /
chang gi rigs 'dzem /
dkar gyi rigs la brten /
nya phag dang ma smin pa rul sungs can snga gong nas mi 'phrod pa ma gtogs sha gsar 'ju sla ran pa bags kyis gtang /
'di dus grang ba langs pa'i rtags byung na phyi nas byug pa sogs byed pa las /
nang du drod bcos cher mi rung /
mig ser ba sogs mkhris pa byer ba'i rtags byung na /
gur gum bzang po'i grung chu la sngags btab nas byin no //
gzhan ni gtar sreg bshal skyugs sogs sman dpyad gang yang bya mi dgos shing /
'di ka chig thub kyi rgyal po bla na med pa gong na med pa ste /
tshe zad nges yin na ma gtogs 'dis 'tsho bar thag chod myong bas grub pa'o //
gdams pa 'di ni yang na chos drin can gyi bla ma la 'bul /
yang na gdams pa 'di nyid dang dga' lod mnyam nges pa'i lag len ma dang brje /
yang na 'gro don ma gtogs bsam rgyu med pa'i mi la byin /
yang na gser srang gang las mi nyung ba'i me tog med par byin na mi rung zhes bla ma drin can de nyid kyis kho bo thugs dam zhabs su mna' bsgag pa las za bar ga la nus te /
dmyal bar mchong 'tsher ro //
phyi rabs pa dag kyang gdams pa 'dod cing dka' spyad mi nus na /
snod dang mi ldan pas dam nyams kyi snga dom blangs pa yin pa'i phyir bstan par mi bya'o //
des na snod ldan brgyud cing 'gro ba'i zug rngu sel bar gyur cig
/ces d+harma swA mIs   zur mkhar ba /brjed byang cung zad /
dpal lta rtog mkhar du mtshan phyed la bris pa'o ///
/
@#//
dug rigs srung ba'i man ngag gser gzungs snyan brgyud ma'i sgom bzlas bzhugs so //
oM swasti /
dug rigs thams cad srung ba'i man ngag khyad par can gser gzungs snyan brgyud ma'i sgom bzlas nyams su len par 'dod pas /
sangs rgyas chos dang tshogs kyi mchog rnams la //
zhes sogs kyis skyabs sems dang /
sems can thams cad bde ba dang sogs tshad med bzhi bsgom /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong pa'i ngang las skad cig dran rdzogs su //
rang nyid ngo bo bcom ldan sman pa'i rgyal //
rnam pa bcu drug lon pa'i gzhon nu'i tshul //
zhabs gnyis bzhengs stabs dar dang rin chen brgyan //
sku mdog sngo sangs ral pa'i thor tshugs can //
phyag g.yas mchog sbyin phyag rgyas a ru ra //
gser mdog lo 'dab dang bcas pus steng bsnams //
g.yon pas dkon mchog gsum mtshon skyabs sbyin rgyas //
rma bya'i mjug sgro thugs kar 'dzin pa yis //
'gro kun dug nad ma lus sel bar mdzad //
mtshan dpe'i gzi byin 'bar ba'i thugs ka nas //
'od 'phros sangs rgyas byang sems rgya mtsho'i tshogs //
sman gyi bla ma'i rnam par spyan drangs nas //
rang la thim pas bdag rgyud byin brlab gyur //
ces brjod cing dmigs la /
oM ka li ku ku ri hAM 'uM b+hu dzu wa ti se tan+ta b+his /
b+ha gang 'uM a na b+his /
pa ri kaM 'uM a b+his /
gaM lu d+hi b+his /
ha ra ha ra me 'uM d+hu k+Sha swA hA/
prab+b+ha ra b+his /
la ri ka ri a mr-ita ka ri /
pa ri na ho /
ma hA d+he ho /
ni lan kan+ta /
to tor cat+tar b+his /
na d+hi b+his /   'di'i klad skor thams cad nga kho nar 'bod /
bcad mtshams ma nor bar byas la bklag go
/mchan /
zhes ci nus ngag bcad byas la bzla /
dge ba 'di yis myur du bdag
/sman pa'i rgyal po 'grub gyur nas //
'gro ba gcig kyang ma lus pa //
de yi sa la 'god par shog
/sems can nad pa ji snyed pa //
myur du nad las grol bar shog
/'gro ba'i nad rnams ma lus ni //
rtag tu 'byung ba med par shog
/'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/ces sogs bsngo smon bkra shis bya /
de'ang thog mar bkra shis shing dben pa'i gnas su rgyal phur 'dzom pa nas gzung ste /
khyi dang zhim bu bud med sogs kyi 'grul 'grim spangs la /
mtshams dam par bcad de zhag bdun du sngags 'bum phrag gcig bzla /
bzlas pa'i skabs su mtsher pa /
lce rtse /
sgo nga /
sgog pa'i rigs mi za /
yugs sa ma la mi reg
/de lta bu'i bsnyen pa sngon du song nas rgyun du zhogs pa lto stong gi skabs su sngags brgya rtsa re'am nyer gcig ma chag par bzlas pas sbyar dug gtso bor gyur pa'i brtan g.yo'i dug rigs thams cad srung ba la mchog tu bsngags shing /
bsnyen pa ma grub kyang rgyun khyer ma chag pa kho nas kyang dug rigs thams cad srung bar myong bas grub pa yin gsungs /
gzhan srung na /
mthing shog gam /
dar sngon po'am /
shog bu gang rung la gser ram mtshal lam /
rgya snag gis sngags rnams tsheg med dbu can du dag par phreng gcig byas la bri /
rma bya'i mdongs kyi gzhob /
srub ka'i 'bru /
yung ba /
'gron thal rnams bri rdzas la bsre /
gzugs mo byi thur la gsham nas dril /
dar skud dmar pos bcing /
dar sngon po dang /
ser pos rim par gtum pa'i phyi nas g.yogs gang rung gis g.yogs /
yig mgo gyen du bstan /
zas za ba dang /
gtam smra ba'i tshe srung ba 'gul ba tsam gyis dam lhod byas nas mgul du gdags par bya'o //
gzhan yang gso thabs thun mong dang khyad par ba sogs kyi dbang zur mkhar ba d+harma swa mi'i gsung dang bla ma'i phyag len ltar shes par bya'o //
zhes pa'ang mkhas dbang d+harma kIrti las tshul 'di'i gdams pa thob pa many+dzu g+ho Shas bris pa dge legs su gyur cig //
/
