@#//
'chi med bdud rtsi bum pa gsang ba'i gnad /
lha sgom kha rgyan dpag bsam ljon shing bzhugs so //
d+hIHhU~MHhrIH
gu ru pad+ma jo mo mkhar chen bza'//
sman bla rigs gsum mgon dang rdo rje 'bum //
rig 'dzin 'tsho byed brgyud par bcas rnams la //
gus btud lag len ngag 'don khrigs bkod bshad //
sangs rgyas chos dang tshogs kyi mchog rnams la //
byang chub ma thob bar du skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/rang bzhin skye med stong pa'i ngang nyid las //
rol pa 'gag med gsang bdag rdo rje'i sku
/mthing nag zhal bsgrad tshems dang mche ba gtsigs //
phyag gnyis rdo rje sdigs mdzub zhabs dor stabs //
nyi zla pad+ma brtsegs pa'i gdan gyi steng //
ye shes me dpung 'bar ba'i klong dkyil dbus //
gzi brjid 'od 'phro rgyan mdzes gsal bar gyur //
snying dkyil gu ru pad+ma sman rgyal tshul //
phyag g.yas gser gyi mdog ldan a ru ra //
g.yon pas bdud rtsis gang ba'i thod pa 'dzin //
dar nag gsang gos man+t+ra'i chos gos dmar //
zab chen ber smug mnab cing mnyen zhu gsol //
gzungs ma jo mo mkhar chen bza' mtsho rgyal //
rnam pa kha T+wAM tshul gyis sku la brten //
sna tshogs pad+ma'i gdan la skyil krung bzhugs //
spyi gtsug khyung sngon me yi ral pa can //
gnam lcags rdo rje 'bar ba'i mchu sder sgros //
rgya mtsho'i gting dkrugs klu gnyan sa bdag gi
/ngo bo sbrul chen zhal gsol nus pa 'joms //
spyan gsum nyi zla 'bar ba'i sdang mig gis //
gdug pa kun 'dul nyi zla rin chen brgyan //
phyag gnyis g.yas g.yon mthil la 'khor lo ni //
a las zla dkyil rtsibs brgyad 'od zer 'phro //
lte bar aHtsan+d+ra maN+Da la /
maHlas nyi dkyil 'dab brgyad 'od zer 'phro //
lte bar maHsUr+ya maN+Da la /
rtsibs dang 'dab mar gtum po'i sngags rgod 'di //
nI lam dza ram b+h+rU~M sa tri rbad //
sa bon la bskor yig mgo phyi nang bstan //
lto sbyar thabs shes phyag rgya sgyur brdabs pas //
gnod byed bsregs sbyangs thal bar brlags par gyur //
phrag gong mkha' la rnam pa 'dod chags kyi //
rang bzhin khyung dmar phur zhing bya nag lding //
de bzhin zhe sdang g.yas par sman sbrul dang //
g.yon par dug sbrul mthing nag 'khyug cing rgyug
/gti mug lcags kyi phag rgod mgo dgu dang //
dug gi g.yung phag nag po mdun na rol //
gtso dang 'khor bcas ye shes me phung dbus //
gzhom med gnam lcags las grub rtse lnga pa //
rdo rje'i lte ba la gnas de yi phyi //
thod pa skam po phyi dkar nang dmar ba //
me rlung rab 'bar lhun grub gzhal yas khang //
cis kyang mi chod mi shigs bden sra brtan //
gang la'ang thogs dang pham pa med par gyur //
lha bsgom kha rgyan dpag bsam ljon pa'i shing //
shu b+haM//
@#//
'chi med bdud rtsi bum pa'i gsang ba'i gnad //
dzapa? dgongs mgul rgyan pany+tsa li ka bzhugs //
bzlas pa'i sngags la bsnyen sgrub las sbyor te //
gsang bdag yi dam lha dang ma hA gu ru //
rtsa ba ye shes las grub rdo rje'i khyung //
nad bdag pho mo'i gnyen po rgod g.yung phag
/rim bzhin gsal btab yi dam snying po dang //
bla ma'i thugs sngags khyad bcas bu yig bzhin //
las byed khyung sngags drug dang srog sngags gnyis //
so sor phye dang dkyus gcig nyid du dril //
bsnyen pa dang ni nye bar bsnyen pa'i tshul //
snod rung ji bzhin yo byad ldan par bya //
bshad rgyud sngags byang yongs rdzogs sgrub pa dang //
bdud rtsi sman gyis brgyan pa'i sgrub chen po //
phyi nang sbyin sreg kun gyis kha skong tshul //
dzapa? dgongs mgul rgyan pany+tsa li ka'i dar //
shu b+haM//
!
'chi med bdud rtsi bum pa gsang ba'i gnad //
rnam dag dbang gi chu rgyun bum bcud bzhugs //
bdag nyid gsang bdag gsal ba'i thugs ka nas /
khro rgyal ngo bo mthing nag hU~M yig bcu //
'phros pas bar chad gdon bgegs mtshams bcad de //
tshur 'dus steng 'og phyogs mtshams srung ba'i gur //
hU~M hU~M:
hU~M hU~M:
hU~M hU~M:
hU~M hU~M:
hU~M hU~M:
khro bo rA dzas nad kha khogs rims kha chings /
slar yang bdag nyid gsang bdag yi dam lhar //
gsal ba'i thugs ka'i gu ru'i gnas gsum nas //
dkar dmar mthing kha'i yi ge 'bru gsum las //
'od zer lcags kyu lta bur rab 'phros nas //
'og min lhun gyis grub pa'i gnas dang ni //
ma la ya dang pad+ma 'od la sogs //
dag pa'i zhing khams rnams nas bla ma dang //
dkon mchog rin chen zhi ba byang sems dang /
khrag 'thung khro bo dpa' bo mkha' 'gro dang //
chos srung rgyal po sde bzhi gter gyi bdag
/bod skyong brtan ma bcu gnyis la sogs pa //
ye shes las grub dpag tu med pa'i tshogs //
'khor bcas gnas 'dir badzra sa mA dzaH
mdun gyi nam mkhar 'gyur med rdo rje'i gdan //
dri med pad+ma nyi zla brtsegs pa la //
dam tshig ye shes dbyer med brtan par bzhugs //
phyag 'tshal mchod bzhes dbang dang dngos grub stsol //
bdag gi thugs kar gu ru ye shes sems //
sku gsung thugs kyi gnas nas yig 'bru gsum //
oM 'phros gtor ma'i ma dag nyes kun sbyangs //
AH'phros 'dod yon drug gi mchod par bsgyur //
hU~M 'phros spel bas nam mkha'i mdzod bzhin gyur //
oM AHhU~M brjod tshig don bzhin gyur te //
gtor ma'i dngos po kun bzang mchod pa'i sprin //
bye brag phyi nang gsang ba de kho na //
tshogs kyi 'khor lo 'chi med bdud rtsi sman //
chags med rak+ta'i ar+g+haM rgya mtshor 'khyil //
mchod pa'i lha mo rigs ma bcu drug sogs //
dpag tu med pa'i mchod pa dam pa 'di //
rtsa brgyud bla ma sangs rgyas chos dge 'dun //
yi dam lha dang mkha' 'gro'i tshogs rnams la //
gus pas 'bul lo bzhes shig thugs dam bskang //
nyams pa sor chud dbang dang dngos grub stsol //
gu ru oM AHhU~M ba liM ta a mr-ita kha kha khA hi khA hi /
bud+d+ha d+harmA saM g+ha de wa DA ki nI ba liM ta kha kha khA hi khA hi /
phyag rgyar bcas pa'i sngags kyis lan bdun 'bul //
mnyes gyur lha tshogs bdag gi snying khar bsdus //
de nas slob bu rnams kyis bla ma la //
phyag 'tshal bskor ba byas te ci 'byor pa'i //
maN+Dal me tog phul la gsol ba gdab //
gu ru mkhyen rab rdo rje dgongs su gsol //
bdag cag lus ngag yid gsum smin pa'i phyir //
sku gsung thugs dang yon tan phrin las kyi //
snod rung dbang bskur zab mo bstsal du gsol //
ru lhar gsal ba'i thugs ka'i yi ge b+h+rU~M/
kha dog lnga ldan gcig 'phros gtor mar phog
/gtor snod b+han+d+ha phyi dkar nang dmar ba //
ja ril me phung 'bar ba'i gzhal yas khang //
nang gi gtor ma bcud kyi 'gro ba kun //
rnam dag rdzas kyi dngos po yi dam lha //
gu ru pad+ma jo mo mtsho rgyal yum //
sprul pa'i bya khyung rigs gsum las sprul pa'i //
dug gsum rnam dag rgod g.yung zhi khro'i 'khor //
gzhom med rdo rje'i mkhar rdzong khro bo bcu //
tshogs kyi 'khor lo 'dod yon mchod rdzas bcas //
rab 'byams dbang rdzogs bskur ba'i rten du gyur //
oM AHhU~M hrIH
zhes skye med gtor ma rang dang slob ma yi /
spyi bo mgrin snying lte gsang rim bzhin du //
bzhag la ru yi ngag tu 'di skad do //
snod ni b+han+d+ha 'bar ba'i gzhal yas khang //
bcud ni lha tshogs yab yum sprul par bcas //
rdzas ni mchod pa'i longs spyod bsam mi khyab //
'dir shog dbang mchog dam pa khyed la bskur //
oM sarba ta thA ga ta ma hA gu h+ya /
kA ya /
wA ka
/tsit+ta /
gu Na /
karma /
ka lA sha a b+hi Shiny+tsa A be sha ya b+ha liM ta ma hA sid+d+hi sa ma ya At+ma ko\u0f85 haM/
oM AHhU~MH
zhes pa lan grangs lnga'am bsdu na gsum /
mgo 'dren sngags dang 'od zer 'dod gsol rnams //
brjod tshe so sor 'don pa bsgyur byas la //
rigs gsum mgon po'i lha tshogs thugs ka nas //
'od zer dkar ser dmar ljang dpag med 'phros //
rang dang slob bu'i spyi mgrin snying lte gsang //
gnas lngar thim par bsam la 'di skad do //
bcom ldan 'das rigs gsum mgon po'i sku gsung thugs yon tan phrin las mi zad pa rgyan gyi 'khor lo'i dbang mchog dam pa lha dang gnyis su med pa thob par gyur cig
/ces pa'i bden pa brjod la me tog 'thor //
dril bu la sogs snyan pa'i sgra bsgrags la //
lha tshogs gzhal yas bsgom don dang por bstan //
de bzhin gnyis par bzlas sngags rlung sbyor dang //
gsum par mi rtog ting 'dzin gal chen gnad //
bzhi par bdug byug phur sman bden pa brjod //
lnga par rdo rje'i khrab nyid gdags shing sngags //
de ltar dbang thob slob bu tha mal pa'i //
gnas las 'gyur te lus lha ngag rgyud sngags //
sems nyid gzhom med rdo rje'i rang bzhin dang //
dbyer med nyid du gyur la 'dod don smon //
phrin las rnam bzhi gang la'ang thogs med par //
spyod pas che ba'i nga rgyal legs bsam mo //
de nas dga' ston tshogs kyi yo byad rnams //
sngon du las byed kyis bsags bsang chu gtor //
bdag gi thugs ka'i gu ru ye shes sems //
sku gsung thugs kyi gnas nas yig 'bru gsum //
oM 'phros tshogs kyi ma dag nyes kun sbyangs //
AH'phros 'dod yon drug gi mchod par bsgyur //
hU~M 'phros spel bas nam mkha'i mdzod bzhin gyur //
oM AHhU~M/
zhes pas byin brlab gtsang ma'i snod du bsham //
gu ru oM AHhU~M ga Na tsakra a mr-ita kha kha khA hi khA hi /
bud+d+ha d+harmA sang+g+ha de wa DA ki nI ga Na tsakra pU dza kha kha khA hi khA hi /
zhes pas tshogs kyi 'thor phud slob dpon gyis //
phyogs bzhir gtor la rang nyid lhar gsal bas //
nang gi sbyin sreg don dang ldan par rol //
de bzhin slob bu'i lag gnyis thabs shes nang //
sid+d+hi sa ma ya a ho su kha hoH
zhes brjod tshogs kyi dngos grub lag tu gtad //
bus blang sid+d+hi a la la hoHzhes //
rol la de nas ka pA la yi nang //
dbang bskur gtor ma de nyid sprod byas la //
slar yang slob bu rnams la rim bzhin du //
b+ha lin+ta sid+d+hi sa ma ya a ho su kha hoH
zhes sbyin /
slob bus sid+d+hi a la la ho brjod //
gong bzhin dngos grub rdzas la rol du gzhug
/dkar dmar gtor ma gtsang ma'i phud kyis bran //
oM AHhU~M/
'dod yon lnga ldan mchod pa dam pa 'di //
chos skyong rgyal po chen po sde bzhi dang //
sman gyi bka' srung mthu chen dregs pa dgu
/gter bdag dmag dpon yang le ber rnams la //
'bul lo mchod cing gtor ma 'di bzhes la //
rig 'dzin pad+ma'i bka' bzhin snyigs dus 'dir //
gso rig bstan pa dar zhing nad rims 'joms //
bdag cag dpon slob bsam don 'grub par mdzod //
zhes pas bsngos la sa phyogs gtsang sar bskyal //
slob dpon chen po pad+ma'i dgongs pa'i klong //
rtol phyir sprul 'khor gsum sogs zhus pa'i lan //
gso dpyad bdud rtsi bum chen ma bu'i skor //
gsang sngags lam gyi rim pa rtsa 'grel bcas //
bstan pa srung phyir sku dgra bsgral thabs te //
rnam pa gsum la sogs te mdor bsdu na //
gu ru pad+mas mdzad pa'i rig pa'i gnas //
thams cad kun gyi snod rung 'dis chog go
/nad pa gso ba la yang sngon nyid du //
snod rung byas la de nas sman dpyad sogs //
btang bas nus che 'jug cing bkra shis so //
slob bu yon bdag snying dang 'dra ba la //
srung ba man ngag sbyin par byed na yang //
sngon la snod rung byas la srung yon gyi //
me tog 'bul du bcug la srung ba btags //
de ltar byas pas bdag gzhan gang la yang //
bar chod gdon gyi gnod pas mi tshugs so //
bya sla tshegs chung 'gro don rgya che ba //
snod rung rtsa ba mdor bsdus spros pa'o //
'chi med bdud rtsis sgrib gnyis dri ma 'khrud //
rnam dag dbang gi chu rgyun bum pa'i bcud //
ma lus sems can kun la khyab par shog
/mang+ga laM//
b+ha ban+tu //
!
'chi med bdud rtsi bum pa gsang ba'i gnad //
phyi nang sbyin sreg kha rgyan rma bya'i mdongs bzhugs /
phyi yi sbyin sreg rigs gsum byin brlabs shing //
skyer pa gra ma tshar bus gru gsum brtsig
/pha rol 'go bag can dang longs spyod tshogs //
bdag mdun tshang ma'i gdan la bsreg rdzas bshams //
bskyed rim gsal btab bzlas rjes 'di skad do //
de ltar dkyil 'khor lha tshogs thams cad kyi //
nus stobs spyi gtsug mkha' lding rgyal por 'dus //
rtsa gdon rims bgegs klu gnyan sa bdag sogs //
gnod byed kun gyi khyad par gnyen po ni //
bdag nyid khyung sngon me yi ral pa can //
gnam lcags rdo rje 'bar ba'i mchu sder sgros //
rgya mtsho'i gting dkrugs klu gnyan sa bdag gi
/ngo bo sbrul chen zhal gsol nus pa 'joms //
spyan gsum nyi zla 'bar ba'i sdang mig gis //
gdug pa kun 'dul nyi zla rin chen brgyan //
phyag gnyis g.yas g.yon mthil la 'khor lo ni //
AHlas zla dkyil rtsibs brgyad 'od zer 'phro //
lte bar aHtsan+d+ra maN+Dal /
ma las nyi dkyil 'dab brgyad 'od zer 'phro //
lte bar maHsUr+ya maN+Da la /
rtsibs dang 'dab mar gtum po'i sngags rgod ni //
nI laM dza raM b+h+rU~M sa tri rbad /
sa bon la bskor yig mgo phyi nang bstan //
lto sbyar thabs shes phyag rgya bsgyur brdabs pas //
gnod byed bsregs sbyangs thal bar brlags par gyur //
zhes pas las byed lhar gsal thal mo brdab //
me sbar swa b+hA wa yis dngos 'dzin sbyang //
stong pa'i ngang las bskal pa'i me phung ltar //
ye shes lnga ldan rab tu 'bar ba'i dbus //
drang srong me lha dmar po ra skyes chibs //
bgrang phreng gun+d+he 'dzin pa dam tshig dang //
ye shes dbyer med spyan 'dren brtan par bzhugs //
me lha'i lto ba yangs shing rgya che'i nang //
lha tshogs yongs bskyed spyi dang bye brag rdzas //
lag gnyis dgang blugs gzar bu'i bar gzung ste //
bsregs pas me lha'i ljags steng nyer brgyud nas //
lha tshogs kun la mnyes pa'i rdzas su 'bul //
hU~MHbzhi'i sngags kyis bgegs skrod tshul du bsregs //
gu ru yab yum gsang bdag sprul pa'i khyung //
rigs gsum ngo bo dug gsum 'jigs pa'i 'khor //
las byed byin za'i lha tshogs 'khor bcas la //
ye shes klong yangs 'khyil ba'i hoM khung du //
rgyud lnga'i bag chags nad gdon rims bgegs kun //
thabs shes nyi zla 'bar ba'i phyag rgyas bsreg
/nus ldan sman dang bdud rtsi'i mchod pa 'bul //
dmigs med thugs rjes dgongs la bzhes su gsol //
bsreg rdzas rgyal blon 'bangs gsum gang rung dang //
phur ma byug sman bye brag gnyen po sbyar //
gang yod bsreg par 'os pa'i phud dbul zhing //
de min kun kyang bsreg tshul bstan byas pas //
bgegs dang log 'dren nad rims bar du gcod //
mi dang mi min gnod byed rnams bsregs shing //
dpag tshad brgyad khri'i pha rol skrod byed bsam //
longs spyod tshur blangs gdan steng bkod la bsang //
oM swa b+hA wa shud+d+ha sogs /
bdag dang gzhan dang gnod bya gnod byed dang //
dgos bya dgos byed de las gzhan pa'i tshogs //
ma lus thams cad stong pa nyid du gyur //
mtheb mdzub rtse sbyar gung mo'i rtse gnyis sprad //
srin lag gung sbyar mtheb chung sor mo bsgreng //
rin chen 'bar ba'i phyag rgyas rdzas byin brlab //
oM AHhU~M/
rat+na trAM/
rgyu mchog nor bu rin chen sna tshogs las //
grub pa'i mchod sdong rtse gsum 'od 'bar ba //
ngo bo dngos po rnam dag dpag bsam shing //
ci 'dod dngos grub 'byung ba'i rin chen dbyig
/zas bcud gos dbyig rta glang 'dod 'jo'i ba //
cang shes rta mchog gter bum bdud rtsi'i mtsho //
dgos dgu bsam don 'grub pa'i dpal du gyur //
ye shes dbyings gshegs dam tshig bdag la bsdu //
de bzhin lus kyi dkyil 'khor rang byung lhar //
gtum mo'i me sbar las bzhi'i hoM khung gsal //
thabs shes gzar bus dgra bgegs sha khrag rus //
dug gsum rtsad gcod nang gi sbyin sreg 'grub //
ltas ngan g.yang du 'gugs pa'i gnad zab bo //
dug nyid bdud rtsir bsgyur ba'i dpes mtshon pa'i //
phyi nang sbyin sreg kha rgyan rma bya'i mdongs //
shu b+haM/
mang+ga laM//
@#//
srung ba rdo rje'i khrab ring gi phyag len sbar bcangs su bstan pa zab gsang snying thig ces bya ba bzhugs so //
na mo gu ru pad+mA ka ra ya /
'dir dus gsum mkhyen pa dpal o rgyan chos kyi rgyal pos dngos cag kha ba can pa'i snyigs dus kyi 'gro ba rnams la thugs lhag par brtse bas zab gter grangs med pa zhig sba bar mdzad pa las /
sprul pa'i gter ston rdor 'bum chos kyi grags pa'i gter byon gso dpyad bdud rtsi bum pa'i chos sde /
nad gdon bgegs dang dus min 'chi ba sogs mi mthun pa'i rigs spyi dang /
khyad par dus mtha'i gnyan nad parba tas mtshon yams thabs su 'go ba'i nad kyi rigs mtha' dag srung bar byed pa rmad du byung ba'i snying po gyad bzhi zhes grags pa'i nang tshan /
'khor lo'i gyad ni lus la gdags //
ces gsungs pa'i srung 'khor rdo rje khrab ring rgyas pa'i phyag len sbar bcangs su bstan pa la gnad bcu gsum gyis te //
dang po 'bri yul gzhi yi gnad ni /
dar ras gro ga shog bu mthing dkar sogs gang yang rung ba'o //
gnyis pa 'dri ba'i rgyu snag tshwa'i gnad ni /
rab gser /
'bring dngul /
tha ma mtshal snag sogs ci 'byor pa'o //
gsum pa 'dri mkhan mchod gnas kyi gnad ni /
snod rung gi dbang bzhi rdzogs par thob cing sdom gsum dang ldan pa dbang po gsal zhing 'byor pa dang ldan pas so //
bzhi pa 'bri bya 'khor lo'i gnad ni /
sprul pa'i khyung zhal gsum pa g.yas g.yon dbus su blta ba de'i lto bar yab 'khor g.yas dang /
yum 'khor g.yon skor du mu khyud drug lte ba dang bcas pa bri /
de'i dbus su yi dam gyi snying po /
oM thim thar ti sa dun te dz+wa la raM pa ye swA hA/
zhes dang /
nad bdag gi srog sngags /
rgyu gzer srung na /
oM kun+d+he kun+d+he kun b+hu lam b+h+rU~M shal shal swA hA/
'brum pa srung na /
hA ra ba la mA ra ya tsa tur phaT rbad ri shi khas pa ya karmA dza ti pu tha rbad phaT/
mig ser srung na /
oM tshal du tshal du ba ta ni nA sha ya nA sha ya triM dza triM dza war+Na ya phaT swA hA/
tsha rims cham pa srung na /
tad+ya thA/
oM a li ma ti li me ha ni /
u tan he At+man dz+ha rlan b+ha ti mi /
oM ka hi kan /
tsa tha ku ni rA dza na hU~M phaT swA hA/
gnyan lhog srung na /
oM ra ta she ba ru tri paM rbad /
tri rbad ni sho
/du yaM traM rbad b+h+yo /
gag pa srung na /
nA ga sa ru pa tsa la ha le phis sod g+ha la hur chung rbad /
ces sham bu gang dgos spel nas bris pa'i sham du /
'chang ba po la gnyan nad thams cad srungs shig rak+Sha /
zhes pa bri /
de'i phyi rim mu khyud dang po la gzungs sngags 'di bri'o //
tad+ya thA/
a li ma ta li /
ha la ha la /
'chang ba che ge mo dza ran tsaN+Da yI/
a ka ha ni kan te ho /
kan tsa tsa ru ka
/tha mu ni Ar+Ya swA hA/
de'i phyi rim mu khyud gnyis pa la 'khor lo rtsibs brgyad 'bar ba zhig gi
/phyogs bzhir gsod pa'i pho sngags /
oM hur khyung hur khyung sod /
oM sbrul khyung sbrul khyung sod /
oM nA ga sod /
oM de ba de ba sod /
mtshams bzhi srung ba'i mo sngags ni /
oM hur khyung hur khyung srungs /
oM sbrul khyung sbrul khyung srungs /
oM nA ga srung /
oM de ba de ba srungs /
zhes sngags tshan re re dang /
rtsibs mchan rnams la rdo rje'i rwa ba bri'o //
de'i phyi rim mu khyud gsum par gu ru'i thugs sngags /
ma hA gu ru /
u hA gu ru /
tri na gu ru /
ni nA ga shad /
raM raM thul raM/
nA ga tsit+ta pho /
nA ga rbud ling shag thum myog sod ces bri /
de'i phyi rim mu khyud bzhi par /
gnyan nad lto sbyor sbrags ma /
oM so pur+Na so pur+Na badzra tsig tsig go g+ho nan /
bya pur nan /
khyung pur nan /
oM ga ru Ta ga ru Ta swA hA/
hri tri ba tri nan /
nad du gyur to cog la swA hA/
nad thams cad la b+h+yo /
gdon thams cad la b+h+yo /
'chang ba po la rak+Sha rak+Sha swA hA/
zhes bri /
de'i phyi rim mu khyud lnga pa la 'khor lo rtsibs bcu par khro bo bcu'i snying po /
oM badzra kro d+ha hU~M kA ra hU~M gardza gardza hU~M phaT/
khro bo rA dzas nad kha khogs /
rims kha chings swA hA/
de bzhin du sngags kyi thog mtha' 'dra bas /
hU~M kA ra'i gnas su /
bi dza ya /
nI la daN+Da /
ya mAn+ta ka
/Ar+Ya a tsa la /
ha ya grI ba /
a pa ra dzi ta /
a mr-ita kuN+Da lI/
trai lo kya bi dza ya /
ma hA bA la /
zhes dang /
gardza gardza'i gnas su /
ha na ha na /
da ha da ha /
pa tsa pa tsa /
b+han+d+ha b+han+d+ha /
hu lu hu lu /
tiSh+Tha tiSh+Tha /
tshin+d+ha tshin+d+ha /
b+hin+d+ha b+hin+d+ha /
s+pho Ta s+pho Ta /
zhes bcug pa bri /
rtsibs mtshams rnams su gsang bdag gi phyag mtshan rdo rje re re bkod /
de'i phyi rim mu khyud drug pa la /
rten 'brel snying po tshar gsum gyis 'khor bar bri'o //
gzhan yang khyung gi mchu la /
oM hur khyung hur khyung nad thams cad la b+h+yoH
sbrul khyung sbrul khyung nad thams cad la b+h+yoH
nA ga nA ga nad thams cad la b+h+yoH
de ba de ba nad thams cad la b+h+yoH
zhes bri /
mgrin par sku gsung thugs kyi sngags /
oM AHhU~M:
zhes bkod /
phyag la gtum po'i sngags /
oM badzra tsaN+Da ma hA ro Sha Na hU~M phaT/
ces pa bri /
gshog pa g.yas la pho sngags /
oM pis khri li mi li ha la swA hA/
zhes dang /
g.yon par mo sngags /
oM pis khri li mi li ha la ya yA skad cig
/ces pa bri /
phyag g.yas gsum zla 'khor rtsibs brgyad pa'i lte bar aHsa mtshan pa /
sngags mgo phyir bstan la /
nI 
laM 
dza 
raM 
b+h+rU~M 
sa 
tri 
rbad 
ces pa tshar gsum dgod /
g.yon gsum gyi phyag mthil du nyi ma'i 'khor lo pad+ma 'dab brgyad kyi lte bar maHsa mtshan pa /
sngags mgo nang bstan gong bzhin bri /
mjug ma la /
oM a ka se bi ka se /
ma hA pa se hU~M lu ka swA hA/
zhes pa 'god /
rkang pa rnams la oM khrag nyag raM swA hA/
zhes bri /
rkang mthil sder mo'i khongs su nad bdag 'dus pa'i srog sngags /
oM tshi brtul brtul /
rmug shi shi hri tri tsa tri sod rbad /
ha la bi sarba mA ra ya rbad /
ces bri /
yab yum 'khor lo gnyis kyi rgyab tu rten 'brel snying po tshar gcig bri /
lnga pa byug pa rdzas kyi gnad ni /
rtsa ba'i ye shes kyi khyud sman dri bzang po ro zhim nus pa che bas byug
/gshog par bong nga dkar ser /
mgrin par gi wang dang dpa' ser /
rkang par ser po khrag rkang dang dpa' ser /
mjug mar dpa' bo dkar po dang bong nga dkar ser /
mchu sngags la mu zi shu dag tsan dan /
yi dam gyi snying po /
gu ru'i thugs sngags /
khro bcu /
rten 'brel snying po rnams dri bzang /
sngags gzhan rnams gla rtsi shu dag nag po bong nga nag po gsum gyis byug
/dbus kyi gtso bo'i khyung sngon por bya /
g.yas kyi yab 'khor gi wang gis dbu zhabs thams cad ser po /
g.yon gyi yum 'khor gur gum dang tshos khus dmar por byugs te rigs gsum mgon po'i mtshon byed do //
de yang byug rdzas rnams zhib tu btags la chur sla mor sbyar te yig 'bru rnams ma zub par byug pa gnad du che'o //
drug pa dus tshod gza' skar gyi gnad ni /
zla nag dang zla zhabs ma yin pa /
rang nyid kyi bla gza' bla skar dar ba'i snga dro'i dus su'o //
bdun pa rab gnas bkra shis kyi gnad ni /
dge slong gtsang ma nus ldan dang /
'bri mkhan stan las ma langs par /
skyabs sems sngon du 'gro bas /
rang bzhin mi dmigs stong pa'i ngang nyid las //
zhes sogs bdag bskyed bzlas pa dang bcas pa sngon du 'gro bas rang nyid nus ldan du byas /
de nas 'khor lo mdun du bzhag bgegs bskrad /
gu gul gyis bdug
/srung ba'i 'khor lo bsgoms pa'i rjes stegs kyi khar ras dkar ram snam bu dkar po gtsang ma'i steng du spyan drangs te bzhag
/mtha' mchod pa rnam lngas bskor /
gzhan yang sman rag dang tshogs gtor gyi yo byad ji ltar rigs pa 'du byas la //
shU n+ya tAs mtshan rtog bsal /
'khor lo mi dmigs stong pa'i ngang //
gsang bdag zhal gcig phyag gnyis pa //
rdo rje sdigs mdzub rgyan cha lugs //
yongs su rdzogs pa'i lte ba ru //
mu khyud gnyis ldan de yi dbus //
gu ru sman bla'i phyag mtshan can //
lte ba dang bcas gsang bdag gi
/spyi bor bya khyung sbrul za ba //
dpung steng bya khyung dmar nag lding //
g.yas g.yon dug sbrul sman sbrul 'khyug
/lcags kyi phag rgod mgo dgu dang //
g.yung phag nag po mdun nas rol //
spyi bor khyung dang rgod g.yung phag
/lto bsdebs mu khyud re res bskor //
kun kyang ye shes me dpung gi
/'bar ba'i dbus na bzhugs pa yi //
so so'i spyi bor oM dkar po //
mgrin par AHdmar thugs ka ru //
hU~M yig sngon pos mtshan par gyur //
ces gsal btab /
slar yang bdag nyid gsang bdag yi dam lhar //
gsal ba'i thugs ka gu ru'i gnas gsum nas //
dkar dmar mthing ba'i yi ge 'bru gsum las //
'od zer lcags kyu lta bur rab 'phros nas //
'og min lhun gyis grub pa'i gnas dang ni //
ma la ya dang pad+ma 'od la sogs //
dag pa'i zhing khams rnams nas bla ma dang //
dkon mchog rin chen zhi ba byang sems dang /
khrag 'thung khro bo dpa' bo mkha' 'gro dang //
chos srung rgyal po sde bzhi gter gyi bdag
/bod skyong brtan ma bcu gnyis la sogs pa //
ye shes las grub dpag tu med pa'i tshogs //
'khor bcas gnas 'dir badzra sa mA dzaH
zhes pas spyan drang /
mdun gyi nam mkha'i gnas spyon rdo rje'i gdan //
dri med pad+ma nyi zla brtsegs pa la //
dam tshig ye shes dbyer med brtan par bzhugs //
phyag 'tshal mchod bzhes dbang dang dngos grub stsol //
zhes pas bzhugs su gsol /
bdag gi thugs kar gu ru ye shes sems //
sku gsung thugs kyi rab gnas yig 'bru gsum //
oM 'phros gtor ma'i ma dag nyes kun sbyangs //
AH'phros 'dod yon drug gi mchod par gyur //
hU~M 'phros spel bas nam mkha'i mdzod du gyur //
oM AHhU~M/
zhes lan gsum gyis mchod gtor brlab /
gtor ma'i dngos po kun bzang mchod pa'i sprin //
bye brag phyi nang gsang ba de kho na //
tshogs kyi 'khor lo 'chi med bdud rtsi'i sman //
chags med rak+ta'i ar+g+haM rgya mtshor 'khyil //
mchod pa'i lha mo rig ma bcu drug sogs //
dpag tu med pa'i mchod pa dam pa 'di //
rtsa brgyud bla ma sangs rgyas chos dge 'dun //
yi dam lha dang mkha' 'gro'i tshogs rnams la //
gus pas 'bul lo bzhes shig thugs dam bskang //
nyams pa sor chud dbang dang dngos grub stsol //
oM gu ru de wa DA ki nI bud+d+ha d+harmA saM g+ha sa pa ri wA ra ar+g+haM nas /
shab+da'i bar dang /
sngags mthar /
ma hA pany+tsa dang /
rak+ta btags pas spyir mchod /
gu ru oM AHhU~M ba liM ta a mr-ita kha kha khA hi khA hi /
bud+d+ha d+harmA sad+g+ha de ba DA ki nI b+ha lin+ta kha kha khA hi khA hi /
zhes pas bye brag tshogs gtor 'bul /
hrIH
ma bcos spros bral bla ma chos kyi sku
/bde chen longs spyod bla ma chos kyi rje //
pad sdong las 'khrungs bla ma sprul pa'i sku
/sku gsum rdo rje 'chang la phyag 'tshal bstod //
phyag byar 'os pa thams cad la //
zhes sogs kyis bstod /
kun mkhyen ye shes spyan ldan skyon bral yang //
gus pas 'phags pa'i spyan ni dbye bgyis pas //
nam mkha'i mthar thug mtha' yas 'gro ba kun //
kun mkhyen ye shes spyan dang ldan par shog
/oM tsak+Shu tsak+Shu bi sho d+ha nA ya swA hA/
zhes lan bdun gyis spyan dbye /
gong du bshad pa'i 'khor lo'i sngags rnams ci nus sam /
dbyangs gsal dang sbrel ba nyer gcig tsam dang /
rten 'brel snying po brgya rtsa bzlas shing me tog la sngags mthar thal mo sbyar te /
yi dam rtsa gsum rgyal ba rgya mtsho'i lha tshogs 'khor dang bcas pa khyed rnams kyis bdag dang mtha' yas pa'i sems can thams cad la ji ltar 'dod pa'i dngos grub ma lus pa bstsal du gsol /
zhes lan gsum gyis gsol ba gdab /
sngar bzhin mchod cing bstod /
'dir ni gzugs dang lhan cig tu //
zhes sogs kyi mthar /
rten 'brel snying po bzla bzhin pas sngags kyi me tog 'thor bas lha tshogs rnams 'od du zhu ba las bris pa'i 'khor lo'i rnam par gyur nas nad gdon sogs mi mthun pa'i phyogs srung ba'i nus pa dang ldan par gyur par bsam /
nam mkha' med par gyur na yang //
sngags kyi dngos grub med mi 'gyur //
lha dang drang srong gis byas pa'i //
rig sngags bslu bar mi 'gyur na //
'dod chags bral bas byas pa yi //
gsang sngags sbyor bas bslus pa ni //
ma byung 'byung bar mi 'gyur ro //
zhes bden pa'i stobs brjod pa dang /
phun sum tshogs pa mnga' ba sogs shis brjod rgyas par bya zhing me tog gi char dbab /
de nas bdag bskyed 'od gsal du bsdu zhing zung 'jug gi skur ldangs la bsngo smon gyi rgyas gdab pa sogs dkyus bzhin du bya'o //
brgyad pa lteb pa lcibs kyi gnad ni /
yab yum gyi 'khor lo dang /
phyag mthil g.yas g.yon gyi nyi zla'i 'khor lo rnams zhal sprad /
dbu gyen du bstan /
'khor lo'i lte ba ma nyams par lteb bo //
dgu pa na bza' dkri shubs kyi gnad ni /
dar tshon sna lnga'i skud pas dkris la dar zab sna tshogs kyis dril la gang bsrung ba'i mgul du skabs su babs na snod rung gi dbang bskur dang bcas pa'i sgo nas gdags shing /
gal te de tsam ma byung yang gza' skar shis pa dang bstun la gzhan gyis ma reg par sgrub pa po rang nyid kyis gdags so //
bcu pa tshogs gsog mchod sbyin gyi gnad ni /
de ltar grub nas rigs gsum gu ru yi dam mkha' 'gro chos srung gter bdag gi tshogs la gtang rag gi mchod gtor 'bul zhing phrin las bcol /
rab gnas mkhan dang 'bri mkhan yon gyis mnyes pa sogs mtha' rgyas su bya'o //
bcu gcig pa dam tshig srung ba'i gnad ni /
srung ba yod ces mi la mi smra /
gzhan gyi lag tu mi gtad /
'khor lo de la ma phyi byas nas zhal mi bshu /
zla re song ba dang rab gnas rgyas bsdus ji ltar rigs pa re 'khor lo lkog can de la bskyar /
rab gnas kyi bar ma gtogs lus drod dang ma bral bar bya'o //
bcu gnyis pa rgyab chos bskyed rim gyi gnad ni /
thabs dang 'dra ba'i 'khor lo lus la btags nas /
shes rab dang 'dra ba'i bskyed rim gsal zhing sngags bzlas pa rnams rgyun khyer ltar ma chag par nyams su blang ngo //
bcu gsum pa de lta bu'i gnad rnams legs par tshang ba'i 'khor lo'i yon tan ni /
gzhung rtsa bar /
nyon cig jo mo mkhar chen bza':
srung ba rdo rje'i khrab ring 'di :
lus kyi nang nas mgo dang 'dra :
sku gsum lhun grub srung ba 'di :
mgo bo'i nang nas mig dang 'dra :
mang du ma spel snying la chongs :
yal bar ma dor nyams su longs :
zhes dang /
'go ba'i nad rigs gang byung thub :
khyad par nag po rgyug 'gyel thub :
gag pa lhog pa mchog tu thub :
mchog tu rgyu gzer dmar bshal thub :
mdze dang sri'u smyon pa thub :
gza' dang gnam lcags ser ba thub :
rbod gtong dmag dang chung sri thub :
lo skag zla skag phyogs ngan thub :
'khor lo 'di btags ngan dgu thub :
nor la btags bzhag reg mi nus :
rta la btags na bya dang mnyam :
khyi la btags na rdo mi 'phog :
pho la btags na dpa' la mdzangs :
mo la btags na gshims la mdzangs :
dpal dang bsod nams phun tshogs bskyed :
ci bsam 'grub par the tshom med :
yid bzhin nor bu bsam 'phel bzhin :
gnam lcags rdo rje'i srung ba 'dis :
'gos pa'i nad kun smos ci dgos :
'chi bdag bdud kyang bzlog par 'gyur :
de phyir kun thub rdo rje yin :
zhes phan yon bsam gyis mi khyab par gsungs so //
de ltar srung ba rdo rje'i khrab ring gi phyag len sbar bcangs su bstan pa 'di yang /
gter gzhung rtsa ba'i dgongs don dang /
brang ti mkhas pa'i phyag bzhes ltar snying por dril te dpal e waM thar pa rtser /
shAkya'i dge slong many+dzu g+ho Shas bris pa'i dge bas 'gro kun dus min 'chi ba'i 'jigs pa thams cad las grol ba'i rgyur gyur cig
/sarba dA mang+ga laM///
/
