@#//
klong gsal mkha' 'gro snying thig gi yan lag tshe sgrub rdo rje rgya mdud kyi yang gsang smin byed zab mo mdor dril bkod pa bdud rtsi'i bum bzang zhes bya ba bzhugs so //
bde chen 'gyur med rtag pa dam pa'i sku
/tshe dang ye shes snang ba'i gzi brjid kyis //
'dod pa'i dpal ster 'jigs pa che las skyob //
'chi med mgon por 'dud do tshe dbang stsol //
rmad byung zab gter mdzod brgya'i yang snying bcud //
klong gsal mkha' 'gro snying thig rnal 'byor pa //
'chi med btsan rdzong nyid du bder 'jug thabs //
smin byed snying por dril ba 'dir gsal bya //
rang don bsnyen sgrub mthar phyin pa'i slob dpon gyis gzhan don tshe'i dbang bskur 'di nyid bsgrub pa la gsum /
sngon 'gro bca' gzhi /
sgrub mchod /
bdag 'jug
/dbang bskur gyi las rim rjes dang bcas pa'o //
dang po ni /
rig 'dzin tshe dbang nor bus mdzad pa'i phrin las kyi mdun bskyed skabs su 'byung ba ltar dkyil 'khor dbang rdzas rnams dang /
dbu rgyan /
mtha' rten rgyas par spro na bkra shis rdzas brgyad /
rtags brgyad /
rgyal srid bdun rnams so sor 'bur du byas pa'am tsakli bkod /
mchod gtor bla med spyi mthun bsham /
las bum /
mig dar me tog sogs dgos pa'i yo byad rnams 'du bya'o //
gnyis pa ni /
rig 'dzin tshe dbang nor bus mdzad pa'i las byang nyid gtang chog kyang /
rgyas par spro na skyabs sems kyi 'phros su /
bgegs gtor gtang /
bka' bsgo /
srung 'khor /
byin 'beb mchod rlabs sogs chos sde 'dir gtogs gzhan nas 'byung ba ltar bya /
bdag bskyed dang mdun bum phrin las bzlas pa ci 'grub /
tshe bskul sba bstim /
bdag 'jug blang ba'i bar gzhung ltar grub nas las bum du rta mgrin bskyed bzlas bya'o //
gsum pa ni /
slob ma rnams las bum gyi chus khrus bya /
bgegs bskrad pa ni /
oM hrIHpad+ma kro d+ha h+ya grI ba hU~M phaT:
skad cig rig pa hrIHlas rta mchog dpal :
dmar gsal thod dbyug g.yas la dung khrag g.yon :
dur khrod chas brgyad spyi gtsug rta skad 'tsher :
me dpung dbus su rang snang yum bcas gsal :
bgegs gtor bran la /
raM yaM khaM:
gtor ma'i dngos 'dzin dri ma yongs sbyangs te :
rat+na'i snod yangs rgya cher kha dog dri :
nus pa phun tshogs 'dod dgu yid bzhin 'byung :
bgegs rnams tshims byed longs spyod mang por gyur :
oM AHhU~M ho :
lan gsum /
a kA ro lan gsum gyis byin brlab /
sam+b+hA ra'i sngags lan gsum gyis bsngos la /
bka' bsgo ba ni /
hU~M:
nyon cig bgegs dang log 'dren mi min bdud :
thams cad nga yi bka' las 'da' ma byed :
gal te nga yi bka' las 'da' byed na :
bdag khros lha yi nga rgyal ting 'dzin bskyed :
khro tshogs rab spros dpag med stong gsum gang :
log 'dren dgra bgegs 'byung po lta ci smos :
khams gsum skad cig yud tsam de nyid la :
ma lus gtan nas brlag par the tshom med :
de bas mchod sbyin glud gtor 'di khyer la :
gnas 'dir ma 'dug rang rang gnas su dengs :
gnod byed 'byung po u tsa ta ya phaT:
ces dang /
sum+b+ha ni drag sngags yungs thun gu gul dud pa rol mo bcas kyis bskrad /
srung 'khor ni /
hU~M:
bdag nyid dbang chen rta mchog thugs ka nas :
khro bo khro mo phyag mtshan yig 'bru dang :
ye shes me 'od 'ja' zer mtshon cha'i tshogs :
rab spros phyogs bzhir zug cing mtshams bzhir bkram :
steng 'og kha sbyor srung ba'i 'khor lo'i gur :
sra brtan 'gyur med lhun gyis grub par gtams :
badzra tsakra rak+Sha rak+Sha b+h+rU~M:
maN+Dal bkye bsdu dang sems bskyed gsal btab la /
chos bshad khyad par /
de'ang sangs rgyas sgrub pa'i rten phun sum tshogs pa ni shin tu rnyed par dka' ba'i dal 'byor chos ldan gyi mi lus rin po che 'di nyid yin yang /
dzam+bu gling pa'i tshe la nges pa med pa ma zad snyigs ma'i mthar thug tshe thung zhing de la'ang glo bur gyi bar chad mang ba'i skabs 'dir ring por 'tsho ba'i cho ga la brtson pa nyid gal shin tu che ba yin /
de nyid sgrub byed thabs kyi rnam grangs mang du 'byung yang gnas skabs 'chi med tshe'i dngos grub dang mthar thug rtag pa dam pa'i mchog la sbyor ba ni /
bcom ldan 'das mgon po tshe dang ye shes dpag tu med pa la brten pa'i rim gnyis kyi rnal 'byor dang las kyi bye brag rnams yin la /
de'i gdams ngag gi bka' srol 'phags bod gnyis su byon pa ji snyed cig mchis pa'i nang nas khyad par du 'phags pa snang ba mtha' yas nyid 'chi med grub pa'i rig 'dzin gyi skur bzhengs pa slob dpon chen po pad+ma saM b+ha ba'i gdams ngag zab mo rnams su grags shing grub pa ste /
de las skabs su babs pa 'di ni /
gangs can bod kyi yul dbus gzho stod ti sgro mkha' 'gro'i tshogs khang du klong gsal DA ki snying thig gi dkyil 'khor zhal phyes nas thun mong ma yin pa'i 'dus pa rnams smin grol du mdzad /
dbang bskur bka' gtad yongs rdzogs lo chen bai ro tsa na la bstsal nas ma 'ongs pa'i dus la babs pa'i tshe phrin las 'gro ba 'dul bar smon lam gyi rgyas btab nas /
khams kyi mdo smad gser chu'i rgyud dmu rdo pha bong mkha' 'gro 'bum 'dus su gter du sbas pa smon lam las 'phro'i dus la babs pa na lo chen bai ro'i thugs kyi sprul pa /
rtsod pa dang bral ba'i gter ston chen po pad+ma bde chen gling pas spyan drangs pa la them can gyi chos sde brgya rtsa dang them med mang du byon pa la rtsa ba'i sgrub skor dang /
yan lag gi sgrub skor gnyis /
de re re la'ang rnam grangs mang du bzhugs pa las 'dir rim gnyis nyams su len pa'i cha lag tu nye bar mkho ba rdo rje tshe sgrub pa'i skor te /
gzhung las /
bdag 'dra 'chi med pad+ma 'byung gnas kyis :
tshe sgrub zab mo'i gter kha mang sbas kyang :
yang snying bcud dril 'di nyid min re kan :
zab phyir dmu rdo'i brag la gsang gter rgya :
zhes dang /
gsang sgrub them med las /
'chi bdag gshin rje'i khar tshud kyang :
'dis ni nges par thon par 'gyur :
ces bsngags par mdzad pa tshe sgrub rdo rje rgya mdud kyi dbang bskur zab mo sgrub pa la sogs kyis mtshams sbyar nas /
'jug pa'i chos rnams zhu ba'i yon du maN+Dal phul /
thal mo me tog dang ldan pas bla ma dang dkyil 'khor gyi gtso bo dbyer mi phyed pa'i drung du gsol ba btab pa 'di'i rjes zlos mdzod /
kye :
bla ma tshe dpag med dang dbyer med pas :
bdag cag dus min 'chi ba las sgrol phyir :
'chi med ka dag mi 'gyur rdo rje'i tshe :
de ring mgon po khyed kyis bstsal du gsol :
lan gsum /
mtshams sbyor spyi mthun bya zhing mig dar dmar po gtad la /
oM tsak+Shurban+d+ha wA ra ma NA ya swA hA:
zhes bcing /
A khaM bI ra hU~M:gis me tog sbyin /
khyed rang rnams kyi rgyud dag pa'i slad du /
mdun gyi nam mkhar mchog gsum sku gsum rtsa gsum thams cad tshe dpag tu med pa'i lha tshogs kyi rnam par bzhugs pa'i spyan sngar bdag dang sems can thams cad dus deng nas byang chub bar du skyabs su 'gro snyam pa dang sems bskyed pa sogs yan lag bcu po bgyid snyam pas 'di'i rjes zlos mdzod /
na mo :
'chi med tshe yi lha la skyabs su mchi :
sems bskyed 'gro ba kun don tshe sgrub bya'o :
zhes lan gsum gyis tshogs gsag
/khyad par gyi dam tshig rigs lnga spyi dang bye brag gis bsdus pa sogs tshul bzhin blangs nas bsrung ba'i mos pas 'di'i rjes zlos /
rdo rje slob dpon dgongs su gsol :
dus 'di nas bzung byang chub bar :
dkon mchog gsum bzung mi gtang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rin chen rigs mchog chen po yi :
dam tshig yid tu 'ong ba la :
nyin re bzhin du dus drug tu :
sbyin pa rnam bzhi rtag tu sbyin :
pad+ma'i rigs mchog dag pa yi :
phyi nang gsang ba'i sdom pa gsum :
theg pa gsum dang chos rnams bshad :
las kyi rigs kyi dam tshig tu :
sdom pa thams cad ldan par ni :
yang dag nyid du bzung bar bgyi :
mchod pa'i las kyang ci nus bgyi :
byang chub sems kyang bla na med :
dam pa bdag gis bskyed par bgyi :
sems can kun gyi don gyi phyir :
bdag gis sdom pa ma lus bzung :
ma brgal ba rnams bsgral bar bgyi :
ma grol ba rnams grol bar bgyi :
dbugs ma dbyung rnams dbugs dbyung zhing :
sems can mya ngan 'das la 'god :
bla med byang chub myur thob shog :
thams cad rdo rje'i rnal 'byor du sems bskyed pa'i mos pas 'di'i rjes zlos /
oM sarba yo ga tsit+ta ut+pA da yA mi :
zhes gsum brjod du bcug
/de nas rdo rje spyi bor bzhag la /
ho :
mi shigs mi 'gyur gsang ba mchog gi ni :
rdo rje lta bu'i sku ni khyod thob 'gyur :
de phyir 'di ni khyod kyi dam tshig ste :
bu khyod ma nyams tshul bzhin gnas par mdzod :
badzra sa ma ya i dan+tu hU~M:
de nas dkyil 'khor gyi shar sgo nas zhugs lha snam la gnas nas phyag 'tshal bar mos te thal mo gnas gsum du sbyar bas 'di'i rjes zlos mdzod /
na ma ste hU~M:
na mA mi hU~M:
na mo na ma hU~M swA hA:
mi bskyod tshe dpag med las gnyis pa zhig 'phros khyed rang gi snying gar thim par mos shig
/de nas g.yas su bskor te lho sgo nas zhugs sogs gong bzhin sngags bcas brjod /
rin 'byung tshe dpag med las gnyis pa sogs gong ltar brjod pa 'gre
/de nas g.yas su bskor te nub sgo nas zhugs sogs /
rnam snang tshe dpag med las sogs /
de nas g.yas su bskor te byang sgo nas sogs /
don grub tshe dpag med las sogs /
de nas g.yas su bskor te slar yang shar sgor 'khod par mos shig
/rdo rje snying gar gtad de /
ho :
de ring bcom ldan mgon po tshe dpag med :
khyod kyi snying gar yang dag zhugs pa ste :
tshul min smras na nyams te ltung bar 'gyur :
de phyir khyod kyis shin tu gsang bar bya :
sa ma ya na ra kan :
de nas rnam rgyal gyi bum chu dung zhal du blugs pa byin la /
ho :
'di ni dam tshig rdo rje'i chu :
dam tshig nyams na dmyal bar ltung :
dam tshig srung na dngos grub mchog :
gsang ba rdo rje'i chu 'dis 'grub :
oM sarba pany+tsa a mr-ita u da ka Tha ThaHhU~M:
slar rdo rje spyi bor bzhag la /
ho :
deng nas brtsam ste bu khyod kyi :
he ru ka dpal tshe dpag med :
nga nyid yin gyis nga yi bka':
khyod kyis 'da' bar ma byed cig :
nga yis bsgos pa'i bka' 'di ni :
khyod kyis bcag par mi rung ngo :
sa ma ya i dan te na ra kan :
zhes brjod /
dbang gi gzhi 'god pa ye shes pa dbab pa la thog mar gsol ba 'debs pa 'di'i rjes zlos mdzod /
rdo rje 'dzin pa dgongs su gsol :
bdag ni 'gro la phan phyir du :
de bzhin gshegs kun byin gyis rlobs :
bdag la 'chi med tshe dbang stsol :
lan gsum /
khyed rang rnams sgo gsum gyi gnad gcun te dmigs pa 'di rtse gcig tu sgom 'tshal /
oM swa b+hA wa shud+d+haHsarba d+harmAHswa b+hA ba shud+d+ho\u0f85 haM/
oM ma hA shUn+ya tA dz+nyA na badzra swa b+hA ba At+ma ko\u0f85 haM/
gzung 'dzin gnyis bsdus kyi chos thams cad stong par gyur /
stong pa'i ngang las /
khyed rang rnams kyi rig pa snying rje sgyu ma lta bu'i rkyen la brten nas rgyu'i sa bon hrIHdmar du gyur /
de nyid skad cig gis tshe dang ye shes dpag tu med pa longs spyod rdzogs sku kha dog dmar po pad+ma rA ga'i lhun po bye ba'i 'od 'phrog cing nyi zla khrag khrig zil gyis gnon pa /
mtshan dpe mchog tu 'bar ba zhabs gnyis rdo rje skyil mo krung gis pad+ma dang nyi zla'i gdan la bzhugs shing /
phyag mnyam gzhag gi phyag rgyas 'chi med bdud rtsis gang ba'i bum pa dpag bsam ljon shing yid bzhin nor bu'i 'bras bu can gyis kha brgyan pa 'dzin pa /
dar dang rin po che'i rgyan du mas yongs su mdzes shing rang 'od kyi yum dang bcas pa zla ba'i rgyab yol byas pa'i skur gsal /
de'i snying gar zla ba sen gang ba'i lte bar hrIHgser zhun ma lta bur 'od 'bar ba /
bla ma dang dkyil 'khor gyi gtso bo dbyer med pa'i thugs ka nas 'od zer 'phros phyogs bcu'i sangs rgyas dang byang chub sems dpa' thams cad dang lha dang drang srong rig 'dzin grub thob rnams kyang tshe'i lha tshogs kyi rnam par spyan drangs /
khyad par nub phyogs pad+ma bkod pa'i zhing khams nas mgon po tshe dang ye shes dpag tu med pa'i lha tshogs char babs pa ltar spyan drangs nas khyed rang la gnyis med du thim byung snyam pa'i mos pa mdzod /
rtsa sngags mthar /
oM badzra A be sha ya a AH
zhes sbyar spos dud pa rol mo dang bcas byin dbab /
ye shes pa de nyid byang chub snying po'i bar brtan par byas pa'i mos pa mdzod /
spyi bor rdo rje rgya gram bzhag la /
oM su pra tiSh+Tha badzrA ya swA hAH
rgyas par spro na skabs 'dir dkyil 'khor gyi snang ba dri ba spyi ltar bya /
rigs kyi gtso bo'i lha la me tog mjal rten du phul bar bsam pas 'di'i rjes zlos mdzod /
puSh+pe pra ti badzra hoH
zhes dkyil 'khor la 'dor ba'am 'dor tshul byar gzhug
/slar yang dkyil 'khor gyi gtso bos phul ba'i me tog de nyid khyed rang la dbang rtags cod pan du gnang bar mos shig
/me tog de nyid spyi bor bkod de /
pra ti gr-ih+Na swa i maM satwa ma hA ba la :
ma rig pas ldongs pa'i mig dbye bar gsol ba 'debs pa 'di'i rjes zlos mdzod /
kyai :
bla ma kun bzang tshe dpag med :
bdag cag 'khor bar ma rig pa'i :
dmus long ldongs pa'i chu bur mig :
de ring mgon pos bsal du gsol :
slob dpon gyi thugs ka nas ye shes kyi 'od zer gser gyi thur ma lta bu byung ste ma rig pa'i sgrib g.yogs bsal bar mos shig
/kyai :
sngon gyi mig mkhan rgyal po yis :
ji ltar ma rig ldongs bsal ltar :
bdag gis thabs shes gser thur gyis :
khyod kyi ma rig bsal bar bya :
badzra tsak+ShuHpra be sha ya phaT:
ces mig dar bsal /
ye shes pa'i dkyil 'khor rten gzhal yas khang brten pa lha tshogs kyi sku dang bcas pa mngon sum du mthong bar mos shig
/de nas spro ba bskyed pa ni /
bu rnams nyon cig skal ldan kun :
brtse sems ma zhan spro dga' yis :
tshe dpag med kyi dkyil 'khor ltos :
mthar thug zhing 'dir sangs rgyas 'grub :
de nas tshe 'gugs pa'i slad du /
bla ma dkyil 'khor gyi lha tshogs la mos gus dung ba byas pas /
de rnams kyi thugs ka'i 'od zer phyogs bcur 'phros /
snod bcud tshe'i dwangs ma'i rang bzhin du mer gyis gang bar gyur pa la /
slar yang sems ma bzhi dang mgyogs ma sgo ma bcas spros pas rang rang gi bum par tshe yi bcud thams cad bsdus shing dkyil 'khor gyi bum par blugs te chil gyis gang nas khyed rang la dbang bskur bas lus dkar ltem gyis gang /
dwangs ma thams cad snying ga'i nr-i la thim par sgoms shig
/mda' dar g.yab la /
hU~M hrI:
bcom ldan mgon po tshe dpag med :
sku mdog dmar po longs spyod rdzogs :
phyag na tshe yi bum pa bsnams :
gsang ba thugs kyi gwa 'u nas :
snying po thugs kyi A yuHstsol :
bdag cag rdo rje'i tshe thob shog :
phyogs bzhi mtshams bzhi'i gzhal yas nas :
mgyogs ma tshe yi lha mo bzhi :
dkar ser dmar mthing ljang khu'i mdog :
phyag na tshe yi bum pa bsnams :
khug cig rdo rje'i tshe khug cig :
sgo srung lha mo phyag rgya bzhi :
lcags kyu zhags pa lcags sgrog dril :
mgyogs ma tshe bdag tshe khug cig :
mi 'gyur snying po rdo rje'i tshe :
rigs kyi bdag po'i tshe g.yang khug :
spros pas khams gsum bkrag mdangs ldan :
bsdus pas thugs srog nr-i la thim :
mi 'gyur g.yung drung rdo rje 'bar :
bdag cag rnams la tshe dbang skur :
ces dbyangs bcas gyer la /
'khor 'das kyi tshe dpal byin rlabs nus stobs thams cad snying gar thim pas /
tshe mi nub pa'i rgyal mtshan /
mi 'gyur ba'i srog shing /
lus rdo rje pha lam ltar sra zhing tshe nyi zla ltar brtan pa'i mos pa mdzod cig
de dag gis 'jug pa'i chos rnams grub pa lags /
dbang bskur dngos gzhi zhu ba'i yon du maN+Dal phul /
gsol ba 'debs pa 'di'i rjes zlos /
kye :
bla ma rdo rje 'dzin rgyal che :
gtso bo 'od dpag med pa la :
yang gsang tshe yi dbang bskur zhu :
yongs rdzogs gnang bar mdzad du gsol :
zhes zhus pas gnang ba sbyin pa ni :
kye ho :
skal ldan rigs bzang rnams :
de ring bu khyod tshe dpag med :
mgon po nyid dang mnyam par 'gyur :
rtse gcig ma yengs gus par gyis :
zhes gdams /
dbang dngos la spros bcas spros med mtha' rten rnams rim par 'byung ba'i thog mar phyi spros bcas bum pa'i dbang bskur ba la 'dun pa 'di ltar du mdzod /
khyed rang rnams bcom ldan 'das 'chi med mgon po'i skur gsal ba la /
dkyil 'khor gyi gtso bo bcom ldan 'das mgon po tshe dpag med pa rigs lnga yab lngas dbang bskur ba'i dgongs pa mdzad /
yum lngas rin po che'i bum pa 'chi med ye shes kyi bdud rtsis gang bas khyed rang rnams kyi mgo bo'i gnas lngar dbang bskur bas /
bdud rtsi'i chu rgyun dri ma med pas rkang mthil yan gyi lus thams cad gang bar gyur pa'i mos pa mdzod /
rnam bum thogs la /
hU~M:
bcom ldan rigs lnga tshe dpag med :
gsang ba'i yum mchog lha mo lnga :
sku gsung thugs kyi dkyil 'khor nas :
'chi med tshe yi dbang skur cig :
gsang ba thugs kyi gwa 'u nas :
mi 'gyur A yuHtshe yi bcud :
skal ldan bu la bstsal du gsol :
mi 'gyur gsang ba'i rgyas thob cig :
oM gu ru hU~M:
oM swA AM hA:
mUM lAM mAM pAM tAM:
a mA ra Ni dzI ban+ti badzra A yu She kA ya a b+hi Shiny+tsa oM:
zhes mgo bo'i gnas lngar bzhag cing bum chu sbyin /
de ltar dbang bskur pas 'khor ba thog med nas bsags pa'i sdig sgrib dang /
khyad par nyon mongs pa dug lnga'i sgo nas gzhan gyi srog bcad pas tshe thung bar 'gyur ba sogs mi dge'i las sgrib thams cad byang /
phung po lnga gnas su dag nas rigs lnga tshe dpag med pa'i ngo bor gyur /
lus thams cad brtan g.yo'i dwangs bcud lha klu mi'i srog dang bcas pas yongs su gang /
chu'i lhag ma gyen du lud pa mgo bo'i gnas lngar 'khyil ba las 'od dpag med gtso bor gyur pa'i rgyal ba rigs lngas dbur brgyan par mos /
dbu rgyan gyis dbang bskur la /
oM pad+ma ud+b+ha ba a b+hi Shiny+tsa hU~M:
de nas lha mo rnams kyis mchod pa 'bul bar mos /
oM badzra ar+g+haM pra tIts+tsha AHhU~M nas /
shab+da'i bar brjod /
sgo ma bzhis rdo rjes glus bstod de /
oM badzra satwa su saM gra ha da badzra rat+na ma nut+ta ra d+harma gA ya nI badzra karma ka r+Nob+ha be d+he wa shAn+ti kro ta rA dza :
khro bo rnams kyis bgegs bskrad /
sarba big+h+nAn ta kr-ita hU~M phaT:
byang chub sems dpa' rnams kyis bkra shis brjod par gyur /
bkra shis gang zhig sems can snying la gnas //
sems can ma lus rang bzhin mchog gyur pa //
skyed byed kyis bskyed bde 'byung ji lta bu //
deng 'dir dbang bskur mchog gi bkra shis shog
/oM su pra tiSh+Tha badzrA ye swA hA/
me tog 'thor ro //
de ltar spros bcas bum pa'i dbang bskur pas lus kyi dri ma dag
/lus lha sku bsgom pa la dbang /
lha'i rgyan cha lugs thams cad ye shes sgyu 'phrul drwa ba'i rang gzugs su shar ba'i dag pa dran par gyis shig
/gnyis pa nang spros med gsang ba'i dbang bskur ba la /
bla ma tshe dpag med pa rigs lnga yab yum rnams sbyor ba mdzad pa'i mkha' gsang nas kun+da byang chub sems 'chi med tshe'i bdud rtsi'i rgyun babs /
thod pa'i bcud dang dbyer med du 'dres pa khyed rang rnams kyi ljags la bstsal bar mos shig
/thod chang byin la /
hU~M:
tshe dpag med mgon yab yum mkha' gsang nas :
byang chub sems kyi 'phro 'du las :
gsang ba ngag la dbang skur bas :
mi 'gyur tshe yi dbang thob shog :
oM AHhU~M a mA ra Ni dzI ban+ti badzra A yu She wA ka a b+hi Shiny+tsa A:
zhes bdud rtsi myang bas rtsa khams thams cad 'chi med bdud rtsi'i bcud kyis khyab pas nyon mongs pa dug gsum gyi rnam rtog 'gags bde ba'i ye shes skyes pa'i mos pa mdzod /
de nas bzlas lung sbyin pa ni /
phreng ba'i phyed slob ma'i lag tu gtad nas /
slob dpon dang dkyil 'khor gyi lha gnyis su med pa'i thugs kar zla gdan la gnas pa'i hrIHmthar sngags phreng las gnyis pa zhig mched de zhal nas thon /
khyed rang lhar gsal ba'i mgrin pa nas brgyud de thugs kar zla steng hrIHyig gi mthar 'khod par gyur pa'i mos pa mdzod /
hU~M hrI:
bcom ldan ye shes tshe dpag med :
snying po 'chi med tshe yi sgra :
sngags phreng bu la dbang bskur bas :
'gag med gsang sngags don rtogs nas :
snying po lung gi dbang thob shog :
snying po'i rjes zlos lan gsum byar gzhug
/mthar me tog 'thor bas brtan par bya'o //
de ltar gsang ba spros pa med pa'i dbang sngags kyi rjes gnang dang bcas pa thob pas ngag gi dri ma dag
/ngag sngags bzla ba la dbang /
rtsa khams ye shes su smin /
rtsa 'khor lo lnga po rigs lnga ye shes lnga yi rang bzhin du rnam par dag par dran par gyis shig
/gsum pa gsang ba shin tu spros med shes rab ye shes kyi dbang la /
rdo rje ni thabs bde ba chen po /
me long ni shes rab stong pa nyid de bde stong zung 'jug gi ye shes dga' ba bzhi'i don mngon du gyur par mos pa mdzod /
rdo rje dang me long gtad la /
hU~M hrI:
mi 'gyur mi shigs thog mtha' med :
ka dag nges don phyag rgya che :
rdo rje me long ngo sprod mchog :
skal ldan bu la dbang bskur bas :
bde stong phyag rgya'i don rtogs nas :
'khrul bral tshe yi dbang thob shog :
oM AHhU~M a mA ra Ni dzI ban+ti badzra A yu She tsit+ta a b+hi Shiny+tsa hU~M:
de ltar shin tu spros med shes rab ye shes kyi dbang thob pas /
yid kyi dri ma dag
/bde stong gi ye shes bsgom pa la dbang /
skye mched drug lha dang lha mor dag pa'i don dran par gyis shig
/bzhi pa rab tu spros med ye shes phyag rgya'i dbang bskur ba la /
gtor ma 'di nyid phyi rin po che 'bar ba'i gzhal yas khang du nang bcud bcom ldan 'das 'chi med tshe'i lha tshogs rnams gsal ba /
de dag sku dgyes pa'i zhal mdangs ya la la 'bar zhing /
gsung sngags sgra 'ur 'ur /
thugs zab gsal gnyis med bde ba chen pos khyed rang rnams la brtse bar dgongs te sgo gsum byin gyis brlab par mdzad pas /
thun mong du tshe dpal tshogs gnyis rgya mtsho ltar 'phel zhing /
khyad par rang rig 'od gsal phyag rgya chen po mchog gi dngos grub thob par mos mdzod /
dbang gtor thogs la /
hU~M hrI:
kun 'dus skye med 'chi med ngang :
'khor 'das dbang sdud yid bzhin nor :
gtor ma ye shes phyag rgya'i tshogs :
skal ldan bu la dbang bskur bas :
tshe dang bsod nams stobs 'phel nas :
'dod yon phun tshogs dbang thob shog :
gtor ma spyi bor bzhag
/spyi ltar brgyud pa'i gshar 'debs dang 'dod gsol brjod kyang legs /
oM AHhU~M a mA ra Ni dzI ban+ti badzra A yu She ba liM ta a b+hi Shiny+tsa hrI:
gtor ma'i lha tshogs dgyes pa chen pos 'od du zhu ste khyed rang rnams la thim /
khyed rang lha'i gsal snang de nyid thugs srog hrIHdang /
de nyid nA da'i bar du 'dus /
de'ang mi dmigs pa spros bral chos sku ka dag gi ngo bo g.yo med g.yung drung gi tshe rang rig 'od gsal gnyug ma'i gnas lugs la mnyam par 'jog par zhu /
zhes cung zad bskyang du gzhug
/slar lha'i skur chu las nya ldangs pa ltar gsal thob cig
/des rab tu spros pa med pa'i dbang bzhi pa thob /
bag chags kyi dri ma dag
/'od gsal rdzogs pa chen po bsgom pa la dbang /
chos thams cad gdod nas skye 'chi 'pho 'gyur dang bral ba kun khyab snang ba mtha' yas kyi rang bzhin du rnam par dag pa'i don dran par gyis shig
/lnga pa mtha' rten bkra shis pa'i rdzas la brten nas mnga' gsol ba la /
'khor 'das brtan g.yo'i dwangs bcud bsdus pa'i thabs shes kyi rdzas la longs spyad pas rtsa rlung thig le dwangs ma sgrib bral du smin /
lcags la gser 'gyur gyi rtsis thebs pa ltar rdo rje gsum du brtan par mos shig
/lag pa g.yas su tshe ril dang /
g.yon du tshe chang sbyin la /
hU~M hrI:
stong gsum srid pa kun gyi bcud :
thabs mchog tshe ril shes rab chang :
'chi med tshe yi dam rdzas 'di :
skal ldan bu la sbyin pa yis :
rtsa rlung thig le'i stobs 'phel nas :
mchog thun dngos grub kun thob shog :
oM AHhU~M a mA ra Ni dzI ban+ti badzra A yu She rat+na dz+nyA na a b+hi Shiny+tsa swA:
zhes myang du gzhug
/de ltar rdo rje tshe yi dbang bskur pa de nyid mi nyams shing brtan pa'i phyir tshe bstim zhing sba ba la 'dun pa 'di bzhin du mdzod /
phyi ltar 'byung lnga'i lha mo /
nang ltar rigs kyi yum lnga las rang 'dra'i sprul pa 'jig rten gyi khams khyab par spros te tshe lha rigs lnga'i rgyal ba zhi khro thams cad kyi byin rlabs /
lha dbang klu dbang drang srong rig 'dzin 'gro ba mi'i srog nr-i dang nam mkha' nyi zla 'byung bzhi'i bcud thams cad 'od du me re re bsdus nas /
khyed rang rnams kyi ba spu'i bu gar thim pas skye 'chi med pa rdo rje'i tshe thob par mos shig
/tshe mda' spyi bor rgya gram du 'jog cing /
phrag pa gnyis dang dku g.yas g.yon du reg la /
hU~M hrI:
rigs lnga bde gshegs tshe dpag med :
nyon mongs gsal dag ye shes ngang :
tshe 'dir bstim mo bsod nams dpal skyed cig :
mi 'u rnams la bkra shis shog :
'byung ba lnga yi bdag nyid yum :
'byung bzhi'i khams nas tshe nyams na :
yum chen lnga yis dpal skyed cig :
skal ldan bu yi sgo gsum la :
tshe dpag med mgon rigs lnga yis :
sku gsung thugs kyi rgyas thobs la :
bla tshe nyams pa sor chud cig :
pad+ma 'khor lo rin chen dang :
rdo rje rgya gram phyag rgya las :
mi 'gyur gsang ba'i rgyas thob cig :
'byung ba tshe srog dpal skyed la :
mi 'gyur rdo rje'i dbang bskur bas :
skye 'chi med pa'i don rtogs shog :
oM AHhU~M a mA ra Ni dzI ban+ti badzra A yu She a b+hi Shiny+tsa hA:
nang phung po khams lnga'i tshe nyams pa /
phyi rol gyi 'byung lnga'i bcud bsdus nas rigs lnga'i rgyas btab pas cis kyang mi shigs par gyur pa'i mos pa mdzod cig
/'dir shin tu rgyas par spro na /
rdzas brgyad byin brlab /
tshig lhug dang /
me long ye shes sogs tshigs bcad kyis rdzas brgyad /
bkra shis gang zhig sogs kyis rtags brgyad /
lha rdzas las byas sogs tshig lhug bcas pas rgyal srid bdun po gtad /
bsdu na rdzas brgyad phyogs bsdus sbyin la /
sngon tshe rdzogs sangs rgyas la me long sogs //
phul ba bkra shis rdzas su byin brlabs mthus //
deng 'dir rdzas mchog brgyad pos mnga' gsol bas //
dge legs rtag pa dam pa kun khyab shog
/oM aSh+Ta mang+ga laM dra bya a b+hi Shiny+tsa hU~M/
rtags brgyad gtad la /
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
dbang thob 'khor ba'i g.yul las rgyal khyod la //
rtags brgyad mnga' gsol bkra shis gong 'phel shog
/oM aSh+Ta mang+ga laM ts+N+D+hi a b+hi Shiny+tsa hU~M/
rgyal srid gtad la /
'khor los sgyur rgyal 'jig rten 'byung ba'i tshe //
rin chen bdun ldan gling bzhir dbang sgyur ltar //
rdo rje 'dzin la rin chen rnam bdun sbyin //
chos kyi rgyal srid che la mnga' brnyes shog
/oM sap+ta ma hA rat+na a b+hi Shiny+tsa hU~M/
zhes dang shis brjod ci ltar 'os pa bya'o //
de rnams kyi sgo nas tshe sgrub rdo rje rgya mdud kyi dbang bzhi mtha' rten dang bcas yongs rdzogs grub pa lags pas /
rjes kyi dam tshig tu /
gzhung las /
tshe sgrub 'di yi kha skong du :
rab ni sAts+tsha nar ma ru :
thebs tshad gdab ste 'bum ther ram :
tha ma lo rer stong tsho tsam :
gang thon shin tu gnad che 'o :
gzhan yang mchod rten na bza' gsol :
sems can srog bslu tshe thar gtang :
tshe dpag med kyi gzungs sngags 'don :
lam 'phrang zam pa bcos la sogs :
mdor na dkar po'i dge la 'bad :
ces gsungs pas mtshon rdo rje theg pa'i dam tshig mtha' dag ci nus su bsrung snyam pas 'di'i rjes zlos /
gtso bos ji ltar sogs dang gtang rag maN+Dal phyin chad spyi ltar bya /
slob dpon gyis dkyil 'khor la mchod bstod 'bul ba nas smon lam shis brjod bar gyi rjes rim rnams las gzhung ltar byas pas 'grub bo //
'di ni rtsa dbang rgyas par bskur ba'i tshul slob ma thun mong ma yin pa la bya ba yin zhing /
thun mong la tshe dbang spyi 'gro dang de'ang grangs gsog dgos na de'i tshul 'brug chen kun gzigs chos kyi snang ba'i gsung rab las shes par bya'o //
'dir 'brel skye dgu'i srog rtsar 'chi med kyi //
rdo rje'i rgya mdud thebs nas tshe mchog la //
dbang thob lhun grub rig pa 'dzin pa'i skus //
nam mkha' ji srid gzhan don sgrub gyur cig
/ces pa'ang don gsal khyer bde bklag chog gi slad du pad+ma gar dbang blo gros mtha' yas pa'i sdes dpal de bI ko Ti'i dga' tshal du bsdebs te rin chen gter gyi mdzod khang chen por bzhugs su gsol ba dge legs 'phel //

//
