@#:
las tshogs spyi chings nor bu'i phreng ba zhes bya ba bzhugs so :
mnga' bdag myang nyi ma 'od zer gyi thugs thig go :
thugs dam dbang gi lha la phyag 'tshal lo :
ngan sngags sgrub pa byed dus su :
bstan pa srung ba'i gang zag gis :
srung ba'i dam tshig bstan pa ni :
gces pa'i mdo 'gag bshad par bya :
'bral du mi rung ba rnam pa gsum :
gtor ma sman dang rak+ta gsum gyi :
dam rdzas dang mi 'bral bas :
dam can rang bzhin gyis tshogs so :
mi 'bral ba mi rung ba rnam pa gsum :
nyams pa'i grogs dang :
nyams pa'i rdzas dang :
bdud kyi rkyen du gyur pa ma lus pa mi 'bral du mi rung spang bar bya'o :
de ltar spangs pas rang bzhin gyis bkra shis so :
brjed du mi rung ba rnam pa gsum :
yi dam gyi lha brjed du mi rung :
bzlas pa'i sngags brjed du mi rung :
dam tshig phyi nang gsang gsum brjed du mi rung :
de gsum rtag tu dran par bya'o :
bya ru mi rung ba rnam pa gsum :
sngon du yi dam gyi lha ma bsgoms par :
lo ka bsgom du mi rung :
lha dzapa? kyi sngon 'dre dzapa? mi bsgrang :
sgrub rtags tshad du ma phyin par :
las kyi sbyor kha mi rung ngo :
mi byar mi rung ba rnam pa gsum :
rtags thon nas las sbyor mi byar mi rung :
ma byas na dam can yid 'gyod pas so :
sbyor ka'i dus su zhe sdang bcud snang yang :
snying rjes mi zin mi rung :
ma zin na mu stegs su log ste 'gro'o :
dgra la rtags thon nas gtang rag mi gtang du mi rung :
ma btang na chad pa tshur rang la gcod :
mi shes su mi rung ba rnam pa gsum :
srog gi snying po nas 'dren ma shes na bos kyang mi 'ong ngo :
mthun pa'i rdzas kyis mchod ma shes na mgu ba mi skye'o :
rang rtags cha lugs kyi sgo nas bstod ma shes na shin tu bdag la gdung ba mi skye'o :
mi bskang du mi rung ba rnam pa gsum ste nyi shu rtsa gcig go :
gso sbyong sngon 'gros bskang dang gcig :
'gal 'khrul glo bur gyis bskang dang gnyis :
las 'grub gtang rag gis bskang dang gsum mo :
de la dang po ni :
tshe 'dir nyams dang snga ma'i nyams :
sdig pas dngos grub bar gcod phyir :
sgrub la 'jug pa'i sngon rol du :
phyi bskang nang bskang byed par bya :
mi rtag mtshan ma me long ltar :
gsal bar bya phyir khrus kyang bya :
zhes so :
bar ma ni :
dam can gyi log dang :
'gal 'khrul glo bur byung na :
mdos la sogs pa nges med du bya'o :
tha ma ni :
las grub nas gtang rag bya ste :
rab bam :
'bring mdos :
tha ma tshogs dang gtor ma bzang pos bskang ngo :
nyi shu rtsa gcig gces pa'i mdo 'gag snod ldan skyes bu'i sems la thim :
kun la mi bstan rang gi sems la sbos :[ \u0f80]atsha :
bcom ldan sngags kyi bzlas lugs ji ltar bgyi :
bka' bstsal pa :
rigs kyi bu nyon cig :
gsang sngags thams cad thog bab pa ltar bgrang :
sgrub sngags thams cad chu bo'i gzhung ltar bgrang :
rigs sngags thams cad spang la me mched pa ltar bgrang :
drag sngags thams cad phu chu 'brub pa ltar bgrang :
srog sngags thams cad spang la me shor ba ltar bgrang :
zor sngags thams cad ral gri'i so 'debs pa ltar bgrang :
sbyin sreg gi sngags ni hom sbar ba ltar bgrang :
mnan sngags thams cad dud rlangs 'thibs pa ltar bgrang :
rtags kyis gdams pa la gnyis te :
'grub pa'i rtags dang :
phrin las rtags so :
'grub pa'i rtags la gnyis te :
ci yang ma byung ba dang byung ba'o :
rtags ci yang ma byung na bgegs rnam pa gnyis las :
sgrub pa'i bgegs zhes bya'o :
de la sngags brje ba dang :
phral te bzlas pas rtags yong ngo :
de nas dang po snga ma nyid la 'jug par bya'o :
rtags byung ba la gsum ste log par byung ba dang :
ma log par byung ba dang :
shin tu ngan par byung ba'o :
log par ni :
pho bsgrubs pa la mo byung na ngan pa ste :
mo'i rang bzhin chags pa che ba dang :
'khu ldog dang ngoms gnyis che :
rtag tu za ba la dga' ba'i phyir ro :
mo bsgrubs pas pho'i rtags byung na bzang ste :
pho'i rang bzhin chad btsan :
dam la gnas pa'i phyir ro :
ma log par byung ba ni :
pho sgrub pho rang byung ba dang :
mo sgrub mo rang byung ba ste :
de la yang gnyis te :
'gyur ba dang mi 'gyur ba gnyis te :
'gyur ba ni bzang ngan sna tshogs ston pa ste :
de byung na don dang dbye ba gces :
mi 'gyur na bzang :
man ngag gis shes par bya :
shin tu ngan pa byung ba ni :
dam can 'phang par ldog pa'i rtags :
sprin dang na bun bang mgyogs pa lta bu dang :
'ja' tshon nam mkha' la yal ba lta bu'o :
nyams kyi phyag rgya bstan la bcing :
gdams pa yang tshod zin par bya :
rtags de dag kyang rab 'bring tha ma gsum ste :
rab dngos :
'bring nyams :
tha ma rmi lam ltas so :   'od dang sgra ni 'jig rten pa phal pa la yang ngo :
phrin las kyi rtags ni gsum ste :
las la tshud pa dang :
ma tshud pa dang :
las zin pa'o :
las la tshud pa yang rab 'bring tha ma gsum ste :
rab dngos su gzas pa po khug pa dang :
'bring dal lam brub khung du mtshan ma'i rjes dang :
sngar nas de na med pa'i srog chags byung ba dang :
tha ma rmis ltas su dmag 'dren pa dang :
shing gcod pa dang lings 'debs pa dang :
me chen po btang ba dang :
bla khug rtags 'byung ba ste :
ra dang g.yag tu byung na myur bar bstan :
khug pa'i rtags dang mtshan ma byung na myur du las la sbyar ro :
ma sbyar na lan gnyis khug kyang 'chor ba dang :
khug pa shor du bcug cing :
dam can bskul drags pas dam can dang gnyis rang bzhin gyis bcugs par 'gyur te :
dper na rje bos bran khol las la brel por bskul yang :
bskul drags na bran khol yi chad pas :
rje khol gyi bcugs su song ba bzhin no :
las la ma tshud pa'i rtags ni :
dgra rtags ci yang ma byung na :
kho la lha bzang pos skyob pa yin pas :
dbye ba la nan tan bya'o :
rgyab rten bcol lo :
las byas zin pa'i rtags ni :
kho rang gsod pa dang :
mgo snying ske g.yu glo gri rnams ston pa bzang :
ra g.yag bsad nas bshas pa la sogs pa byung na lo dus las mi 'gor bar bstan :
de ltar byung yang kho la nyes pa ma byung na :
phrin las kyi mgyogs byed ces bya ste :
dbye ba dang :
'gug pa la nan tan bskyed :
des kyang ma byung na las sbyor phog gnyis gsum spogs :
spogs kyang ma byung na :
gdod lha gnad la dbab pa dang :
shi sa'i las bya'o :
de ltar bsnyen pa gsum ldab pa'i 'bum du bskyal zhing :
las sbyor yang yang spogs kyang ma byung na :
gdod shi sa bya ba las :
de'i gong du lha shi sa byas na rnal 'byor pa rang nyid shi sar 'gyur ro :
bzlas pa gsum ldab du bskyal nas lha yi shi sa byas na dgra'i shi sar 'gyur ro :
de ltar byas kyang ma byung na :
rang gi tshe 'di'am snga ma'i nyams sgrib kyis gnod pa phog pa yin pas :
skong ba dang bshags pa drag po byas la spogs so :
srog chod rting yang dgra ma shi na :
srog chod kyang bsod nams kyis thub pa yin :
lo gsum tsam bsod nams kyis mi thub par bshad :
dper na yur ba ring po'i chu zhing thog tu sleb ma thag bka' mgor bcad kyang chu gzhug gis chus pa dang 'dra'o :
yang ji ltar byas kyang ma byung na :
las 'phro dang skal ba med pa yin pas chos gzhan spo'o :
slob dpon gzhan la zhu'o :
las byas ma thag tu rtags 'ong ba ni :
bdag la skal pa bdog pa dang dam can 'thim pa dang :
pha rol po tshe'i 'du byed la bab cing gsod sla ba dang :
las dang rkyen 'dzom par bstan :
de chos sam gdams pa 'di lta bu dang ldan zhing dam la gnas na :
sgrub pa la rtsom pa na :
srog snying dang rdzas kyi gto ma nor ba tsam gyis 'grub bo :
khros pa'am :
brdab pa'am :
tshigs pa tsam gyis mthu 'byung ngo :
gdams pa 'di rnams dang mi ldan na :
rang gi sgrub thabs rgyas kyang nus pa mi 'byung ngo :
de'i phyir rnal 'byor pa bstan pa bsrung bar 'dod pa rnams kyis :
bstan srung thams cad kyi gdams pa 'di la khong du chud cing 'bad par mdzod cig :
sa ma ya :[ \u0f80]atsha :
d+ha thim :
kha tham :
gu h+ya :
yang gu rus gsungs pa :
dam can nye yang las byed ma nyan na :
gnad la dbab cing ar la gtad :
srog gi snying po yas mas bzlog la bgrang :
des ma 'grub na srid pa dkrug pa bya ste :
srog sngags dkrugs la bzlas :
rang yi dam gsal bar byas la :
dam can gzir cing gnad la dbab :
des kyang ma 'grub na :
dam can shi sa bstan par bya ste :
dam can gang yin pa de yi rten dang :
sku tsaka li dang :
dam rdzas rnams brub khung du bcug la thun gyis brab :
phur pas gzir :
de'i dus su lta ba yang 'di ltar bsgom zhing :
srid pa 'dus pa thams cad bdag gis bka' 'og gnas par bsam :
bdag yi dam lha'i zhabs 'og nas dam can rnams gnon te :
snying khrag zhal du brngubs pas :
nya bye tshan la bor ba'am :
gcer bu lhags pas khyer ba ltar :
mig rig rig 'dar yed yed bdag gi mdun na bka' sdod cing :
dpal chen po bka' bstsal du gsol :
las ci byed zer bar bsam la :
sngags yas mas bzlog la drag par bgrang :
brub khung du sle nag dang :
ras nag dang :
zhing lpags kyis gdul zhing tshil chen gyi dud pas bdug :
dam rdzas yang :
rang shi dang :
a mr-ita dang :
chang dang :
raka ta sbyar la gtor zhing la yogs dor :
bdag nyid rang yang gcer bur phyung la zhing lpags gon :
gdong la sol ba bsku :
ba spu zlog cing mchil ma phyung :
thal mo drag tu brdab cing bskor ba phyir lan bdun bya :
bla ma rnams kyi bka' rdzun nam :
sangs rgyas kyi bka' rdzun nam :
chos kyi bka' rdzun nam :
dge 'dun gyi bka' rdzun nam :
bstan pa bshigs pa'i ru tra 'di la tshe srog med dam :
bdag gis dben gnas zhwa ltar gon :
lus srog 'ben du btsugs :
sha khrag gzan la bor nas dam can khyed sgrub pa na :
rnal 'byor nga yi rtsal shed snal ltar du bud na :
dam nyams pa'i dgra bo ni gangs kyi seng+ge ltar du rgyug nas :
'jig rten 'di na bdag la mgon med dam :
dam can khyed kyi thugs rjes bdag la mi dgongs sam :
sdang ba'i dgra la rtags med na sngon gyi tha tshig dang 'gal bar mi 'gyur ram :
zhes brjod cing srid pa dkrug par bya'o :
de ltar zhe sdang dang bcas pas zhag gcig bya'o :
de'i nub mo gtor ma yang mi btang bar nyal la sdod :
de nas nangs par rten rdzas rnams :
me long gi ngos la bdud rtsi'i khrus byas la bshags pa bya'o :
rten rdzas rnams so sor bkod la zhag gsum du las la sbyar ro :
des ni lcags kyi srog rtsa yod kyang chad nges so :
mA ra ya gdon mi za'o :
dam can shi sa bstan pa rdzogs so :
sa ma yA:
kha tham :
gu h+ya :[ \u0f01\u0f83]:
yang gu rus gsungs pa :
bsnyen sgrub las sbyor gsum gyi rdzas dang ting nge 'dzin gyi rim pa ni :
'jig rten pa so so gang bsgrub kyang :
gtor ma bsnyen pa dang 'bod pa'i rdzas sman dang raka tas mchod :
sngags kyang chu bo yi rgyun bzhin bzlas la sos bdal lo :
bsnyen pa la drags na rbad dang gsad pa'i dus su dub nas sun te 'gro ba'o :
sgrub pa'i dus su   sgrub dang rbad pa'i rdzas /drag po'i rdzas dang thun :
phur pa la sngags te bsgrub bo :
brtson 'grus dang ldan pas dam can bskul te dgra la rbad do :
las sbyor dang gsad pa'i dus su :   rdzas ni /
sgrub rdzas dang thun dang phur pa la sogs pas dus drug tu gsad las bya'o :
brtson 'grus yang mgo la me shor ba ltar du bya'o :
shin tu drag la yun thung ba zhag bdun nam :
bcu bzhi 'am :
nyer gcig tu las sbyor thams cad rdzogs par bya'o :
las mjug mnan sreg 'phang gsum :
las gzhung nas gang bshad pa ltar bya'o :
yang gu rus gsungs pa bsnyen sgrub las sbyor gsum gyi ting nge 'dzin ni :
bsnyen pa'i dus su bdag nyid yi dam lhar bskyed la :
ting nge 'dzin ni mdun du dam can gang byed bskyed la :
bdag gi bka' nyan par bsam :
bdag dang dam can gyi thugs kar sngags kyi 'od zer phreng ba ltar phar spro tshur spro bya'o :
skabs su gdung ba'i dbyangs gtang ngo :
gtor ma sman dang rak+tas mchod par bya'o :
bstod bskul ci rig par bya'o :
tha tshig kyang brjod cing dam la btags :
thod pa tshar gsum gyi phyag rgyas dam can dbang du bsdus te shin tu bsgrim par bya'o :
de nas sgrub pa dang rbad pa'i dus su :
ting 'dzin ni bdag nyid yi dam lha dang gnyis med du bsgom :
dam can 'jig rten pa pho mo gang yin pa de :
rgyan dang cha lugs ji lta ba de bskyed la :
bdag gi thugs ka nas 'od zer 'phros pas mdun gyi las mkhan gang yin pa de'i thugs kar phog pas :
srog brgyud nas bskul te :
dgra bo gang na gnas pa'i phyogs su song bas khyi la chos btab pa bzhin du song bar bsam mo :
bdag dang dam can gnyis med du bsams la rbad do :
gsad pa dang las sbyor gyi dus su :
ting nge 'dzin ni bdag yi dam lhar gsal ba'i thugs ka nas :
'od zer 'phros pas dgra bo gang na gnas pa'i phyogs su song ste :
dgra bo yi srog gi gsang lung du zhugs nas kho yi srog gi snying po nr-i de bdag gi thugs ka'i 'od zer sngon dmar gyis khyer nas byung bar bsam :
bdag gis lcags kyu'i phyag rgya bcas la rtse mo la yi ge dza sngon dmar lcags kyu'i tshul du 'phros pas bsgrub bya'i nr-i de la khyud kyis 'khyud nas rang dbang med par khug par bsam :
phyag rgya bzhis 'gugs gzhug byas la 'brub khung gi nang du nag ril gyis ling ga dang gnyis su med par song bar bsam :
de nas pho nya dang bcol bskul yang mang du bya zhing dgug go :
rang gi ba spu'i bu ga thams cad nas khro bo khro mo'i tshogs dpag tu med pa 'phros nas mngon du bsgrub bya de :
dam can pho mo rnams kyi yang dgra bo khrid nas byung bar bsam la :
sngon la yaM las rlung gi dal bsam :
de'i steng du kho gnas par bsam la :
la las rlung gi dal la bzung nas btegs par bsam :
la las skra dang spu nas bzung :
la las lus dang yan lag nas bzung :
la las lcags kyus bzung :
la las zhags pas khrid par bsam :
la las lcags sgrog gis bsdams par bsam :
la las dril bus myos su bcug par bsam :
la las pho lha la sogs pa'i 'go ba'i lha lnga dang phral nas phar bskrad par bsam la :
de nas dbye bar bya ste :
gser skyems brngan chas srung ma thams cad la mchod :
bcol bskul yang drag tu bya'o :
kho la 'go ba'i lha thams cad la yang gser skyems byed la kho'i sdongs grogs ma byed ces bka' bsgo'o :
de nas lha dang dbye ba drag tu byas nas dgra bo sngon dmar gyi drwa bar bcug par bsam la :
brub khung srid gsum 'khor ba'i btson khang du nag ril gyis bcug par bsam la :
thun gyis brab la phur pas gdab :
mtshon gyis gtub rdul du brlags par bsam la :
ye shes lha dang srung ma rnams kyi zhal du bstabs so :
bsnyen sgrub las sbyor gsum gyi rdzas dang ting nge 'dzin de ltar shes par gyis shig gsungs so :
gu ru'i zhal nas :
spyir ni ngan sngags gang sgrub kyang :
srung ma skyengs dred 'dzeng gsum du ma shor ba gal che :
de yang dang po bsnyen pa la mtshan ma brtan pa ma thob cing le lor shor nas :
sgrub pa la sbyar snga na dam can dred nas las 'gyangs :
sgrub pa'i dus su rtags brtan pa ma thob cing le lor shor na :
dam can dbang du ma 'dus par las la sbyar snga na dam can gyed nas las byed mi 'dod :
'grub rtags tshad du phyin nas /   bla khug nas gsad pa'i las sbyor phyis na dam can skyengs nas 'khu rdog tshur la yong :
de bas rtags la sbyar la drod tshad cham la dbab na las la thogs pa med do :
ces gdams pa'o :
sa ma yA:
d+ha thim :
kha tham :[ \u0f80]atsha :
gu h+ya :
sngags kyi sgrom bu bzhugs so :
dregs pa 'dul byed lha la phyag 'tshal lo :
drod tshad 'dzin pa gal che ma shes na /
spyir lha 'dre dregs pa can gang bsgrub kyang :
so so'i gzhung bzhin sgrub pa ni phyi sgrub bo :
de la bsnyen pa tshad du skyol yang rtags med na :
A li kA li'i sgrom nas 'don pa ni nang sgrub bo :
de la yang rtags med na sngags bzlog nas bzlas pa ni gsang sgrub bo :
des kyang rtags 'dod pa bzhin ma byung na sngags dkrugs nas bzlas pa ni yang gsang gter gyi sgrub pa'o :
yig sgrom la gsum ste :
pho rkyang gcig la rdugs na :
oM ka kha ga g+ha nga :
des mgo drang :
bar du 'bod pa gzhug :
ya ra la wa :
u ne u ne hU~M phaT:
ces btags :
mo rkyang gcig la rdugs na :
u ne u ne hU~M phaT:
des mgo drang :
bar du 'bod pa bcug :
a A:
i I:
u U:
btags so :
yang na :
a A:
i I:
u U:
yi bar du gang byed pa bcug la :
mjug tu :
r-i r-I:
l-i l-I:
e ai :
o au :
aM a :
ces btags :
pho mo sbrags ma gcig la rdugs na :
oM ka kha ga g+ha nga :
ces mgo drang :
bar du gang byed :
gsham la :
a A:
i I:
u U:
zhes btags so :
yang na A li kA li yi bar du pho mo sbrags ma'i sngags gzhug go :
pho rkyang mo rkyang sbrags ma gang yin yang :
bsnyen pa la rtags med na :
'bod pa pho mo dbang du bsdu ba'i sngags 'di btags :
tsit+ta hring hring dza :
zhes btags :
des rtags ma pheb pa dang rbad pa dang gsad pa yang rim par btags shing :
gsad pa la pho mo sbrags ma'i gang yin gyi mthar bsgyur du spu gri btags so :
des kyang rtags 'dod pa bzhin ma byung na zlog pa la lnga ste sde tshan zlog pa dang :
mtha' gnyis zlog pa dang :
shad bar nas zlog pa dang :
tshag bar nas zlog pa dang :
'bru nas zlog pa'o :
de yang sngags mang na shad bar nas sde tshan zlog :
de bas nyung na mtha' gnyis kyi shad bar nas re re zlog pa dang :
bar ma de zlog pa dang bsnol mar bgrang :
des kyang rtags med na :
shad bar gyi sde tshan rim pa nas tshang bar zlog :
des kyang med na mjug nas tshag bar rim par zlog :
des kyang kha la ma nyan na 'bru re re nas zlog pa'am :
yan lag mtshan ma phral la bzlas :
yang na 'bru re re nas yan lag phral la de zlog la bzlas :
de rnams kyis rtags la mi pheb mi srid do :
dkrug la gong gis 'gres te mtha' gnyis dkrug pa dang shad bar dang sde tshan dang tshag bar nas dkrug pa'o :
dang po gong nas shad bar gcig gzhug tu 'don :
de bzhin du gzhug gi shad bar gcig mgor 'don :
dka' na sde gnyis kyang mgo gzhug 'don :
sde tshan ni dbus na yod pa mthar 'don :
mtha' na yod pa dbus su gzhug :
yang na gsad sngags 'gor 'don :
bsnyen pa gzhung du bstan pa'o :
'bod rbad gsad gsum gcig tu bstan pa la gong 'og spo'o :
tshag bar dkrug pa ni re mig gam 'khor lo bya'o :
yang na dkrug pa dang zlog pa gnyis ka sbrags la bya'o :
yang na snal ma tshar gcig :
zlog pa'am dkrug pa tshar gcig sbrags la bya'o :
de lta bu'i sbyor ba shes na lha 'dre gang bsgrub kyang mi 'grub mi srid de :
zlog pa dang dkrug pa gnyis kyang yig sgrom du bcug la bya'o :
las byed du mi 'dod na rbad pa dang po :
'bod pa bar :
gsad pa zhabs su btags so :
de ltar byas kyang dgra ma sod na :
gsad pa dang po :
rbad pa bar :
'bod pa tha ma'o :
yang na 'bod pa dkrug pa'am zlog :
rbad gsad rnal mar btags :
de la sham du :
sarba duSh+TAM che ge sha trUM mA ra ya rbad :
ces btag go :
de yang dang po sgrom bar du 'bod pa snal ma :
zlog dkrug gsum gang rung la :
rbad gsad sham bu dang bcas la :
tha ma la pho rkyang gcig la rdugs na :
rak+sha pa dang :
spu gri nr-i ta :
mo rkyang gcig la rdugs na :
ma mo rag mo dang spu gri r+n+r-i btags so :
pho mo sbrags ma gcig la :
gnyis gang sbrel te :
rak+sha pa sha kha rag dun tri tha tri du :
mA ra ya :
rak+sha la d+har u tha gzir gzir :
ya rgyug ya khug ya drongs :
che ge ma gtang rbad sod ya :
ma ma rag mo rag ma :
ma gzir nan :
ma khug che ge mo ma gtang rbad sod yA:
myug thum ril rbad :
de la sgrom gyi sngags gzhug sgrogs so :
de yang dka' na 'bod rbad gsad gsum so sor phyung nas :
sngags sgrom bcug nas 'bod pa zlog :
de la rbad gsad sham bur mtha' bsgyur sngags sgrom spu gri btags so :
'bod rbad gsum gcig tu byung na :
pho mo gang yin sngags zlog pa'am :
dkrugs la :
de la sngags tshan gsum po gong bzhin btags so :
de nas sgrom du bcug la zlog go :
de lta bu'i gnad shes na phrin las rnam bzhi gang bsgrub kyang rdugs pa 'byung mi srid do :
de rnams la gzhung nas rim pa bzhin yun bsring sbrags ma btags sbyor tshod zin par bya :
bde gshegs 'dus pa'i rgyud las kyang :
lan dgu'i bar du 'bad par bya'o :
des kyang ma 'grub gnad 'beb bya :
bsnyen pa ma 'them gnad 'beb na :
rang srog gcod pas gzab par bya :
rtags dang ma ldan las sbyor byas :
don mi 'grub pas sgrub la 'bad :
the tshom yid gnyis med pas 'grub :
mthu yis 'jig rten phung bar nus :
zhes gsungs so :
ser ba la sgrom log pa rim bzhin bya :
pho mo sbrags ma gang yin yang :
ra ga pa sha dang :
ma ma rag mo'i gzhug tu :
pho la srin po ling ling dang :
mo la srin mo ling ling btags so :
sbrags ma la srin po srin mo ling ling :
khug khug :
'ur 'ur :
hril hril :
shar shar :
b+h+yo b+h+yo :
phob phob :
ces btags so :
bsnyen pa'i dus su rtags med na :
'bru zlog :
cho 'phrul la rtags med na :
sngags sgrom dang dbang du bsdu ba'i sngags :
he tsa du na phob btags la bzlas so :
des kyang rtags med na sngags zlog pa'am :
dkrug la bzlas :
rtags la phebs pa dang rbad pa la 'di btags la bzlas :
khu tsa hi dang phaT:
ces pa btags la bzlas :
dgra la 'gro ru ma nyan na :
gong bzhin rnal zlog dkrug gsum gang yang rung ste :
sgrom du bcug pa'am yang na rbad pa la mgo drang :
bsten zlog gzhug tu btags te :
las mtha' bsgyur sham bu spu gri la sogs pa btags :
zlog pa gtsor byed pa dang :
zhor la zlog pa byed pa gnyis las :
gtso bor byed na kho gang byed kyi sngags zlog la sgrom du bcug la bzlas :
bar du 'bod pa zlog :
gzhug tu gsad pa btags :
des sngags sgrom du bcug la bzlas so :
zhor la zlog na :
rang gis sgrub pa'i gzhug tu kho'i sngags 'bru zlog byas la bzlas so :
yang zlog pa gtsor byed na :
oM a A:
i I:
u U:
r-i r-I:
l-i l-I:
e ai :
o au :
oM AHhU~M phaT:
de'i gzhug la khos gang byed kyi gsad pa zlog :
rbad pa rnal mar bzlas :
de la 'di btags so :
sing ye b+h+ye :
tsha yo du ru ye :
a a hri :
u ne ne :
u u :
u 'ub :
mA ra ya sha sreg khyer nyag rbad ya :
ces so :
zhor la zlog na :
a mu ka gzir nan :
u u u :
badzra rak+sha :
yak+sha staM baM staM baM:
ces mgo drang :
bar du kho gang byed kyi bsnyen pa 'bru zlog :
de la 'di btags so :
a A:
i I:
u U:
che ge mo dza du rbad nan sod :
a me lo tsa na a na ya :
de la rtags byung nas bsnyen sngags rnal mar bzlas :
rbad gsad las gzhung bzhin du rtags dang sbyor zhing btags so :
pho rkyang yin na 'bod rbad gsad gsum gzhug tu :
mo rkyang yin na :
ma ma rag mo :
sbrags ma la de gnyis sbrel ba dang spu gri btags la bzlas :
zlog pa gtsor byed na :
u u u :
sna drang :
kho'i bsnyen sngags 'bru zlog :
de la 'di btags :
sing ye bya ru tsha ye :
tu ye u ne u ne u ne :
rtsi tra ye :
d+hi tra ye :
ha ma ye :
ma la ye :
da pa ye :
gyi so ye :
ces btags la bzlas so :
che ge mo lwa pa ka yis mgo drangs :
bar du gzugs phung bshigs pa'i sngags bya ste :
gang yin pa'i srog sngags 'bru zlog :
gzhug tu mtha' bsgyur spu gri la sogs pa btags :
des the tshom med do :
lha 'dre'i sgrub gzhung gang bsgrub kyang :
dzaHhU~M med na 'gugs pa med :
rbad rbud med na rbad pa med :
mA ra ya med na gsad pa med :
rtsub na mgo med :
mgo btags pa ni :
oM gzhug :
'byams na mgo can 'jog pa ni :
oM 'dug na hU~M du bsgyur :
nyung na 'ur ba gcig tu 'dren pa ni :
'bod rbad gsad gsum gcig tu dril la bzlas :
tshan chung na mang po dmag tu byas pa ni :
tshogs mchod gtor ma gser skyems kyi mjug tu :
lha 'dre drag po'i sngags bzlas :
brtul na rno btags pa ni :
pho sham la mo btags :
rdugs na gcun zlog dkrug par bya :
tshur la gnod na gzir bar bya :
'khu ldog bla rdo go gon bya :
las mi byed na ar la gtad :
dgra rtags 'gyangs na shi sa bstan :
gtor ma'i sngags la dril la spogs :
dril ba'i sngags la gtor ma slog :
bsnyen pa'i dus su rje ltar bsten :
sgrub pa'i dus su grogs ltar bsten :
gsad pa'i dus su bran ltar bskul :
rang dang 'khor g.yog nor rdzas la 'khu na :
rang nyid las mkhan gang yin bsgom :
mchod gtor tshogs zas la sogs dus :
thams cad dmag zas tshul du bstan :
thun zor gdab las dus rnams kun :
blo la yod tshad drag sngags bzlas :
so so'i man ngag gzhung bzhin du :
lus ngag yid gsum rtse gcig dril :
yengs med tshul gyis bsgrub gyur na :
myur 'grub the tshom yod ma yin :
na ra kan :
mthu yis 'jig rten phung bar nus :
grags pas 'jig rten khyab par gyur :
de ltar sgrub pa'i dus rnams su :
byang chub mchog tu sems bskyed la :
zhing bsam mngon sum rten 'brel bsgrig :
bdag gzhan 'khor 'das don du bsngo :
sa ma ya :[ \u0f80]atsha :
d+ha thim :
kha tham :
g+hu h+ya :
so phag shi kha tham :
bdag 'dra o rgyan pad+ma yis :
phan bya bsrung ba'i chings chung bstan :
tshe srung zlog srung sor 'brang kun thub dang :
srid srung kha chings sgrib shing dang :
nad gdon zhi byed srung 'khor dang :
rgyas pa bsod nams tshe dbang longs spyod 'khor lo rgyas byed dang :
dbang la lha 'dre mi gsum dbang sdud 'khor lo dang :
byang chub rlung 'khor btags grol phan bya rnams :
ma nor ma 'khrul 'di ltar bya :
dam tshig rten dang ldan pa'i gang zag gis :
nad gdon sdig sgrib zhi byed srung 'khor kun :
ston zla ra ba'i yar ngo yi :
tshes 'bring po'i nyi shu brgyad dag la :
rgyu skar rgyal la babs pa'i snga dro la :
dkar po'i gdan bting kha ni shar du blta :
gro ga shog bu ras sam dar dkar la :
ga pur tsan+dan dkar po cu gang dang :
spos dkar dzA ti a ru ra :
'o ma sa dkar snag tshwar sbyar :
so so'i gzhung la gong ltar bshad bzhin bri :
zhi ba'i lha bsgom rab gnas zhi tshul byed :
ming spel :
shAn ting ku ru btags la bsrung ba spel :
sa ma ya :
tshe dbang longs spyod rgyas byed 'khor lo rnams :
ston zla tha chung tshes gcig skar ma sbo :
yang na nyer lnga rgyal la bab pa'i snga dro la :
shog bu dar ser ras ser ram :
gzhi ser dwangs ma'i bris gdan la :
g+hi wang gla rtsi gur gum a ru ra :
bzang po drug dang gzhung nas byung ba'i rdzas :
snag tshwar bsres la bri bar bya :
rgyas pa'i sngags bzlas lha bsgom rab gnas rgyas tshul bya :
ming spel tshe dang bsod nams longs spyod dang :
puSh+TiM ku ru ye swA hA:
zhes pa btags la srung ba spel :
sa ma ya :
d+ha thim :
lha 'dre mi gsum dbang du sdud pa'i 'khor lo rnams :
dgun zla ra ba'i tshes gcig tshes gnyis la :
skar ma sa ri lag pa 'am :
'bring po'i tshes gcig lha mtshams sam :
nyer bzhi skar ma sbo la bab pa'i tshe :
shog gu dar dmar ras dmar la :
mtshal dang pad rAg sin+d+hu ra :
tsan+dan dkar dmar la sogs bzang po drug :
gzhung nas bshad pa'i rdzas dang sbyar la bris :
dbang gi lha sgom sngags bzlas rab gnas dbang tshul bya :
'gugs bstim byas la 'khor lo spel :
pA shaM ku ru ming spel gzhug :
sa ma yA:
rgya rgya rgya :
d+ha thim :
'di rnams skor lugs 'di ltar yin :
ra ba bzhi la zhi ba shis :
'bring po bzhi la dbang rgyas shis :
tha chung bzhi la drag po shis :
bri ba'i thabs ni 'di rnams gces :
mu khyud rta rnga 'then pa 'dra :
yi ge ma 'dres ma 'brel gsal ba la :
spungs yig med par mgo can shis :
'khor lo'i rtsibs rnams rtse zlum tshul :
mu khyud dag la ma thug 'khor ba'i tshul :
ming spel thad du bzang drug byug :
mi lag mi 'grim 'dzem par bya :
mtshon srung sgrib shing bla rdo gcun 'khor dang :
lha 'dre'i srog 'khor mi la mi bstan gsang bar bya :
gzhan yang gzhung la bcas bcos mi bya'o :
srung ba 'di dag gang byed kyang :
skyabs 'gro sems bskyed smon 'jug lha sgom bzlas :
mchod 'bul gtor tshogs phrin las bcol :
lha bskyed dgug bstim 'phro 'du byas :
srung ba so so rang rang lha bskyed bstim :
yang yang bsnyen sgrub bskyed bstim bya :
lo zlar mtshams bcad srung ba btags :
byin rlabs dbang bskur dam tshig phog :
thun shan zhi ba dkar la rgyas pa ser :
dbang la dmar po bya ba shis :
zhi ba'i lha ni thugs rje chen po yin :
rgyas pa'i lha ni tshe dpag med pa yin :
dbang la rta mgrin shis pa'i lha gsum yin :
phan bya bsrung ba'i spyi chings so :
sa ma ya :
rgya rgya rgya :
d+ha thim :
bdag 'dra pad+ma 'byung gnas kyis :
gnod bya 'khor lo'i spyi chings bstan :
ma nor ma 'khrul 'di ltar bya :
gtad sel mnan pa rlung 'khor dang :
phra men ling+ga'i rigs rnams kun :
dgun zla tha chung stong chen nyi nag gam :
tshes pa bcu gcig phung gsum bra nye'am :
ston zla 'bring po'i nyi shu gnyis kyi dus :   la bra nye'i /
yang na tha chung bzhi'am nyi shu gnyis dag gam :
nyi zla khyim du tshud pa la :
phyi dro kha ni byang du bstan :
khros pa'i tshul du skra brdzes la :
gos nag gdan dang ro sol gdong la byug :
ro shog dur shun nag po la :
myos pa'i dug chus bkrus la byug :
so so'i gzhung nas byung ba'i rdzas sna kun :
ma nor ma 'khrul tshang bar bsags :
'khor lo mu khyud bon skor dag tu bskor :
mu khyud ma chad ma 'brel ba :
yi ge shur ma bsdu yig med par bris :
'khor lo'i rtsibs kun ma 'brel rno bar bya :
thad ka rang rang   dgra'i ming yig la dgra rang rang gi /zag rdzas byug par bya :
nad khrag gri khrag mdze khrag dang :
btsan dug bang dug myos dug la sogs byug :
lha dang phral ba gu gul l+h+wam 'bog dang :
khyi lud yugs rta rta bon rgya tshil mu zi byug :
'di rnams dgra yi ming yig yod pa ma gtogs pa :
lha 'dre'i yi ge gzhan la ma byug cig :
khyad par lha srin sde brgyad la :
so so'i mthun rdzas byug par bya :
lha la bzang drug rtsi thog byug par bya :
klu la klu sman bzang drug byug :
bdud la bya nag khyi khrag rta nag khrag rnams byug :
btsan la gri khrag mtshon rtse bdar ba'i phye ma byug :
ma mo drel khrag :
nyungs dkar ram khrag byug :
rgyal po lha khang sa dang lha rten spyan rtul byug :
gza' la sa g.yos ser ba shwa bud drag po'i sa rnams byug :
the'u rang la ni ra khrag dron mo phug rdib sa rnams byug :
srin po la ni gri khrag ra khrag byug :
de ltar so so'i gzhung nas gzugs dang sngags la byug :
rang gis dri ma kha rlangs 'gom yug spang :
de ltar ma 'khrul bris nas su :
rang nyid lha sgom   yi nga rgyal gyis /dmigs pas lha 'dre bkug :
rang rang gang yin sngags dang gzugs la bstim :
srog yig so sor bskyed bstim bya :
ling+ga 'am ni ming gi thad :
dgra dang bgegs sogs gang yin bskyed :
'gugs gzhugs yang yang byas la bstim :
lha dang phral la las khung bcug :
gzhung ltar ma khug bar du bsgrub :
thun drag brab la drag sngags bzla :
ma 'grub spogs dang sngags rnams zlog :
sgrub rtags byung nas las la sbyar :
las mjug mnan sreg 'phang dang gtad :
rlung la skur ram las mjug sdud :
dmod bcol gzu dpang shags kyang gdab :
nga rgyal brang brdung ngu 'bod bya :
gtor mchod phul la chad mdo bsgrag :
de ltar byas pas sngags pa dam tshig ldan na mthu 'byung ngo :
dam nyams zol zog mkhan la :
lha srin mi 'go las mi 'grub :
gnod 'khor spyi chings \u0f80atsha :
dben gnas sbyin sreg byas mal du :
ser ba bsgrub na   mi thon /zhud pa yin :
dbang bskur tshe   gzungs /sgrub byas mal du :
mthu phran bsgrub na zhud pa yin :
mchod rten tsha tsha bshig mal dang :
stong nyid gsung rab klog mal du :
ltas ngan bsgrub na zhud pa yin :
phung shul bsad bcad g.yul 'gyed dang :
dur khrod ro gnas thams cad du :   'di man mchan bu 'gre'o //
rno mthong mngon shes sgrub na zhud pa yin :
dug sbrul phu ral shwa 'bud yul :
nor sgrub bsgrub na zhud pa yin :
mal gdan nam mkhar g.yug pa dang :
rten gtor khyi la shor ba dang :
rwa'i rus pa phreng ba 'dren pa rnams :
de rnams yal ba'i gnad gcig yin :
mdun bskyed rang bas mtho bskyed dang :
dam rdzas ma tshang sgrub pa ni :
log non dka' ba'i   sgrub pa'i /gnad cig yin :
'di ni man ngag gnad bdun yin :[ \u0f80]atsha :
don bdun po 'di ni :
o rgyan rang gi zhal nas gsungs pa yin no :
gzhung dang mi 'gal lo :
sgrub pa'i yig chung nas bshad pa :
'du 'dzi che dang grong yul che :
lha chos bsgrub na zhud pa yin :
phung shul re hrul rnying pa'i nang :
nor sgrub byas na zhud pa yin :   de kun la 'gre'o //
gsung rab chos kyi klog khang dang :
byin rlabs   rab gnas /chags dang stong nyid bsgoms mal du :
srog mthu bsgrub na zhud pa yin :
dbang bskur gsung rab   byin rlabs can /bzhugs sa ru :
ltas ngan bsgrub na zhud pa yin :
btsog nal dme 'khrugs re hrul du :
rno mthong bsgrub na zhud pa yin :
khang stong re hrul grib yod pa :
dbang sdud bsgrub na zhud pa yin :
ri mtho sa gtsang gangs khrod du :
lha chos bsgrub na shis pa yin :
g.ya' spang gangs khrod la kha ru :
rno gsal bsgrub na shis pa yin :
dkor mdzod nor gyi bang khang dang :
bkra shis dar rgyas g.yang chags par :
nor sgrub bsgrub na shis pa yin :
gtsang 'gram rgyud ring nags khrod du :
tshe sgrub bsgrub na shis\u0f8e
bkra shis rab gnas byin chags par :
tshe nor dbang sdud bsgrub na shis :
phung bshul g.yul ngo bkra mi shis :
phung bshig ltas ngan srog las bsgrub :
byang phyogs nyi ma mi shar dang :
chu srin 'khrugs pa lham 'bags can :
gtad sgrub bsgrub na shis\u0f8e
mtsho chen ne 'u seng dag tu :
klu sman bsgrub na shis\u0f8e
brag nag sog po khros 'dra ru :
bdud nag bsgrub na shis\u0f8e
brag dmar bsam yas zur phud du :
btsan dmar bsgrub na shis\u0f8e
pha bong dmar nag rdza khrom du :
gza' bdud bsgrub na shis\u0f8e
grog phug khang stong brag phug tu :
the'u rang bsgrub na shis\u0f8e
lha khang rnying dang dkor khang du :
rgyal po bsgrub na shis\u0f8e
lung gsum mdo dang tshong dus su :
ma mo bsgrub na shis\u0f8e
brag dang chu 'thab gru gsum du :
srog gi las kun shis pa yin :
chu rlung 'thab dang tshal chen gnas :
sa rtsub ngom nag ri brag rtsub :
mi sdug gzugs dang mi mdzes par :
mthu gtad sel gsum shis pa yin :
shin tu dben zhing nyams dga' bar :
rtogs pa bsgrub na shis pa yin :
sa 'jam dkar la bde ba dang :
yid 'ong mdzes dang spro ba dag :
byang chub bsgrub na shis pa yin :
de rnams sgrub pa gang byed kyang :
'du 'dzi g.yeng ba kun la spang :
nags khrod gangs khrod mtsho gling dang :
brag phug btsan sa chu shing 'dzom :
mi rgod dgra sogs 'jigs pa med :
yo byad la sogs 'dang bar bsags :
ngang ring rgyud bzang grogs po bsten :
'di ltar gnas rten grub gyur nas :
las rnams gang yin 'grub par 'gyur :
sa ma ya :
rgya rgya rgya :
d+ha thim :
kha tham :
bdag 'dra pad+ma 'byung gnas kyis :
'dug tshul spyi yi chings chung bstan :
sgrub pa phyi nang gang byed kyang :
lus kyi bya ba kun spangs nas :
mig gi bltas mo la sogs spang :
ngag gi smra ba rgyun bcad nas :
yid kyis gang sgrub ma gtogs pa :
bsam mno spra spro 'gul 'phrig spang :
de nas bsnyen pa gang byed la :
dad mos gus gsum spyi bor khur :
the tshom yid gnyis spong ba gces :
yod med grub mtha' thag chod pas :
rtse gcig yid kyis de bsgrub bo :
ma 'grub bar du mi gtang 'tshal :
de ltar sgrub pa gang byed kyang :
phyed tsam dad pas 'grub pa yin :
ces gsungs so :
de nas rang lus lhar gsal ba :
gzugs su grub pa thams cad kyang :
lha sngags gang byas yin par bsam :
'byung bzhi sgra skad rigs drug skad :
gang bzlas de yi sgra ru bsam :
dran rtog spra spro ci byung yang :
rtse gcig gang byed der gtad do :
bya ba gzhan la sems ma yengs :
rig pa lu gu rgyud du ma 'phros bar :
khams 'dus na gtor la :
bying na gseng :
'thor na bsdus la rang sar zhog :
de nas phyi rdzas yo byad ldan par bsags :
nang rdzas dpe rten 'tshogs par bsags :
gsang rdzas gzhung dang ma 'gal ma nor bar bsags :
phyi'i dam tshig sgrub pa gang byed pa :
mi la mi bshad dam par bsrung :
nang gi dam tshig dad mos gus gsum rgyun chad med par bya :
gsang ba'i dam tshig gang sgrub ma gtogs pa :
gzhan gyi blo 'khrul pa'i bag chags thams cad bsrung :
phyi srog dpe rdzas sngags dang lag len zhal gdams phu thag gcod :
nang srog 'jig rten 'di yi spros pa chod :
gsang srog 'grub rtags tshad du ma skyol bar du gzhan gyi spros pa chod :
phyi rtags rgyal khams mi kha med na shes pa phul du phyin pa'i rtags :
nang rtags rang la khrel sems med na zol zog med pa'i rtags :
gsang rtags 'khor ba'i chos la dad pa log na :
ma dang mkha' 'gro 'dus nas lam sna zin pa'i rtags :
phyi yi tshad ni dgra bgegs rdul du rlog na phebs :
nang gi tshad ni 'jig rten bya ba spang na phebs :
spyir gang rung gcig la blo thag chod la :
lus ngag yid gsum sgrub pa gyis :
sa ma ya :
rgya rgya rgya :
d+ha thim :
bdag 'dra pad+ma 'byung gnas kyis :
sngags kyi bzlas thabs chings chung bstan :
byang chub sngags ni 'jam la rgyun ring shur bur bgrang :
nor sgrub sngags ni gos gong thos tsam bgrang :
zlog pa'i sngags rnams g.yu 'brug skad ltar bgrang :
srog las sngags rnams drag char tshul du khru gang sa ru thos tsam du bgrang :
dper na phan bya'i sngags dang zlog pa'i sngags la sogs :
phu dang mchil ma nga rgyal bskyed la gdab :
gnan sreg dbab dang ser ba dbab :
de la phu dang mchil ma mi gdab cing :
hU~M hU~M byas la dmigs pa yis gzir :
de nas sngags kyi dam tshig la :
thun mtshams grangs la ma sleb bar :
ngag gi smra ba bcad nas su :
pha rol tshig gis bar ma chod :
za 'thung gnyid log mer phu snabs phyi dang :
rlung 'bud mchil ma pho dang gcig gtam lab :
'di rnams ma shor dam tshig dam pa yin :[ \u0fbf ]rlung 'khor byas la yi ge thams cad bklag thabs 'khor bar bya :
zhi ba chos 'khor drag po bon skor ro :
'di ni bsnyen pa'i rig yin no :
sa ma ya :
rgya rgya rgya :
d+ha thim :
kha tham :[ \u0f80]atsha :
g+hu h+ya :
shin tu zab pa'i man ngag dam pa gser srang brgya'o :
!
mchims kyi ban+d+he rdo rje spre chung gis zhus pa :
o rgyan thugs rje sprul pa'i sku :
bod khams 'di ru mthu che la rtsal drag pa gcig zhu 'tshal zhus pas :
gsungs pa :
bod dam tshig dang mi ldan pas mthu ngan sngags ci sgrub kyang mi 'grub gsungs :
de ci lags zhus pas :
slob dpon gyi zhal nas :
lnga brgya dus kyi snyigs ma la :
bod kyi mi rnams snying rus chung :
lta ba phyin log mkhan la :
chos skyong srung ma yi dam lha mi 'go :
dad med le lo can la :
chos skyong srung ma yi dam lha mi 'go :
bstan bshigs phyir ldog mkhan la :
chos skyong srung ma\u0f8e
lto nyo srog btsong mkhan la :
chos skyong srung ma\u0f8e
lus sgyur tshur 'chos mkhan la :
chos skyong srung ma\u0f8e
the tshom bslu brid mkhan la :
chos skyong srung ma\u0f8e
zas tshol grong rgyug mkhan la :
chos skyong srung ma\u0f8e
mu stegs chad lta mkhan la :
chos skyong srung ma\u0f8e
chas zab nor gnag can la :
chos skyong srung ma\u0f8e
dbang med dam log can la :
chos skyong srung ma\u0f8e
'du 'dzi brel zing can la :
chos skyong srung ma\u0f8e
gti mug 'dod sred can la :
chos skyong srung ma\u0f8e
skyur 'byams grong chog mkhan la :
chos skyong srung ma\u0f8e
ma bslab mkhas chad can la :
chos skyong srung ma\u0f8e
g.yo sgyu zol zog can la :
chos skyong srung ma\u0f8e
'khor ba'i nyes dmigs mi 'dzem la :
chos skyong srung ma\u0f8e
bdag bstod gzhan smod can la :
chos skyong srung ma\u0f8e
bka' bcos rgyud dkrug mkhan la :
chos skyong srung ma\u0f8e
yid spyod dran bzo mkhan la :
chos skyong srung ma\u0f8e
dpe sred gsar 'grogs can la :
chos skyong srung ma\u0f8e
spyir rnam rtog ma zad bar du ni :
'jig rten bya ba mi zad pas :
des na chos skyong srung ma yi dam lha mi 'go :
rang la ma byung yi dam lha la 'khang :
snying rus sdug sran chung bas yi dam lha la 'khang :
gsungs so :
de nas mchims kyis zhus pa :
'o na ci 'dra gcig la mthu yod lha 'go zhus pas :
o rgyan pad+ma'i zhal nas :
mi chos rgyab tu skyur nas lha chos dang du blangs :
bsod nams dge bcu bsgrubs nas 'khor ba'i bshal thag chod :
de lta bu la chos skyong bsgrub mi dgos par 'go :
dad mos gus gsum tshul lam gzhung bzhin byed :
rtse gcig 'dun pa dkon mchog gsum la gtod :
de lta bu la chos skyong rang bzhin gyis 'go zhing mthu 'byung ngo :
snying rje nyi 'od lta bu phyogs ris med :
dam tshig sdom pa sa mkhar lta bu bsrung :
de lta bu la yi dam chos skyong 'go la mthu 'byung ngo :
rgyal khams chu ltar nyul nas thos bsam phyogs med byed :
bla ma gtsug tu bsten nas gdams pa'i phu thag bcad :
de lta bu la chos skyong 'go la mthu 'byung ngo :
gsang sngags zab mo bskyed rdzogs lam du zhugs :
lha dang phyag rgya 'jig rten bzhin du gsal :
de lta bu la chos skyong 'go la mthu 'byung ngo :
lha dang sngags bsnyen g.yu 'brug skad ltar bsgrag :
nus pa'i 'phro 'du thog char ltar du 'bebs :
de lta bu la chos skyong 'go la mthu 'byung ngo :
lus kyi bya byed phyag dang bskor ba brtson :
ngag gis bzlas brjod rem zhing mi tshig spangs :
yid la ma yengs ting 'dzin rtse gcig 'jog :
de lta bu la chos skyong 'go la mthu 'byung ngo :
blo yangs sems gsal dad pa che :
khe grags rang che 'dod sred med :
dngos ngan nyam chung dman sa gzung :
bdag smad gzhan bstod snying rus che :
de lta bu la yi dam gyi lha yis 'go :
ces gsungs so :
las tshogs spyi chings nor bu'i phreng ba zhes bya ba :
phyi rabs kyi bstan srung rnams kyi don du :
slob dpon chen po pad+ma 'byung gnas kyis :
mnga' bdag la gdams pa :[ \u0f80]atsha :
gter rgya :
sbas rgya :
zab rgya :
bka' rgya :
dam rgya :
sa ma ya :
rgya rgya rgya :
mnga' bdag myang ral pa nyi ma'i 'od zer gyis gdan drangs pa'i gter ma'o ///
/
