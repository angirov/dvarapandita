'chi med 'phags ma'i snying thig las :
yang zab tshe yi byin rlabs bzhugs :
'chi med yid bzhin 'khor lor 'dud :
yang zab tshe yi byin rlabs ni :
dben pa'i gnas su bkra shis dus :
dkyil 'khor mtshan nyid yongs rdzogs dbus :
thod pa bdud rtsi ril bus gtams :
g.yas su bum pa bcud ldan dang :
g.yon du tshe yi 'brang rgyas dang :
mtha' skor sman gtor rak+ta dang :
nyer spyod tshogs kyi mchod pa bsham :
bsnyen rdzogs nus ldan slob dpon gyis :
bdag mdun dbyer med las gzhung bsrang :
dzapa? khang dbye zhing khyad par du :
rang byung b+han+d+ha'i gzhal yas dbus :
dkyil 'khor yongs rdzogs lha rnams dang :
bum par bcom ldan tshe dpag med :
gtor ma rnam par rgyal mar bskyed :
bzlas pa bya zhing thugs dam bskul :
tshogs mchod bdag nyid nus ldan bya :
de nas nges par snod rung ba'i :
slob ma khrus byas bgegs tshogs bskrad :
mtshams bcad gsol ba gdab pa ni :
'chi med 'phags ma'i ye shes sku :
sgyu 'phrul drwa ba'i tshul ston pa :
thugs rje'i gter chen slob dpon gyis :
bdag la byin gyis brlab tu gsol :
skyabs sems tshogs gsag lhar bskyed la :
ye shes dbab bstim nan tan bya :
de nas bum pa spyi bor bskur :
hrI:
bkra shis bum pa'i gzhal yas na :
'chi med mgon po zhu ba'i bcud :
ye shes bdud rtsi'i chu rgyun gyis :
rig 'dzin tshe yi dbang bskur ro :
oM a mA ra Ni dzI bin+ta ye swA hA:
ka la sha a b+hi Shiny+tsa oM hU~M trAM hrIHA:
sarba ta thA ga ta sa ma ya shrI ye hU~M:
bdud rtsis lus gang sgrib pa dag :
'od dpag med pas dbur brgyan cing :
dwang ma snying dbus 'dus pa las :
ye shes sems dpa' tshe mtha' yas :
dkar gsal gzi brjid 'bar bar bsam :
de nas b+han+d+ha spyi bor bzhag :
oM:
rang byung b+han+d+ha'i snod mchog tu :
yid bzhin 'khor lo'i lha tshogs bzhugs :
snyoms 'jug byang sems bdud rtsi yis :
ye shes sku ru dbang bskur ro :
oM tA re tut+tA re tu re swA hA:
dz+nyA na kA ya a b+hi Shiny+tsa oM:
thod pa'i lha tshogs rang 'od kyi :
yab dang snyoms zhugs bdud rtsi ni :
tshangs pa'i bu ga nas brgyud de :
lus gang rtsa yi sgrib pa dag :
ye shes sku ru mngon snang bsam :
lha tshogs 'od zhu'i bdud rtsi sbyin :
A:
rig rtsal sprul pa'i dkyil 'khor lha :
'od gsal dbyings su zhu ba'i rgyun :
byang chub sems kyi bdud rtsi yis :
bde ba chen por dbang bskur ro :
ma hA su kha bo d+hi tsit+ta wA ka a b+hi Shiny+tsa A:
bdud rtsis lus gang dbu mar zhugs :
ye shes sems dpa'i thugs dbus su :
nyi zla'i gwa 'u kha sbyor gyur :
rlung gi sgrib dag mi shigs pa'i :
gzhom med rdo rje'i dbyangs su bsam :
bdud rtsi'i dwangs bcud ril bu ni :
snying dbus nyid du bstim phyir sbyin :
hU~M:
'khor 'das dwangs bcud thams cad kun :
thig le chen po'i klong du rdzogs :
lhan cig skyes pa'i bdud rtsi yis :
'chi med rtag pa'i dbang bskur ro :
ma hA dz+nyA na tsit+ta a b+hi Shiny+tsa hU~M:
rdo rje lce yi lam brgyud de :
nyi zla'i gwa 'u'i dbus su zhugs :
rlung rig sems gsum dbyer med pa'i :
thig le dkar 'tsher 'od 'bar gyur :
phyi rol 'od lnga'i drwa bas bsdams :
'pho 'gyur med par rgyas btab pas :
khams kyi sgrib dag 'gyur med thugs :
'od gsal gnyug ma mngon gyur bsam :
bsal bzhag bral ba'i ngang du klod :
mtha' rten tshe 'brang spyi bor bzhag :
b+h+rU~M:
'chi bdag bdud las rnam rgyal ma :
gtsug tor chen po'i ye shes kyis :
rtag tu byin gyis brlabs pa las :
bkra shis tshe yi dpal thob shog :
oM a mr-ita A yurda de swA hA:
b+h+rU~M b+h+rU~M b+h+rU~M:
gtor ma'i lha nyid 'od du zhu :
rdo rje'i go khrab rnam pa yis :
ba spu'i khung bu kun tu gtams :
mi phyed rdo rje'i srog 'grub cing :
de las 'od kyi snang ba'i rtser :
'phags ma rnam par rgyal ma'i sku :
grangs med phyogs bcu kun tu 'phros :
bkra shis rdo rje'i glu len bzhin :
me tog char chen phab pa yis :
tshe yi dga' ston gong 'phel bsam :
shis pa brjod cing me tog 'thor :
shin tu yang zab gsang ba'i bcud :
'chi med tshe yi byin rlabs 'di :
gtsug tor rnam par rgyal ma yis :
rjes bzung shrI siM ha dang :
'phags ma sgrol mas dbugs phyung pa'i :
'od gsal chen po bi ma la :
tshe dpag med mgon yab yum gyis :
mngon sum nyid du dbang bskur ba :
bdag nyid pad+ma 'byung gnas te :
grub pa'i slob dpon rnam gsum gyi :
dgongs nyams gcig tu dril byas te :
da lta'i mnga' bdag rje 'bangs dang :
ma 'ongs las can don du bstan :
tshul bzhin dbang thob nyams blangs pas :
bde chen ye shes sku 'grub na :
gnas skabs bar chad sel ba dang :
tshe dpal 'phel ba smros ci dgos :
tshe zad pa yang nges par bsring :
tshangs pa'i tshe dang ldan par 'gyur :
de phyir shin tu gsang ba'i lam :
snying gi dbus su gces par zungs :
sa ma ya :
rgya rgya rgya :
gu h+ya :
brda thim :
