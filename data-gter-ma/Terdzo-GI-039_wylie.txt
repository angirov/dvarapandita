@#//
srid pa'i gter khyim gyi rgyun gsol mdor bsdus shig go
/
'bod pa ni /
hU~M/
nga ni 'jam dpal gshin rje'i gshed //
sku yi gnas brgyad nas sprul pa'i //
dregs pa sde brgyad pho mo klu
/phyi nang gsang sbas brtan skyong dang //
drag sngags btags chags ma chags dang //
las byed bstan srung sde brgyad tshogs //
'khor bcas ma thogs deng 'bod kyis //
rgyug cing mchong zhing dam la 'dus //
'dir gshegs mthun pa'i gdan la bzhugs //
dgyes pa'i gdan la gnas chos shig
/dregs pa spyi srog /   A+eHpho rgyud /   tri mo rgyud /   ma klu rgyud /   phu sa mA dzaHhring tiSh+Tha lhan /
dam la bzhag pa ni /
e ya /
nga ni phyag rgya zil gyis gnon //
'jam dpal khros pa chen po'i sku
/dam tshig dbog pa'i sku can de //
dregs pa sde brgyad dam tshig mnos //
sngon tshe dpal chen he ru kas //
sde brgyad dregs pa gzir ba'i tshe //
bsgral gyis dogs pas khyod 'jigs nas //
srog snying phul nas khas blangs pa //
ji ltar de ltar deng bdag gis //
dbang du bsdus nas dam tshig sbyin //
tshul bzhin mnos la bsrung bar gyis //
dam dang ldan na srung ma'i mchog
/dam las 'da' na bsgral ba'i zhing //
de ltar soms la las sgrubs shig
/sa ma ya na ra kan /
zhes sde brgyad rnams kyi mgor rdo rje dang lce la bdud rtsi bzhag
/mchod pa ni /
hoH
snang srid dregs pa sde brgyad la //
thun mchog rigs kyi dam rdzas 'bul //
zhe sdang las kyi dregs pa can //
pho rgyud tshogs rnams chang gis mchod //
'dod chags las kyi dregs pa can //
mo rgyud tshogs rnams khrag gis mchod //
gti mug las kyi dregs pa can //
klu rgyud tshogs rnams sman gyis mchod //
gzhan yang mthun pa'i dam rdzas ni //
'chi med pany+tsa a mr-ita //
dmar chen rak+ta lbu phreng g.yo //
dug gsum gtor ma ri ltar brjid //
zhing bcu bsgral pa'i sha khrag rus //
mgo lus dbang po nang rol bcas //
mchog chen mchog phran la sogs pa //
sde brgyad rang rang yid mthun pa'i //
rten rdzas sgrub rdzas mchod pa'i rdzas //
dam rdzas skong rdzas gzir ba'i rdzas //
mnan rdzas bsreg rdzas 'phang ba'i rdzas //
ma tshang med pa'i dkor nor gyis //
phyi yi sde brgyad thugs dam bskang //
nang gi sde brgyad thugs dam bskang //
gsang ba'i sde brgyad thugs dam bskang //
sbas pa'i sde brgyad thugs dam bskang //
brtan skyong sde brgyad thugs dam bskang //
drag sngags sde brgyad thugs dam bskang //
btags chags sde brgyad thugs dam bskang //
ma chags sde brgyad thugs dam bskang //
las byed sde brgyad thugs dam bskang //
bstan srung sde brgyad thugs dam bskang //
pho rgyud tshogs kyi thugs dam bskang //
mo rgyud tshogs kyi thugs dam bskang //
klu rgyud tshogs kyi thugs dam bskang //
gnyug mar gnas pa'i thugs dam bskang //
glo bur lhags pa'i thugs dam bskang //
bskang ngo gsol lo dgyes par mdzod //
dgyes bzhin bcol pa'i las sgrubs shig
/bshags pa ni /
hoH
mthu chen las las grub pa'i sde brgyad tshogs //
sngags 'chang bdag la gsan cing dgongs su gsol //
mchod gtor ma tshang chung dang 'bags shing btsogs //
chad lhag nor 'khrul dregs pa'i thugs dam 'gal //
nongs gyur gang bgyis bshags so bzod par gsol //
bzod par gsol yang tshangs par mi mdzad na //
sde brgyad 'joms pa'i dpal chen rab khros nas //
dam tshig rdo rje ye shes me 'bar bas //
nyams pa'i mgo lus 'gems par cis mi 'gyur //
de bas tshangs pa'i 'bras bu dgyes par mdzod //
ces dang yig brgya brjod /
bstod pa ni /
A+eH
sngon tshe zhe sdang drag po'i dbang gyur pas //
smon lam log par btab pas da lta'i tshe //
lus ngag yid gsum zhe sdang me ltar 'bar //
nga rgyal khro gtum che bas lus rgyas shing //
'jigs rngams mi sdug kha rlangs dri chu las //
mi bzad gdug pa'i sna tshogs nad 'ong zhing /
kha nas ngan sngags glengs pas gzhan srog 'phrog
/lag na gdug pa'i mtshon cha sna tshogs thogs //
sra ba'i go gyon lus kyi ba spu yang //
mtshon char skyes pa zas su sha khrag rol //
srog gcod la rngams gzhan bas tshe ring zhing //
sna tshogs sprul bsgyur mthu stobs drag shul can //
sde brgyad dregs pa rnams la bdag bstod do //
brgya byin thags bzang ris dang dga' bo dang //
bya rog mgo brtsegs tshangs pa ljon pa dang //
lang ka mgrin bcu bdud rgyal dmu rje btsan //
phyi yi sde brgyad rnams la bdag bstod do //
klu rgyal sog ma med dang tsa mun+t+ri //
gshin rje dmar po gza' bdud btsan bdud nag
/gser mig yul lha de wa 'brug sgrog sman //
nang gi sde brgyad rnams la bdag bstod do //
ma hA de wa 'chi bdag mgo dgu pa //
gshin rje chos rgyal e ka tsA ti dang //
rol pa rkya gcig rak+sha nag po dang //
lo ka tsa ra khyab 'jug chen po ste //
gsang ba'i sde brgyad rnams la bdag bstod do //
bi nA ya ka dmu bdud ha ling ka
/mu kha le dang srin po rak+sha nag
/gsod byed ma dang rol po glog 'khyugs dang //
yak+sha kA la bya rog mgo brtsegs te //
sbas pa'i sde brgyad rnams la bdag bstod do //
yab rje nag po dkar po snying 'byin dang //
yul lha phya sangs dpal mgon nag po dang //
rdor legs srin po srog bdag gnam the'u dkar //
yam shud dmar po ma mo re ma tI//
bstan skyong sde brgyad rnams la bdag bstod do //
sbrul mgo can btsan dmu rje ya ba ti //
bdud nag bkrag med srin po srog gcod nag
/sbrul zhags can klu gnod sbyin srog gcod ma //
ma mo nag mo khrag 'dzag ma dang bcas //
drag sngags sde brgyad rnams la bdag bstod do //
rang rang yul dang mkhar dang gnas dang rten //
ming dang brda' la btags shing chags pa yi //
pho mo klu rgyud gsum gyis rab bsdus pa'i //
btags chags sde brgyad rnams la bdag bstod do //
gnyan chen thang lha g.ya' spang skyes gcig dang //
kye'u klung btsan ban chen ru tra dang //
he le 'bar ma zur phud can dang ni //
rgyal po shing bya bya rog pa ti dang //
gzhan yang 'od de gung rgyal la sogs pa //
lha bdud sum brgya drug cu ma btags shing //
ma chags sde brgyad rnams la bdag bstod do //
'chi bdag gshin rje ma mo bdud dang btsan //
rgyal po klu dang gnod sbyin gza' bdud sogs //
las byed myur mgyogs rtsal ldan dregs pa'i sde //
bstan srung sde brgyad rnams la bdag bstod do /
khyod rnams sngon tshe gcig la gcig 'tshe bas //
nor bral bu dang chung ma pha ma dang //
gnyen bshes rnams bsad yul phyung mig brus shing //
sgyid pa bregs sogs ma lan chad pa dang //
mang po kha 'dus bsad tshe yid sdug ste //
smon lam log pa btab tshe mi sdug pa'i //
lha 'dre dregs pa can du rab skyes nas //
bcom ldan 'das kyis khyod rnams dam btags tshe //
skrag cing bred du bcug pa ma gtogs pa //
bsgral bar ma nus las dbang btsan par dgongs //
de lta'i dregs pa sde brgyad tshogs la bstod //
dam rdzas sman rag gtor ma mthun pa'i rdzas //
bzhes la bcol pa'i phrin las grub par mdzod //
ces bstod /
oM ya mAn+ta ka shrI he ru ka ga ru Da A+eHtri ma phu tsit+ta dzaHdzaHhring hring sa ma ya dam la 'dus 'dus /
zhes ci nus bzla /
gtor ma 'bul ba ni /
gtor bsngos byas la /
hU~M eH
nga ni ya mAn+ta ka ste //
che mchog rta mgrin gsang ba'i bdag
/khyung chen la sogs nga yi dngos //
snang srid dregs pa sde brgyad kun //
gshin rje gshed po'i gnas brgyad nas //
sprul zhing phyung bas nga nyid do //
de bas rang snang rang rtsal las //
byung ba'i dregs pa pho mo klu
/gsum gyis bsdus pa'i tshogs rnams kun //
bos pa'i tshe na dam la 'dus //
rbad pa'i tshe na las la rgyugs //
bskul ba'i tshe na ngag la nyon //
bcol ba'i tshe na las kun sgrubs //
rang rang mthun pa'i rten 'di la //
dgyes bzhin rtag tu 'khor ba dang //
brtan par bzhugs la mchod gtor bzhes //
sman rag skyems la ngoms par rol //
pho rgyud tshogs rnams myos byed dang //
mo rgyud tshogs rnams dmar chen khrag
/klu rgyud tshogs rnams dkar mngar sman //
rang rang mthun rdzas dgyes par rol //
dga' mgu tshim zhing rol pa dang //
rdzu 'phrul thogs pa med pa yis //
sngags 'chang bdag gi las sgrubs shig
/dregs pa dam las ma 'da' bar //
bdag gis bcol pa'i phrin las mdzod //
bdag kyang dam las mi 'da' ste //
dregs pa mchod cing tshim par bgyid //
de bas zhi rgyas dbang drag gi
/phrin las gang bcol 'grub par mdzod //
ces gtor ma 'bul lo //
de ltar dregs pa'i phrin las kyang //
mdor bsdus yin gyi las sbyor sogs //
gal che'i dus su gter khyim gyi //
phrin las logs su yod ltar sbyor //
don la ye shes 'jig rten pa //
kun kyang rang sems cho 'phrul las //
med par rtogs na dregs pas kyang //
mchog gi dngos grub stsol bar nus //
bdag dang gzhan zhes tha dad par //
nyer 'dzin don dam dbang byas na //
thub dbang rdor 'chang la sogs pa //
rnams kyis thun mong stsol ba'ang dka'//
de phyir don dam gnas lugs kyi //
rang bzhin rtogs pa kun la gces //
de skad 'bri gung skyu ra'i gdung //
dus mtha'i sngags 'chang chos grags kyis //
smras so kun dang mthun yang legs //
min kyang rgyal ba'i bka' dang ni //
bslu med rgyu 'bras dang mthun no //
kun dang 'gal kyang 'gyod pa bral //
mang+ga laM///
/
