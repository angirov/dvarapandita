@#//
rten gsum rab tu gnas pa'i cho ga dge legs 'dod 'jo zhes bya ba bzhugs so //
oM swasti /
rten gsum rab tu gnas pa'i cho ga dge legs 'dod 'jo zhes bya ba /
dpal rdo rje sems dpa' la phyag 'tshal lo //
kun khyab 'gyur med bde chen rdo rje'i sems //
srid zhi'i 'khor lor zhi dang khro gar gyis //
rnam rol bsam mi khyab pas bsod nams dang //
ye shes mchog stsol dpal ldan bla mar 'dud //
gdod ma'i ye shes dngos kun khyab gnas pa //
sad byed bde gshegs snang brnyan ye shes kyi //
phyag rgyas byin rlob rab gnas cho ga'i khrigs //
dge legs 'dod pa 'jo ba'i ched du spel //
'di la gnyis te /
shes par bya ba'i gzhi bshad pa dang /
bshad pa'i chos lag tu blang ba'i rim pa'o //
dang po la bdun te /
rab gnas kyi rang bzhin /
gnas bya'i rten /
gnas pa'i
dgos pa /
gnas byed kyi slob dpon /
gang du bya ba'i gnas /
gang tshe bya ba'i dus //
gang bya ba'i cho ga'o //
dang po rang bzhin ni /
slob dpon chen pos bde 'dus rab gnas su /
bya dgos mi dgos gnyis su bstan :
zhes pa ltar /
'khor 'das kyi chos thams cad gdod nas rang bzhin gyis rnam par dag cing lhun gyis grub pa'i yon tan mchog tu mi 'gyur ba'i chos nyid nam mkha' ltar kun khyab tu bzhugs pa'i gnas lugs rtogs pa shes rab can gyi dbang du byas na /
snga ma las /
chos nyid stong pa'i don rtogs na :
gang zhig gang gis gang du brlab :
gdod nas ma skyes skye med la :
ci 'dra ci 'drar rab tu gnas :
chos rnams 'od gsal skye med du :
rtogs par ldan pas mchod gnas rnams :
rab tu gnas pa mi dgos so :
zhes dang /
yang sku gzugs kyi rten sogs de bzhin gshegs pa rnams kyi thugs rje'i rnam rol sku gsung thugs kyi phyag rgyar sprul pa'o snyam pa'i dad pa can gyi dbang du byas na yang snga ma las /
yang na stong nyid ma rtogs kyang :
sku gzugs glegs bam mchod rten sogs :
sangs rgyas rnam 'phrul byin rlabs las :
byung ste min na mi 'byung bar :
rtogs te shin tu dad ldan na :
rab tu gnas pa mi dgos so :
zhes pas /
de lta bu'i don gnyis po khong du ma chud pa'i gdul bya thun mong ba rnams tshogs gnyis kyi gnas la 'god pa'i ched du rab gnas kyi cho ga dgos par bstan pa ni /
'jig rten tha snyad la gnas te :
kun rdzob don du bstan pa yin :
zhes drang nges kyi dbye bas gsungs pa bzhin rab gnas kyi rtog pa las kyang /
sangs rgyas kun na rab tu bzhugs //
rab tu gnas pa gang yang med //
'jig rten kun rdzob la brten nas //
rab tu gnas par rab tu btags //
zhes gsungs pa bzhin no //
ngo bo ni /
rten gang la sangs rgyas kyi che ba'i yon tan rnams bsdus nas dge zhing bkra shis pa'i don can du byed pa yin te /
khro gnyer can gyi rtog pa las /
rgyal ba'i sku gzugs bzhengs nas ni //
gus pas rgyal ba ltar mchod bya //
thub pas de ltar gzigs nas ni //
yid can rnams la skyob par mdzad //
ces dang /
galpor /
sku gsung thugs kyi rten rnams la //
ye shes gzhug pa'i byin brlabs can //
'khor ba 'byung ba lnga yi gnas //
sku dang gsung dang thugs nyid yin //
zhes
gsungs pa bzhin no //
sgra don ni /
su pra tiSh+Tha bi d+hi zhes pa'i sgra las bzang por bsgrub pa dang yun ring du gnas par byed pa'i cho ga ste /
rten ye shes sems dpa'i ngo bo nyid du bsgrubs pas bzang po dang /
'khor ba ji srid du gnas par byed pas yun ring ba'o //
de gnyis kyang ye shes pa dgug gzhug dang brtan bzhugs dang 'brel ba'i phyir rab gnas kyi cho ga zhes bya ste /
su rab /
pra ti so so /
Sh+Tha gnas pa ste /
rten so so'i bdag nyid du gnas pa la yang bgrang du rung ngo //
rdo rje bkod pa las /
de bzhin gshegs pa'i sku gzugs la //
mtha' yas grol ba'i rgyu yi phyir //
rgyal ba dgug dang gzhug par bya //
zhes gsungs pa bzhin no //
gnyis pa gang la gnas bya'i rten ni /
rtog pa las /
brdungs pa dang /
bris pa dang /
'bur du byas pa la sogs kyis mtshon nas /
gzugs sku'i rten de bzhin gshegs pa zhi khro'i snang brnyan dang /
gsung gi rten rdzogs pa'i sangs rgyas dang 'phags pa rnams kyi gsung rab glegs bam /
thugs rten ni chos sku'i rten spyi ming bye brag tu btags pa mchod rten brgyad la sogs pa rnams dang /
gzhan yang gtsug lag khang dang /
rgyan dang phyag mtshan la sogs pa ji snyed pa rnams so //
de dag kyang dbyibs dang rgyan la sogs pa so so'i mtshan nyid dang ldan par tshad la phebs par bya dgos pa ni /
sku gzugs mtshan nyid ldan pa ste //
zhi ba la sogs nyams dang ldan //
tshad kyi tshad la phab cing bzang //
de 'dra rab tu gnas par bya //
zhes gsungs pa bzhin no //
gsum pa gnas pa'i dgos pa ni /
skyon yon gyi cha las gnyis te /
dang po ni /
rten de yang rab gnas ma byas pa dang /
cho ga dman pas byas na'ang mi shis pa ni bsod nams kyi zhing du mi 'gyur te /
gang du sku gzugs rab rdzogs pa //
byin ma brlab par ring gnas na //
de la bkra mi shis pa 'byung //
de srid mchod par de mi 'os //
zhes dang /
cho ga dman pas mi bya ste //
rab gnas rtag par bkra mi shis //
'jig rten 'dir yang sdug bsngal la //
'jig rten pha rol 'jigs pa che //
zhes so //
gnyis pa ni /
sngar bshad pa'i skyon rnams mi 'byung ba dang /
rten de nyid mchod pa las bsod nams 'phel zhing rgyud byin gyis rlob pa sogs don chen por 'gyur ba yin te /
de bas 'bad pa thams cad kyis //
dngos grub 'dod pas nan tan bya //
cho ga bdag nyid nus pa yis //
brtag pa las byung tshul legs pas //
de byas bsod nams che ba ni //
mthong dang ma mthong rnams su skye //
sku gzugs sngags kyi mtshan nyid kyis //
de la byin rlabs 'jug par 'gyur //
zhes dang /
pad+ma dbang chen gyi rgyud las /
sku gsung thugs rten khyad par phyir //
rab gnas bzang po'i cho ga bya //
zhes gsungs pa bzhin no //
bzhi pa gnas byed kyi slob dpon ni //
theg pa gsum gyi bslab pas rgyud sbyangs shing /
khyad par rdo rje theg pa'i dkyil 'khor du dbang gis smin cing dam tshig dag pa /
phyi nang gi de nyid bcu sogs slob dpon gyi las rab 'byams la dbang 'byor pa /
rab gnas kyi cho
ga la mthong brgyud phyin chad kyis mkhas pas don mthun du lag tu longs pa ste /
slob dpon de nyid bcu shes shing //
mtshan nyid kun dang yang dag ldan //
phyag rgya sngags dang cho ga shes //
las rnams kun la mkhas pa 'o //
zhes pa'i de nyid bcu ni /
dkyil 'khor ting 'dzin phyag rgya dang //
stangs stabs gdan dang bzlas brjod dang //
sbyin sreg mchod pa las la sbyar //
slar bsdu ba yi rnam pa ni //
phyi yi de nyid bcu yin no //
zhes dang /
phyir zlog gnyis kyi cho ga dang //
gsang dang shes rab ye shes dang /
kha sbyor dbye ba'i cho ga dang //
gtor ma rdo rje'i bzlas pa dang //
drag shul sgrub pa'i cho ga dang //
rab tu gnas dang dkyil 'khor sgrub //
gsang ba'i de nyid bcu yin no //
zhes sogs kyis mtshon pa'ang /
dge slong dge tshul khyim na gnas pa rnams rim bzhin rab 'bring tha mar byas pas so //
lnga pa gang du bya ba'i gnas ni /
phyogs dang kha dog la sogs pa'i sgo nas zhi rgyas kyi gnas su bsngags pa dang /
khyad par bkra shis shing nyams dga' ba'i gnas te /
yang thog mchod rten la sogs dang /
khyim dang lha yi gnas rnams su //
sangs rgyas la sogs rab gnas ni //
cho ga dag dang ldan par bya //
zhes dang /
galpor /
bkra shis dag pa chen po'i gnas //
yid 'ong nyams ni rnam par dga'//
zhes sogs kyis mtshon te dkyil 'khor gyi cho ga rnams las bshad pa bzhin no //
drug pa gang gi tshe bya ba'i dus ni /
zla ba drug dang gza' bzhi dang //
rgyu skar bcu bzhi gang yin dang //
tshes grangs bdun gyi bdag nyid la //
rgyal bas rab gnas la sogs bsngags //
zhes pa ltar dgun zla tha chung nas dbyar zla 'bring po'i bar nyi ma byang bgrod kyi dkar phyogs gza' skar 'phrod sbyor bzang zhing bkra shis pa la bya ste /
sgyu 'phrul las /
tshes grangs yar gyi brgyad la brtsam //
shin tu skar ma rgyal rnams la //
byang chub spyod pa cher spyod pas //
gsang mchog dngos grub myur ba'i phyir //
gza' skar shis pa blang bar bya //
zhes pas rig byed kyi gzhung gzhan las kyang shes par bya ba nyid de /
rngam glog las /
rig byed dag gi yan lag las //
dus rnams shes par bya ba ni //
bkra shis lha yi nyi ma dang //
'byor dang dus tshes bzang ba ni //
mtshan ma'i rtog pa yin mod kyang //
brtags na bkra shis mtshan ma 'byung //
zhes dang /
gzhan yang /
dkyil 'khor dang ni rab gnas pa //
yar gyi ngo la brtag par bya //
zhes pa'ang gtso che ba'i dbang du dgongs kyi /
gzhan du na /
gza' dang skar ma 'dzom gyur na //
mar gyi ngo la'ang nyes pa med //
ces gsungs pas mtshon no //
bdun pa gang zhig bya ba'i cho ga ni /
rten 'brel rab gnas su grags pa dang /
bslab btus las /
sangs rgyas sras bcas dad pas spyan drangs nas rten la bzhugs su gsol te /
phyag mchod dang shis brjod byed pa mdo lugs su grags pa dang /
gsang sngags kyi rgyud sde tha dad nas gsungs pa rnams dang /
khyad par rnal 'byor chen po'i rgyud mdo sgyu dang sgrub sde rnams su gsungs pa'i don paN grub
shing rta chen por grub pa rnams kyis ji ltar bkral pa bzhin snying por dril ba'i cho ga rnam par dag pa nyid kyis bya dgos te /
sangs rgyas la sogs rab gnas ni //
cho ga dag dang ldan par bya //
cho ga dman pas mi bya ste //
zhes dang /
de bas 'bad pa thams cad kyis //
dngos grub 'dod pas nan tan bya //
zhes sogs gsungs pa bzhin /
rngam glog las /
dkyil 'khor la sogs gang byas kyang //
rab gnas ye shes mi ldan na //
tshogs dang bri ba'i nus pa med //
ces dang /
gsang ba'i snying po las //
sa la sogs la phyag rgyar byas //
rnam grol rim pa thob 'gyur na //
dag pa'i ye shes kyis sbyangs pas //
smros ci dgos te de nyid yin //
zhes sogs gsungs pa nyid kyang spyir shes par bya ba yin no //
!
//gnyis pa ji ltar bya ba'i cho ga bshad pa la bsnyen pa dang /
rab gnas kyi cho ga dngos so //
dang po bsnyen pa la mtshan ma dang dus dang grangs tshun chad rab 'bring tha mar byas te /
ci rigs pa sngon du song ba gzhir byas nas /
khyad par rab gnas kyi don du gzhan gyis gsol ba btab pa'am /
rang nyid kyis sgrub pa gang yin yang de nyid kyi ched du bsnyen pa gso ba la 'jug par bya ste /
slob dpon chen pos /
lan gsum gzhan gyis gsol btab pas :
yid 'ong gnas su 'dug nas ni :
bsnyen pa rnam gnyis mthar phyin pas :
zhes gsungs pa bzhin no //
gnyis pa rab gnas dngos kyi cho ga la /
rgyas pa dang /
'bring dang /
bsdus pa'i tshul lo //
dang po la yang sbyor ba /
dngos gzhi /
rjes kyi bya ba dang gsum las /
dang po sbyor ba'i sdom ni /
dkyil 'khor las rim yo byad bsham //
sgrub mchod bum bzlas sbyang bkru phyi //
rten bskyed spyan drang mchod dgug gzhug
/rgyas gdab dbang bskur mchod bstod sngags //
gtor ma snyan gsan mchod bstod dang //
bzod gshegs rten dgab lhag gnas sdom //
zhes pa las /
dang po dkyil 'khor gyi las rim ni /
de yang rdul tshon nam /
ras bris sogs phyi dkyil gang rigs la brten pa'i dbang du byas pa las /
rdul tshon ltar na sa chog lhag gnas dang bcas pa rnams dang /
ras bris la brten na yang lha sta gon sogs sngon 'gros ras bris bkram /
bum pa dgod cing rgyan dgram pa rnams sgrub dkyil so so'i rtsis 'gos bsdus pa bzhin shes par bya ba yin te /
sa yi cho ga gzhung bzhin bya //
de rjes lha dang bum pa dang //
sbyin sreg sa yi lha mo dang //
slob ma dang ni yon bdag rnams //
gzhung bzhin sta gon rdzogs byas te //
zhes gsungs pa bzhin no //
gnyis pa khyad par rab gnas kyi yo byad ni /
gnas khang rgyan gyi khyad par du mas mdzes par byas pa'i gzhi der /
rtsa ba'i dkyil 'khor gyi lho'am shar du khrus stegs gru bzhi khru do sogs ji ltar rigs pa brtsegs pa'am /
de dang mnyam pa'i gzhi ba byung lngas byug
/re khA dkar po gru bzhi pa'i nang du sna tshogs pad+ma 'dab ma brgyad pa rigs lnga yum bzhi'i mtshan ma dang bcas bris pa'i dbus su many+dzi khrus gzhong me long dang bcas pa bzhag
/
'dab ma brgyad la khrus bum kha rgyan mgul chings dang bcas pa brgyad thun mong du dri'i chus sum gnyis bkang /
khyad par shar bum nas brtsam ste rim bzhin dri lnga /
mngar gsum /
zho gsar /
shing 'bras /
'bru lnga /
'bras yos /
sman lnga /
rin chen lnga rnams so sor blugs pa'am /
dbye ba med par rdzas nyer lnga kho nas kyang chog
/bum pa brgyad med na lnga'am gcig gis kyang rung /
'dag rdzas kyang 'khar ba la sogs pa'i snod du shing shun lnga sogs bum pa dang grangs mtshungs pa'am /
phyi'i bdud rtsi lnga /
ba byung lnga /
dri bzang /
skyu ru ra dang yung ba'i phye ma ste bzhir byas pa'am /
de dag las gang 'byor shu ti dang nye shing sogs sbyar ba'i khrus chal gcig tu bsdus kyang rung /
bsku mnye'i til mar dri ldan /
dril phyi'i shun lpags lnga'am /
sran dkar gyi phye ma rnams snod gcig tu bkod pa /
so sor dUrba'i pir dang bcas pa /
de nyid kyi mtha' mchod pas bskor zhing /
steng nas gdugs kyis phub /
phyogs gcig tu rin po che'i gzhong pa me tog gis bkang ba'i dbus su gzungs bum dri'i chus bkang ba'i khar gser dngul lta bu'i me long la tsan+dan dkar po gur gum gi waM rnams 'o ma dang sbyar nas rten 'brel snying po tshar bdun bris pa dang /
dri chu'i dung zhal /
kha tshar ma nyams pa'i khrus ras dri bzang gis sa bon lnga bris pa /
gos zung /
sbyong chas rnams dang /
g.yas su mnga' dbul gyi maN+Dal /
ri gling gi bkod pa'i dbus su zho dang mar bur gyis sbags pa'i dpal bshos sha chang ma 'dres pa'i kha zas bzang pos bskor ba dang /
gzhan yang spyi sgos kyi mchod pa dang /
gtor ma rnams dang /
dbang po bsal byed kyi thur ma /
mnga' dbul gyi chas /
rol mo'i khyad par sogs 'og tu dgos pa'i yo byad mtha' dag ma tshang ba med par 'du bya'o //
gsum pa dkyil 'khor sgrub mchod ni /
bdag mdun 'jug pa gcig pa rnams ni thun mong du bsgrub /
tha dad pa rnams ni bdag bskyed sngon du btang nas mdun bskyed bsgrub cing /
bdag nyid 'jug pa dbang chog bzhin byed na gzungs bum dang gtso las kyi bum sgrub skabs 'dir byas nas dbang len /
rig pa'i me tog dor ba tsam la brten nas bum sgrub bzhi ka dkyus gcig tu sbrel lo //
bzhi pa bum pa sgrub pa ni /
thog mar gzungs bum bsang sbyang /
stong pa'i ngang las rin po che'i bum pa mtshan nyid thams cad rdzogs pa'i nang du zla ba la gnas pa'i rten 'brel snying po'i sngags phreng 'od zer gyi phung por 'bar bas 'khor 'das kyi bdud rtsi thams cad bsdus nas 'od du zhu ba bum chu dang ro gcig tu 'dres par bsam zhing /
oM dang swA hA thog mthar sbyar ba'i rten 'brel snying po mang tsam bzlas la /
dung chos kyi chus me long gi yi ge rnams gzungs bum du sbyangs pa las gtso las khrus bum thams cad la cung zad re bran te 'di ni rab gnas kyi bum sgrub thams cad kyi sngon du 'gro dgos par galpo las gsungs pa bzhin no //
de nas khrus bum rnams bsang sbyang /
stong pa'i ngang las pad+ma dang zla ba'i gdan la b+h+rU~M las rin po che'i bum pa yangs shing rgya che ba /
zhabs zhum pa /
lto ba ldir ba /
mgrin pa phra ba /
kha g.yel ba /
mchu 'phyang ba /
lha'i gos kyis mgul bcings pa /
dpag bsam shing gi kha rgyan can /
nang dri ma sbyong ba'i mthu dang ldan pa'i lha'i chu bos yongs su gang bar bsam zhing gzungs thag la brten nas /
bum pa dang por /
oM gan+d+he snA na pU dza me g+ha sa mu dra s+pha ra Na sa ma ya shrI hU~M/
de bzhin du gnyis par /
gan+d+he'i gnas su tri ma d+husnA na /
gsum par da d+hi /
bzhi par pha la /
lnga par bru hi /
drug par lA dzA/
bdun par o Sha d+hi /
brgyad par ma Ni sogs sngags tshan re re yang brgya rtsa re bzla bar bshad kyang spyir brgya'am /
de yang dka' na tshar bdun gyis nyung mtha' byas pa re bzlas nas /
spyi khyab tu /
oM sarba ta thA ga ta a b+hi She ka te sa ma ya shri ye hU~M/
zhes brgya rtsa tsam dang /
oM ru ru s+phu ru dz+wa la tiSh+Tha sid+d+hi lo tsa ni sarba ar+tha sA d+ha ni swA hA/
zhes spyan ma'i sngags nyer gcig tsam dang /
brtan par bya ba'i ched du rdor sems kyi yig brgya dang /
las thogs med 'grub pa'i don du rten 'brel snying po'ang cung zad re bzla /
bum rdzas bye brag pa med na spyi sngags kyis chog
/yungs thun dang gu gul la las sngags dang hU~M bzhi pa'ang bzla'o //
lnga pa sbyong ba la gsum gyi dang po bgegs sbyong ba la zhi bas sbyong ba ni /
mtheb kyu'i gtor ma rten la bskor ba'i tshul gyis /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba liM ta swA hA/
zhes lan gsum gyis gtor ma bzed zhal du bzhag
/phyed mas sbyong ba ni /
ting lo dang changs bu ni rdzas zhi ba /
sum+b+ha'i sngags ni drag po ste /
rdo rje gsor ba dang bcas pas drag tu bzla zhing /
gtor ma rten la bskor nas bzed zhal du bzhag
/drag pos sbyong ba ni /
badzra ma hA shrI he ru ko\u0f85 haM/
rang nyid skad cig gis rdo rje hU~M mdzad khro bo'i rgyal po 'jigs su rung ba'i skur gyur pa'i dpral bar oM/
mgrin par AH
thugs kar hU~M/
hU~M las 'od zer 'phros pas khro bo'i sprin rab 'byams dpag tu med pa badzra sa mA dzaHsa spyan drangs par bsam zhing /
hU~M/
ye shes bskal pa'i me ltar 'bar ba'i 'od //
ma rig 'dod pa'i mun khams thams cad sreg
/zhe sdang gshin rje'i 'jigs pa thams cad 'joms //
dpa' bo chen po dpa' mtshan stag lpags can //
log 'dren srin po'i mtha' gnon dgra 'dul ba //
rig pa'i rgyal po khro rgyal bzhugs so 'tshal //
log 'dren 'dul ba'i slad du spyan 'dren na //
'gro ba'i don phyir mchod kyis gshegs su gsol //
zhes khro bo nam mkha' gang bar bzhugs pa la /
oM kro d+ha rA dza sa pa ri wA ra ar+g+haM nas /
shab+da'i bar gyis mchod nas /
hU~M/
chos nyid stong pa gnyis med ngang nyid las //
'jig rten spyod pa'i tshul yang mi spong zhing //
thabs la mkhas pas 'jigs byed skur ston pa /
khro chen 'bar ba'i tshogs la phyag 'tshal bstod //
ye shes zhi ba'i ngang las ma g.yos kyang //
sku yi cha lugs za byed rngams stabs can //
gsung gi nga ro 'brug stong ldir ba'i sgras //
ma lus dbang du sdud la phyag 'tshal bstod //
lhag pa'i ye shes rol par ston mdzad cing //
sdigs pa'i mtshon cha sna tshogs phyag na bsnams //
nyon mongs dug chen rtsad nas 'joms mdzad pa'i //
sbrul gdug rgyan gyis brgyan la phyag 'tshal bstod //
bskal pa'i me ltar 'bar ba'i klong dkyil na //
dpa' bo'i stangs stabs brkyang bskum tshul du bzhugs //
nyi zla 'bar ba'i spyan gyi sdang mig gis //
bgegs dpung sreg par mdzad la phyag 'tshal bstod //
gtum chen dus mtha'i me ltar gzi brjid 'bar //
glog stong 'khyug 'dra'i khro gnyer mche ba gtsigs //
rngam pa'i nga ro 'brug sgra stong bzhin sgrog
/khro rgyal bgegs tshogs 'dul la phyag 'tshal bstod //
hU~M/
'jigs pa'i hU~M sgra nges sgrog cing //
bgegs rnams ma lus 'joms mdzad pa //
dngos grub ma lus stsol ba'i lha //
bgegs kyi dgra la phyag 'tshal bstod //
ces bstod nas /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin gyi bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
bden pa chen po'i byin gyi rlabs kyis /
sa yi phyogs 'dir rdo rje 'dzin pa bdag gis sems can thams cad bla na med pa'i ye shes kyi 'bras bu thob par bya ba'i ched du /
bde bar gshegs pa'i sku gsung thugs kyi rten rab tu gnas par bgyi yis /
gang su yang rung ba'i 'byung po gdug pa can g.yog dang 'khor du bcas pa rnams 'dir ma gnas par gzhan du dengs shig
/gal te mi 'gro na de bzhin gshegs pa thams cad kyi thugs gnyis su med pa'i ye shes las byung ba'i khro bo'i ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
sum+b+ha sogs drag sngags bzla zhing /
gu gul dang bdud rtsi lnga'i dud pas bdug
/yungs thun gyis brab /
rol mo'i sgra drag po'i tsham rngam dang bcas pas gtor ma phyi rol du dor ro //
gnyis pa mi shis pa sbyang ba ni /
'bras chan nam /
gro zan gyi changs bus rten la dril phyis bya zhing las sngags bzla bas bskor te gsog snod du bzhag
/de bzhin du zho zan gyis kyang bskor nas gsog snod du bzhag
/slar yang lag gnyis kyis yungs dkar bzung ba /
hU~M bzla bas g.yon du bskor zhing /
oM sarba pA paM da ha na badzrA ya swA hA/
mer bsreg cing chur blug
/de bzhin du chu la oM bzla bas g.yas su bskor zhing me chur blug
/me chu gnyis kyang gsog snod kyi zho zan la gsigs te /
gnas bya'i rten dang bdag cag yon mchod rnams mi shis par byed pa'i byur dang skal pa ngan pa thams cad shAn+tiM ku ru swA hA/
zhes rol mo dang bcas pas phyir dor ro //
gsum pa sdig pa sbyang ba ni /
bdag dang sbyin pa'i bdag pos 'khor ba thog ma med pa nas bsags pa'i sdig sgrib thams cad snying gar yi ge kaM nag po'i rnam par gnas pa /
lte ba'i gtum mo ye shes kyi mes ded sna sgor sdig pa rwa can gyi rnam pas thon nas mdun gyi til la thim pa /
de nyid g.yas su ye shes kyi mes bsreg
/g.yon du chos nyid kyi rgya mtshor dor bar bsam la /
oM sarba pA paM da ha na b+hasmiM ku ru swA hA/
zhes lan gsum la sogs pas me chur dor la /
bdag dang sbyin pa'i bdag pos tshe 'khor ba thog ma med pa nas bsags pa'i sdig sgrib thams cad shAn+tiM ku ru swA hA/
zhes me yang chur blugs nas phyir dor ro //
drug pa bkru zhing phyi ba ni /
khrus dkyil gyi mchod pa rnams yid kyis byin brlab byas nas /
khrus chal /
bsku mnye /
dril phyis /
me long /
khrus bum /
khrus ras rnams tshar du dngar bas dngos su bkru 'os shing bskyod bde ba rnams khrus stegs kyi khar bkod /
mi rung ba rnams me long du shar ba'i gzugs brnyan nyid bkru ba las /
thog mar gang 'dir bcom ldan 'das de bzhin gshegs pa dgra bcom pa yang dag par rdzogs pa'i sangs rgyas /
rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba /
kha lo sgyur ba /
bla na med pa /
lha dang mi rnams kyi ston pa sangs rgyas bcom ldan 'das de la yo byad thams cad dang ldan pa'i khrus 'di gsol bar bgyi'o /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla re bres pa der //
de bzhin gshegs pa rnams dang de sras la //
rin chen bum pa mang po spos kyi chus //
yid 'ong legs par bkang ba glu dang ni //
rol mor bcas pa du mas khrus bgyi 'o //
zhes snyan brnan la /
bya ba'i rim pa ni /
oM badzra a mr-ita sogs las sngags bzla bzhin du ras bal gyis khrus chal me long la byug
/oM sarba ta thA ga ta kA ya bi sho d+ha ni swA hAs drud cing mnye /
oM hU~M trAM hrIHAHzhes dUr pir gyis 'bru mar byug
/de bsal phyir kA ya'i sngags kyis shun lpags sogs dril phyis btab nas drud la /
bum pa dang pos /
'di ni khrus mchog dpal dang ldan //
thugs rje'i chu ni bla na med //
byin brlabs ye shes chu yis ni //
ci 'dod dngos grub stsol bar mdzod //
oM gan+d+he snA na pU dza me g+ha sa mu dra s+pha ra Na sa ma ya shrI hU~M/
zhes brjod cing rol mo dang bcas pas khrus gsol /
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrIHAHkA ya bi sho d+ha ni swA hA/
zhes khrus ras kyis phyi'o //
de bzhin du khrus /
bsku mnye /
dril phyis /
sku phyi ba rnams kun la shes par byas nas /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus bgyi 'o //
oM tri ma d+hu snA na pU dza me g+ha sa mu dra s+pha ra Na sa ma ya shrI hU~M/
'di ni sbyin pa'i rang bzhin chu //
ser sna'i dri ma sbyong mdzad cing //
gtong ba dri yis legs bsgos chus /
khrus legs mdzad la sku khrus gsol //
oM da d+hi snA na pU dza me g+ha sa mu dra s+pha ra Na sa ma ya shrI hU~M/
'di ni tshul khrims rang bzhin chu /
khrims 'chal dri ma sbyong mdzad cing //
tshul khrims dri yis legs bsgos chus /
khrus legs mdzad la sku khrus gsol //
oM pha la snA na pU dza me g+ha sa mu dra s+pha ra Na sa ma ya shrI hU~M/
'di ni bzod pa'i rang bzhin chu /
khong khro'i dri ma sbyong mdzad cing //
bzod pa dri yis legs bsgos chus /
khrus legs mdzad la sku khrus gsol //
oM bru hi snA na pU dza me g+ha sa mu dra s+pha ra Na sa ma ya shrI hU~M/
'di ni brtson 'grus rang bzhin chu //
le lo'i dri ma sbyong mdzad cing //
brtson 'grus dri yis legs bsgos chus /
khrus legs mdzad la sku khrus gsol //
oM lA dzA snA na pU dza me g+ha sa mu dra s+pha ra Na sa ma ya shrI hU~M/
'di ni bsam gtan rang bzhin chu //
rnam g.yeng dri ma sbyong mdzad cing //
bsam gtan dri yis legs bsgos chus /
khrus legs mdzad la sku khrus gsol //
oM o Sha d+hi snA na pU dza me g+ha sa mu dra s+pha ra Na sa ma ya shrI hU~M/
'di ni shes rab rang bzhin chu //
shel 'chal dri ma sbyong mdzad cing //
shes rab dri yis legs bsgos chus /
khrus legs mdzad la sku khrus gsol //
oM ma Ni snA na pU dza me g+ha sa mu dra s+pha ra Na sa ma ya shrI hU~M/
zhes re re'i mthar rol mo dang bcas pas khrus gsol /
bum rdzas bye brag tu ma phye na /
oM sarba ta thA ga ta a b+hi She ka te sa ma ya shrI ye hU~M zhes pa kho na dang /
khrus chal sde tshan bzhi'i tshar re bum pa zung re dang sbyar /
khrus chal gcig tu bsdus na ni de kho nas thams cad la bya'o //
bum pa brgyad pa'i tshe slar yang dri'i bum pas bkru zhing /
chu bo drug gis khrus byas pas //
bag chags rnam drug sbyangs nas ni //
gang la nyes pa mi mnga' ba'i /
khrus legs mdzad la phyag 'tshal 'dud //
dri chu drug gis khrus byas pas //
dri ma rnam drug sbyong mdzad cing //
rgya che'i yon tan drug ldan pa'i /
khrus legs mdzad la nyes mi mnga'//
dri ma rnam drug dag pa yis //
yon tan thams cad dang ldan pas //
sangs rgyas thams cad mchod don du //
dad pas bdag gis khrus bgyi 'o //
oM sarba ta thA ga ta a b+hi She ka te sa ma ya shrI ye hU~M/
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrIHAHkA ya bi sho d+ha ni swA hA/
zhes sku phyi /
de nas /
sku mchog rnam dag lta bas mi ngoms la //
ngo mtshar skyon bral mkha' dbyings nyi gsal 'dra //
chos kyi sku la dri ma mi mnga' yang //
sri zhu bkur sti rim gro'i tshul tsam du //
chu gtsang sman spos 'o ma 'dag chal chus //
'gro ba'i lus sems sdug bsngal nad bsal te //
nyes pa'i skyon bral 'gro ba'i yid 'ong ba //
dam pa'i sku mchog bdag gis thob par shog
/oM sarba ta thA ga ta a b+hi She ka te sa ma ya shri ye hU~M/
zhes rol mor bcas pas khrus gsol /
bde gshegs sku gsum mtshan dang dpe mnga' yang //
'gro ba'i don du gzugs sku cir yang gda'//
rin chen dbyig ltar nyes pa'i skyon bral yang //
'jig rten sri zhu gus pa'i tshul tsam du //
sdig med rgyal ba rnams kyis rab bsngags pa'i //
ras mchog 'di yis rgyal ba'i sku phyis pas //
nyon mongs dug gsum sgrib pa kun byang nas //
sku gsum ngang du bdag cag 'gyur bar shog
/oM sarba ta thA ga ta kA ya bi sho d+ha ni swA hAs sku phyi /
stong gsum kun tu dri ngad ldang ba yi //
dri mchog rnams kyis thub dbang rnams kyi sku
/gser sbyangs btso ma byi dor byas pa ltar //
'od chags 'bar ba de dag byug par bgyi //
oM badzra gan+d+he swA hA zhes dung zhal gyi dris byug
/de nas de la kha dog legs bsgyur ba'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag dag kyang dbul bar bgyi //
oM badzra wA sa se pra tIts+tsha swA hA/
zhes pas na bza' gsol //
spro na /   'am longs sku sogs skabs phyed dgos na /mchan /
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyong phyir 'bul //
bzod pa dam pa'i gos kyis brgyan par shog
/oM badzra wasatraM pra tIts+tsha swA hA/
zhes na bza' dang /
rgyal ba mtshan dpe'i rang bzhin rgyan ldan phyir //
rgyan gzhan dag gis brgyan par mi 'tshal kyang //
rin chen rgyan mchog phul bas 'gro kun gyis //
mtshan dpes brgyan pa'i sku mchog thob par shog
/oM rat+na a laM kA raHpra tIts+tsha swA hA/
zhes rgyan 'bul ba tha dad byas na yang legs so //
gsum po ni byug pa na bza' rgyan zhes khrus kyi rjes 'gro'o //
gzhan yang skabs 'dir shis brjod mang du byed par bshad mod /
gong gi phyin drug gi tshigs gcad nyid shis brjod yin pas de tsam gyis chog shes par bya'o //
bdun pa rten bskyed pa ni /
rten dri lngas byugs la /
spyi khyab tu bskyed na bsang sbyang /
stong pa'i ngang las dkyil 'khor gang la brten pa de nyid dam /
bye brag tu sku rten rnams seng ges btegs pa'i rin po che'i khri sna tshogs pad+ma dang nyi zla brtsegs pa'i steng du /
hU~M las rdo rje hU~M gis mtshan pa las dpal rdo rje sems dpa' sku mdog dkar po zhal gcig phyag gnyis pa rdo rje dang dril bu 'dzin pas /
snyems ma dkar mo rdor dril 'dzin pa dang mnyam par sbyor ba zhes bskyed /
mchod rten dang gtsug lag khang sogs seng ges btegs pa'i rin po che'i khri sogs kyi steng du oM las 'khor lo oM gyis mtshan pa las rnam snang dkar po 'khor lo dang dril bu 'dzin pa /
spyan ma dkar mo 'khor lo dang 'khor lo'i dril bu 'dzin pa dang mnyam par sbyor ba /
de bzhin du glegs bam rnams rma byas btegs pa'i rin po che'i khri sogs kyi steng du AM las pad+ma AM gis mtshan pa las snang ba mtha' yas dmar po pad+ma dang dril bu 'dzin pa /
gos dkar mo dmar mo pad+ma dang pad+ma'i dril bu 'dzin pa dang mnyam par sbyor ba /
phyag mtshan rnams glang pos btegs pa'i rin po che'i khri sogs kyi steng du hU~M las rdo rje hU~M gis mtshan pa las mi bskyod pa sngon po rdo rje dang dril bu 'dzin pa /
dbyings phyug ma sngon mo rdo rje dang rdo rje'i dril bu 'dzin pa dang mnyam par sbyor ba /
rin po che'i rgyan sogs rta mchog gis btegs pa'i rin po che'i khri sogs kyi steng du swA las rin po che swAs mtshan pa las rin 'byung ser po rin po che dang dril bu 'dzin pa /
mA ma kI ser mo rin po che dang rin po che'i dril bu 'dzin pa dang mnyam par sbyor ba /
go cha sogs shang shang gis btegs pa'i rin po che'i khri sogs kyi steng du hA las ral gri hAs mtshan pa las don grub ljang gu ral gri dang dril bu 'dzin pa /
dam tshig sgrol ma ljang gu ral gri dang ral gri'i dril bu 'dzin pa dang mnyam par sbyor ba /
zhes pa rnams gang gi tshe yang mthar /
thams cad kyang zhi zhing 'dzum la mtshan dpe'i lang tsho rab tu rgyas pa dar gyi na bza' dang rin po che'i rgyan thams cad kyis brgyan cing 'od dang 'od zer mtha' yas pa spro ba'i bdag nyid can du bzhugs pa'o //
gang ltar yang /
de rnams kyi spyi bor oM dkar po /
mgrin par AHdmar po /
snying gar hU~M sngon po rnams kyis mtshan par bsam mo //
brgyad pa spyan drang zhing mchod pa sogs ni /
bdag dang rten gyi snying ga'i hU~M las 'od zer 'phros pas ye shes kyi 'khor lo bsam gyis mi khyab pa'i tshogs thams cad badzra sa mA dzaH
zhes rdo rje bsdu ba'i rgya dang rdor dril spos dang bcas pas /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa'i /
khyed bzhed 'gro don mdzad dus 'dir lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can tshogs rnams bsgral ba'i phyir //
yongs dag 'khor dang bcas te gshegs su gsol //
chos rnams kun gyi dbang phyug gtso //
btso ma gser gyi mdog 'dra zhing //
nyi ma las lhag gzi brjid che //
dad pas spyan ni drang bar bgyi //
zhi zhing thugs rje che ldan pa //
dul zhing bsam gtan sa la bzhugs //
chos dang ye shes chags bral ba //
kun tu mi bzad nus par ldan //
tshur spyon tshur spyon zhi dag la //
thub pa skyes mchog thams cad mkhyen //
shin tu legs byas gzugs brnyan ni //
mchod pa'i gnas 'dir gshegs su gsol //
zhes spyan drangs nas phyi 'brang gi bgegs rnams sum+b+ha bzla zhing yungs thun rol mo dang bcas pas bskrad /
bcom ldan 'dir ni byon pa legs //
bdag cag bsod rnams skal bar ldan //
bdag gi mchod yon bzhes nas kyang //
thugs la dgongs shing gnang bar mdzod //
oM badzra ar+g+haM pra tIts+tsha hU~M swA hA/
zhes mchod yon phul /
ji ltar bltams pa sogs kyis khrus gsol /
bdag dang 'gro la thugs brtse'i phyir //
nyid kyi rdzu 'phrul mthu yis ni //
ji srid mchod pa bdag bgyid na //
de srid bcom ldan bzhugs su gsol //
pad+ma ka ma lA ya satwaM gyis gdan phul /
oM badzra puSh+pe pra tIts+tsha swA hA/
zhes sogs nyer spyod rol mor bcas pas mchod do //
dgu pa dgug gzhug bya ba ni /
so so'i phyag rgya bcings te /
oM badzra ang+ku sha dzaH
dam tshig pa nye bar bkug
/oM badzra pA sha hU~M/
rten la gzhug
/oM badzra s+pho Ta baM/
gnyis med du bcing /
oM badzra A be sha ya hoH
ro gcig tu dgyes par bsam mo //
bcu pa rgyas gdab pa ni /
rdo rje rtse lnga pa'i phyag rgya rten gyi gnas gsum du bzhag pa'am der mos la /
gnas bya'i lha rnams kyi dpral bar oM las 'khor lo dkar po rtsibs brgyad pa oM gyis mtshan pas rgyas btab par bsam la /
oM/
dpal ldan sangs rgyas sku 'chang ba //
rdo rje mi phyed gsum gyi sku
/deng 'dir sangs rgyas thams cad kyi //
sku yi dbyig tu dbang bskur ro //
oM sarba ta thA ga ta ma hA kA ya badzra swa b+hA wa At+ma ko\u0f85 haM/
mgrin par AHlas pad+ma dmar po 'dab ma brgyad pa AHsa mtshan pas rgyas btab par bsam la /
AH
dpal ldan sangs rgyas gsung 'chang ba //
rdo rje mi phyed gsum gyi gsung //
deng 'dir sangs rgyas thams cad kyi //
gsung gi dbyig tu dbang bskur ro //
oM sarba ta thA ga ta ma hA wA ka badzra swa b+hA ba At+ma ko\u0f85 haM/
thugs kar hU~M las rdo rje sngon po rtse lnga pa hU~M gis mtshan pas rgyas btab par bsam la /
hU~M/
dpal ldan sangs rgyas thugs 'chang ba //
rdo rje mi phyed gsum gyi thugs //
deng 'dir sangs rgyas thams cad kyi //
thugs kyi dbyig tu dbang bskur ro //
oM sarba ta thA ga ta ma hA tsit+ta badzra swa b+hA wa At+ma ko\u0f85 haM/
zhes rgyas gdab bo //
bcu gcig pa dbang bskur ba ni /
rang gi snying ga'i sa bon las byung ba'i 'od zer gyis dbang gi lha de bzhin gshegs pa rigs lnga sras dang bcas pa thams cad badzra sa mA dzaHsa spyan drangs nas mdun gyi nam mkhar bzhugs pa la /
oM badzra ar+g+haM pra tIts+tsha swA hA nas /
shab+da'i bar gyis mchod /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
ces bstod nas /
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar 'di la bstsal du gsol //
zhes gsol ba btab pas nam mkha' gang ba'i de bzhin gshegs pa rnams kyis dbang bskur ba'i dgongs pa mdzad /
yum rnams kyis bum pa'i chu rgyun gyis dbang bskur /
byang chub sems dpa' rnams kyis bkra shis pa'i dbyangs brjod /
lha mo rnams kyis gdugs dang ba dan la sogs pa sgreng zhing /
rol mo'i sgra dang bcas pas mchod rdzas kyi char 'beb /
khro bo rnams kyis bgegs skrod pa'i las mdzad par bsam ste /
bkra shis gang zhig sems can kun gyi snying la gnas //
kun gyi bdag nyid rigs kun gyi ni bdag po mchog
/ma lus sems can skyed mdzad bde ba chen po ste //
des ni deng khyod dbang bskur mchog la bkra shis shog
/ces brjod pa sngon du 'gro bas /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka te sa ma ya shri ye hU~M/
zhes gsung zhing dbang bskur /
sku gang dri ma dag
/chu'i lhag ma spyi bor 'khyil pa las rnam snang sogs bdag por gyur pa'i rigs lngas dbu brgyan par bsam zhing /
oM hU~M trAM hrIHAHpany+tsa ku la mu ku Ta a b+hi Shiny+tsa maM/
zhes dbu rgyan gyi dbang bskur /
oM truM/
zhes rdo rje bka' nan gyis go bgo
/oM badzra tuSh+ya hoH
zhes thal mos mnyes par bya'o //
bcu gnyis pa mchod bstod bzlas pa ni /
mchod rdzas rnams bsang sbyang byin gyis brlabs nas /
phyogs bcu rab 'byams rgyal ba'i zhing khams na //
me tog sprin phung nam mkha'i mtha' klas pa //
dngos dang yid kyis rnam sprul ji snyed pas //
rgyal ba rgya mtsho'i tshogs rnams mchod par bgyi //
oM sarba ta thA ga ta sa pa ri wA ra puSh+pe pra tIts+tsha swA hA/
de bzhin du me tog gi gnas su /
bdug spos /
snang gsal /
dri chab /
zhal zas /
rol mo rnams dang /
puSh+pe'i gnas su /
d+hU pe 
A lo ke 
gan+d+he 
nai wid+yA 
shab+da rnams bcug la mchod /
bstod pa ni /
mi rtog rdo rje thabs kyi ye shes ni //
dmigs med shes rab yum gyi ngang du rtogs //
thugs rje'i bye brag sna tshogs cir yang ston //
rdo rje sems dpa' che la phyag 'tshal bstod //
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa //
rigs lnga bde bar gshegs la phyag 'tshal bstod /

/'gro ba rgyud lnga 'khor ba'i dkyil 'khor du //
sdug bsngal 'khrul 'khor gyis gzir 'gro gzigs nas //
thugs rjes sdug bsngal 'khrul 'khor 'joms mdzad pa //
thugs rje'i bdag nyid khyod la phyag 'tshal lo //
sems can smin cing grol bar mdzad pa'i phyir //
sems can khams na bzhugs shing spyod gyur kyang //
chags pas ma gos pad+ma ltar dag pa //
'dod chags dag pa'i bdag nyid khyod la 'dud //
sems can bkren pa chos kyis phongs gyur pa //
ma rig 'thibs po'i nang du song ba rnams //
'phags pa'i nor bdun dag gis tshim mdzad pa //
ye shes sgron me khyod la phyag 'tshal lo //
sems can 'khor ba'i rgya mtshor nub pa rnams //
thugs rje thabs dang shes rab grur bcug ste //
zhi ba rin chen gling du skyel mdzad pa //
kun gyi ded dpon de la kun nas 'dud //
sems can las kyi chu bor nub gyur rnams //
dam chos bdud rtsi'i zam pas sgrol mdzad cing //
'phags lam yan lag brgyad la sbyor mdzad pa //
gsung gi mnga' bdag khyed la phyag 'tshal lo //
zhes pa rnams kyis bstod nas gnas bya'i sngags bye brag pa rnams dang /
spyir yi ge brgya pa dang /
rten 'brel snying po yang brgya rtsa sogs bzla'o //
bcu gsum pa gtor ma gtong ba ni /
yi dam chos skyong rnams kyi gtor ma dang /
'jig rten pa rnams la cha gsum gyi tshogs bsngo bar bya'o //
bcu bzhi pa snyan gsan dbab pa ni /
pus mo g.yas sa la btsugs shing lag g.yas rdo rje dang bcas pas spos snod thogs la g.yon dril bu gsil bas /
oM badzra dzi hA/
lce hU~M las skyes pa'i rdo rjer mos la /
rdo rje sems dpa' bcom ldan 'das //
rig sngags rgyal la phyag 'tshal lo //
slob ma rnams la brtse ba dang /
khyed rnams la yang mchod pa'i phyir //
thugs rje'i bdag nyid can rab gnas //
mgon po bdag ni bgyi bar 'tshal //
bdag dang slob mar bcas pa la //
thugs brtse bar ni dgongs nas kyang //
tshogs pa thams cad rab gnas pa //
byin gyis brlab par mdzad du gsol //
zhes lan gsum gyis gsol ba btab pas gnang ba byin par bsam zhing /
slar yang mchod bstod bya'o //
bco lnga pa nongs bshags gshegs gsol ni /
yi ge brgya pa lan gsum gyis bzod par gsol nas /
oM AHhU~M muMHbadzre tiSh+Tha /
rten la phab pa'i ye shes pa rnams mdun gyi nam mkhar gshegs par bsam zhing /
slar yang mchod bstod bya'o //
bcu drug pa rten dgab pa ni /
sku gzugs kyi dpral ba mgrin pa thugs ka dbu gtsug phyag rnams dri bzang gis byug la las sngags dang /
rdo rje rten la reg nas /
badzra rak+Sha haM zhes bsrung ba dang /
oM badzra wasatra hU~M zhes pas khebs ser pos ma mthong bar dgab /
de dag gi mthar bdag mdun gyi cho ga'i rjes chog rnams byas nas bdag bsrungs te nyal ba'i rnal 'byor la 'jug par bya'o //
de dag ni sta gon nam lhag gnas kyi cho ga'o //
!
//gnyis pa cho ga dngos gzhi'i sdom ni /
bdag mdun sgrub mchod sbyang bkru phyi //
gsol btab rten bskyed spyan drangs la //
dgug cing rgyas gdab dbang bskur bya //
mchod bstod spyan sogs dbye rten bsgyur //
mnga' 'bul rnams dang brtan bzhugs so //
zhes pa las /
dang po bdag mdun sgrub mchod ni /
tho rangs ldang ba'i rnal 'byor gyis langs nas mchod gtor gsar pa rgya cher bsham /
khrus byas rgyan gos mdzes par bstar /
bdag mdun gyi sgrub mchod bum pa sgrub pa dbang len pa rnams sta gon bzhin bya ba'am /
bsdu na /
gzungs bum sgrub pa sta gon du song bas 'dir ma byas kyang chog
/gnyis pa sbyang ba dang /
gsum pa bkru zhing phyi ba ni sta gon bzhin las 'grub tu rung na khrus kyi las nyi ma 'char ka dang bsgrig par gsungs so //
bzhi pa gsol ba gdab cing sems bskyed pa ni /
kun gyis me tog thogs pas 'greng ste dkon mchog gsum gyi yon tan rjes su dran pa'i sgo nas /
gang 'dir bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba kha lo sgyur ba /
bla na med pa lha dang mi rnams kyi ston pa sangs rgyas bcom ldan 'das /
skyes bu chen po'i mtshan bzang po sum cu rtsa gnyis dang dpe byad bzang po brgyad cus brgyan pa /
yon tan thams cad kyi mnga' bdag rdo rje'i rigs dang /
rin po che'i rigs dang /
pad+ma'i rigs dang /
las kyi rigs dang /
de bzhin gshegs pa'i rigs la sogs pa /
phyogs bcu'i 'jig rten gyi khams mtha' yas mu med pa na bzhugs pa'i rgyal ba sras dang bcas pa thams cad /
lha dang bcas pa'i 'gro ba mtha' dag la phan pa dang bde ba'i phyir rten 'di rnams la 'byon par mdzad du gsol /
zhes mthun par brjod cing gnas bya'i sngags dang /
oM na mo b+ha ga wa te shAkya mu na ye /
ta thA ga tA ya /
ar+ha te samyak+saM bud+d+hA ya /
tad+ya thA/
oM mu ni mu ni /
ma hA mu na ye swA hA/
zhes brjod cing spos dang rol mor bcas pas me tog gi char dbab bo //
sems bskyed pa ni /
chos thams cad la mi gnas pa'i 'du shes bskyed nas 'gro ba mtha' dag dang khyad par gang gi don du bya ba de la byams snying rje byang chub kyi sems yun ring du bsgoms la /
ngo mtshar chen po grangs med pa'i brtson 'grus dang ldan pa'i sangs rgyas bcom ldan 'das thams cad bdag la dgongs su gsol /
bdag gis sems can thams cad dbugs dbyung ngo //
'khor ba'i gcong rong chen po las bsgral bar bgyi'o //
phas kyi rgol ba bdud dang log 'dren thams cad 'pham par bgyi'o //
mtshams sbyor ba'i nyon mongs pa'i rnyog pa thams cad bsal bar bgyi'o //
nga rgyal gyi ri bo bsnyil bar bgyi'o //
skye ba'i ljon shing rtsad nas gcod do //
'chi bdag gi nyi ma phye mar rlog go
/ma rig pa'i mun pa bsal bar bgyi'o //
ma dad pa dang phyi rol pa dag dang log par lta ba rnams yang dag pa'i lta ba la gzud cing dad par bgyi'o //
las kyi chu bo bzlog par bgyi'o //
srid pa'i rgya mtsho skem par bgyi'o //
chos kyi sgron me sbar bar bgyi'o //
byang chub kyi lam bstan par bgyi'o //
bzod pa dang des pa la gzud do //
bsam gtan gyi bde ba la cher bstsal lo //
'dod chags kyi me dpung zhi bar bgyi'o //
zhe sdang gi mtshon rnon po gzhom par bgyi'o //
bde ba la gzud do //
phrag dog gi 'tshub ma zhi bar bgyi'o //
ser sna'i mdud pa dgrol bar bgyi'o //
sdug bsngal thams cad zhi bar bgyi'o //
'jigs pa ma mchis pa dang bde ba chen po'i grong khyer du 'jug cing gnas par bgyi'o //
de bas na bdag la las kyi dngos grub kyi mchog bstsal zhing gnang bar mdzad du gsol /
zhes gsol zhing me tog 'thor ro //
lnga pa rten bskyed pa dang /
drug pa ye shes pa spyan drang pa dang /
bdun pa dgug cing rgyas gdab pa rnams kyang sta gon bzhin no //
brgyad pa dbang bskur ba ni /
rtsa ba'i dkyil 'khor gang la brten pa de nyid kyi dbang chog las 'byung ba ltar shes par bya zhing spyi tsam du bstan pa ni /
rang gi snying ga'i sa bon las byung ba'i 'od zer gyis dbang lha spyan 'dren pa /
mchod cing bstod de gsol ba gdab pa rnams sta gon bzhin las /
yum rnams kyis bum pa'i chu rgyun gyis dbang bskur bar gyur /
zhes bsgyur ba'i bar tsam sngon du 'gro bas /
bum pa'i chus dbang bskur zhing /
che ba'i yon tan kun rdzogs shing //
byang chub sems rab chus gang ba //
rnam par dag pa'i bum pa 'dis //
de ring khyod la dbang bskur ro //
oM badzri b+ha wa a b+hi Shiny+tsa hU~M/
chu dbang ngo //
de bzhin gshegs pa kun gyi rgyan //
sangs rgyas kun gyis bsngags pa yi //
rin po che yi dbu rgyan dang //
dar dpyang dag gis dbang bskur ro //
oM badzra rat+na mu ku Ta a b+hi Shiny+tsa hU~M/
cod pan gyi dbang ngo //
'di ni sangs rgyas thams cad kyi //
don gyi byang chub sems yin pas //
gnyis med don gyi ngo bo 'dis //
de ring khyod la dbang bskur ro //
oM badzra a b+hi Shiny+tsa hU~M/
rdo rje'i dbang ngo //
'di ni shes rab kun gyi dngos //
byang chub bsgom phyir rang bzhin te //
shes rab dbyangs kyi rjes 'gro ba /
khyod la de ring 'dis dbang bskur //
oM badzra g+haN+De a b+hi Shiny+tsa hU~M/
dril bu'i dbang ngo //
rdo rje dang dril bu spyi bor 'dzin pas /
'di ni sangs rgyas dngos yin te //
rab tu bsngags pa gsang ba'i ming //
rdo rje sems dpa' zhes bya bas //
de ring khyod la dbang bskur ro //
badzra satwa nAm a b+hi Shiny+tsa hU~M/
zhes rigs dang mthun pa'i ming gdags pa ste /
de ltar de bzhin gshegs pa rigs lnga'i rang bzhin ye shes lnga'i chu rgyun gyis dbang bskur /
nyon mongs pa lnga sbyangs /
phung po lnga sangs rgyas lngar gnas bsgyur /
dbang rtags su de bzhin gshegs pa lngas dbu brgyan par bsam mo //
rdo rje slob dpon gyi dbang ni /
gnas bya'i lha thams cad rdo rje dang dril bu 'dzin pa'i phyag gis rig ma la 'khyud par bsam zhing /
thabs mchog ye shes rdo rje dang //
shes rab chos kyi dril bu gzung //
phyag rgya chen por byin brlabs te /
khyod ni rdo rje slob dpon 'gyur //
oM ma hA badzra hU~M/
rdo rje gsor /
oM badzra gaN+De AH
dril bu 'khrol zhing dkur brten /
oM sarba ta thA ga ta ma hA a nu rA gA Na badzra swa b+hA wa At+ma ko\u0f85 haM/
zhes 'khyud rgya byas te dam tshig gsum sbyin /
slar yang nam mkhar bzhugs pa'i de bzhin gshegs pa rnams dbang gi bya ba la dgyes shing mchod pa'i rnam rol du ma dang bcas pas /
rin po che'i bum pa dkar po bdud rtsis gang ba yo bar bzung ste dbang bskur bar bsam zhing /
dbang bskur rdo rje chen po ni /
khams gsum kun gyis phyag byas pa //
sangs rgyas kun gyi gsang gsum gyi //
gnas las byung ba sbyin par bya //
oM badzrI b+ha wa a b+hi Shiny+tsa hU~M/
zhes gsung zhing bum pa'i chus dbang bskur /
sku gang dri ma dag
/chu'i lhag ma spyi bor 'khyil pas rdo rje sems dpas dbu brgyan nas /
nam mkhar bzhugs pa'i de bzhin gshegs pa thams cad kyang ye shes sems dpa'i tshul gyis rten rnams la gnyis med du thim par bsam zhing /
oM su pra tiSh+Tha badzrA ye swA hA/
zhes lan mang du brjod cing me tog 'thor ro //
gsang dbang ni /
gtso bo yab yum snyoms par zhugs pa'i byang chub sems kyi thig le gnas bya'i ljags la bzhag par mos te /
ji ltar sngon gyi bde gshegs kyis //
rgyal sras tshogs la dbang bskur ltar //
gnyis med byang chub sems kyi dbang //
bu khyod la ni bdag gis sbyin //
oM bo d+hi tsit+ta a b+hi Shiny+tsa hU~M/
a ho ma hA su khaM/
shes rab ye shes ni /
dkyil 'khor pa'i thugs ka nas rig ma gzugs dang lang tshos brgyan pa byon nas gnas bya'i lha dang snyoms par zhugs par bsam zhing /
lha mo dga' sbyin gnas sbyin ma //
sna tshogs gzugs can yid las skyes //
'di bsten mchog gi bde ba thob /
khyer la rtag tu mchod pa gyis //
oM pra dz+nyA dz+nyA na a b+hi Shiny+tsa hU~M/
dbang bzhi pa ni /
rang bzhin lhan skyes kyi ye shes de kho na nyid thugs rgyud la bstar bar bsam zhing /
'di ltar 'khor 'das chos rnams kun //
thog mtha' dbus med gsal zhing stong //
smra bsam brjod pa kun las 'das //
sangs rgyas kun gyi dgongs pa 'o //
d+harma kA ya a b+hi Shiny+tsa hU~M/
zhes dbang don la cung zad mnyam par bzhag go
/de dag ni lha la dbang bskur ba'o //
dgu pa mchod bstod ni sta gon gyi skabs bzhin no //
bcu pa spyan sogs dbye ba ni /
dngul snod du gnas pa'i mar sbrang dang ka ra'i mig sman gser gyi thur mas blangs pa thogs la /
ji ltar mig mkhan rgyal po yis //
'jig rten rab rib bsal pa ltar //
rgyal ba rnams kyi ye shes spyan //
sems can don du dbye bar bya //
oM tsuk+ShuHtsak+ShuH sa man+ta tsak+ShuHbi sho d+ha ni swA hA/
ye shes kyi spyan rnam par dag pa dang ldan zhing sems can gyi don la gzigs pa 'jug pa'i mthu phun sum tshogs pa la mnga' brnyes par gyur cig
/ces dang /
de bzhin du rna brud thogs la /
'gro rnams chos kyis phongs pa la //
rgyal bas chos kyi dung bus ltar //
de bzhin sems can don gyi phyir //
rgyal ba'i snyan ni dbye bar bgyi //
oM dI bya kar+NA ya swA hA/
zhes snyan dbye /
rmang tsher thogs la /
zag bcas phung po'i dri spangs kyang //
'gro ba sems can don gyi phyir //
rnam par dag pa'i dri brnyes ltar //
rgyal ba'i shangs ni dbye bar bgyi //
oM dI bya g+h+ra NA ya swA hA/
zhes shangs dbye /
thur ma thogs la /
chos kyi ro ni dga' ba yis //
'gro ba thams cad tshims mdzad ltar //
ro mchog brgya ldan zhal zas rnams //
'bul phyir zhal ni dbye bar bgyi //
oM dI bya mu khA ya swA hA/
zhes zhal dbye /
tshems shing thogs la /
rgyal ba'i tshems dkar bzhi bcu la //
mi gtsang rdul gyis ma gos kyang //
bkur sti rin chen ljon shing 'dis //
rgyal ba'i tshems ni dbye bar bgyi //
oM dI bya dan+tA ya swA hA/
zhes tshems kyi dri ma sbyangs par bsam zhing skye mched bsal ba'i rjes 'brel du 'dod yon lngas mchod par bshad pas spro na bya'o //
bcu gcig pa rten bsgyur ba ni /
'jug pa bde na rten rnams rgyun bzhugs kyi khri la skabs 'dir bkod nas /
slob dpon gyis rdo rje dang bcas pa'i thal mos reg cing se gol gyi sgras mtshon par gnas bya'i sngags lan gsum du brjod pas /
bla sku lta bu la mtshon na /
'di ltar dpal rdo rje sems dpa' yongs su gyur pa las /
bris 'bur gyi sku dang mtshungs pa'i lha so so'i snang brnyan gsal la ma 'dres pa mtshan nyid thams cad yongs su rdzogs pa sprul pa'i mdzad pa mngon sum du snang ba'i mthu byin dang ldan par gyur /
de bzhin du pusti rnams 'od dpag med yongs su gyur pa las lung dang rtogs pa'i dam chos dkon mchog dbyangs gsal gyi yi ge'i rnam pa glegs bam gyi gzugs su gyur /
mchod rten rnams rnam snang yongs su gyur pa las ye shes kyi snang ba'i mchod rten snang brnyan ji lta bar gyur /
de bzhin du mchod rten zhes pa'i gnas su /
gtsug lag khang dang /
khang bzang /
la sogs pa so so'i snang brnyan ji lta bar gyur /
ces bsgyur /
phyag mtshan rnams mi bskyod pa yongs su gyur pa las phyag mtshan so so'i mtshan nyid rdzogs pa'i gzugs su gyur par bsam /
sngar gnas bya so sor bskyed na zhal bsgyur mi dgos so //
bcu gnyis pa mnga' dbul ba la bzhi las /
dang po mchod bstod kyis mnga' dbul ba ni /
mchod rdzas rnams byin gyis brlab pa sngon du 'gro bas /
rab 'byams rgya mtsho dpag med na //
mchod yon ji snyed yod pa dang //
bdag gis gus pas bshams pa 'di //
rgyal ba sras dang bcas la 'bul //
oM sarba ta thA ga ta sa pa ri wA ra ar+g+haM pra tIts+tsha swA hA/
de bzhin du /
zhabs bsil /
me tog
/bdug spos /
snang gsal /
dri chab /
zhal zas /
sil snyan zhes sbyar ba dang /
pA d+yaM 
puSh+pe 
d+hU pe 
A lo ke 
gan+d+he 
nai wid+yA 
shab+da rnams bcug pas mchod /
de nas rin chen bdun ni /
zhing 'di 'khor lo rin po ches //
mkhas pa dag gis yongs bkang ste //
dngos grub 'dod pa sbyin pa'i phyir //
nyin re shes rab can gyis dbul //
oM tsakra rat+naM badzra pU dzi te AHhU~M/
de bzhin du /
nor bu /
btsun mo /
blon po /
glang po /
rta mchog
/dmag dpon rnams dang /
ma Ni 
satrI 
pu ru Sha 
hasti 
a shwa 
khaD+ga 
zhes rim pa ji lta bar bsgyur bas so //
'dod yon lnga ni /
kha dog dbyibs legs yid 'ong rgyan phreng ldan //
phyogs dus kun na gzugs mchog ci mchis pa //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM rU pa kA ma gu Na badzra pU dzi te AHhU~M/
phyogs dus kun na zin dang ma zin pa'i //
yon tan tshig brjod sgra snyan yid 'ong ldan //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM shab+da kA ma gu Na badzra pU dzi te AHhU~M/
phyogs dus kun na tsan+dan sbrul snying dang //
a gar la sogs dbang po tshim byed dri //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM gan+d+he kA ma gu Na badzra pU dzi te AHhU~M/
phyogs dus kun na ro dang bcud ldan pa'i //
lus sems rtas byed ro mchog ci mchis pa //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM ra sa kA ma gu Na badzra pU dzi te AHhU~M/
phyogs dus kun na 'jam mnyen 'khril chags pa'i //
reg bya'i khyad par dbang po tshim byed pa //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM spar+she kA ma gu Na badzra pU dzi te AHhU~M/
zhes dang /
rig ma bcu drug ni /
kun tu dga' ba nyams bzhi'i rnam 'gyur can //
rdo rje wi waM gling bu rnga thabs bzung //
yid 'phrog 'jo sgeg ldan pa'i lang tsho ma //
nam mkha' rab 'byams gang bas 'khor lor mchod //
oM AHbadzra wI ni hU~M/
oM AHbadzra waM se trAM/
oM AHbadzra mr-i daM gi hrIH
oM AHbadzra mu ra dze AH
mchog tu dga' ba nyams bzhi'i rnam 'gyur can //
rdo rje sgeg bzhad glu dang gar mkhan ma //
yid 'phrog 'jo sgeg ldan pa'i lang tsho ma //
nam mkha' rab 'byams gang bas 'khor lor mchod //
oM AHbadzra lA s+yai hU~M/
oM AHbadzra hA s+yai trAM/
oM AHbadzra gIrtI hrIH
oM AHbadzra nIrtI AH
khyad par dga' ba nyams bzhi'i rnam 'gyur can //
me tog bdug spos snang gsal dri chab ma //
yid 'phrog 'jo sgeg ldan pa'i lang tsho ma //
nam mkha' rab 'byams gang bas 'khor lor mchod //
oM AHbadzra puSh+pe hU~M/
oM AHbadzra d+hU pe trAM/
oM AHbadzra A lo ke hrIH
oM AHbadzra gan+d+he AH
lhan skyes dga' ba nyams bzhi'i rnam 'gyur can //
gzugs reg ro dang chos dbyings rdo rje ma //
yid 'phrog 'jo sgeg ldan pa'i lang tsho ma //
nam mkha' rab 'byams gang bas 'khor lor mchod //
oM AHbadzra rU pa hU~M/
oM AHbadzra ra sa trAM/
oM AHbadzra spar+she hrIH
oM AHbadzra d+harma d+hA tu AH
gzhan yang rgyud sde gong ma'i lha rnams la bdud rtsi dang rak+ta gtor ma la sogs pas ji ltar rigs par mchod nas /
bstod pa ni /
gnas bya'i lha so so'i sgos bstod rnams shes na bya zhing /
mi nus na cho ga rang gzhung gi bstod pa'am rigs lnga spyi bstod sogs sngar brjod pa ltar ram /
yang na /
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud //
sangs rgyas thams cad 'dus pa'i sku
/rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal bstod //
bla ma dpal ldan rdo rje sems //
bde chen ye shes lnga yi bdag
/dkyil 'khor kun gyi byed po mchog
/de la bdag ni phyag 'tshal lo //
mgon po thugs rje chen ldan pa //
thams cad mkhyen pa ston pa po //
bsod nams yon tan rgya mtsho'i gzhi //
de bzhin gshegs la phyag 'tshal lo //
dag pa 'dod chags bral ba'i rgyu //
dge bas ngan song las grol zhing //
gcig tu don dam mchog gyur pa //
zhi gyur chos la phyag 'tshal lo //
grol nas grol ba'i lam yang ston //
bslab pa dag la rab tu gus //
zhing gi dam pa yon tan ldan //
dge 'dun la yang phyag 'tshal lo //
zhes dkon mchog gsum gyi spyi bstod dang /
bstod par 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu dad pas phyag 'tshal lo //
zhes pa dang /
'gro ba rgyud lnga 'khor ba'i dkyil 'khor du //
zhes sogs kyis kyang bstod do //
gnyis pa nyer mkho'i yo byad kyis mnga' dbul ba la spyi dang bye brag gnyis las /
dang po ni /
rdzas rnams dngos sam ri mor bris pa dang /
'bur du byas pa sogs ji ltar rigs pa 'bul ba las /
maN+Dal gyi bkod pa phul la /
sa gzhi spos chus byugs shing me tog bkram //
ri rab gling bzhi nyi zlas brgyan pa 'di //
sangs rgyas zhing du dmigs te phul ba yis //
'gro kun rnam dag zhing la spyod par shog
/oM badzra re khe AHhU~M/
rin chen sna bdun phul la /
mi dbang rin chen sna bdun 'di dag ni //
sangs rgyas sras dang bcas pa ma lus la //
bshams shing yid kyis sprul te 'bul ba yis //
'gro ba mi zad gter la spyod par shog
/gdugs sogs phul te /
theg mchog bla re gdugs dang ba dan sgreng //
bdud bcom rgyal mtshan lhab lhub dar 'phan dang //
gar dang rol mo mchod pa'i sgra dbyangs kyis //
rgyal ba'i dkyil 'khor mdzes par brgyan par bgyi //
bkra shis rdzas brgyad phul la /
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
rgyal ba rnams dang byang chub sems dpa' la //
bkra shis rdzas brgyad dag gis mchod par bgyi //
bil ba dang star kha bum pa rnams phul la /
'jig rten khyim bdag rnams ni dpal brten nas //
bilba star kha bum pa bzang dang bcas //
mdun du bdar nas bkra shis byed pa ltar //
rgyal ba sras dang bcas la dbul bar bgyi //
'dod yon lnga phul la /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos rgyal ba sras bcas la 'bul na //
bzhes shing bla med grub mchog bstsal du gsol //
oM pany+tsa kA ma gu Na badzra pU dzi te AHhU~M swA hA/
zhes spyir phul nas /
gnyis pa bye brag tu 'bul ba la sku gsung thugs kyi rten gsum las /
thog mar chags bral gyi sku rnams la 'breg spyad phul la /
rgyal ba'i dbu skra mthon mthing skyon bral yang //
gzhan don sgrub cing khyim pa'i rtags spang phyir //
dad pas gser gyi 'breg spyad phul ba yis //
'gro ba sdug bsngal kun las grol bar shog
/oM sarba sho d+ha na du kha ts+tshe hU~M/
chos gos rnam gsum phul la /
dri med mtshan la sgrib bsal mi mnga' yang //
dad pas ngur smrig rgyal mtshan phul ba yis //
nam mkha'i mtha' klas gyur pa'i sems can rnams //
sangs rgyas brtul zhugs mchog la spyod par shog
/oM dI bya wA sa pra Na ye swA hA/
chu tshags dang lhung bzed sogs phul la /
'gro ba sems can kun la phan pa'i phyir //
rig pa'i gnas lnga dag la slob bya zhes //
ji ltar thugs dam rgya chen bzhes pa ltar //
mkho ba'i yo byad rnams ni dbul bar bgyi //
oM u pa yo dz+yo te pa ri skA rA ya swA hA/
zhes dbul /
chags can gyi sku rnams la dung gi so mang phul la /
dbu skra lcang lo mthon mthing g.yas 'khyil ba //
rin chen 'bar bas brgyan pas rab tu mdzes //
lha mi kun gyi lta bas mi ngoms te //
bsod nams thob phyir rgyal ba'i dbu skra shad //
oM kA ma ma la d+ha ra li hU~M/
kha dog sna tshogs pa'i na bza' phul la /
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba //
gos bzang rin chen bdag blo sbyang phyir 'bul //
bzod pa dam pa'i gos kyis brgyan par shog
/oM badzra wA sa se pra tIts+tsha swA hA/
rin po che'i rgyan sna tshogs phul la /
bde gshegs sku mchog mtshan dang dpe byad ldan //
byang chub phyogs kyi rgyan gyis mdzes lags kyang //
rin chen do shal se mo do la sogs //
rgyan gyi khyad par mang po dbul bar bgyi //
oM rat+na A laM kA raHhU~M/
de nas so mang dang /
khab dang /
snyung bu dang /
gri gug dang /
chu gri rnams phul te /
'bul tshig ni gong gi chu tshags sogs kyi skabs bzhin no /
khro bo'i sku rnams la dpal gyi chas gos rnams phul la /
hU~M/
bdud dpung ru dra bsgral ba'i tshe //
dpal gyi sku la brgyan pa ltar //
thod skam rin chen cod pan 'di /
khro rgyal 'khor dang bcas la 'bul //
thog mtha' gong bzhin las /
thod phreng sbrul chun phyag rgya lnga /

/zhing dang sa srung stag lpags gos /

/rnam gsum dur khrod mtshan ma'i rdzas //
zhes bsgyur bas so //
gdan sogs phul la /
hU~M/
pad nyi dregs pa ru dra'i gdan //
dug gsum sreg pa bskal pa'i me //
drag po'i 'dod yon bsam mi khyab /
khro rgyal 'khor dang bcas la dbul //
zhes dbul /
gnyis pa gsung rten la khri phul la /
rin chen du ma las grub seng ge'i khri //
yid 'phrog sna tshogs gos kyis bkab pa 'di //
spros bral gsung rab mchog la phul ba yis //
'gro rnams rdo rje'i gdan la 'khod par shog
/oM badzra A sa na AHhU~M swA hA/
na bza' phul la /
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyong phyir 'bul //
bzod pa dam pa'i gos kyis brgyan par shog
/oM badzra wasatraM AHhU~M swA hA/
glegs shing phul la /
zung 'jug dam chos 'dzin pa kun bral yang //
thabs dang shes rab rjes su 'brel gyur pa'i //
nyi zla lta bu'i rten 'brel dgab bya ba //
phul bas skye bos zung 'jug thob par shog
/oM badzra pra dz+nyA u pa ya a dA ya AHhU~M swA hA/
glegs thag phul la /
spros pa du ma rab tu rgyas gyur kyang //
ye shes chen por ro gcig gyur pa ltar //
glegs bam gcig gyur yo byad mchog phul bas //
'gro bas ye shes chen po rtogs par shog
/oM badzra pusta ka ban+d+ha AHhU~M swA hA/
gsum pa thugs rten mchod rten la /
srog shing phul la /
oM badzra A yu She swA hA/
sems can thams cad shes pa bcu dang ldan par gyur cig
/bde bar gshegs pa'i bstan pa dam pa'i chos mi nub cing yun ring du gnas par gyur cig
/sems can thams cad lhag pa'i bsam pa rnam par dag pa kun tu bzang po'i smon lam la 'jug par gyur cig
/'khor lo phul la /
oM pra brta nA ya swA hA/
sems can thams cad de bzhin gshegs pa'i stobs bcu dang ma 'dres pa'i dran pa nye bar gzhag pa gsum thob par gyur cig
/rnam par thar pa brgyad thob par gyur cig
/ye shes lnga dang ldan par gyur cig
/cod pan phul la /
oM pa tAM kAMHlam+bA ya swA hA/
sems can thams cad dus thams cad du con pan dang lhab lhub la sogs pa mchod pa dang bsnyen bkur gyi rnam pa mang pos de bzhin gshegs pa 'khor dang bcas pa thams cad dang /
de dag gi mchod rten dang /
sku gzugs dang /
gsung rab la sogs pa dag la mchod pa byed par gyur cig
/'phan phul la /
oM pa tAM kA+eHswA hA/
sems can thams cad chos kyi grags pa dang snyan pa bsam gyis mi khyab par gyur cig
/rgyal mtshan phul la /
oM kum+b+hi ra d+h+wa dzaHya swA hA/
sems can thams cad 'khor ba ma stongs bar bdud bzhi las rgyal zhing chos mi nub pa'i rgyal mtshan du gyur cig
/gdugs phul la /
oM brah+ma Na ye swA hA/
sems can thams cad bla na med pa'i skyabs dang ldan zhing chos kyi rgyal po chen por gyur cig
/me tog gi phreng ba phul la /
oM rat+na mA le trAM/
zhes dang /
na ma satrai ya d+h+wa a nu ga ta pra tISh+Thi te puSh+pa ke ta wa ta thA ga tA ya /
ar+ha te /
samyak+saM bud+d+hA ya /
tad+ya thA/
oM badzra puSh+pe AHhU~M swA hA/
sems can thams cad mtshan dang dpe byad dang ldan te sku lta bas chog mi shes pa phun sum tshogs pa thob par gyur cig
/gdan gyi khyad par rnams phul la /
oM sun+d+ha ri dza ye swA hA/
sems can thams cad gdan gyi khyad par stobs bcu dang ldan pa glang po che'i gdan dang /
mi 'jigs pa bzhi dang ldan pa seng ge'i gdan dang /
rdzu 'phrul gyi rkang pa bzhi dang ldan pa rta'i gdan dang /
dbang bcu dang ldan pa rma bya'i gdan dang /
thams cad thogs pa med pa'i stobs kyi shugs dang ldan pa nam mkha' lding gi gdan dang /
'gro ba'i re 'dod yid bzhin du skong ba rin po che'i gdan dang /
chags pa'i skyon thams cad spangs pa pad+ma'i gdan dang /
rang bzhin gyis 'od gsal ba nyi zla'i gdan thob par gyur cig
/ces phul la /
gsum pa sbyin sreg gis mnga' 'bul ba ni /
rgyas pa'i spyin sreg gi cho gas rab gnas byas pa'i lha rnams thab tu spyan drangs nas mchod cing slar yang rten gyi thugs kar gshegs la /
sbyin sreg grub pa'i me la snod bzang por 'bras ma grug pa mar sbrang ka ra sbyar ba'i 'o ma blug pa gtso sngags kyis bsgrubs pa'i 'o thug 'bul ba'am /
ma 'byor na tsA ru'am lha'i zas su grags pa'i dpal bshos nam mkha'i mdzod kyi sngags rgyas byin gyis brlabs te /
zhal zas ro brgya ldan zhing yid 'phrog pa //
legs sbyar 'di ni rgyal ba sras bcas la //
dad pas phul bas 'gro ba 'di dag kun //
'byor ldan ting 'dzin zas la spyod par shog
/ces 'bul ba ni thun mong tsam dang /
khyad par tshogs kyi 'khor los kyang dgyes par bya'o //
bzhi pa rab gnas kyi sngags dang bkra shis kyis mnga' dbul ba las /
dang po ni /
rten la gzungs thag btags pa'i sne nas slob dpon la sogs pas bzung ste /
gnas bya'i thugs kar zla ba'i steng du sngags phreng 'khor ba /
de'i 'od kyis phyogs bcu'i sangs rgyas sras dang bcas pa thams cad rten so so'i rnam pas byon nas de dag la zhugs par bsam zhing sku gzugs la /
oM su pra tiSh+Tha badzra ye swA hA/
zhes bya ba dang /
mchod rten dang gtsug lag khang la /
oM hU~M hrIHb+hU khaM badzrI b+ha wa dr-i D+ha tiSh+Tha b+hU khaM swA hA/
pusti la sngags gnyis ka dang /
thams cad la thun mong du /
oM ye d+harmA he tu pra b+ha bAH
he tun+te ShAn+ta thA ga te h+ya ba dat+ta /
te ShAny+tsa yo ni ro d+ha /
e waM bA dI ma hA shra ma NaHswA hA/
zhes ci mang bzla'o //
gnyis pa bkra shis kyis mnga' dbul ba ni /
sngar bsgrubs pa'i gzungs bum gyi chu rten 'brel snying po bzla bzhin du me tog la bran nas 'dus pa thams cad la khyab par bkram ste sngags kyi mnga' 'bul gyi ting nge 'dzin gsal bas me tog gi char dbab cing /
oM/
bkra shis gang zhig sems can kun gyi snying la gnas //
kun gyi bdag nyid rigs kun gyi ni bdag po mchog
/ma lus sems can skyed mdzad bde ba chen po ste //
des ni deng khyod dbang bskur mchog la bkra shis shog
/zhes dang /
phun sum tshogs pa mnga' ba gser gyi ri bo 'dra //
sogs bkra shis kyi tshigs su gcad pa rgya cher brjod cing rol mo'i sgra dang bcas pa'i me tog gi sil mas kun tu khyab par bya'o //
bcu gsum pa brtan bzhugs ni /
rten rnams sngar rgyun bzhugs kyi stan la ma bkod na skabs 'dir drang zhing brtan par bzhugs su gsol /
nyer spyod rol mo dang bcas pas mchod pa'i mthar /
rten gyi khri'am de la me tog gi phreng ba btags pa bzung la rab gnas kyi sngags su pra tiSh+Tha ci rigs pa bzlas nas slar yang thal mo sbyar bas btud de /
ji srid sa chu me dang ni //
rlung gi bskal pas 'jig bar du //
sems can kun gyi don gyi phyir //
bcom ldan khyod ni bzhugs par mdzod //
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
zhes dang /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
ji srid nam mkha'i mtha' dang mnyam pa'i sems can thams cad mi gnas pa'i mya ngan las 'das pa'i sa la ma gzhag gi bar du rgyal ba rnams mya ngan las mi 'da' bar brtan par bzhugs su gsol /
khyad par du yang sku gsung thugs kyi rten 'di rnams ji srid 'byung ba bzhi'i gnod pas ma zhig gi bar du brtan par bzhugs su gsol /
brtan par bzhugs nas kyang bdag dang sems can thams cad la mchog dang thun mong gi dngos grub ma lus pa bstsal du gsol /
zhes lan gsum gyis gsol ba btab /
las sngags bzla zhing rdo rje dang bcas pa'i lag gis sku'i stod smad bar gsum du bskor bas byin gyis brlabs nas shin tu brtan par bsams te /
slar yang me tog la sogs pas mchod cing bstod par bya'o //
de dag ni dngos gzhi'i cho ga'o //
!
//gsum pa rjes kyi sdom ni /
gtor ma srung bsgo mchod bstod gsol //
nongs bshags gshegs gsol yon bdag bsgo //
shis brjod rten mchod dga' ston yon //
bsngo shis rjes bsdu sbyin sreg go
/zhes pa'i dang po gtor ma gtong ba ni /
'das gtor sogs chos skyong rnams kyi nang gtor dang /
phyogs skyong dang 'byung po spyi la cha gsum gyi cho gas phyi rol du gtong ngo //
gnyis pa srung ma bsgo ba ni /
gnas gzhi de'i sngar gyi srung ma 'am /
sgos su gtad par 'os pa de'i gtor ma zur du bshams pa phul nas /
rdo rje srung ba'i rgya bcings te /
badzra rak+ShA haM/
zhes go bskon /
rdo rje 'di ni rdo rje che //
sangs rgyas kun gyi byin gyis brlabs //
gal te dam las 'das gyur na //
'jig 'gyur 'di la the tshom med //
oM badzra sa ma ya ha na ha na hU~M phaT/
ces dam la bzhag
/chos skyong ba'i srung ma 'khor dang bcas pa khyed rnams kyis /
deng 'dir rab tu gnas par byas pa'i rten 'di dag phyi ma'i mu mthar thug gi bar bsrung zhing bskyang ba dang mchod pa rgyun mi chad par 'byung bar mdzod cig
/bdag dang yon gyi bdag po 'khor dang bcas pa rnams kyang 'gal rkyen mi mthun pa'i phyogs las bsrung ba dang /
mthun rkyen chos dang mthun pa'i bsam pa yid bzhin du 'grub pa'i phrin las mdzod cig
/ces dang /
gang 'dir rab tu gnas byas pa'i //
sku gsung thugs kyi rten 'di dag
/ji srid gnas pa de srid du //
bsrung zhing legs par skyong bar mdzod //
ces sogs kyis bka' bsgo zhing gnyer gtad par bya'o //
gsum pa mchod bstod gsol ba ni /
rtsa ba'i dkyil 'khor la gtang rag gi mchod bstod sngon du 'gro bas /
sa dang chu dang me rlung las //
lha rnams kun gyis sku gzugs la //
bskal pa brgya ru bsrung ba dang //
dgyes shing yid bzang gyur pa yis //
slob dpon yon gyi bdag por bcas //
kun nas zhi dang rgyas pa dang //
rtag tu bkra shis mdzad du gsol //
zhes gsol ba gdab bo //
bzhi pa nongs bshags gshegs gsol ni /
nyes pa bshags nas mdun bskyed kyi ye shes pa gshegs shing dam tshig pa bsdus nas bdag bskyed thun mtshams su ldang ba'i bar rtsa ba'i cho ga bzhin no //
lnga pa yon bdag bsgo ba ni /
slob dpon gyi mdun du bkra shis pa'i rdzas rnams snod bzang por bsham /
yon bdag gis stan bzang po me tog gi tshom bu can gyi mdun du mchod pa tshar gcig bkod /
yon bdag gis slob dpon la phyag byas nas mdun du 'khod pa la /
khyod kyis nga la gsol btab pa'i //
sku gzugs la sogs khyad par du //
ji ltar gsung bzhin rab gnas pa //
de dag don ni ngas byas te //
de rnams don ni grub zin gyis //
ci 'byor pa yis mchod par gyis //
zhes dang /
khyed kyis nga la gsol ba btab pa bzhin du rab tu gnas pa legs par grub par byas kyis /
khyed kyis rten 'di la zhag bdun gyi bar du mchod pa rgya chen po gyis shig
/de nas kyang ci 'byor pa'i mchod pa rgyun mi chad par gyis shig
/ces bsgos la /
bshams pa'i mchod pa rnams yon bdag gi lag bdar te rten gyi spyan sngar 'bul lo //
drug pa bkra shis par bya ba ni /
slar yang yon bdag stan la bkod nas me tog gtad /
bkra shis la bar du gcod pa'i bgegs bskrad /
yon bdag rdzas dang bcas pa las bum gyi chus bsang /
stong pa'i ngang las lhar bskyed pa dang rdzas rnams maM las byung ba'i grub pa'i bkra shis kyi rdzas brgyad sogs rang rang gi byed las phun sum tshogs pa'i dngos po thams cad sgrub pa'i mthu dang ldan par bsam nas rim gyis thogs /
me long ye shes rgya mtsho chen po yis //
ye shes rgya mtsho mchog tu dag gyur te //
rnam dag chos la thogs med longs spyod pa'i //
bkra shis des kyang sgrib pa dag gyur cig
/g+hi waM dug gsum 'joms pa nad kyi sman //
sman mchog chos nyid rab tu rtogs gyur nas //
nyon mongs zug rngu med par gyur pa yi //
bkra shis des kyang sdug bsngal zhi gyur cig
/zho ni kun gyi snying por gyur pa ste //
snying po rnam dag ye shes rnams rtogs te //
yon tan kun gyi dbyings su gyur pa yi //
bkra shis des kyang dug gsum zhi gyur cig
/dUrbas tshe ni 'phel bar byed pa ste //
rdo rje sems dpa'i tshe ni rab bsgrubs nas //
nyon mongs skye shi rgyun chad gyur pa yi //
bkra shis des ni tshe yang 'phel gyur cig
/bilba rgyu rkyen 'bras bur bcas pa'i chos //
'jig rten 'jig rten 'das pa'i spyod pa kun //
byang chub snying po mchog tu gyur pa yi //
bkra shis des kyang don kun 'grub gyur cig
/dung ni chos kyi sgra rnams sgrog pa'i tshul //
ye shes rgya mtsho nyid du dag gyur te //
chos rnams ma nor yongs su ston pa yi //
bkra shis des kyang tshig dbang thob gyur cig
/li khri dmar po dbang gi rang bzhin te //
chos rnams ma lus dbang du bsdus nas kyang //
chos kyi rgyal srid rab tu brtan gyur pa'i //
bkra shis des kyang chos srid brtan gyur cig
/yungs dkar rdo rje'i rigs te thams cad du //
bgegs rnams ma lus 'joms par byed pa yi //
mthu stobs yon tan phun sum tshogs gyur pa'i //
bkra shis des kyang bgegs rnams zhi gyur cig
/ces rdzas brgyad dang /
skabs 'ga' zhig tu rgyas par mos na /
rin chen sna bdun rim gyis btegs la /
lha rdzas las grub lte ba shin tu zlum //
rtsibs stong ldan cing mu khyud rab mnyam bzang //
sdang ba'i dgra las rab tu rgyal gyur pa'i //
'khor lo rin chen dam pa'i bkra shis shog
/rin chen ngo bo lha rdzas bai DUr+Ya //
kun tu dpag tshad tsam du snang byed cing //
dri med nyin mo ji bzhin mtshan de bzhin //
nor bu rin chen dam pa'i bkra shis shog
/gzugs mdzes lta na sdug cing tshul bzang ma //
pags pa'i mdog legs 'jam zhing dri mchog ldan //
yid 'ong 'dod dgu'i reg bya dang ldan pa'i //
btsun mo rin chen dam pa'i bkra shis shog
/gang yang rgyal ba mu tig mdangs ldan pas //
gser sogs mang po thub la phul pa ltar //
bzod ldan mtshungs pa'i khyim bdag nor ldan te //
blon po rin chen dam pa'i bkra shis shog
/yan lag thams cad legs skyes sa la ni //
rab gnas gangs can ri 'dra glang po che //
rgyal po la 'os mkha' la rab 'gro ba'i //
glang po rin chen dam pa'i bkra shis shog
/tho rangs dus su phyogs rnams ma lus pa'i //
sa rnams bskor zhing slar yang ldog byed cing //
rma bya'i mgrin pa'i spu ltar yid 'ong ba'i //
rta mchog rin chen dam pa'i bkra shis shog
/'gro dang ldog dang kun nas 'ong gyur pa'i //
ma lus bdud dpung 'joms par byed pa la //
dpa' brtan 'byor pa'i dpung dang bcas pa yi //
dmag dpon rin chen dam pa'i bkra shis shog
/ces brjod cing rten la 'bul tshul byas nas der 'khod thams cad la reg cing mthar yon bdag la gtad /
gzhan yang bkra shis kyi tshigs bcad rgya cher brjod cing me tog gi char dbab bo //
bdun pa rten mchod pa ni /
rab gnas byas pa'i rten la chu gnyis nyer spyod rol mor bcas pas mchod cing bstod nas /
smon lam gdab pa ni /
oM/
sangs rgyas chos dang dge 'dun dang //
gsang sngags rig sngags gzungs sngags dang //
snying po phyag rgya rig pa'i lha //
rten cing 'brel 'byung bden pa'i mthus //
sku gsung thugs kyi rten 'di dag
/ye shes phyag rgyas byin brlabs pas //
'di gzung 'khor ba ma stongs bar //
bdag sogs sems can thams cad kyi //
bsod nams gsag pa'i zhing gyur te //
zhal dro byin che 'gro ba rnams //
skyob pa'i mthu byin ldan pa dang //
bdag cag 'di dang gzhan dag tu //
'dod pa'i don rnams kun 'grub cing //
myur du sangs rgyas thob par shog
/ces skabs dang 'brel ba'i smon lam gdab cing rten la bskor ba dang phyag kyang bya'o //
brgyad pa dga' ston bya ba ni /
tshogs kyi 'khor lo'i longs spyod la rol pa dang /
tsA ru'i bza' ba yang /
bde gshegs lhag ma 'di dag ni //
gsol cig sdig pa byang bar 'gyur //
zhes thams cad la khyab par brim pas mtshon /
mchod sbyin gyi yul thams cad la bza' btung gi rnyed pa phun sum tshogs pas tshim par bya'o //
dgu pa yon 'bul ba ni /
slob dpon bzo bo grogs byed rnams la dga' ston gyi yon gyi dngos po ci 'byor pas mnyes shing mgu bar bya'o //
bcu pa bsngo ba ni /
las byas pa don yod par bya ba'i phyir byang chen gyi rgyur bsngo bas rgyas gdab bo //
bcu gcig pa slar yang shis par bya ba ni /
skabs su babs pa'i shis brjod ci rigs pa brjod pas mtha' rgyas par bya'o //
bcu gnyis pa las kyi rjes bsdu ba ni /
rtsa ba'i dkyil 'khor gyi rdul tshon bsdu ba sogs mtha' rgyas rnams cho ga so so'i gzhung ltar bya zhing /
dkyil 'khor mchod pa'i yo byad sogs slob dpon dbang bar gsungs pas mtshon ji ltar mos pa'i mchod sbyin du spel lo //
bcu gsum pa sbyin sreg ni /
zhi rgyas gnyis ka'i sbyin sreg bya zhing ma 'byor na zhi ba'i sbyin sreg tsam nges par bya /
de yang ma 'byor na yi ge brgya pa ci nus su bzlas pas kha bskang bar bya'o //
de dag ni rjes kyi cho ga'o //
!
//bshad ma thag pa ni cho ga rgyas pa'i lugs te /
phyi dkyil rdul tshon la brten pa'i dbang du byas na sa chog sta gon dkyil 'khor bri ba rgyan 'god pa rnams sngon du 'gro ba gzhir byas nas /
dkyil 'khor dngos gzhi'i sgrub mchod dang rab gnas kyi sta gon nyin gcig tu bya zhing /
nyin phyi ma la rab gnas kyi cho ga dkyus su bkod pa bzhin byas pa'i nyin gnyis pa dang /
yang rab gnas kyi sta gon sngar bzhin byas nas /
gnyis pa la dngos gzhi'i brtan bzhugs yan chad dang /
gsum pa la bdag mdun sgrub mchod tsam byas nas /
rab gnas zin pa'i rten rnams dngos su gsal bas so so'i snying po dang yig brgya mang du bzlas pas gzi byin bskyed nas mchod bstod rgyas par bya /
de rjes gtor ma gtong ba sogs rab gnas kyi rjes chog rnams bya zhing /
de ltar na dngos gzhi la rgyas pa dang rjes la zhi ba'i sbyin bsreg kyang bya'o //
cho ga rgyas par bya ba de'i tshe dkyil 'khor gyi lha'i gshegs gsol yang yon bdag bsgo ba'i rjes su byas na legs so //
!
//spyi don gnyis pa 'bring por bya ba'i sdom ni /
nyin gnyis dang por yo byad gsag
/bdag bum rten gyi lhag gnas dang //
phyi nyin tho rengs bdag bum bzlas //
sbyang ba nas gzung rjes bsdu'i bar //
rgyas pa'i gzhung bzhin shes par bya //
'bring po'o //
'di la yang phyi dkyil gang 'os la brten na legs so //
!
//spyi don gsum pa bsdus pa'i tshul la cung zad bsdus pa dang /
shas cher dang shin tu bsdus pa gsum las /
dang po ni /
nyin chog dang por yo byad bsham //
bdag bskyed bum bzlas lhag gnas dor //
dngos gzhi'i sbyor ba nas gzung ste //
rjes bsdu'i bar du bya ba yin //
gnyis pa shas cher bsdus pa ni /
bum pa gnyis
bkod yo byad bsham //
bdag bum rten sbyang bkru phyi bskyed //
spyan drangs dgug rgyas dbang mchod bstod //
spyan dbye rten bsgyur nyer mkho dbul //
rab gnas sngags bzla bkra shis brjod //
brtan bzhugs srung bsgo mchod bstod gshegs //
yon bdag shis byas smon lam gdab //
rjes bsdu dga' ston bya ba yin //
bsdus pa'i tshul lo //
gsum pa shin tu bsdu na /
bdag bskyed sgom bzlas ci rigs sngon du 'gro bas /
rten gyi bgegs bskrad /
dam tshig par bskyed /
ye shes pa spyan drangs /
dgug gzhug
/rgyas gdab /
dbang bskur /
spyan dbye /
mchod bstod /
brtan bzhugs /
shis brjod rnams byas pas kyang dgos pa 'grub bo //
spyir rten dam tshig par bskyed pa dang /
ye shes pa dgug bstim /
dbang bskur ba /
brtan bzhugs dang bzhi po ni rab gnas dngos yin la /
gong 'og gi cho ga gzhan rnams ni yan lag go
/des na dkyus su bshad pa'i cho ga nyid la 'dris shing khong du chud par byas nas spro bsdu'i khyad par gang dgos sdom gyis bstan pa'i don bzhin du rtsa ba zin na rgyas bsdus gang 'dod byas chog pa'i phyir /
mtha' gcig tu nges pa med mod /
'on kyang lhongs su ma gyur pa'i blo tshod kyis dbye bsdu'i mtshams ma zin na 'chol bar 'gyur bas /
ma mtha' yang gnas skabs kyi rdo rje slob dpon chung ngu'i go 'phang tsam thob cing cho ga lag len 'brel sdeb tshul nges pa can du bya dgos te rab gnas ni rdo rje theg pa'i las kyi cho ga gtso che ba zhig yin pa'i phyir ro //
cho ga 'di dang 'brel ba'i cho ga'i yan lag sna tshogs pa'ang yul dus gnas skabs kyi dgos pa rnams ni sngar bshad pa rnams las shes par bya'o //
rgyal ba rnams kyi gsang gsum ye shes kyi //
rnam rol 'gro blo'i me long rnyog bral bar //
mos dang bsam pa'i khyad par ji bzhin du //
'char ba thun mong 'gro la sad byed rten //
rnam dag rgyud gzhung grub pa'i man ngag bzhin //
'khrul med cho ga'i sgo 'phar la brten nas //
srid zhi'i dge legs ma tshang med pa'i gter //
'dod dgu'i dpal gyi mchog sbyin byed pa byung //
gang yang mang po'i tshig gis ma rnyogs shing //
brjod don 'bras bu'i dpal gyis yongs lci ba //
legs bshad dge legs 'dod pa kun 'jo ba'i //
dpag bsam yongs 'du'i byed por 'di gyur cig
/rab tu gnas par byed pa'i cho ga dge legs 'dod 'jo zhes bya ba rdo rje theg pa bka' gter gyi rgyud gzhung las bstan pa rnams kyi don snying por bzung /
gsang ba spyi la 'jug pa'i cho ga'i yan lag brjod bde ba dag gis mi 'gal bar brgyan te rig pa 'dzin pa 'gyur med rdo rjes brjod pa'i yi ge pa ni rig byed 'dzin pa'i sdom brtson o rgyan dpal 'byor gyis gus pas bgyis pa'o ///
/
