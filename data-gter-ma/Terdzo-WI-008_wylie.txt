@#//
gu ru pad+ma rgyal po'i g.yang skyabs dbang gi lcags kyu bzhugs so //
na mo pad+ma rA dzA ya /
'dir gu ru mtshan brgyad las pad+ma rgyal po la bsten pa'i tshe dang bsod nams longs spyod 'phel ba'i thabs ni /
rin po che'i snod du pad+ma 'dab brgyad dang nyi zla'i gdan /
de steng gzhal yas khang gru bzhi dang gtor ma rin chen 'bar ba'i dbyibs byas la /
mtha' skor du zas sna dang sman sna tshogs bza' bca' sna tshogs bskor /
dar dmar gyi khug mar g.yang rdzas sna tshogs /
mda' dar la me long sku gzugs bris pa btags la /
skyabs sems mchod pa byin rlabs /
gzhi bdag dkar gtor /
bgegs la glud sogs gzhan nas 'byung ba bzhin btang nas /
thugs sgrub las byang gi bdag nyid lha bskyed bsnyen sgrub byas te /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong pa nyid du gyur /
stong pa'i ngang las mdun du rin po che'i gzhal yas khang sgo gru rta babs sogs mtshan nyid thams cad yongs su rdzogs pa'i dbus su pad+ma dang zla ba nyi ma'i gdan la yi ge hrIHlas 'od zer 'phros /
rgyal ba rnams la mchod pa phul /
snod bcud kyi dpal 'byor thams cad 'od zer gyi rnam par tshur 'dus hrIHla thim /
yongs su gyur pa las gu ru pad+ma sku mdog dmar po zhal gcig phyag gnyis pa /
spyan gnyis 'bur tshugs su gzigs shing chags pa'i nyams du ma dang ldan pa /
phyag g.yas pad+mas mtshan pa'i lcags kyu 'debs thabs su 'dzin cing /
g.yon yid bzhin nor bu dbang gi rgyal po bsnams pa /
sku sha rgyas shing rin po che'i prog zhu dang /
za 'og gi ber phyam lhab lhub tu gsol ba /
zhabs gnyis rgyal po rol pa'i stabs kyis bzhugs pa'o //
de'i dpral bar oM/
mgrin par AH
thugs ka'i cha smad du hU~M/
thugs ka'i dbus su hrIH
de las 'od zer 'phros pas ye shes pa spyan drangs /
hrI:
sngon gyi bskal pa'i dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
shar phyogs mkha' 'gro 'du ba'i gnas :
dga' ba tshal gyi dur khrod du :
khams gsum dbang sdud dngos grub brnyes :
pad+ma rgyal po zhes su grags :
byin gyis brlab phyir gshegs su gsol :
da lta snyigs dus bskal pa la :
sangs rgyas byang sems gzhan las kyang :
thugs rje'i byin mthu myur gsungs na :
thugs dam bskul lo thugs ma g.yel :
gnas 'dir spyan 'dren gshegs su gsol :
gu ru pad+ma'i lha tshogs rnams :
chos kyi dbyings nas gshegs pa'i tshe :
dbu skra thor cog ldems se ldem :
dar dmar cod pan pu ru ru :
rgyan cha mang po si li li :
rol mo sgra dbyangs ti ri ri :
phyag rgya gar stabs shigs se shig :
byin rlabs char 'beb bun ne bun :
'ja' tshon sna lnga thibs se thib :
g.yang gi rgya mtsho me re re :
gnas 'dir byin chen 'bebs su gsol :
tshe dpal spel phyir gshegs su gsol :
longs spyod spel phyir gshegs su gsol :
dngos grub stsol phyir gshegs su gsol :
bar chad bsal phyir gshegs su gsol :
glog ltar myur ba'i rdzu 'phrul gyis :
gnas 'dir spyan 'dren gshegs su gsol :
oM AHhU~M gu ru pad+ma rA dza badzra sa ma ya dza :
dzaHhU~M baM ho :
hrI:
rin chen pho brang bkod mdzes dbus :
pad+ma nyi zla brtsegs pa'i steng :
dgyes pa'i tshul gyis bzhugs nas kyang :
sgrub mchog bdag la dngos grub stsol :
ma hA gu ru pad+ma rA dza tiSh+Tha lhan :
pad+ma'i rigs te 'gro ba'i mgon :
snang ba mtha' yas sgyu 'phrul gar :
pad+ma las 'khrungs pad+ma'i rgyal :
dbang byed lha la phyag 'tshal lo :
gu ru na mo hU~M:
hU~M:
gu ru pad+ma rgyal po la :
dngos 'byor yid sprul mchod pa'i tshogs :
mchod yon me tog bdug spos dang :
snang gsal dri chab zhal zas rol :
phyi yi mchod pa 'bul gyis bzhes :
oM AHhU~M gu ru pad+ma rA dza ar+g+haM sogs /
shab+da AHhU~M:
shin tu rab mdzes gzugs rnams dang :
sgra snyan rol mo dri ro reg :
'dod yon mchod pa 'bul gyis bzhes :
oM gu ru pad+ma rA dza rU pa shab+da gan+d+he ra sa spar+she pra tIts+tsha swA hA:
rin chen gdugs nya pad+ma dung :
bum pa dpal be'u 'khor lo 'bar :
rgyal mtshan la sogs bkram pa ni :
ngo mtshar rtags brgyad 'bul bar bgyi :
oM gu ru pad+ma rA dza aSh+Ta mang+ga laM he tu pra tIts+tsha ye swA hA:
yungs dkar dUrbA bilba zho :
me long li khri dung dkar dang :
gi waM la sogs rdzas brgyad po :
'bul lo dgyes bzhes dngos grub stsol :
oM gu ru pad+ma rA dza aSh+Ta mang+ga laM dra bya rat+na pra tIts+tsha ye swA hA:
'khor lo nor bu btsun mo dang :
blon po glang rta dmag dpon sogs :
rin chen bdun po 'bul bar bgyi :
oM gu ru pad+ma rA dza sap+ta rat+na pra tIts+tsha ye swA hA:
gser gyi sa gzhi rol mtsho bdun :
gser gyi ri bdun ri rab bdun :
gling bzhi gling phran khang bzang sogs :
lha mi'i bkod pa longs spyod 'bul :
oM gu ru pad+ma rA dza rat+na maN+Dal pra tIts+tsha ye swA hA:
AHlas dung chen snod nang du :
sha lnga bdud rtsi lnga la sogs :
sbyangs bsgyur spel pa'i bdud rtsi'i mtsho :
dam rdzas gtor chen 'dod yon tshogs :
dmar chen rak+ta chags pa che :
sbyor sgrol de bzhin nyid kyis mchod :
oM gu ru pad+ma rA dza a mr-ita ba liM ta rak+ta bo d+hi tsit+ta sarba pU dza ho :
ru dra sarba mA ra ya khA hi :
hrI:
ma bcos sprol bral bla ma chos kyi sku :
bde chen longs spyod bla ma chos kyi rje :
pad sdong las byon bla ma sprul pa'i sku :
sku gsum gu ru rje la phyag 'tshal bstod :
lhag pa'i lha mchog ma hA gu ru rje :
gang 'dul der snang bkod pa bsam mi khyab :
snang srid dbang sgyur pad+ma rgyal la bstod :
rje btsun chen po pad+ma thod phreng rtsal :
ma 'ongs lnga brgya tha ma'i dus skabs 'dir :
thugs bskyed ma bsnyel dam bca' dus la babs :
dbang skur byin rlobs mchog gi dngos grub stsol :
nad gdon bar chad mi mthun zhi ba dang :
tshe dang bsod nams dpal 'byor 'phel zhing rgyas :
snang srid 'dod dgu'i tshogs rnams dbang du sdus :
bkres skom mu ge god kha snying stong dang :
nad mtshon rgya 'dre 'gong po'i gnod pa zlogs :
bshad sgrub dge 'dun dam chos dar zhing rgyas :
'gro don phrin las phyogs mthar khyab par mdzod :
thugs kar pad+ma dmar po 'dab brgyad pa'i //
ze'u 'brur nyi mar hrIHyig bye ru'i mdog
/sngags phreng g.yon du bkod nas g.yas su 'khor //
'od zer dmar pos rgyal ba kun mchod cing //
de kun dbang byed lha yi rnam par byon //
rang thim gzi brjid nus mthu phun sum tshogs //
phyir 'phros dbul phongs skyon bsal snang srid kyi //
dwangs bcud thams cad thugs srog hrIHla thim //
dngos grub thams cad char ltar 'beb par bsgom //
badzra gu ru cung zad dang /
oM AHhU~M badzra gu ru pad+ma sid+d+hi hU~M:
zhes ci nus bzla /
sngags sham ni /
oM AHhU~M gu ru pad+ma rA dza a nri nA ga A yuHpuN+ye bA su nA nA kha d+he rat+na sid+d+hi dzaHhU~M:
zhes ci mang bzlas pas rtags khyad par can 'byung ngo //
mthar thugs sgrub brgya skong dang /
gtor 'bul sogs gzhung ltar bya zhing /
rjes kyi las rim rnams spyi dang mthun no //
de ltar gu ru pad+ma rgyal po la bsten pa'i tshe dang bsod nams 'phel ba'i thabs snyigs dus shin tu byin rlabs che ba'i man ngag 'di bzhin dad ldan bkra nor gyis shog bu phul nas rten 'brel legs tshogs mtshungs pas byas so //
'di la rgyas par skong brgya dang tshogs 'khor yang byas na dngos grub char ltar 'beb par 'gyur ro //
mang du spel na yid bzhin nor bu gzhan la btsong pa dang mtshungs pas gud du sbos shig
/sprel zla ba'i tshes dgu dang nyi shu lnga tshes brgyad zla ba gang byung gi yar mar tshes bcu rnams la nan tan byas na gnad che ba yin no //
zhes karma bstan 'dzin phrin las kyis bris pa dge legs 'phel /
mang+ga laM///
/
