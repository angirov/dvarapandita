oM swasti /
gang zhig rgyal ba thams cad kyang //
spro bsdu'i byed po 'jig rten mgon //
thugs rje'i gter chen der btud nas //
sgrub thabs dbang chog mdo tsam bri //
'dir rgyal po bka' 'bum las /
thugs rje chen po phyag bzhi pa'i sgrub thabs dang 'brel bar dbang bskur ba'i tshul la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad kyi bsham ni /
dus khyad par can la gnas khang mdzes par brgyan /
stegs bu khebs dang ldan pa ras bris kyi dkyil 'khor bkram /
dbus su bum pa chas ldan bcud kyis gang ba bzhag
/shar du dkar gsum sogs kyis brgyan pa'i mchod gtor /
lhor dbu rgyan /
nub tu chang dang bu ram sogs sbyar ba'i thod pa'i khar me long la sin+d+hu ra'i chos 'byung hrIHyig dang bcas bris pa'i steng du byang sems dkar dmar dang cu gang gur gum rnams mngar gsum dang sbyar ba'i ril bu slob ma'i grangs mnyam bkod pa dang /
byang du sku gzugs dang sngags byang gi tsakli rnams bzhag
/glegs bam /
dung /
chos dbyug rnams phyogs ci bder bkod /
mtha' mchod pa rnams kyis mdzes par bskor /
gzhan yang las bum rdor dril me tog sngon gtor sogs 'og tu dgos pa'i yo byad thams cad tshogs par bya'o //

//gnyis pa sgrub pa'i thabs la skyabs sems sngon du 'gro bas /
rang gi snying gar a las zla ba'i dkyil 'khor gyi steng du hrIHdkar po /
de las 'od zer 'phros /
bla ma dang thugs rje chen po'i lha tshogs sangs rgyas sras dang bcas pa thams cad spyan drangs te mdun gyi nam mkhar bzhugs par gyur /
dus gsum bzhugs pa'i bla ma thams cad dang //
thugs rje chen po'i dkyil 'khor lha tshogs dang //
phyogs bcu'i sangs rgyas byang sems sras dang bcas //
rang bzhin gnas nas spyan 'dren gshegs su gsol //
lus ngag yid gsum gus pas phyag 'tshal lo //
dngos 'byor yid sprul mchod pa dam pa bzhes //
tshe rabs sngon nas da lta yan chad du //
sdig pa'i las rnams ci bgyis so sor bshags //
skye bo nyan thos rang rgyal byang chub sems //
dus gsum dge rtsa bgyis la rjes yi rang //
dus gsum sangs rgyas zhal nas gsungs pa yi //
chos 'khor sems can rnams la bskor du gsol //
'gro don mi mdzad mya ngan 'da' bzhed la //
'gro ba'i don du bzhugs par gsol ba 'debs //
bdag gzhan dge ba'i rtsa ba gang bsags pa //
bla med rdzogs pa'i byang chub thob par shog
/ces pa'am rgyun bshags gang 'os shig bya /
badzra muHsa tshogs zhing gshegs /
tshad med bzhi spyi dang mthun par bsgom /
oM swa b+hA ba shud+d+haHsarba d+harmA swa b+hA wa shud+d+ho\u0f85 haM/
zhes pas chos thams cad stong par sbyangs /
stong pa'i ngang las raM las nyi ma'i steng du /
hU~M las sna tshogs rdo rje hU~M gis mtshan pa de las 'od zer 'phros /
phyogs mtshams thams cad rdo rje srung ba'i gur khang ye shes kyi me 'bar bas kun tu khyab par gyur /
srung 'khor gyi dbus su b+h+rU~M las byung ba'i gzhal yas khang gru bzhi sgo bzhi pa rta babs sogs mtshan nyid thams cad yongs su rdzogs pa /
phyi rol gyi steng na 'khor lo rtsibs stong bres shing /
'og gzhi pad+ma 'dab ma stong du gdal ba /
de'i nang du pad+ma 'dab ma bzhi pa dang bcu gnyis rim pa can gyi lte ba dang 'dab ma rnams la paM dang a las byung ba'i pad+ma dang zla ba brtsegs pa re re /
bar khyams dang sgo bzhir pad rkyang lha grangs dang mnyam pa'o //
dbus kyi gdan la hrIHlas pad+ma dkar po hrIHsa mtshan pa las 'od 'phros 'dus /
oM ma Ni pad+me hU~M/
rang nyid 'phags pa spyan ras gzigs dbang phyug sku mdog dkar po zhal gcig phyag bzhi pa phyag dang po gnyis thugs kar thal mo sbyar ba /
g.yas 'og ma shel phreng dang g.yon 'og ma pad+ma dkar po'i sdong bu 'dzin pa /
mdzes shing 'dzum pa'i nyams can zhi ba'i spyan gyis gzigs pa /
ral pa'i thor tshugs can /
dar sna tshogs pa'i stod g.yogs dang smad dkris gsol zhing rin po che'i rgyan thams cad kyis brgyan pa /
zhabs rdo rje skyil krung gis bzhugs shing /
mtshan dpe'i lang tsho rgyas pa /
'od dang 'od zer dpag med spro ba'i bdag nyid can du bzhugs pa'o //
nang gi pad 'dab bzhi'i mdun du hrIHlas yi ge drug ma gtso bo dang mtshungs pa las lha mo'i cha byad 'jo sgeg gi rnam 'gyur dang ldan pa /
g.yas su nor bu 'dzin pa dkar po g.yas rin po che dang g.yon phreng ba 'dzin pa /
g.yon du rig sngags 'dzin ma dkar mo g.yas shel phreng dang g.yon pad+ma 'dzin pa /
gnyis ka'ang gtso bo'i zhal la blta zhing pus mo phyogs gcig la btsugs pa'i 'dud tshul gyis gnas pa /
rgyab tu snang ba mtha' yas dmar po sprul sku'i cha byad can mnyam gzhag skyil krung gis bzhugs pa /
phyi'i pad+ma 'dab ma bcu gnyis kyi drug la rim bzhin rnam snang dkar po 'khor lo 'dzin pa /
mi bskyod pa sngon po rdo rje /
rin chen 'byung ldan ser po rin po che /
snang ba mtha' yas dmar po pad+ma /
don yod grub pa ljang gu rgya gram /
'jig rten dbang phyug dkar po pad+ma 'dzin pa /
thams cad kyang dar dang rin po che'i rgyan can skyil krung gis bzhugs pa'o //
de re re'i g.yon logs kyi 'dab ma rnams la rim pa bzhin /
sangs rgyas spyan ma dang /
kun tu bzang mo dang /
mA ma kI dang /
gos dkar mo dang /
sgrol ma dang /
shes rab kyi pha rol tu phyin ma rnams sku mdog dang phyag mtshan rang rang gi yab dang mtshungs pa la lha mo'i 'jo sgeg gis 'dud pa'i tshul du gnas pa'o //
sgo bzhi'i shar du brgya byin dkar po pi waM 'dzin pa dang /
thags bzang ris sngon po go cha 'dzin pa /
lho sgor shAka thub ser po gseg par 'dzin pa /
nub sgor seng ge rab brtan nag po pu ti 'dzin pa dang /
nam mkha' mdzod dmar po sgrom bu 'dzin pa /
byang sgor chos rgyal nag po me chu 'dzin pa ste /
drug ka'ang tshangs par spyod pa'i cha lugs can bzhengs stabs kyis bzhugs pa /
khyams la dus gsum gyi sangs rgyas stong rtsa gnyis sems dpa'i tshul gyis bzhugs pa'o //
rang gi snying gar pad+ma dang zla ba'i steng du hrIHdkar po /
de las 'od zer 'phros pas 'phags pa thugs rje chen po 'khor dang bcas pa spyan drangs par bsam la /
hrIH
rang bzhin lhun gyis grub pa'i gnas mchog nas //
chos sku skye med dbyings las ma g.yos kyang //
gzugs sku 'gro ba'i don du sku sprul pa //
thugs rje'i dbang gis gnas 'dir gshegs su gsol /
oM ma Ni pad+me hU~M/
e h+ye hi dzaHhU~M baM hoH
zhes spyan drangs te mdun gyi nam mkhar bzhugs pa la /
chos kyi sku la gnyis 'dzin mi mnga' yang //
ma 'gags rnam rol longs spyod rdzogs skur bstan //
thugs rjes 'gro ba'i don mdzad sprul pa'i sku //
sku gsum ye shes lha la phyag 'tshal lo //
oM ma Ni pad+me hU~M/
At+ma naM nir+YA ta yA mi /
zhes pas phyag bya /
thugs rje chen po 'khor dang bcas pa la //
nyon mongs bkres skom gdung ba mi mnga' yang //
bdag cag bsod nams ye shes tshogs rdzogs phyir //
mchod pa'i tshogs kyis mnyes shing bzhes su gsol //
oM badzra ar+g+haM nas /
shab+da'i bar gyis mchod la /
hrIH
ye shes sku la gnyis 'dzin mi mnga' yang //
gnyis snang ye shes dam tshig sems dpa' gnyis //
gnyis su med par brtan par bzhugs nas kyang //
'gro don phrin las rdzogs par mdzad du gsol //
sa ma ya tiSh+Tha lhan /
dzaHhU~M baM hoH
ye shes pa rnams dam tshig pa so so la gnyis su med par gyur /
slar yang thugs ka'i sa bon las 'od 'phros dbang gi lha rigs lnga 'khor dang bcas pa badzra sa mA dzaHsa spyan drangs pa mchod de /
oM sarba ta thA ga ta a b+hi Shiny+tsa tu mAM/
zhes gsol ba btab pas /
oM hU~M swA AMHhA a b+hi Shiny+tsa AH
zhes gsung zhing dbang bskur /
sku gang dri ma dag chu'i lhag ma yar lud pa las rigs lngas dbu brgyan par gyur /
ces brjod cing bsam mo //
rang gi spyi bor oM dkar po /
mgrin par AHdmar po /
snying gar hU~M sngon po rnams kyis mtshan pa las sku gsung thugs rdo rje gsum du dbyer mi phyed par bsam zhing /
dus gsum sangs rgyas thams cad kyi //
sku gsung thugs dang dbyer med phyir //
sku gsung thugs su byin brlabs nas //
byin rlabs dbang bskur rgyas gdab bo //
kA ya sid+d+hi oM/
wA ka sid+d+hi AH
tsit+ta sid+d+hi hU~M zhes byin gyis brlab /
mchod pa ni /
hrIH
thugs rje chen po'i lha tshogs 'khor bcas la //
mchod yon zhabs bsil me tog bdug pa dang //
snang gsal dri mchog zhal zas rol mo sogs //
phyi yi mchod pa 'bul lo bzhes su gsol //
ar+g+haM nas /
shab+da'i bar dang /
sarba pU dza me g+ha AHhU~M zhes dang /
gzugs sgra dri ro reg bya chos la sogs //
bkra shis lha mos nam mkha'i khams bkang nas //
dkyil 'khor lha tshogs mnyes phyir mchod par 'bul //
dgyes shing bzhes nas byin gyis brlab tu gsol //
badzra rU pa /
badzra shab+da /
badzra gan+d+he /
badzra nai bid+yA/
badzra spar+she /
badzra d+harma sarba pU dza sa ma ya maN+Dal a la la hoH
zhes pas mchod /
bstod pa ni /
hrIH
thugs rje chen po ye shes lha yi lha //
yi ge drug ma shes rab dbyings kyi yum //
nor bu 'dzin pa sras mchog thabs kyi tshul //
rig sngags 'dzin ma shes rab sras mo'i tshul //
ye nas ma bsgrub rang dang gnyis med lha //
ye shes lha bzhi'i sku la phyag 'tshal bstod //
rnam snang mi bskyod rin 'byung snang mtha' yas //
don grub 'jig rten dbang phyug rigs kyi yab //
spyan ma bzang mo mA ki gos dkar mo //
sgrol ma sher phyin yum rnams la phyag 'tshal //
dus gsum bzhugs pa'i sangs rgyas stong rtsa gnyis //
'gro ba'i don du byang chub thugs bskyed nas //
byang chub sems dpa'i tshul gyis 'gro ba 'dul //
bskal bzang sems dpa' stong la phyag 'tshal bstod //
brgya byin thags bzang ris dang shAkya thub //
shAka seng nam mkha' mdzod dang chos kyi rgyal //
'gro drug sdug bsngal skyob phyir gang 'dul ston //
thub pa chen po drug la phyag 'tshal bstod //
ces bstod /
bzlas pa bya ba ni /
snying gar zla ba la hrIHyig sngags phreng dang bcas par gyur /
oM ma Ni pad+me hU~M/
zhes ci nus bzla zhing /
sku snang stong /
gsung grags stong /
sems stong nyid snying rje'i rang bzhin gyis sems can rnams kyi sdig sgrib sbyangs /
dag pa'i sku gsung thugs su rgyas gdab par bya'o //
thun 'jog khar snying ga'i hrIHyig gi 'od zer gyis dag pa'i snod bcud thams cad gzhal yas khang lha dang bcas pa la thim /
'khor rnams gtso bo la /
de yang snying ga'i hrIHla thim /
hrIHyungs 'bru tsam du gyur /
de yang 'ja' ltar yal nas stong nyid spros bral gyi ngang la mnyam par bzhag
/de las skad cig gis lhar langs te snod bcud gzhal yas khang dang lha sku'i lam khyer la sbyor zhing dge ba byang chub tu bsngo /
thun mtshams su byams snying rje byang chub kyi sems dang ma bral bar bya'o //
!
//gsum pa dbang gi cho ga ni /
thog mar yo byad rnams tshogs par byas nas bgegs bskrad /
mtshams bcad /
mchod rdzas byin gyis brlab pa rnams sngon du 'gro bas /
bdag bskyed bzlas pa dang bcas pa byas nas mdun bskyed sgrub pa 'am /
bdag mdun bum gsum dbyer med du bsgoms nas bzlas pa bya ba rnams phrugs gcig tu byas rjes /
slar yang bum lha la dmigs pa'i yi ge drug pa'i bzlas pa ci nus dang /
las bum du rta mgrin dmar po dbyug to dang zhags pa thogs pa bskyed /
de'i sngags oM h+ya grI ba hU~M/
zhes bzlas nas bdud rtsir zhu /
thod pa'i bdud rtsi la dmigs nas oM a mr-ita kuN+Da lI hU~M zhes pa'ang ci nus bzla zhing /
ting nge 'dzin gyi dbang blang ba'ang bya'o /

/slob ma rnams phyi rol du khrus byas /
phyag byas gral du 'khod pa la /
bgegs gtor gtang /
mtshams sbyor gyi khyad par /
de yang dus gsum gyi bde bar gshegs pa thams cad kyi mkhyen brtse nus gsum gyi spyi gzugs sam rang bzhin ni sangs rgyas 'od dpag med yin zhing /
de'i phrin las kyi rnam par rol pa ni 'phags pa spyan ras gzigs dbang phyug yin te bskal pa bzang po 'di la sangs rgyas stong dang 'khor los sgyur ba'i rgyal po stong la sogs par snang ba yang mgon po 'di nyid kyi rnam par rol pa las gzhan du med /
de phyir ston pas lhag pa'i lha 'di nyid kyi sgrub thabs mdo dang rgyud sde du mar gdul bya'i mos blo dang mtshungs par gsungs shing /
ris med pa'i 'gro ba mtha' dag gi mgon po bla na med par grub kyang /
khyad par gangs can bod kyi 'gro ba 'dul phyir chos kyi rgyal po srong btsan sgam por sprul nas phrin las kyi gdul zhing du byin gyis brlabs /
'phags pa'i sku gzugs kyi lha khang bzhengs /
zab rgyas kyi gdams pa'i sgo phye ste /
lha thugs rje chen po dang sngags yi ge drug pa'i sgo nas gdul bya rnams smin grol la bkod /
phyi rabs kyi don du sgrub thabs zhal gdams dang bcas pa ra sa'i dbu rtse byang ma'i rta mgrin gyi zhabs 'og la sogs par gter du sbas /
de nyid o rgyan chen pos mnga' bdag khri srong lde'u btsan la bstan cing gdams pa /
rgyal pos de la thugs dam du mdzad pas dngos grub thob /
phyis ra sa'i gter rnams grub thob dngos grub kyis bton nas mnga' bdag myang ral pa can la gnang /
nyang gis kyang zhal gdams 'ga' zhig bton nas gdams pa ma bu gcig tu 'dril ba rnams /
la stod pa mi bskyod rdo rje la bstsal pa sogs las rim par brgyud pa'i zab chos 'di nyid kyi dkyil 'khor du dbang bskur ba la slob dpon gyi bya ba rnams sngon du grub sogs 'brel bkod nas maN+Dal phul /
thal mo sbyar bas btud de /
slob dpon dgongs su gsol /
bdag ming 'di zhes bgyi ba la thugs rje chen po'i dkyil 'khor du dbang bskur du gsol /
lan gsum gyis gsol ba gdab /
slob dpon gyis rigs kyi bu khyod thugs rje chen po yi dam du 'dzin par 'dod pa de legs so //
dus de ring nas gzung ste skyabs su 'gro ba dang sdom pa gzung ba dang byang chub tu sems bskyed par gyis shig
/ces bsgo 'o //
rgyun bshags gang 'os shig sngon du 'gro bas /
sangs rgyas byang chub sems dpa' dang //
thugs rje chen po'i lha tshogs dang //
slob dpon bdag la dgongs su gsol //
bdag ming 'di zhes bya ba yis //
dus 'di nas ni gzung nas ni //
byang chub snying por mchis kyi bar //
sangs rgyas chos dang dge 'dun dang //
bla ma yi dam mkha' 'gro gsum //
gus pas yang dag gzung bar bgyi //
so so thar dang byang chub sems //
rig 'dzin nang gi sdom pa gsum //
bdag gis brtan por gzung bar bgyi //
sems can kun gyi don bsgrub phyir //
smon pa'i sems dang 'jug pa'i sems //
don dam sems mchog bskyed par bgyi //
bde gshegs sku yi rigs mchog dang //
rdo rje'i rigs dang rin chen rigs //
pad+ma'i rigs dang las kyi rigs //
rigs 'dus thugs rje chen po yi //
dam tshig rjes su gzung bar bgyi //
sku gsung thugs kyi byin rlabs dang //
dbang bskur mchog de bdag la stsol //
ces lan gsum gyis sdom pa gzung /
'bru gsum gyis bdud rtsi sbyin /
slob dpon dang mdun bskyed dbyer med thugs rje chen po 
gtso rkyang ngam 'khor dang bcas par 
mos su bcug la /
slob dpon gyi thugs ka'i 'od kyis slob ma'i lus sbyangs /
sgrub thabs bzhin gtso bor bskyed /
gnas gsum byin gyis brlab /
snying ga'i 'od kyis bskul bas phyogs bcu'i sangs rgyas dang byang chub sems dpa' thams cad bu yug 'tshubs pa ltar spyan drangs spyi bo nas thim par bsam la /
yig drug gi mthar dz+nyA na A be sha ya a A zhes bzla zhing spos dang rol mor bcas pas byin phab la brtan par bya'o //
oM pra tIts+tsha badzra hoHzhes pas me tog 'bul du gzhug
/de nas dbang dngos gzhi'i don du maN+Dal phul la /
sangs rgyas thams cad kyi ngo bo slob dpon dang /
sangs rgyas dang byang chub sems dpa' thams cad bdag la dgongs su gsol /
bdag ming 'di zhes bya ba la bum pa'i dbang bskur du gsol /
shin tu smin par mdzad du gsol /
phyi bum pa'i dbang gis lus smin par mdzad du gsol /
zhes lan gsum gyis gsol ba btab /
slob dpon dang dkyil 'khor gyi lha dbyer ma mchis pas bum pa'i chus dbang bskur bar mos shig byas la /
bkra shis bum pa lha yi gzhal yas khang //
thugs rje chen po'i lha tshogs bzhugs pa'i gnas //
gnyis su med pa byang chub sems kyi chus //
skal ldan rigs kyi bu la dbang bskur bas //
lus ngag yid gsum sgrib pa dag gyur nas //
thugs rje chen po'i sku ru smin par shog
/oM ma Ni pad+me hU~M oM AHhU~M kA ya a b+hi Shiny+tsa hU~M/
zhes dbang bskur bas bum pa'i chu rgyun gyis lus thams cad gang /
nyon mongs pa lnga sbyangs /
phung po lnga gnas sgyur /
ye shes lnga'i rtogs pa mngon du byas /
chu lhag ma spyi bor lud pa las rgyal ba rigs lngas dbu brgyan par bsam la /
oM ma Ni pad+me hU~M oM rat+na mu ku Ta a b+hi Shiny+tsa hU~M/
zhes brjod cing dbu brgyan bcing /
de ltar bum pa'i dbang bskur pas /
lus kyi dri ma dag
/lha sgom pa la dbang /
sprul sku thob pa'i skal pa can du byas so //
yang maN+Dal phul la /
sangs rgyas thams cad kyi ngo bo slob dpon dang /
sangs rgyas dang byang chub sems dpa' thams cad bdag la dgongs su gsol /
bdag ming 'di zhes bya ba la gsang ba'i dbang bskur du gsol /
gsang ba'i dbang gis ngag smin par mdzad du gsol /
zhes sbyar bas gsol ba 'debs /
me long gi steng gi bdud rtsi ril bu blangs la /
byang sems dkar dmar thabs dang shes rab ste //
bcud mchog bdud rtsi'i ro mchog bde ba skye //
yab yum gnyis med snyoms 'jug byang chub sems //
skal ldan rigs kyi bu la dbang bskur bas //
ngag la bdud rtsi'i ro mchog myang gyur nas //
lus ngag yid gsum bde ba bskyed par shog
/yig drug dang ma hA bo d+hi tsit+ta ma hA su kha a b+hi Shiny+tsa AH
zhes pas bdud rtsi ril bu dang thod pa'i ma da na blud /
de ltar bdud rtsi myangs pas lus thams cad bdud rtsis gang /
dug gsum gyi rnam rtog 'gags /
bde ba'i ye shes skyes par bsam mo //
gsang ba'i dbang bskur pas /
ngag gi dri ma dag
/sngags bzla ba la dbang /
longs sku thob ces rtogs pa bskyed /
yang maN+Dal phul /
sangs rgyas thams cad kyi ngo bo slob dpon dang /
sangs rgyas dang byang chub sems dpa' thams cad bdag la dgongs su gsol /
bdag ming 'di zhes bya ba la shes rab ye shes kyi dbang bskur du gsol /
shes rab ye shes kyi dbang gis yid smin par mdzad du gsol /
zhes gsol ba 'debs /
sin+d+hu ra'i yig 'bru las slob dpon gyi srin lag gis blangs pas snying gar thig le byas nas me long gtad la /
dag cing gsal la dri ma med pa yi //
gsal stong ngos gzung med pa rang gi sems //
lhan cig skyes pa'i ye shes 'di bstan pas //
shes rab ye shes dbang dang ldan par shog
/yig drug dang bo d+hi tsit+ta dz+nyA na a b+hi Shiny+tsa AH
de ltar kun rdzob kyi rkyen gyis don dam 'gyur med kyi gnas la sbyar bas bde stong zung 'jug gi ye shes skyes par bsam mo /
shes rab ye shes kyi dbang bskur pas /
yid kyi dri ma dag
/bde ba chen po'i ye shes sgom pa la dbang /
chos sku thob ces rtogs pa bskyed /
yang maN+Dal phul /
sangs rgyas thams cad kyi ngo bo slob dpon dang /
sangs rgyas dang byang chub sems dpa' thams cad bdag la dgongs su gsol /
bdag ming 'di zhes bya ba la rig pa rtsal gyi dbang bskur du gsol /
shin tu smin par mdzad du gsol /
de kho na nyid rig pa'i rtsal dbang gis sgo gsum smin par mdzad du gsol /
zhes gsol ba 'debs /
chos dbyug slob ma'i snying gar gtad de /
rang byung chos sku skye ba med pa la //
sna tshogs 'char ba rig pa'i rtsal yin te //
dbang po tshogs drug yul drug dbyings na gsal //
nyon mongs drug ni sku drug ye shes drug
/rang shar rang grol chos nyid rol pa'i ngang //
skal ldan rigs kyi bu la dbang bskur bas //
rig pa rtsal gyi dbang mchog thob par shog
/oM AHhU~M hrIHoM ma Ni pad+me hU~M tsit+ta a b+hi Shiny+tsa hU~M/
ma bcos rang byung bas gcig pur skyes pa /
chos nyid byang chub kyi sems dri ma med pas dkar ba /
sku gsum rang la shar bas tshigs gsum pa ste /
don nyon mongs spang du med /
ye shes sgrub tu med /
rang byung rang shar chos nyid byang chub sems kyi dbyings su grol ba'o //
dbang bzhi pa thob /
shes bya'i dri ma dag
/rang byung ye shes sgom pa la dbang /
ngo bo nyid sku thob pa'i skal pa can du byas so //
zhes rtogs pa bskyed do //
des dbang gi dngos gzhi song /
rjes gnang la /
sku lha bsgom pa'i rjes gnang ni /
slob mar gtso bo'i mngon rtogs bzhin sgom pa'i dmigs pa phog
/gnas gsum du dri bzang gi thig le byas la 'bru gsum brjod cing bsgom /
dkyil 'khor las ye shes kyi lha thugs rje chen po spros pa spyi bo nas thim par bsam ste /
sku gzugs mgo bor bzhag la /
thugs rje chen po ye shes lha yi lha //
'gro drug kun la thugs rjes mnyam par gzigs //
rang rig byang chub sems kyi lha yin te //
skal ldan rigs kyi bu la dbang bskur bas //
lus kyi sgrib pa bag chags kun sbyangs nas //
thugs rje chen po'i sku ru 'gyur bar shog
/yig drug dang kA ya a b+hi Shiny+tsa hU~M/
zhes bskur zhing snang ba lha sku'i lam khyer la bslab /
gsung bzlas pa'i rjes gnang ni /
dkyil 'khor pa'i thugs ka nas yi ge drug pa'i tshogs spros slob ma'i mgrin par thim par bsam la /
yi ge drug pa dngul gyis bris pa gtad la /
yi ge 'bru drug sprul sku cho 'phrul drug
/'gro drug skye sgo gcod cing sgrib pa sbyong //
thugs rje chen po'i yang snying yi ge drug
/skal ldan rigs kyi bu la dbang bskur bas //
ngag gi sgrib pa bag chags kun sbyangs nas //
thugs rje chen po'i gsung dang dbyer med shog
/yig drug dang wA ka a b+hi Shiny+tsa hU~M zhes bskur zhing /
slob dpon gyi thugs kar zla ba la hrIHyig sngags phreng dang bcas pa dang /
slob ma'i snying gar zla ba la hrIHyig tsam gsal btab /
slob dpon la mos gus byas pa'i rkyen gyis /
de'i thugs ka'i sngags phreng las sngags phreng gnyis pa mched /
zhal nas thon /
slob ma'i khar zhugs /
snying ga'i sa bon gyi mthar spar btab pa bzhin 'khod par bsam la /
yi ge drug pa lan bdun gyi rjes zlos bya /
deng phyin chad sngags bzla ba la brtson par gyis shig ces lung 'bogs /
gzhan don gyi rjes gnang ni /
glegs bam dang 'bud dung sogs gtad la /
chos kyi dung ni bla med mchog
/dri med kun tu gang bar gyis //
'khor los sgyur ba stobs po che //
chos kyi 'khor lo skor bar gyis //
snying rje chen po blo yi mchog
/bdud rtsi'i chu rgyun dbab par gyis //
ji srid 'khor ba ma stongs bar //
sems can kun don sgrub par gyis //
deng phyin chad rang gi nus pa dang 'tsham pas skal par ldan pa dag la 'gro ba'i don ci nus su sgrubs shig
/ces gzhan don byed par gnang ba sbyin no //
rjes dam tshig bsgrag cing khas blang ba dang /
maN+Dal yon 'bul sogs bya ste spyi dang mthun no //
slar yang dkyil 'khor la mchod bstod /
bzod gsol /
gshegs bsdu la sogs pa'ang bya ste spyi dang 'dra'o //
'di la rtsa ba'i gzhung du dbang gi cho ga dang lag len rgyas bsdus gnyis su gsungs pa las /
dngos bstan phyi ma ltar bkod kyang tshig tshogs tsam las don gyi snying po ma tshang ba med pa'i phyir 'di kho nas dgos pa 'grub par 'gyur ro //
mi 'a~Xgyur bde ba chen po'i dngos //
thogs me~Xd 'gro la stsol mdzad pa //
'phags pa'i sgrub thabs srong btsan gyi //
rdo~X rje~X'i gsung don snying por dril //
thugs rje chen po rgyal po lugs 'gro 'dul gyi sgrub thabs dbang dang bcas pa'i le'u tshan no ///
/
