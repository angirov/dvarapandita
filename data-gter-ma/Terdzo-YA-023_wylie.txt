@#//
zab lam bde gshegs kun 'dus kyi khrid yig zin ris su byas pa bsgom don gsal ba'i me long las khyad par can gyi sngon 'gro dang dngos gzhi'i khrid yig bzhugs so //
na mo gu ru lo ke shwa ra ya /
stong nyid 'od gsal ye shes mngon du mdzad //
bde chen snying rje'i gar gyis srid pa 'dzin //
mtha' la mi gnas zung 'jug rdo rje 'chang //
gter chen bla ma'i zhabs la gus pas 'dud //
de ltar spyi'i sngon 'gro mthar phyin nas gnyis pa bskyed rdzogs la 'jug pa'i nyer bsdogs khyad par can gyi sngon 'gro ni /
rtsa ba'i sgrub pa las /
yid 'ong dben pa'i sa phyogs su :
zhes pas yid dang mthun pa'i gnas chom rkun la sogs pa'i 'tshe ba med cing /
skye bo'i rgyu 'grul dang /
sgra'i glag cor sogs bsam gtan la tsher ma mi 'byung ba /
chu lus la 'phrod cing chu shing sogs mthun rkyen 'dzom pa /
bla ma dang mkha' 'gros byin gyis brlabs pa'i gnas dben pa nyid brten pa gal che ste /
bsam gtan chos drug las /
mang po rtag tu 'thab 'gyur te //
gnyis po dag kyang 'gran zlar 'gyur //
gzhon nu ma yi gdu bu bzhin //
bdag nyid gcig pur gnas par bya //
zhes gsungs pa bzhin no //
der spang bar bya ba sgo gsum gyi mi dge ba dang /
lung ma bstan gyi bya byed thams cad spang dgos par ma zad /
brtan pa cung zad ma thob kyi bar de srid du ting nge 'dzin la gnod na dge ba'i bya ba yin yang re zhig dor nas /
brten par bya ba ni /
yang dag pa'i bla ma dam pa dgongs nyams can dang /
sdig dang ma 'dres pa'i 'tsho ba'i yo byad /
'dir bskyed rim dang 'brel bar bsnyen sgrub las gsum byed na sgrub thabs bzhin du der dgos pa'i khyad par gyi yo byad rnams kyang tshogs par bya /
khyad par du ting nge 'dzin brtan pa'i rkyen lus kyi ngal dub drag shul dang /
ngag gi long gtam /
yid kyi rnam rtog rgyun bcad de dal ba gsum brten nas rnal 'byor la gzhol bar bya snyam du zhe dam drag po bcas /
de yang nyes pa lnga'i gnyen por spong ba'i 'du shes brgyad dang ldan pa'ang gdams ngag bsgom pa la med kha med kyi yan lag yin pas nges par bya dgos so //
de la nyes pa lnga ni /
dbus mtha' las /
le lo dang ni man ngag rnams //
brjed dang bying dang rgod pa dang //
'du mi byed dang 'du byed de //
'di dag nyes pa lngar 'dod do //
zhes pas nyams len la mi spro ba'i le lo /
bsgom bya'i tshig don brjed pa /
bying rgod kyi dbang du song ba /
de gnyis byung tshe gnyen po mi brten pa /
bying rgod zhi nas kyang ha cang gnyen po stobs ches na skyon du 'gyur ba'o //
de dag sel ba'i 'du shes brgyad ni /
snga ma las /
gnas dang de la gnas pa dang //
rgyu dang 'bras bu nyid du 'o //
dmigs pa brjed par ma gyur dang //
bying dang rgod dang rtog pa dang //
de spong mngon par 'du byed dang //
zhi tshe rnal du 'dug pa 'o //
zhes pas le lo'i gnyen por bsgom pa la yid 'dun pa ste gnas dang /
de la gnas pa 'bad rtsol gyi brtson 'grus dang /
'dun pa skye ba'i rgyu dad pa dang /
brtson 'grus kyi 'bras bu sgo gsum shin tu sbyangs shing las su rung ba dang bzhi'o //
dmigs pa brjed pa'i gnyen por tshig don mi brjed pa'i dran pa /
bying rgod gnyis byung ma byung rtog pa'i shes bzhin dang /
byung tshe spong ba'i gnyen po mngon par 'du byed pa /
ha cang gnyen po stobs ches pa'i gnyen por btang snyoms 'du mi byed pa dang brgyad do //
de dag ni khyad par can gyi sngon 'gro'o //
gnyis pa dngos gzhi ni /
sngar 'di nyid kyi dkyil 'khor du dbang thob na smos ma dgos /
ma thob na skabs 'dir dbang yongs su rdzogs pa bskur ba'am /
yang na skabs thob ltar bskyed rim gyi sngon du spros bcas kyi dbang dang /
rdzogs rim gyi sngon du spros med mchog dbang gong ma gsum bskur bas rgyud smin par byas nas khrid la 'jug go
/de la 'gro ba mtha' dag gdod ma nas sgrib gnyis kyi 'khrul pa dang bral ba'i sku gsung thugs mi shigs pa'i rdo rje gnyug ma bde bar gshegs pa'i snying por gnas kyang /
ma rtogs pa'i dbang gis 'khor ba'i chos sgo gsum nyer spyod dang bcas pa rmi lam gyi snang ba ltar glo bur 'khrul pa'i snang ngor shar nas zag bcas kyi las sna tshogs la spyad pas sdug bsngal gyis nyam thag go
/de bas na sbyang gzhi bde gshegs snying po /
sbyang bya ma dag glo bur gyi dri ma yin pas /
de sbyong byed kyang /
dang por bskyed rim gyis 'khor ba'i chos 'di dag med pa gsal snang tsam du thag bcad de dag pa'i snang bar bsgyur nas bsgoms pas sgrib pa kun brtags glo bur gyi cha sbyong ba dang bsod nams kyi tshogs bsags /
rdzogs rim gyis gnas lugs bzhin du mngon sum du nyams su myong bar byas pas sgrib pa sa bon gyi cha sbyangs nas ye shes kyi tshogs rdzogs par byed pa yin pas /
de la ltos nas rtsa bar /
gnyis par bskyed dang rdzogs pa ste :
zhes pas bskyed pa'i rim pa dang /
rdzogs pa'i rim pa gnyis /
dang po la'ang /
bskyed rim gtso bor byed pa'i dbang du byas te rgyas pa dang /
rdzogs rim gtso bor byed pa'i rten tsam du bskyed rim bsdus pa'i tshul gnyis las /
dang po ni /
rtsa bar /
dang po rgyas pa'i rim pa la :
mos na de yi man ngag rnams :
sgrub thabs bzhin du bsgom par bya :
zhes pas sgrub rten la brten nas rang nyid de dang ro gcig tu byas te las byang ltar phyi dkyil sgom pa phyi sgrub bsnyen pa'i yan lag
/nang ltar dkyil 'khor lus la 'god pa nang sgrub sgrub pa'i yan lag
/gsang ba ltar rtsa la 'god pa gsang sgrub las kyi sbyor ba dang /
yang gsang sems la 'god pas lha sku rig rtsal du ngo sprod pa yin pas /
phyi ma gnyis don la sgrub pa chen po'i yan lag go
/'on kyang da res 'dir rdzogs rim gtso bor byed pa'i skabs yin pas de dag gtang snyoms su byas kyi /
spro na rtsa ba'i sgrub thabs ma bu dang /
rjes mdzad pa'i bsnyen yig sogs las shes par bya'o //
gnyis pa bsdus pa'i tshul la /
sku phyag rgya'i rnal 'byor dang /
gsung bzlas pa'i rnal 'byor gnyis las /
dang po ni /
rtsa bar /
yang na sngon 'gro mthar phyin pas :
stong nyid ngang las skad cig gis :
rang nyid jo bo spyan ras gzigs :
rgyan dang cha lugs yongs rdzogs pa :
gsal la ma 'dres dam tshig lha'i :
ngo bor bsgoms pa'i lus kyi dbus :
d+hU ti   dbu ma ni /
bde mchog las /
rgal tshigs dbyug pa'i rnam pa 'di //
mchog gi he ru ka yi rten //
phung po khams sogs sangs rgyas kyi //
ka ba zhes ni mngon brjod bya /   phyi dkar nang dmar ba :
dwangs gsal mi g.yo'i 'gram gnyis na :
ro ma dang ni rkyang ma gnyis :
khrag dang khu bas gang ba nyid :
'khor lo bzhi yi lte ba ru :
thim pa'i tshul du mi mngon pa :
ro ma las ni rak+ta dang :
rkyang ma las ni shu kra gnyis :
lhan cig steng dang 'og dag nas :
'phyur ba chos kyi 'khor lor son :
de gnyis zla ba nyi mar gyur :
de dbus rlung sems dwangs ma hrI:
gsum ka gcig 'dres de nyid las :
'od 'phros tshur 'dus yongs gyur pa :
rang nyid ci 'dra'i ye shes sems :
dwangs gsal 'bar ba'i 'od 'phro ba :
rgyan dang cha lugs yongs rdzogs pa'i :
snying gar ut+pal dmar po'i dbus :
ting 'dzin hrIHyig yungs 'bru tsam :
zhes gsungs te /
yang na zhes pa ni rgyas pa mi nus na bsdus pa 'di tsam bsgom zhes 'dam kha can du gsungs pa'o //
de'i sgom tshul ni /
thog mar gnad gdams las /
dngos gzhi'i nyams dang rtogs pa'i rtsal :
skyed byed myur ba'i lam gyi sgo :
zhes pas sngon 'gro ni dngos gzhi'i lam gyi nyams rtogs skyed byed kyi sgo yin pas sngar mthar phyin pa song na /
skyabs sems bla ma'i rnal 'byor tsam gyis chog mod /
de ltar ma yin na /
snga thun la thun mong dang thun mong ma yin pa'i sngon 'gro rnams drag la 'jur pa yun ring thung ci rigs par bya zhing /
phyi thun rnams la bsdu na thun la 'jug pa'i sngon 'gro tsam byas rjes lus gnad rnam snang chos bdun spyi dang mthun pa tsam byas la gzung 'dzin gnyis bsdus kyi chos thams cad rang bzhin gyis rnam par dag pa stong nyid de bzhin nyid kyi ting nge 'dzin dang /
de ma rtogs pa'i sgyu ma lta bu'i sems can rnams la 'gag med snying rje'i rtsal snang kun tu snang gi ting nge 'dzin la dar gcig mnyam par gzhag
/de gnyis zung du 'jug pa'i rgyu las pad+ma dang nyi zla'i gdan la bdag nyid jo bo thugs rje chen po spyan ras gzigs sku mdog dmar po zhal gcig phyag bzhi pa /
phyag dang po gnyis thugs kar thal mo sbyar ba'i bar du rdo rje bsdams pas yum la 'khyud pa /
'og ma gnyis kyis g.yas pad+ma'i phreng ba dang /
g.yon ut+pal dmar po'i sdong bu 'dzin pa /
zhabs rdo rje'i skyil krung can dar dang rin po che dang rus pa'i rgyan gyis brgyan pa /
sku las dri ma med pa'i 'od zer 'phro ba /
mdzes shing yid du 'ong ba khro 'dzum chags pa'i nyams can /
de'i pang na yum gsang ba ye shes ma sku mdog dmar gsal zhal gcig phyag bzhi pa /
phyag dang po gnyis kyis gri gug dang thod pa 'dzin pas yab kyi mgul nas 'khyud pa /
g.yas 'og mas ral gri dang /
g.yon 'og mas kha T+wAM ga 'dzin pa /
zhabs gnyis pad+ma'i skyil krung gis yab la 'khyud pa gcer bu skra grol zhing lang tsho rgyas pa'i nyams can rus pa'i rgyan gyis brgyan pa'o //
de ni dam tshig sems dpa' bsgom pa'i rim pa ste /
rim gyis gsal btab cing /
mi gsal na bris sku lta bu la mig rengs rengs su bltas pas yid la gsal snang shar ba na de la rtse gcig tu yid bzhag nas bsgoms pas gsal bar 'gyur gsung ste dmigs skor dang po'o //
de ltar bsgoms pas lha'i rnam pa yid yul du gsal legs par thebs pa dang /
phyi lha'i rnam pa de ga la nang stong ra phru ma phus gdab pa ltar gsal ba'i dbus su rtsa a ba d+hU ti phyi dkar la nang dmar ba sbom phra sba lcag tsam pa sbubs stong /
dwangs shing sgrib pa med par gsal ba /
drang zhing g.yo ba med pa /
yar sna tshangs bug dang /
mar sna gsang gnas su zug pa /
de'i g.yas su ro ma dmar po khrag gis gang ba dang /
g.yon du rkyang ma dkar po khu bas gang ba /
yar sna smin mtshams nas sna bug gi nang gnyis su zug cing mar sna lte 'og sor bzhi'i thad nas gug pa'i sna d+hU tir tshud pa /
'khor lo bzhi'i thad kar d+hU ti la thim pa'i tshul du nang khongs 'brel bar gnas pas mi mngon pa /
de ltar rtsa gsum srog shing bslang ba lta bu la 'khor lo bzhi gdugs kyi rtsibs ma bskon pa lta bu ste /
'khor lo bzhi'i lte ba'i d+hU ti nas phyogs bzhir rtsa re re ste rtsa bzhi bzhi gyes pa las snying gar de las gnyis rer gyes pas rtsa 'dab brgyad /
mgrin par de las kyang gnyis rer gyes pas bcu drug
/spyi bor de las kyang gnyis reragyes pas so gnyis /
lte bar snying ga ltar gyes pa'i rtsa 'dab brgyad kyi bzhi las gnyis rer gyes pas bcu gnyis dang /
de'i sngar gyes pa'i brgyad las lnga lnga dang /
ma gyes pa'i bzhi las drug drug ste drug cu rtsa bzhi las /
drug re gyes pa'i ya gyal re re rlung mi 'bab pas stong pa'i rtsa bzhi zhes zer te /
rtsa 'dab thams cad kyang dwangs gsal sbubs stong gi rnam pa can du bsgom ste dmigs skor gnyis pa'o //
'di la 'khor lo bzhi gsal ma thebs na rtsa gsum gsal btab pa tsam gyis kyang dgos pa 'grub gsung /
de ltar gsal thebs pa dang mngon byang lnga'i sgo nas ye shes sems dpa' bsgom pa ni /
rkyang ma'i mar sna las khu ba d+hU ti'i nang du zhugs te 'og nas yar skya phyur phyur 'ongs pa snying ga'i 'khor lo'i lte bar son pa na zla ba'i dkyil 'khor nya gang bar gyur pa ni me long lta bu'i ye shes /
smin mtshams kyi thad kyi ro ma las rak+ta d+hU ti'i nang du thogs pa med par zhugs te steng nas mar dmar phyur phyur babs pa snying ga'i 'khor lor sleb pa na nyi ma'i dkyil 'khor du gyur pa ni mnyam nyid ye shes /
nyi zla gnyis kyi bar du rlung sems mi shigs pa'i dwangs ma hrIHyig dmar po gsal zhing 'tsher ba ni sor rtog ye shes /
de gsum zhu nas gcig tu 'dres pa'i 'od phung las 'od zer spro ba dang bsdu ba'i sbyor bas sangs rgyas kyi mdzad pa sgrub pa ni bya ba grub pa'i ye shes /
de yongs su gyur pa las rang 'dra ba'i ye shes sems dpa' rgyan dang cha lugs yongs su rdzogs pa dwangs gsal 'bar ba'i 'od zer 'phro bar bsgom pa ni chos dbyings ye shes kyi cho ga ste /
dgyes rdor las /
zla ba me long ye shes te //
bdun gyi bdun pa mnyam pa nyid //
rang lha'i sa bon phyag mtshan ni //
so sor rtog par brjod par bya //
thams cad gcig gyur nan tan nyid //
rdzogs pa chos dbyings dag pa ste //
mkhas pas cho gar gsungs pa yi //
rnam pa lnga po sgom pa nyid //
ces gsungs pa ltar bsgom ste dmigs skor gsum pa'o //
de ltar gsal brtan du gyur pa'i ye shes sems dpa'i thugs kar ut+pal dmar po 'dab ma brgyad pa kha gyen du bye ba ge sar zi phol dang bcas pa'i dbus su ting nge 'dzin sems dpa' hrIHyig dmar po yungs 'bru tsam pa mar me ltar 'bar zhing gsal bar bsgom /
de ltar sems dpa' gsum rim par gsal btab cing /
me long nang gi gzugs brnyan gyi dpe dang sbyar te rnam pa gsal la der 'dzin med pa'i lha sku gsal stong de la gnad du bsnun nas sgom pa gal che ste /
rgyal po lung bstan rdo rje'i zhal nas /
lha yi sku ni gsal bsgoms na //
bsod nams tshogs chen thob par 'gyur //
de nyid gzugs brnyan tshul shes na //
ye shes tshogs chen thob par 'gyur //
zhes gsungs shing /
gdod nas rang bzhin gyis rnam par dag pa rdo rje mi shigs pa gsum gyi lha'i bdag nyid nga'o snyam du nga rgyal yang bya ste dmigs skor bzhi pa'o //
'dir ye nas rang byung gi lha'i rnam pa lam byed yin pas ye shes pa spyan drangs nas bstim pa sogs ma byas kyang chog ste /
gnyug ma'i lha de glo bur dri bral gyi rgyal ba rnams dang gdod ma nyid nas rang bzhin dbyer med du bzhugs pas dam ye dbyer med pa'i rgyu mtshan gyis yin la /
yang las gzhung las 'byung ba ltar spro na byas kyang 'gal ba ni ma mthong ngo gsung /
gnyis pa gsung bzlas pa'i rnal 'byor la gsum ste /
yid bzlas rtsa ba'i bzlas pa dang /
de'i las sbyor sbyang ba gsum /
skyo na ngag gi bzlas pa bya ba'o //
dang po ni /
rtsa bar /
de las 'od zer sor gcig tu :
'phro zhing de nas mi mngon par :
bun bun yal bar bsgoms byas la :
sems bzung yid kyi bzlas pa bya :
zhes gsungs te /
bdag nyid sems dpa' sum brtsegs su bsgoms pa'i rnam pa gsal brtan gyi nyams skyes pa na /
ting 'dzin sems dpa' hrIHyig dmar po 'bar ba'i rnam pa can de las 'od zer dmar po ring thung sor gcig tsam re spros pa'i rtse mo bun bun yal bar bsgoms la /
yi ge bcu pa'i yid bzlas bya ba yin te dmigs skor dang po'o //
gnyis pa las sbyor sbyang ba la gsum ste /
bgegs sbyang zhing bsrung ba /
nad gdon sbyang ba /
sdig sgrib sbyang ba'o //
dang po ni /
rtsa bar /
slar yang hrIHlas 'od zer 'phros :
'od zer mtshon cha 'bar ba'i me :
spros pas bgegs bskrad phyogs mtshams kun :
bsrung ba'i 'khor los brtan par bya :
zhes gsungs te /
ting 'dzin sems dpa' hrIHyig las 'od zer tsha zhing rtsub pa me dang mtshon cha'i rnam pa can nyi zer rdul phran lta bu spros pas bar du gcod pa'i bgegs thams cad mthar bskrad /
'od zer rnams tshur 'dus pa las mtshon cha dang me'i gur gyis bcings te brtan par bsam la yid bzlas bya ste dmigs skor gnyis pa'o //
gnyis pa nad gdon sbyang ba ni /
rtsa bar /
ting 'dzin hrIHlas mtshon cha dang :
'bar ba'i me yis rtsa sbubs gang :
nad gdon ba spu'i khung bu nas :
phyir ded drag po'i me lce yis :
rab tu bsregs shing bcom par bsam :
zhes gsungs te /
hrIHlas me mtshon sngar ltar spros te rtsa sbubs thams cad khengs pas nad rnams rnag khrag ljan ljin dang gdon rnams srog chags phra mo'i rnam par ba spu'i bu ga thams cad nas phyir ded de bsregs shing gtor bas lhag med du sbyangs par bsam la yid bzlas bya ste dmigs skor gsum pa'o //
gsum pa sdig sgrib sbyang ba ni /
rtsa bar /
hrIHlas me 'od kun+dA ltar :
dkar ba spros pas rang rgyud kyi :
sdig sgrib thams cad bsregs shing sbyangs :
lus nang gang ba'i me lce rnams :
ba spu'i sgo nas phyir song bas :
skye 'gro'i lus zhugs sdig sgrib rnams :
bsregs sbyangs 'od kyi rnam par ni :
ting 'dzin hrIHla bstim par bya :
zhes gsungs te /
ting 'dzin sems dpa' hrIHyig las me 'od dkar po gsal zhing 'bar ba spros pas rang gi lus nang thams cad gang /
sdig sgrib rnams tshang mang gi dud pa ltar nag ngam me gnas pa thams cad bsregs shing sbyangs pas lus nang dkar sang gis dag par bsam la yid bzlas bya /
de nas lus nang gi me lce rnams rang gi ba spu'i bu ga thams cad nas thogs pa med par phyir 'thon te /
sems can thams cad kyi lus nang du zhugs nas sdig sgrib rnams sngar ltar bsregs shing sbyangs pas 'od du zhu nas tshur 'dus pa snying ga'i hrIHla thim par bsam la yid bzlas bya ste dmigs skor bzhi pa'o //
gsum pa ngag gi bzlas pa ni /
rtsa bar /
slar yang hrIHmthar sngags phreng rnams :
shin tu phra bar bsgoms pa las :
'od 'phros don byas bdag la bstim :
sgrub dang bde chen bzlas pa bya :
zhes gsungs te /
de la gnyis las /
spro bsdu'i bzlas pa ni /
snying ga'i hrIHyig gi mthar sngags kyi yig 'bru rnams spus bris pa ltar shin tu phra ba'i gzugs kyis ldem me g.yas su bskor ba /
de las 'od zer spros pas mkha' khyab kyi rgyal ba mchod /
byin rlabs dang dngos grub thams cad 'od kyi rnam par bsdus nas rang la thim pas sgrib pa dag tshogs rdzogs /
dbang bzhi thob par bsam /
yang mkha' khyab kyi sems can la phog pas las nyon sdig sgrib sogs glo bur gyi dri ma thams cad sbyangs pas rdo rje mi shigs pa gsum gyi ngo bor sangs rgyas te /
snod bcud kyi snang ba thams cad lha dang gzhal yas khang /
sgrar grags pa thams cad sngags kyi rang sgra
/dran rtog thams cad mtha' bral nam mkha' lta bu'i ngang nas ngag gi bzlas pa ci nus bya ste dmigs skor lnga pa'o //
bde chen gyi bzlas pa ni /
thugs ka'i hrIHlas bzla bya'i sngags kyi phreng ba yab kyi zhal nas yum gyi zhal du zhugs /
pad+ma nas rdo rje'i lam brgyud de thugs ka'i hrIHla thim pa'i tshul gyis sngags phreng 'gal me 'khor ba lta bu la shes pa gtad cing /
bde stong dbyer med gsal la mi rtog pa'i ngang la mnyam par gzhag nas ngag gi bzlas pa bya ste dmigs skor drug pa'o //
sku phyag rgya dang gsung bzlas pa'i rnal 'byor gyi skabs thams cad du thun 'jog pa'am nyal ba'i tshe /
dag pa'i snod bcud thams cad rang la bstims nas rim bzhin thugs ka'i hrIHyig gi bar du bsdus te /
de nyid shin tu phra ba la sems yun ring du bzung /
de yang bsdus te 'od gsal stong nyid kyi ngang la mnyam par gzhag
/nyal ba las ldang ba'am /
spyod lam la 'jug pa na /
ci snang lha sku sgyu ma lta bu /
sgrar grags gsung /
dran rig thugs su shes par byas la /
bdag sogs sems can thams cad kyi :
lus ni snang stong 'od skur dag :
ngag ni gzhom med rang sgrar yal :
sems rtog bde chen chos skur grol :
bde gshegs thugs rje'i lha tshogs kyi :
sku gsung thugs su lhun grub shog :
ces bsngo ba bya ste 'og ma rnams la'ang shes par bya'o //
de ltar 'bad pas rnam rtog gi rgyu ba je nyung dang /
brtan pa je thob tu gyur te /
rim gyis g.yo thob goms brtan mthar phyin pa'i nyams lnga dang /
bsam gtan mig sgron gyi rang 'grel las /
nges par drod gsum myong nas ni //
rtags kyi rnam pa cir yang 'char //
zhes pas phyi'i drod lus yang ba snyam byed pa /
nang gi drod dbugs rgyu ba mi tshor ba /
gsang ba'i drod spyod yul sgyu ma lta bur shes pa sogs 'byung zhing /
de ltar nyams su myong ba'i rtags kyang mang du 'byung gsung ste /
de dag shes par bya ba dang yon tan ngo sprod cing skyon bcos tshul sogs bla ma dam pa'i zhal las shes par bya'o //
'di rdzogs rim gyi rten du 'gro tshul gang zhe na /
lha'i sku sgom pa sku rdo rje'i /
sngags bzla ba gsung rdo rje'i /
'od gsal du 'jug pa thugs rdo rje'i rdzogs rim gyi rten du 'gro ba yin no //
'di dag tu'ang spro na bskyed rim gyi sbyang gzhi sbyong byed sogs go don ji ltar rigs pa bshad par bya'o //
de dag ni rim pa dang po bskyed rim gyi khrid do //
de nas rim pa gnyis pa'i khrid tshul /
rtsa bar /
gnyis pa rdzogs pa'i rim pa la :
mi shigs gsum 'bras yan lag ste :
zhes gsungs pas /
rtsa ba'i man ngag rdo rje gsum gyi rnal 'byor /
de la brten te mi 'gyur rtag pa'i 'bras bu mngon du byed tshul /
yan lag gi man ngag dum dum khrigs kyi skor dang gsum mo //
dang po ni /
phra ba'i lus ngag yid rtsa rlung thig le'i byed bcings la brten nas /
shin tu phra ba'i sgo gsum mi shigs pa'i dwangs ma rdo rje gsum du byed pa'i rnal 'byor yin pas na rdo rje gsum gyi rnal 'byor zhes bya ste /
de la gsum /
lus rtsa dag par byed pa sku rdo rje'i rnal 'byor /
ngag rlung dag par byed pa gsung rdo rje'i rnal 'byor /
yid thig le dag par byed pa thugs rdo rje'i rnal 'byor ro //
dang po ni /
rtsa bar /
dang po lus gnad mi g.yor bcings :
rtsa gsum gsal btab ro rkyang las :
shu kra dang ni ra dza ta :
d+hU ti'i lam nas gzha' tshon ltar :
bkra ba'i rlung rnams byung ba gang :
lte ba'i 'khor lor son pa na :
ti la dmar skya dwangs shing 'tsher :
tsa na ka yi 'bru yi tshad :
de dbus rang sems hrIH'i rnam pa :
mi shigs pa yi ngo bo la :
rtse gcig mnyam gzhag brtan par bya :
'phro na tha mal rnam rtog rnams :
spangs nas sngar bzhin yang yang sgom :
de brtan tha mal rnam rtog dang :
dbang shes nang du ldog nye'i ltas :
smig rgyu la sogs rtags lnga 'char :
de tshe thig le'i rnam pa las :
yul snang gzhan rnams 'gags gyur pa :
'di nyid goms par gyur pa 'o :
zhes gsungs te /
sngon 'gro dang bskyed rim sgom pa sngon du btang nas /
stan bde ba la lus gnad mi g.yo bar 'ching ba gal che ste /
de'i rgyu mtshan /
lus grong khyer dang 'dra /
rtsa lam srang dang 'dra /
rlung rta dang 'dra /
rnam shes mi dang 'dra /
byed pa bcings pas srang sgo khegs nas mi rta nang du tshud de 'gror mi gtub pa dang 'dra gsung /
de yang rkang pa skyil krung bcas pas thur sel gyi rlung gsang ba na gnas pa de 'ching /
lag pa gnyis rdo rje khu tshur mthe bos srin lag gi rtsa ba mnan pa rkang mthil gnyis kyi steng du bzhag la lag ngar bsrang /
sked pa cung zad nyeg byas te lto ba phyir phul bas me mnyam gyi rlung lte bar yod pa de 'ching /
ro stod gzengs byas te dgye dgu med pas srog 'dzin gyi rlung snying gar gnas pa de 'ching /
mgrin pa cung zad dgu ba lkog mas ol mdud non tsam byas pas gyen rgyu mgrin par gnas pa de 'ching /
rgal tshigs dang ltag pa bsrangs nas mgo bo ya yo med par gzengs byas te lus kyi cha cha nas hrim sgrim pas khyab byed kyi rlung pags pa'i mthar thug par gnas pa de 'ching /
de ltar rtsa ba'i rlung lnga zin pas yan lag gi rlung lnga yang shugs la 'ching /
so mchu rang sar bzhag cing lce ya rkan la sbyar bas mi skom pa la sogs pa'i yon tan 'char /
mig gi lta stangs mig 'bras mi 'gul zhing rdzi ma 'thab rdeg med par g.yo med du che re 'jog
/de yang rlung sems thig le rnams thur la 'bud pa'i skyon sel phyir lta stangs mtho ba dga' gsung /
sems kyi gnad rang skad cig gis thugs rje chen po'i skur gsal ba'i lus kyi dbus su rtsa gsum 'khor lo bzhi dang bcas pa'am /
yang na rtsa gsum sngar ltar gsal btab ste thebs pa na /
rlung ro lan gsum sna sgo nas dal bar bsal la /
steng rlung shin tu 'jam pa rang babs su rngubs pas /
de'i tshe dmigs pa g.yas ro ma'i lam nas ra dza ta ste rdul dang /
g.yon rkyang ma'i lam nas shu kra ste khu ba gnyis khyur khyur song ba rtsa gnyis kyi mar snar slebs pa dang /
'og rlung 'jam por drangs pas d+hU ti'i lam nas kyang 'ja' tshon ltar bkra ba'i rlung byung ba lte 'og sor bzhi'i thad du slebs pa na /
gsum ka lhan cig tu d+hU ti'i nang brgyud lte ba'i 'khor lor son nas hrim gyis 'dril ba'i thig le dmar skya dwangs shing 'tsher ba sran ma tsa na ka'i 'bru'i tshad tsam pa'i dbus su rang sems mi shigs pa'i ngo bo hrIHyig dmar po phra zhing 'bar ba'i rnam par gsal btab ste /
mdo sde rgyan las /
dmigs yul la ni sems gtad nas //
de rgyun rnam par g.yeng mi bya //
zhes pa ltar rnam rtog gi spros pa thams cad bcad nas thig le'i rnam pa lam me ba la shes pa rtse gcig tu gtad /
ngag gi gnad 'jam rlung rang babs su 'dzin pa phyag len no //
de'ang sems dus gsum gyi spros pa dang /
re dogs /
skyon yon /
dgag sgrub blang dor /
dpyad sgom sogs yid kyi rtog dpyod dor nas /
thig le'i rnam pa gsal tsam pa'i steng du ma yengs par sal le hrig ge 'jog
/de yang kun byed las /
ma skyes nam mkha' lta bu'i sems nyid 'di //
mi skye 'gag pa med pa'i ngang du zhog
/ces dang /
yang dag snying po las /
mar me rlung gis ma bskyod bzhin //
gsal la mi rtog ma yengs bzhag
/ces gsungs pa ltar te dmigs skor dang po'o //
de'i ngang las rnam rtog thol gyis 'phros te yul gyi rnam pa wal gyis shar na ngos zin par byas nas /
de la rtog dpyod sogs gang yang mi bya bar /
de nyid rbad kyis bcad nas shes pa hrim gyis sgrim la thig le'i steng du bzo med yengs med du ce re 'jog
/de yang rdor sems thugs kyi sgrub pa las /
yud de sems bzhag hrim gyis bsgrims :
ma bcos ma bslad 'gyur ba med :
ji ltar nam mkha' dag pa bzhin :
mi rtog mtha' dbus med par bzhag :
ces gsungs pa ltar te dmigs skor gnyis pa'o //
yang grim drag pas rig pa g.yer zhing 'phro rgod byung na /
kun mkhyen chos rjes /
chad pa ngal bso bzhin du lhod kyis glod //
ci yang mi bsam yid la byed pa bor //
zhes gsungs pa ltar ma yengs dran pa'i bya ra dang ldan pas rang babs su lhod kyis glod la 'jog ste dmigs skor gsum pa'o //
mdor na thig le'i rnam pa dmar lam me ba dang rig pa gsal hrig gnyis so sor mi lta bar dbyer med gsal la mi rtog pa'i ngang la bzo med yengs med du glod nas 'jog pa ni gnad dam pa ste /
sha ba ris /
mkha' lding rgyal po spro bsdu med par gnas //
chu ni ma rnyog rang dwangs nyid du zhog
/ji ltar mkhas pas ba lang skyong ba bzhin //
brtan gsal rno ba mar me'i snying po ltos //
sgyu ma'i skyes bu chags zhen rtsis gdab bral //
bya ni rten med nam mkhar gnas par byed //
ces gsungs pa bzhin te dmigs skor bzhi pa'o //
de ltar bzhag pas nyams kyi rim pa ni /
rnam rtog ngo shes pa g.yo ba'i nyams dang /
rnam rtog cung zad ngal sos pa thob pa'i nyams dang /
rnam rtog gi thang chad pa goms pa'i nyams dang /
rnam rtog gis cung zad bskyod du yod pa brtan pa'i nyams dang /
bskyod du med pas rang dbang thob pa mthar phyin pa'i nyams dang lnga ste /
de dag gang shar yang blang dor med par bskyangs pas tha mal gyi rnam rtog dang dbang shes yul la 'jug pa 'gags nas nang du ldog par nye ba ste /
rtsa bcings pa'i stobs kyis rlung lnga dbu mar rim gyis 'dus nas rlung sems nang du zin pa'i ltas su smig rgyu la sogs pa'i mtshan ma lnga sha'i mig la brten nas dbang po'i mngon sum gyis mthong bar 'gyur ste /
he ru ka galpo las /
smig rgyu du ba me srin mkha'//
zhes dang /
sangs rgyas gsang ba'i lam rim du /
smig rgyu du ba srin me khyer //
mar me nyi ma'i tshul du sbyar //
zhes gsungs /
sgyu 'phrul drwa ba phyi ma'i phyi ma rtog pa rnam par bsal ba'i rgyud las du ba sngon la 'char bar gsungs te /
de nyid las /
gsol ba bcom ldan 'das /
rnal 'byor pa de dag gi rtags ji lta bu lags /
bka' bstsal pa /
rigs kyi bu dang po rnams ni brgyud pa ste /
'bras bu'i rtags kyang rim pa ste lnga'o //
lnga gang zhe na /
du ba dang /
smig rgyu dang /
'gal me dang /
mar me dang /
nam mkha' gsal ba lta bu ste /
rim pa'i rtags kyi bye brag go
/zhes gsungs shing /
de'i tshe yul snang gzhan thams cad 'gags te thig le'i snang ba kho na la sems rtse gcig tu zin pa ni 'di nyid goms pa'i rtags su gsungs so //
'dir spogs chog la mun pa'i rnal 'byor brten na rung gsung ste /
gnad zhal las shes par bya'o //
de dag ni sku rdo rje'i rnal 'byor ro //
gnyis pa ngag rlung dag par byed pa gsung rdo rje'i rnal 'byor ni /
rtsa bar /
gnyis pa snying gi chu skyes la :
lte ba'i thig le drangs pa gang :
pad+ma'i ze'u 'brur bung ba bzhin :
'dar zhing sgra 'byin gnas par bsam :
rlung bsal rang babs rgyu ba la :
sems gtad khug pa nyer gcig bzla :
mi 'khrugs rang sor gnas par 'gyur :
de nas rlung phyir 'gro ba na :
hU~M gdangs bcas pas snying ga yi :
thig le nyid las 'od zer lnga :
d+hU ti las 'thon snod bcud khyab :
de sbyangs nang du 'ong ba na :
snod bcud 'od kyi rnam par bsdus :
oM gdangs bcas pas d+hU ti las :
snying ga'i thig le nyid la bstim :
rlung gdangs AHyis gnas par bsam :
de ltar rtse gcig bsgoms pa las :
mnyam rgyur rlung rtag 'bab pa dang :
de nas 'byung 'jug grangs tshad rnams :
ma brtags par gsal rgyu ba dal :
phra bar gyur nas a yig gi :
bzlas pa nyid la ring du sbyar :
de tshe rlung 'gags thig le las :
snang ba gzhan nub sprin med kyi :
nam mkha' lta bu'i gsal stong 'char :
de goms rdo rje'i bzlas pa yis :
snga ma'i rtags dang khyad par du :
dbu mar rlung gnas smig rgyu sogs :
mtshan ma brtan po rim bzhin 'byung :
sprin med mkha' yi mtshan ma ni :
mthong na 'di nyid goms pa 'o :
zhes gsungs pa'i don ni 'dir rlung gi rnal 'byor te /
de yang rlung rta long ba dang 'dra /
rnam shes mi 'phye bo dang 'dra bas /
khong gnyis 'gro ldog gcig pa'i phyir /
sems kyi bzhon pa rlung dbang du 'dus pa gal che gsung /
des na nyams su len pa'i lus gnad dbang gnad sngar ltar bcings /
sku rdo rje'i rnal 'byor sngon du btang ste /
lte ba'i mi shigs pa'i thig le la sems rtse gcig tu zin pa na /
'og rlung bskul ba'i rkyen gyis lte ba'i thig le nyid snying ga'i 'khor lor ril li li drangs pa dper na me tog gi ze'u 'brur bung ba lding pa bzhin du chos kyi 'khor lo'i lte bar hrIHyig gi sgra bir bir 'byin pas 'dar phril phril gnas par bsam la /
rlung ro lan gsum dal bus sang gis phyungs te dbyugs phyi dang nang du ched du mi 'dzin mi gtong bar rang babs su bzhag pa la sems gtad de /
rim lnga las /
'jug pa nyid dang gnas pa dang //
ldang ba yi ni rim gyis kyang //
shes rab thabs kyi gzhir gnas te //
sngags kyi yan lag ma nyams bzlas //
zhes pas rlung ldang 'jug gnas gsum gyi khug pa gcig la re rer bgrangs pa'i nyi shu rtsa gcig tsam zhig bzla /
des rlung mi 'khrug cing rang babs su gnas par 'gyur te dmigs skor dang po'o //
de nas rlung phyir 'gro ba na hU~M/
nang du 'jug pa na oM/
gnas pa'i tshe AHzhes pa'i sgra gdangs yid kyis bzla zhing /
de'i tshe dmigs pa rlung phyir 'gro ba na snying ga'i thig le las 'od zer kha dog lnga ldan zer re re 'phros pa d+hU ti'i lam brgyud smin mtshams nas thogs pa med par song ba sna bug gi rlung dang 'grogs te phyir 'thon /
des khyab pas snod bcud thams cad 'od kyi rang bzhin can du sbyangs /
oM gyi gdangs dang bcas pas rlung nang du 'jug pa na sbyangs pa'i snod bcud 'od kyi rnam pa can de nyid d+hU ti'i lam nas bsdus pa snying ga'i thig le la bstim ste /
AH'i gdangs dang bcas pas gnas par bsam la /
de la chig dril gyis rdor bzlas bya ste dmigs skor gnyis pa'o //
yang res 'ga' d+hU ti'i lam nas phyi nang du 'gro 'ong byed pa de sna'i rlung dang bstun nas spyi bo'i tshangs bug las byas na snga ma'i bogs 'don du 'gro mod /
mang na 'pho ba dang 'dra bas sbyong tshod zin par bya gsungs ste dmigs skor gsum pa'o //
de ltar spro bsdu bstim pa'i dmigs pa dang sbyar te sangs rgyas thams cad kyi gnyug ma'i sku gsung thugs su shes pas bzla zhing /
de yang thog mar ma byang bar du ldang 'jug gnas gsum mnyam pa tsam byas te 'bad pas rlung 'jam nyal gyis song nas rgyu ba mi tshor ba lta bu dang /
rtag tu rlung mnyam rgyur 'bab pa dang /
ma brtags par 'byung 'jug gi grangs tshad gsal por rtogs pa dang /
rlung phra la ring ba sogs byung na hU~M dang oM gnyis je thung la btang nas AHyig gi bzlas pa je ring du gtong ste dmigs skor bzhi pa'o //
de ltar 'bad pa na dbu mar 'dus pas rlung 'gags te thig le'i rnam pa tsam las snang ba gzhan thams cad nub nas ston ka'i nam mkha' dwangs pa lta bu'i gsal stong gi nyams 'char /
de la goms nas slar yang rdor bzlas bya ba ni /
sngar gyi spro bsdu bstim pa'i dmigs pa bzhag ste /
'bru gsum gyi sgra gdangs yid la dran pas ldang 'jug gnas gsum bgrang ba brdar gyur rdo rje'i bzlas pa dang /
'gro 'ong gnas gsum thams cad dang bral ba stong pa nyid kyi ngang la bzhag nas rlung rang sor 'jog pa don dam rdo rje'i bzlas pa gnyis la 'bad par bya ste dmigs skor lnga pa'o //
de ltar sbyangs pas sngar bshad pa'i rtags rnams dang /
khyad par du'ang dbu mar rlung gnas pa'i rtags su smig rgyu la sogs pa'i mthong nyams sku rdo rje'i skabs las gsal brtan gyi mtshan ma yid kyi mngon sum gyis mthong bar 'gyur zhing /
'od gsal sprin med nam mkha'i dbyings lta bu'i mtshan ma mthong na 'di nyid goms pa'i rtags su gsungs so //
gzhan yang rdo rje'i bzlas pa la brtson par byas na gnas skabs 'chi bslu'i yang mchog tu gsungs te /
sdom 'byung las /
rnal 'byor pa ni mnyam gzhag pas //
'jug pa'i rlung ni bgrang bar bya //
ji srid 'bum la sogs pa'i grangs //
sgra dang bral bas rtag tu bzung //
sgrub pos sgra dang bral bar ni //
'bum bzlas yongs su rdzogs pa na //
tshe nyams pa yang lo lnga ru //
'tsho ba 'di la the tshom med //
ces gsungs so //
de dag ni gsung rdo rje'i rnal 'byor ro //
gsum pa yid thig le dag par byed pa thugs rdo rje'i rnal 'byor ni /
rtsa bar /
gsum pa snying gar thig le sogs :
sngar bzhin bsgoms la lte ba ru :
rdul gyi thig le dmar po ni :
rab tu tsha zhing phra ba bsgom :
rdo rje'i bzlas pas thig le las :
'od zer me lce phra mor 'bar :
d+hU ti las brgyud snying ga yi :
thig ler reg pas de nyid las :
'od 'phros rang lus snod bcud kun :
mun nang sgron me bteg pa bzhin :
gsal bar byas nas gnyis pa spros :
snod bcud thams cad bsregs shing bzhu :
gsum pa spros pas bzhu ba'i bcud :
thams cad rang gi lus la zhu :
de nyid lus nang d+hU ti la :
de yang snying ga'i thig ler thim :
thig le mi dmigs stong par sbyang :
de nyid ngang la mnyam par gzhag :
de las skad cig dkyil 'khor lhar :
gsal btab sdud tshe dga' bzhi dang :
dbyer mi phyed pa'i stong nyams 'char :
stong nyid ngang du mnyam gzhag tshe :
snang mun la sogs sgrib byed kun :
bral ba nam mkha' lta bu'i nyams :
de nas bde ba'i nyams snang la :
rtsol med lha sku gzha' tshon ltar :
'char ba lha sku ye shes la :
mngon du 'gyur bar phyogs pa ste :
de nas rdo rje'i bzlas pa bya :
hU~M gis khams gsum 'od du zhu :
oM gyis brtan g.yo d+hU ti las :
brgyud nas snying gi thig ler thim :
AHyis de nyid stong par sbyang :
stong nyid ngang la mnyam gzhag bya :
bde dang stong pa'i ye shes gang :
ngos gzung dkyil 'khor 'khor lor bskyed :
de ltar 'bad pas goms gyur na :
bde rlung sems las lha yi sku :
tha mal rten la 'grub 'gyur te :
de nas phyag rgya'i sbyor ba yis :
lhan skyes ye shes goms byas pas :
mchog gi dngos grub nyid la sbyor :
zhes gsungs te /
lus gnad dang dbang gnad sngar ltar bcings la /
gsung gi rnal 'byor gyis snying ga chos kyi 'khor lor mi shigs pa'i thig le la sems rtse gcig tu zin pa na /
lte ba'i 'khor lor rdul gyi thig le tsha zhing phra ba yungs 'bru tsam pa sol me bus pa lta bu zhig bsam la /
rlung ro bsal te /
brdar gyur gyi rdo rje'i bzlas pa ci rigs pa byas la /
de nas rdor bzlas kyi rlung phyir 'gro ba dang bstun /
lte ba'i thig le las 'od zer me lce'i rnam pa can phra la rno ba zhig 'khyug gis 'bar ba d+hU ti'i lam brgyud snying ga'i thig le la reg pa'i rkyen gyis /
de las 'od zer re re 'phros pas dper na mun nang du sgron me bteg pa ltar rang lus dang snod bcud thams cad gsal bar byas par bsam /
yang /
snying ga'i thig le las 'od zer gnyis pa spros nas snod bcud thams cad la khyab pas bsregs shing 'od du zhu /
yang /
'od zer gsum pa spros pas lci bas dngul chu bsdus pa ltar bzhu ba'i bcud kyi dwangs ma 'od kyi rnam par rang gi lus la thim /
de nas rang lus lha sku'i rnam pa yang mtha' nas rim bzhin lus nang gi d+hU ti la bsdus /
d+hU ti yang snying ga'i thig ler thim /
de yang rang sems mi shigs pa'i ngo bo hrIHyig la bsdus nas /
de nyid je phra je phrar gyur pas shin tu phra ba la sems yun ring du bzung /
de yang nam mkha' la 'ja' yal ba ltar mi dmigs pa stong pa nyid kyi ngang du sbyangs la rtse gcig tu mnyam par gzhag
/de'i ngang las skad cig gis dkyil 'khor gyi 'khor lo rdzogs par bsgom pa'am /
sngar bzhin rang nyid phyi dbyibs kyi lha sku'i rnam pa tsam du bsgom pa ni dmigs skor dang po'o //
'di la chig dril gyis bsgoms pas sdud rim gyi tshe dga' bzhi dang dbyer mi phyed pa'i stong nyams te bde stong khyad par can gyi nyams 'char zhing /
de rjes stong nyid kyi ngang du mnyam par gzhag pa'i tshe dkar dmar gyi lam nyi zla'i snang ba lta bu dang /
nag lam mun nag 'thibs pa lta bu la sogs te sgrib byed kun las 'das pa'i stong pa'i 'od gsal ngos gzung thams cad dang bral ba tho rengs kyi nam mkha' dri ma med pa'i dkyil ltar dag pa'i nyams skye la /
de nas bde ba dang snying rje gnad gcig pas na snying rje chen po'i 'phen pas 'od gsal de las langs te bde ba'i nyams snang la rnam rtog gis bskyed pa'i rtsol ba la ltos pa med pa'i /
rang sems dang dbyer med pa'i lha sku 'ja' tshon nam sgyu ma lta bu'i sku dwangs shing thogs pa med pa rnam 'phrul du ma'i spro bsdu byed pa'i ting nge 'dzin ngang gis 'char zhing /
de ni goms stobs kyis ye shes kyi lha skur mngon du ldang bar 'gyur ba la phyogs pa ste /
de ltar goms pa de nas rdor bzlas kyi rlung ldang 'jug dang sbyar te snod bcud bsdu ba'i rim pa la bslab pa nyin mo'i rnal 'byor ni /
rang lus phyi dbyibs lha'i rnam pa la nang rtsa gsum snying ga'i thig le dang bcas pa sngar bzhin gsal btab la /
hU~M gdangs kyis rlung phyir 'gro ba'i tshe khams gsum snod bcud thams cad 'dar zhing g.yo ba dang bcas pas 'od du zhu /
oM gdangs kyis rlung nang du 'jug pa'i tshe brtan g.yo thams cad d+hU ti'i lam nas 'od kyi rnam par snying ga'i thig ler thim /
AH'i gdangs kyis rlung gnas pa'i tshe thams cad stong pa nyid du sbyangs nas de'i ngang la mnyam par gzhag ste /
sdud rim gyi dus kyi bde ba'i ye shes dang stong nyid la mnyam par gzhag pa'i dus kyi stong pa'i ye shes ngos zin par byas la /
stong nyid de'i ngang las chu dwangs pa las nya 'phar ba'i tshul du dkyil 'khor gyi 'khor lor lam gyis bskyed pa ni dmigs skor gnyis pa ste nyin mo'i rnal 'byor ro //
de'i dbang gis gnyid log khar 'dun pa bsgyur ba tsam gyis rmi lam rang shugs la zin nas rang nyid 'od gsal du 'jug pa dang lha skur ldang ba sogs 'byung ste /
rnam snang mngon byang las /
'ja' tshon lta bu'i lus 'di ni //
de nyid bsgoms pas thob par 'gyur //
zhes dang /
sgyu 'phrul lam rim las /
rmi lam na yang sgyu mar mthong //
zhes gsungs pa bzhin no //
de ltar 'gyur mod kyang nyams myong skye sla zhing skyes pa spel ba'i phyir mtshan mo'i rnal 'byor gud du phyung ba'i man ngag las gsungs pa ltar /
nyin par sngar gyi snod bcud bsdu ba'i rim pa la rtse gcig tu 'bad nas /
mtshan mo nyal dus mi tshe'i phyed gnyid log pa lta bu yin pas 'di nyid lam du blang bar bya snyam du bsam ste /
snying ga'i thig le la sems rtse gcig tu bzhag nas ha cang rig pa 'jur ma drags tsam byas la gnyid du 'gro dus gnyid dang rmi lam gyi bar rtog pas ma chod pa'i ngang nas ma yengs par thig le la sems gtad pas /
gnyid mthug gi skabs kyi stong pa'i ye shes rmi lam med pa'i gsal stong du gnas pa dang /
bde rlung las lha'i skur mngon par ldang bar 'gyur gsung ste dmigs skor gsum pa'o //
'dir gnyid mthug gi 'od gsal dang /
srab mo'i 'od gsal zin pa'i rtags dang /
'dzin pa'i dus gnad sogs zab gnad zhal las shes par bya'o //
gal te dbang brtul rnams kyis ma zin na /
nyin par gang snang yang /
nga gnyid du song 'dug
/snang ba 'di dag rmi lam gyi snang ba yin snyam du dran 'dun rtse gcig pas rtag tu sbyangs la /
mtshan mo nyal dus do nub rmi lam zin par bya snyam pa'i dran 'dun drag pos /
rang lhar gsal ba'i mgrin par thig le dmar po shin tu phra ba la sems rtse gcig tu bzung nas rtog pa gzhan gyis bar ma chod par /
tsog pu'am seng ge'i nyal thabs kyis nyal bas rtog pa'i snang ba rab rib cig 'byung ba de rmi lam gyi rgyu yin pas ngos zin par byas la /
mig mi 'byed par gang zin de las mang por sprul pas sbyong spel yun ring du 'byung gsung ste dmigs skor bzhi pa'o //
de ltar rmi lam zin cing brtan pa na nyin par dran 'dun drag pos /
nga gnyid la song 'dug
/'di thams cad rmi lam gyi snang bar 'dug
/rmi lam gyi snang ba la ji ltar sbyang sbyang yin pas /
da res rmi lam gyi lus rten 'di la de kho na nyid mngon du bya'o snyam pas /
sngar gyi snod bcud 'od gsal du bsdu zhing lha skur ldang ba'i rnal 'byor kho na la tha mal gyi rtog pa gzhan gyis bar ma chod par yang yang bslab par bya ste dmigs skor lnga pa'o //
de goms nas nyal dus /
do nub gnyid 'od gsal dang /
rmi lam lha sku sgyu ma lta bur 'char bar bya'o snyam du dran 'dun drag pos sngar bzhin snying ga'i thig ler sems bcug ste nyal bas /
gnyid dang rmi lam gyi rgyun 'gags nas /
gnyid mthug 'od gsal dang /
rmi lam lha sku sgyu ma lta bur 'char te /
mtshan mo'i man ngag las /
dbang po brtul po dag gis kyang :
nyin snang gnyid kyi rnal 'byor la :
sbyar te rtse gcig bsgoms pa las :
gnyid kyi 'od gsal mngon 'gyur zhing :
rmi lam ye shes skur 'grub bo :
zhes gsungs pa ltar te dmigs skor drug pa'o //
de ltar thugs rdo rje'i rnal 'byor gyis nyin mtshan bar med du 'bad pas goms par gyur pa na /
bde rlung sems las tha mal gyi rten 'di la lha'i skur 'grub tshul dang /
de nas phyag rgya'i sbyor bas mchog gi dngos grub ye shes kyi sku 'grub tshul gnyis ni 'og tu 'bras bu'i dus su 'chad par 'gyur ro //
de dag ni thugs rdo rje'i rnal 'byor ro //
gnyis pa mi 'gyur rtag pa'i 'bras bu mngon du byed tshul la bzhi ste /
brtson 'grus rab mthong ba'i chos la /
'bring bar dor /
tha ma tshe phyi mar mchog gi dngos grub la sbyor ba dang /
le lo can btsan thabs 'pho ba'i man ngag gis mtshams sbyor tshul lo //
dang po ni /
rtsa bar /
de ltar rnal 'byor can rnams kyis :
zhag ni sum cu phrag drug tu :
rtse gcig 'bad pas bsgoms gyur na :
lus 'di nyid las rig 'dzin gyi :
gtso bor byang chub brnyes 'gyur zhing :
zhes gsungs te /
de lta bu'i man ngag dang ldan pa'i gang zag gis nyin par thugs rdo rje'i rnal 'byor gyis snod bcud 'od gsal du bcug ste rnam thar bzhi ldan gyi stong pa nyid dang /
mi shigs pa'i lha'i skur ldang ba la rnam g.yeng spangs nas bsgom zhing mtshan mo gnyid 'od gsal dang /
rmi lam lha skur bsgyur nas rang 'od kyi rig ma dang snyoms par 'jug pa'i sbyor ba la brtson pas zhag sum cu phrag drug ste zla ba drug gi bar du nyin mtshan gnyis ka skad cig kyang mi g.yel bar tha mal gyi rtog pa kun spangs te bsgoms pas /
kun nas nyon mongs pa phra rags kyi rten las rlung rags pa dang phra ba rnams phal cher mnyam rjes kun tu thim pa dang /
khyad par du'ang snang gsum gyi sgrib pa'i rten 'pho ba'i rlung phra mo rtsa'i 'khor lo bdun tsam du spyod pa yang mnyam gzhag gi dus su 'gog nus pa de'i tshe nyi zla'i 'gros bcings pa'i stobs kyis rags lus nyid mi thogs pa'am chung ngur sdud nus pas phra ba dang /
reg na yang ba sogs gnas skabs kyi rdo rje'i sku pra phab brgyad dang mtshungs pa nyid du gnas par 'gyur la /
rten de la rnam g.yeng thams cad spangs nas las kyi phyag rgya'am /
ye shes kyi phyag rgya gang la brten kyang rung ste /
brtson 'grus bar ma chad pa'i tshogs kyi spyod pa'i nye rgyu la brten nas mchog gi dngos grub mngon du byed de /
de yang sa lam gyi yon tan thams cad rtsa rlung thig le las su rung ba las snang ba'i phyir /
dbu ma'i mdud pa nyi shu rtsa gcig gi dang po gnyis grol bas don dam pa'i 'od gsal mthong ba'i lam sa dang po brnyes te /
de'i tshe 'byung ba snyigs ma'i lus ye shes kyi mes sbyangs nas skye 'jig med pa rdo rje'i lus su gyur pas lam mchog yongs su rdzogs pa'i tshe dbang rig 'dzin nam nus thob kyi mthong lam zhes kyang bya'o //
de nas mdud pa bco brgyad kyi bar gnyis gnyis grol bas mthong zin goms par byed pa'i lam dri ma med pa nas legs pa'i blo gros kyi bar gyi sa'i yon tan 'char zhing /
dwangs ma'i lus kyang dor ba med par ye shes sgyu ma'i lus su bsgyur bas phyag rgya chen po'i rig 'dzin zhes bya'o //
mdud pa bcu dgu pa dang nyi shu pa gnyis grol bas sa bcu pa'i yon tan 'char te sku lnga rdo rje 'chang gi cha lugs 'dzin pa mthar lam lhun grub rig 'dzin zhes bya'o /
de yang sbyang bya glo bur gyi rtsa rlung thig le rnams sbyangs nas /
gnyug ma ye shes kyi rtsar de 'dra'i rlung sems rnam par mi rtog pa tshud pa dang 'byongs pa las sa lam gyi yon tan rnams 'char te /
lte ba sprul pa'i 'khor lor rlung sems tshud de las su rung bas tshogs lam gyi yon tan 'char zhing sangs rgyas sprul pa'i sku'i zhal mthong /
chos kyi 'khor lo las su rung bas sbyor lam gyi yon tan skye /
longs spyod 'khor lo las su rung bas mthong lam gyi yon tan brgya phrag bcu gnyis 'char zhing longs sku'i zhing bgrod nas chos nyan pa rnyed /
bde chen 'khor lo las su rung bar ma zad 'khor lo so so'i rtsa mdud phra mo rnams kyang grol bar ye shes kyi rlung tshud de rlung sems 'byongs pa la brten nas sgom lam sa dgu'i yon tan rnams rim par 'char ro //
de ltar slob pa'i zung 'jug gi lam mthar phyin pa na dbu ma'i mdud pa nyer gcig pa grol bas rtsa 'khor thams cad rnam par dag nas khams kyi sgrib pa kun dang bral te /
spangs rtogs mthar phyin pa mi slob pa'i zung 'jug sku dang ye shes kyi yon tan lhun gyis grub pa gtsug tor rtse mo'i sa mchog rdo rje 'chang chen po'i go 'phang brnyes par 'gyur ro //
de ltar yang sgyu 'phrul rdo rje las //
sa dang sa yi yon tan rnams //
rtsa rnams kyi ni skye 'phri las //
rlung dang bde chen las 'dod de //
sbyang gzhi sbyong byed 'phel dang 'grib //
srid dang mya ngan 'das 'phel 'grib //
rnam bzhi'am gsum mam lnga 'khor lo //
gnyis gnyis kyi ni gcig ma rdzogs //
sa bcu tha mas ye shes ba //
bzho bas steng dang 'og tu grags //
zhes dang /
nges brjod rtse mo las /
ro ma rkyang ma kun 'dar ma //
mdud pas 'khor ba'i 'khrul snang ste //
grol bas ye shes mya ngan 'das //
zhes dang /
kun mkhyen chos rjes kyang /
'khor lo bzhi yi rlung sems las rung tshe //
lam bzhi'i yon tan rim bzhin 'char ba ste //
dbu ma'i rtsa mdud gnyis gnyis grol ba las //
sa bcu'i yon tan nang nas 'char bar bzhed //
ces gsungs so //
'o na 'dir mthong lam la nus thob kyi mthong lam zer ba gang zhe na /
slob dpon sangs rgyas gsang bas lam chung du /
nus pa thob dang ma thob pa'i //
mthong lam gnyis su 'gyur ba yin //
zhes rnam smin dang tshe dbang rig 'dzin gnyis las 'dir lus 'dis rig 'dzin gyi gtso bor byang chub brnyes tshul bshad pas tshe dbang yin par mngon te /
rnam smin rig 'dzin ni chos nyid kyi bden pa mthong yang snyigs ma'i lus sbyong bar ma nus pa'i dbang gis rten 'di nyid sku lnga lhun grub kyi sar khyer du med pas lhag med myang 'das zhes kyang zer ba'i phyir ro //
'on kyang rig 'dzin gyi gtso bo zhes pa yang 'dod gzugs dang skal pa mnyam pa'i rig 'dzin sogs las khyad par du byas pa la bshad na rnam smin rig 'dzin la'ang sbyar du rung ngo //
gnyis pa 'bring bar dor mchog grub tshul ni /
rtsa bar /
'on te tshe 'dir ma 'grub kyang :
bar dor mchog gi dngos grub 'grub :
ces gsungs te /
brtson pa 'bring gis thugs rdo rje'i rnal 'byor grub kyang g.yeng bas nye rgyu'i spyod pa ma grub pas tshe 'dir mchog ma grub na /
ye shes rol pa las /
dang po sa ni chu la thim //
chu yang me la thim gyur te //
me ni rlung la thim gyur nas /
rlung yang rnam par shes la thim //
rnam shes gzung ba 'di nyid ni //
'od gsal bar yang 'jug par 'gyur //
zhes gsungs pa ltar 'chi ka'i man ngag la brten te 'chi ba don dam gyi 'od gsal mngon sum du byas nas /
bar do'i lus 'grub pa'i rgyu bde rlung gi rten las zung 'jug gi skur langs te mchog gi dngos grub mngon du byed par 'gyur ro //
gsum pa brtson pa tha ma skye ba phyi mar mchog grub tshul ni /
'di'i mtshan mo'i man ngag las /
rnal 'byor gsum pa nyer bsdogs tsam :
mngon du gyur pas rig 'dzin gyi :
lus las slar yang mi 'gyur ba'i :
go 'phang mchog ni mngon byed do :
zhes gsungs pas skye ba phyi ma'i rten la lam gyi 'phro mthud de mchog gi dngos grub la sbyor ba'o //
bzhi pa le lo can btsan thabs 'pho ba'i man ngag gis mtshams sbyor tshul ni /
rtsa bar /
gang zhig rtogs pa'i ye shes che :
tshe 'dir nyams su ma chub na :
btsan thabs 'pho bas mtshams sbyor bya :
des ni 'grub 'gyur gdon mi za :
zhes gsungs te /
sngar gsung rdo rje'i skabs su rdor bzlas la rtse gcig tu 'bad pas spyi bo za ba dang /
g.ya' ba dang /
skrangs pa dang /
bu ga zang thal du dod pa dang /
chu ser 'byung ba sogs 'pho ba rang bzhin gyis 'byongs pa'i rtags 'byung bas na /
de 'dra ba ni nam dgos dus las sbyor byas pas chog gi zur du sbyang mi dgos mod /
de ltar min na bum pa'i rlung sbyor la brten nas sbyang ba dang las la sbyor ba'i tshul gsungs te /
btsan thabs 'pho ba'i man ngag las /
gsung gi rnal 'byor 'byongs pa'am :
min na bum pa'i rlung sbyor gyis :
zhes gsungs /
de la bzhi las /
dang po 'khor ba'i lam dgag pa ni /
de nyid las /
sgo dgu dgag pa'i sbyor ba brtsam :
lus kyi gnad bcings lhar dran pa'i :
mig sna rna ba kha lte ba :
dpral ba mchu so bshang ba'i sgor :
'bar ba'i hrIHyig gsal ba las :
'od 'phros ba spu'i khung bu'i bar :
kun kyang bar mtshams med par bkag :
ces gsungs ste /
gang gi sgo nas gang du 'pho tshul ni /
mig nas mi /
sna nas gnod sbyin /
rna ba nas grub pa'i lha /
kha las yi dwags /
lte ba las 'dod lha drug
/dpral ba las gzugs khams kyi lha /
chu lam nas dud 'gro
/bshang lam las dmyal ba ste /
gong du sgo dgu zhes gsungs nas 'dir dngos bstan la brgyad las ma byung yang /
ya gyal gcig po /
sdom 'byung las /
steng nas gzugs med khams su ste //
zhes spyi bo nas gzugs med kyi lhar skye bar gsungs pa de yin la /
rgyud de las /
rna ba las ni mi'am ci /
zhes 'byung yang /
he ru ka galpor /
rna ba gnyis nas grub pa'i lha //
zhes gsungs shing /
de nyid las yi dwags kyi sgo 'gegs pa'i sa bon kyang kha'i lce chung du bsgom dgos par bshad do //
de ltar nges par byas nas /
lus gnad rnam snang gi chos bdun drang por bcas la /
rang thugs rje chen por gsal ba'i sgo dgu po hrIHyig dmar po 'bar ba'i rnam pa can re res bkag
/de rnams gsal thebs pa dang hrIHyig rnams las 'od zer dmar po nyi ma'i zer lta bu 'phros pas ba spu'i mthar thug pa'i bar gyi bu ga thams cad bkag nas bar mtshams med par bsam pa ni dmigs skor dang po'o //
gnyis pa rlung sems bsdu ba ni /
de nas snying ga chos kyi 'khor lo'i rtsa 'dab brgyad pad+ma dkar po kha gyen du phye ba'i rnam pa can gyi lte bar rlung sems mi shigs pa'i ngo bo hrIHyig mar me btsugs pa ltar gsal zhing 'bar ba la /
sems gtad de rtse gcig tu ma yengs par bsgoms pas phyi rol gyi yul snang thams cad 'gags nas hrIH'i rnam pa kho na la sems zin pa ni rlung sems 'dus pa'i rtags te dmigs skor gnyis pa'o //
gsum pa sbyang ba ni /
rang phyi dbyibs lhar gsal ba'i lus kyi nang phru ma phus btab pa ltar khong stong gi dbus su rtsa a wa d+hU ti sbom phra sba lcag tsam pa yar sna tshangs bug dang mar sna lte bar sleb pa /
dwangs shing g.yo ba med pa /
drang thal le ba /
de'i mar snar rlung gi thig le ljang gu yang zhing g.yo ba 'dar phril phril gnas pa dang /
snying gar sngar bzhin pad+ma'i ze'u 'brur rnam shes mi 'gyur ba'i thig le hrIHdmar yungs 'bru ltar phra zhing 'bar ba /
d+hU ti'i yar snar haM dkar po mgo thur du lta ba rnams bsgom /
de ltar gsal thebs pa dang /
rlung bum pa can gyi sbyor bas drag tu gcun pas /
lte ba'i rlung gi thig le de nyid cher g.yos te d+hU ti'i nang du yer gyis song ba snying ga'i pad+mo la sib kyis zhugs /
de'i rkyen gyis pad+ma yang thig le la thim pas bskul te /
snying ga'i thig le nyid skar mda' 'phangs pa ltar yer gyis song ba spyi bo'i haM la ro gcig tu thim par bsam la /
rlung gnad 'og rlung drag tu gcun nas lto ba tshigs pa la yang yang brdeg cing mig yid rlung gsum spyi bor dril /
yang steng rlung thur du 'ching zhing lto ba phyir 'phul ba dang mnyam du haM las rnam shes kyi thig le de nyid ba thag dang bcas te nar gyis byung nas snying gar lci 'thing gis gnas par bsam /
de ltar bsu skyel la yang nas yang du bslabs pas goms 'dris brtan par bya zhing /
thun bsdu ba na /
snying ga'i thig le'i 'od kyis haM yig bzhu bas de las byang chub sems kyi bdud rtsi'i rgyun khyur khyur babs pa snying ga'i thig le la thim ste lci 'thing gis gnas pas brtan cing bde ba'i ros khyab par bsam la /
rdo rje'i bzlas pa cung zad bya ste dmigs skor gsum pa'o //
bzhi pa las la sbyar ba ni /
ldog tu med pa'i 'chi ltas shar ba na /
tshor ba dang ma tshor ba'i dam tshig nyams chag thams cad bshags /
tshe 'di'i 'khor 'dabs longs spyod thams cad sgyu ma ltar shes pa'i sgo nas 'brel thag bcad /
gang du 'pho ba'i gnas la tshong pa rang khyim du 'gro ba ltar spro sing ba byas te /
dus la babs pa na snying ga'i pad+ma thig ler 'jug pa'i bar sngar bzhin las /
de nas snying ga'i thig le yang gyen du song pas tshangs pa'i sgo bsal te /
sgo de nas haM dang ro gcig tu gnam mthongs nas phug ron 'phur pa'am skar mda' 'phangs pa ltar 'phangs la spros bral mi dmigs pa'i ngang la mnyam par 'jog ste dmigs skor bzhi pa'o //
'dir spyi bo nas 'phro ba ni bde ba chen po'i dbyings su 'gro ba'i lam kyang de yin pa'i phyir te /
sdom 'byung las /
steng nas gzugs med khams su ste //
de ni bde bar 'gro byed pa'o //
zhes gsungs pa'i phyir ro //
bla ma kha cig
/spyi bo'i rtsa bug nas gzugs med dang /
tshangs bug nas thar pa'i sgo'i tha snyad mdzad kyang /
lung 'dis thabs kyis zin ma zin tsam las sgo so sor yod par mi 'grub bam snyam mo //
de yang dus min du 'pho bar bya ba ma yin te /
de las /
dus la babs na 'pho bya yi //
dus min lha rnams gsod par byed //
lha rnams bsad pa tsam gyis ni //
mi ni dmyal bar 'tshed par byed //
des na mkhas pas 'chi ba yi //
mtshan ma yang dag shes par bya //
zhes gsungs pa ltar ro //
'pho ba'i dus ni /
'pho ba'i man ngag las /
dus ni 'chi ba'i 'od gsal las :
ldang ba'i dus na nyes med de :
zhes gsungs /
dus su 'phos pa'i phan yon kyang /
kun sbyong las /
rnal 'byor pa rnams 'pho ba'i tshe /
khrag 'thung la sogs rnal 'byor ma //
me tog sna tshogs lag na thogs //
rgyal mtshan ba dan sna tshogs dang //
sil snyan sgra ni sna tshogs dang //
glu yi mchod pa sna tshogs kyis //
'chi ba zhes bya rnam rtog ste //
mkha' spyod gnas su 'khrid par byed //
ces dang /
rdor sems thugs sgrub las /
de yis ma bsgom btsan thabs su :
rdzogs pa'i byang chub chen po'i gnas :
'grub 'gyur 'di la the tshom med :
ces gsungs pa ltar ro //
de dag ni 'bras bu mngon du byed tshul lo //
gsum pa yan lag dum dum khrigs kyi skor ni /
rtsa bar /
yan lag dum dum khrigs kyi skor :
gcig tu dril nas nyams blangs na :
lam 'di'i cha rkyen rdzogs pa yin :
zhes gsungs te /
'di'i cha rkyen dum dum khrigs kyi skor las /
thugs rdo rje'i mtshan mo'i rnal 'byor dang /
mtshams sbyor 'pho ba'i man ngag rnams sngar song /
de bzhin du gtum mo /
thabs lam /
zab don thugs kyi rdzogs rim a ti ste /
cha rkyen gzhan rnams rtsa ba'i man ngag nyid kyi zhar byung du bsgoms na bogs 'don du 'gro la /
rtsa ba dang yan lag rnams thog ma nyid nas cha tshang du bsgoms na phan tshun rtsal 'gran pa'i tshul gyis 'jug pa gcig tu 'bab par byed /
yang rtsa ba'i man ngag gi gsung rdo rje la gtum mo dang /
thugs rdo rje la pho nya'i lam gyis bogs dbyung zhing /
a ti thams cad la rgyas gdab kyi tshul du bsgoms na shin tu'ang legs te /
gang ltar yang de rnams tshang na lam yongs su rdzogs par 'gyur ba yin no //
gzhan yang rdzogs rim spyi dang /
bye brag rnal 'byor gsum so so'i thad kyi go don la sogs pa'ang spro na zhib tu bshad par bya'o //
de dag ni lam gyi yan lag rnams sbyor tshul te dngos gzhi bshad tshar ro //
gsum pa rjes kyi rim pa ni /
lam so so'i thad du nyams su myong ba'i rtags tshad dang /
ji ltar nyams su myong ba'i don ngo sprod pa /
gegs sel bogs 'don la sogs pa rnams te gzhan las shes par bya zhing /
zab gnad mthar thug pa rnams ni ye shes kyi sku can bla ma dam pa'i zhal lung kho na mos dge phun sum tshogs pa'i mthus myong ba las shes par bya'o //
rgyal kun 'dus zhal pad+mA ka ra yi //
thugs bcud zab pa las kyang ches zab pa //
rdo rje 'chang dbang bla ma'i zhal lung las //
'thungs 'di skal bzang las kyang ches skal bzang //
de ltar bsams nas go rtogs nyams myong gis //
dben kyang rang blo mos pa'i brjed byang dang /
khyad par gsung rab rgya mtsho'i mthar brgal nas //
mchog tu zab pa'i de nyid legs gzigs pa //
rnal 'byor dbang phyug lha btsun kun spangs che'i //
gsung gis yang yang bskul zhing rang gi gcung //
blo gros nor ldan kun dga' tshul khrims kyis //
'phral du grub na rung zhes mtshams sbyar bar //
brten nas ban chung d+harma shrI yis //
nye ba'i 'du ba 'byung po'i nyi ma la //
tshar bar dpal ldan bla ma'i gsung ji bzhin //
zhib mor spel 'dir bka' srung mkha' 'gro'i tshogs //
ma mnyes srid na bzod mdzad rjes bzung gsol //
dge 'dis lus bskyed ma yis thog drangs nas //
'gro ba kun gyis lhan skyes zab mo'i don //
dri med mngon sum myur du rtogs par shog
/chu mo bya lo ston zla tha chung la smin grol gling gi chos grwar zin ris su bris pa phyogs dus kun tu zab lam gyi bstan pa dar zhing rgyas par gyur cig
/shu b+ha mastu sarba dza ga taM///
/'di nyid rang gi rjes su 'brang ba mtha' dag gi re ltos kyi rten sa gcig pur lung gis zin cing chos kyi bdag por grub pa gcung lo tsA ba chen pos zhal shes kha cig ma gtogs sbas don snyan brgyud bklag chog ma nyid du bkod par /
nged rang nas kyang rjes su bskul ba bzhin du gsal bar bris pa yin pas khrid ma thob par lung 'bogs dpe sgrog hol spyod byed pa byung na bka' srung lha chen lcam dral gyis snying khrag rol cig ces rig pa 'dzin pa 'gyur med rdo rjes lung sbyin pa yin no ///
/
