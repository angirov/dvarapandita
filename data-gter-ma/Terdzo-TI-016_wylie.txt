@#:
rgyal po sku lnga 'khor bcas kyi gsol kha phrin las don bcu ma zhes bya ba bzhugs so :
dbang mchog pad+ma'i spyan la phyag 'tshal lo :
chos skyong rgyal po sde lnga'i phrin las 'di la don bcu ste :
dang po bzhengs su gsol ba :
gnyis pa spyan drang ba :
gsum pa bzhugs su gsol ba :
bzhi pa phyag 'tshal ba :
lnga pa dam bsre ba :
drug pa sman mchod 'bul ba :
bdun pa mthun rdzas 'bul ba :
brgyad pa bstod pa bya ba :
dgu pa gsol ka bya ba :
bcu pa las la bskul ba ste bcu las :
dang po bzhengs su gsol ba ni :
kye :
dgung sngon mthon po'i yar steng nas :
dmu bdud klu tsha sku bzhengs shig :
byu ru smug po'i lding khang nas :
bdud kyi rgyal po sku bzhengs shig :
gru gsum mthing nag klong dkyil nas :
spu gri 'bar ba sku bzhengs shig :
shar phyogs dung gi sgo phyes la :
zla 'od gzhon nu sku bzhengs shig :
lho phyogs gser gyi sgo phyes la :
'gar ba dbang phyug sku bzhengs shig :
gnod sbyin srid pa'i khong gseng nas :
gsang ba'i gnas 'dir sku bzhengs shig :
nub phyogs byu ru'i sgo phyes la :
badzra gu h+ya sa ma ti :
dmu rje btsan po dbyings nas bzhengs :
byang phyogs g.yu yi sgo phyes la :
khyung gshog 'bar ba dbyings nas bzhengs :
srog bdag chen po dbyings nas bzhengs :
zhal gsum stod kyi mi bo che :
dmu bdud brang dkar dbyings nas bzhengs :
lcags kyi mi bo 'tshub nag can :
dgra bla chen po dbyings nas bzhengs :
khrag 'thung chen po dbyings nas bzhengs :
nad kyi bdag po dbyings nas bzhengs :
nor gyi bdag po dbyings nas bzhengs :
stong dpon chen po dbyings nas bzhengs :
thugs kyi yum mchog dbyings nas bzhengs :
shAn+ti ro zan dbyings nas bzhengs :
sku yi yum mchog dbyings nas bzhengs :
bdud mo ro langs sku bzhengs shig :
yon tan yum mchog sku bzhengs shig :
gser gyi spu gri sku bzhengs shig :
gsung gi yum mchog sku bzhengs shig :
mdzes byed pad+ma sku bzhengs shig :
phrin las yum mchog sku bzhengs shig :
bdud bza' smin dkar sku bzhengs shig :
thugs kyi blon po srog bdag bya ra bzhengs :
sku yi blon po bya khri mig gcig bzhengs :
yon tan blon po bya rgod thang nag bzhengs :
gsung gi blon po rdo rje grags ldan bzhengs :
phrin las blon po pu tra nag po bzhengs :
nang blon sha 'gros khyi 'gros 'dzin sdom dang :
sa ka rdo rje 'bar ba dbyings nas bzhengs :
'khor bcas gsang ba'i gnas 'dir sku bzhengs shig :
dzaHhU~M baM ho :
rA dza ang+ku sha sa ma ya dzaHdza :
gnyis pa spyan drang ba ni :
hU~M:
rang bzhin lhun gyis grub pa'i gnas mchog nas :
ting nge 'dzin gyis bskyed pa'i dkyil 'khor 'dir :
spyan 'dren gshegs su gsol ba'i chos skyong ni :
gnod sbyin rgyal po sde lnga 'khor dang bcas :
dam tshig gzhung bzhin bsrung ba'i skyes mchog rnams :
thugs dam rgyud bskul gnas 'dir gshegs su gsol :
bka' yi bstan pa bsrung ba'i don ched du :
chos kyi dbyings las sgyu mar sku bzhengs la :
thugs rje chen pos 'gro ba'i don mdzad pa :
thugs dam rgyud bskul gnas 'dir gshegs su gsol :
thugs kyi rgyal po brgya byin chen po dang :
yum gcig shAn ti ro zan mthu mo che :
blon po srog bdag bka' yi bya ra ba :
'khor dang bcas pa gnas 'dir gshegs su gsol :
sku yi rgyal po mon bu pu tra ste :
gsang ba'i yum gcig bdud mo ro langs ma :
bka' yi blon po bya khri mig gcig po :
'khor dang bcas pa gnas 'dir gshegs su gsol :
yon tan rgyal po gnod sbyin shing bya can :
gsang ba'i yum gcig gser gyi spu gri ma :
bka' yi blon po bya rgod thang nag can :
'khor dang bcas pa gnas 'dir gshegs su gsol :
gsung gi rgyal po dgra bla skyes gcig po :
gsang ba'i yum mchog mdzes byed pad+ma skyes :
bka' yi blon po rdo rje grags ldan te :
'khor dang bcas pa gnas 'dir gshegs su gsol :
phrin las rgyal po zhal gsum mi bo che :
gsang ba'i yum gcig bdud bza' smin dkar ma :
bka' yi blon po pu tra nag po ste :
'khor dang bcas pa gnas 'dir gshegs su gsol :
dzaHhU~M baM ho :
a la la ho :
e h+ye hi b+ha ga wAn ang+ku sha sa ma ya dzaHdza :
gsum pa bzhugs su gsol ba ni :
hU~M:
ma traM bsgral pa'i gnas mchog dam pa 'dir :
kha bub gan rkyal byi chings gdan du bsnol :
rin chen sna lnga'i ri rab gzhal yas brtsegs :
nyi zla pad+ma'i gdan gyis mdzes par spras :
ma chags lhun gyis grub pa'i gnas mchog 'dir :
bstan pa bsrung phyir gnyis med brtan par bzhugs :
dbus phyogs mthing nag 'bar ba'i gzhal yas su :
thugs kyi rgyal po 'khor bcas bzhugs su gsol :
shar phyogs dkar po dung gi gzhal yas su :
sku yi rgyal po 'khor bcas bzhugs su gsol :
lho phyogs rin chen gser gyi gzhal yas su :
yon tan rgyal po 'khor bcas bzhugs su gsol :
nub phyogs bye ru dmar po'i gzhal yas su :
gsung gi rgyal po 'khor bcas bzhugs su gsol :
byang phyogs rin chen g.yu yi gzhal yas su :
phrin las rgyal po 'khor bcas bzhugs su gsol :
pad+ma A be sha ya :
badzra tri du ru sha hU~M:
badzra a ti ka ra ya :
kha sgyur dkar po :
sa ma ya dzaHdza :
A be sha ya satwaM:
bzhi pa phyag 'tshal ba ni :
hU~M:
'jig rten las las grub pa'i dregs pa can :
rgyal po chen po sde lnga'i skur bstan pa :
sangs rgyas bstan pa srung ba'i mthu rtsal can :
rgyal po sde lnga'i tshogs la phyag 'tshal lo :
A kar+sha ya A be sha ya e h+ye hi A ral+li ho :
zhes pas gtso bo rnams la 'khor rnams kyis phyag btsal bar bsam :
lnga pa dam bsre ba ni :
oM AHhU~M sarba pany+tsa a mr-ita hU~M hrIHThA:
zhes pas bdud rtsi byin brlabs la :
spyi rgyugs su byed pa'i tshe :
hU~M:
skyes mchog dgra bla chen po khyed :
khyed dang bdag ni dam bsre na :
dpal chen khrag 'thung gzu dang dpang :
dus tshes 'di nas bzung nas ni :
ji srid 'tsho yi bar dag tu :
bdag kyang dam las mi 'da' bar :
rtag tu rgyal po mchod cing bsten :
khyed kyang dam las ma 'da' bar :
rtag tu bdag gi grogs mdzod cig :
ci ste dam las khyod 'das na :
rdo rje gnod sbyin khro bo yis :
thal ba'i rdul du brlag par byed :
rdo rje dri chu bdud rtsi'i mchog :
pany+tsa a mr-ita dang sbyar :
dam tshig snying gi khrag chen po :
bsre ba'i mchog ste srog gi snying :
snying dang snying gi grogs por byas :
rtag tu dam las ma 'da' zhig :
badzra tri du rak+sha yak+sha hU~M phaT:
ma hA pany+tsa a mr-ita khA hi :
zhes rang gi lce la'ang bzhag :
rgyal po rnams la yang gtor bas :
bdag dang rgyal po gnyis med du gyur te :
ji srid 'tsho'i bar du bdag gi bka' nyan zhing las byed par bsam zhing dam tshig bsre'o :
de nas rgyal po'i srog gi snying po rnams mdongs gsol du bya'o :
drug pa sman mchod bya ba ni :
ma traM gyi mchan khung nas dam rdzas kyi mchod pa blangs te 'bul ba ni :
chos nyid zhi ba'i ngang las ma g.yos kyang :
bstan pa bsrung phyir 'bar ba'i skur sprul pa :
rgyud drug dgongs mdzad rig 'dzin sgrub mchog la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ye ho sarba pany+tsa a mr-ita khA hi :
hU~M:
dug lnga ma spangs sku lnga lhun gyis grub :
'gro drug bsgral phyir ye shes khro bo'i tshogs :
gdug pa 'dul phyir rdo rje rtse dgu bsnams :
khams gsum dbang du bsdus pa'i sgrub mchog la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ho sarba pany+tsa a mr-ita khA hi :
gsung mchog chos kyi dbyings las ma g.yos kyang :
drag po'i gad rgyangs mi bzad ha har bzhad :
dgyes pa'i glu len spyugs pa'i sgra sgrog pa :
rkan brdabs grub pa thob pa'i gsung mchog la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ho sarba pany+tsa a mr-ita khA hi :
thugs nyid don dam ngang las ma g.yos kyang :
log lta bsgral phyir khams gsum kun la dgongs :
thugs kyi sprul pas srid gsum kun la dgongs :
rig 'dzin dbang lnga rdzogs pa'i sgrub mchog la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ho sarba pany+tsa a mr-ita khA hi :
sems nyid don dam ngang las ma g.yos kyang :
log lta gdug pa'i tshogs rnams bsgral ba'i phyir :
'jigs byed sku yi tshul du ston byed pa :
gnod sbyin rgyal po chen po sde lnga la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ho sarba pany+tsa a mr-ita khA hi :
'jig rten kun la dbang bsgyur mthu bo che :
thugs dam rgyud bskul phrin las mdzad pa'i phyir :
rgyal po sde lnga'i sku la dgyes par 'khril :
gsang ba'i yum chen bdud mo rnam lnga la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ho sarba pany+tsa a mr-ita khA hi :
bka' yi las mkhan mdzad pa'i mthu bo che :
rgyal po'i phrin las myur du bsgrub pa'i phyir :
bcol pa'i las rnams thogs med kun sgrub pa'i :
dam tshig bsrung ba'i blon po rnam lnga la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ho sarba pany+tsa a mr-ita khA hi :
sangs rgyas bstan pa 'jig pa'i dgra bo la :
cho 'phrul 'beb cing phung du gzhug pa'i phyir :
stong gsum sprul pa dmag gis 'geng mdzad pa'i :
g.yas g.yon mdun rgyab ru 'dren 'khor bcas la :
rnam dag bdud rtsi'i dam rdzas mnyes mchod 'bul :
mthu rtsal drag po'i dngos grub bstsal du gsol :
rA tsa a ho brum rbad ar+g+haM pra tIts+tsha ho sarba pany+tsa a mr-ita khA hi :
zhes sman mchod 'bul lo :
bdun pa mchod pa 'bul ba ni :
kye :
dgra bla sku lnga yab yum 'khor bcas la :
rnal 'byor bdag gis mchod pa'i dam rdzas ni :
rin chen sna tshogs rgyal mtshan dag gis brgyan :
mdzes shing yid 'ong zhal zas sna tshogs bshams :
'dod yon lnga yi longs spyod bsam mi khyab :
dar gyi lda ldi 'phan gdugs phya ra ra :
za 'og gur phub mdzes pa di ri ri :
mdzes pa'i rgyal mtshan sna tshogs rongs se rong :
rak+ta'i rgya mtsho chen po 'khyil li li :
sha chen rnams kyi dri ngad sbungs se sbung :
gser skyems phud kyi rgyun ni brengs se breng :
spos dang tshil chen dud pa thu lu lu :
bshos gtsang zhal zas sprin ltar thibs se thib :
spyan gzigs sna tshogs rdza ltar khra la la :
'di ltar bshams nas lus kyi dkyil 'khor du :
gzugs kyi mchod pa sna tshogs bshams nas su :
skyes bu chen po'i sku yi rgyan du 'bul :
dgyes mdzad sku yi dngos grub bstsal du gsol :
rgyal po'i sku mchog deng 'dir dngos su ston :
sku yi sprul pas sangs rgyas bstan pa srungs :
kye :
dgra bla chen po 'bod pa'i sgra rnams ni :
mi rkang mchog gi gling bu di ri ri :
sgra snyan sil snyan mang po sil li li :
pheg rdob cang te'u mang po khro lo lo :
pi waM rgyud mang sgra byung brengs se breng :
rnga dang dung dang cha lang la sogs pa :
sna tshogs sgra yi mchod pa ji snyed rnams :
rgyal po'i gsung gi dkyil 'khor de la 'bul :
gsung gi sgra skad deng 'dir dngos su ston :
ha ha'i gad mo sdang ba'i dgra la rgod :
hi hi bzhad pas dbang dang ldan par mdzod :
gdug pa'i nga ros thams cad zil gyis gnon :
dgra bla chen po thugs kyi dbyings bstan pa :
chos dbyings skye med don la 'gyur ba med :
brjod med bsam las 'das pa chos kyi sku :
spros bral shes rab mi rtog bde ba che :
chos kyi mchod pa rgyal po'i thugs la 'bul :
gnag pa'i dgongs pa sdang ba'i dgra la mdzod :
gdug pa'i bsam ngan sdang ba'i dgra la mdzod :
rgyal po'i yon tan brjod kyis mi lang ste :
snang srid zil gyis gnon pa yang :
de yang rgyal po'i yon tan yin :
'jig rten 'di na che btsan pa :
de yang rgyal po'i yon tan yin :
khams gsum dbang du 'dus pa yang :
de yang rgyal po'i yon tan yin :
grags pa khyad 'phags thob pa yang :
de yang rgyal po'i yon tan yin :
rgyal po'i phrin las thogs pa med :
dam nyams ru tra'i snying rtsa 'dren :
log lta mu stegs mgo bo 'gem :
log lta tshe yi srog shing gcod :
rnal 'byor dgra bo'i gzugs phung 'jig :
'di rnams rgyal po'i phrin las yin :
dam rdzas gtor ma 'di bzhes la :
bcol ba'i phrin las 'grub par mdzod :
sarba pany+tsa a ra ho :
pU dza ho :
rA dza ho :
ar+g+haM pra tIts+tsha ho :
badzra yak+sha kha kha khA hi :
dun+tiM dun+tiM khA hi :
yak+sha nag po khA hi :
sha 'gros ha ru khA hi :
khyi 'gros hu ru khA hi :
'dzin po ru tra khA hi :
sdom po 'chang rgyud khA hi :
ru dra ru dra khA hi :
go ro tsa na khA hi :
tsit+ta ba su ta khA hi :
rak+ta mtshul pa khA hi :
sha rgyud snying rgyud khA hi :
dbang po sna lnga khA hi :
sha ma ru tri khA hi :
ar+g+haM pra tIts+tsha ho :
pU dza badzra du ru ho :
brgyad pa bstod pa bya ba ni :
hU~M:
sgrub mchog bdud 'dul ye nas thugs dam can :
'gro ba'i don mdzad thugs rje nyi ma 'dra :
dam nyams gdug pa'i dgra bgegs kun sgrol ba :
thugs rje snyom mdzad khyod la bdag bstod do :
'gyur med dbyings las 'bar ba'i skur bzhengs pa :
skye med chos kyi don rtogs sgrub mchog khyod :
skye shi rtsad gcod legs nyes stangs 'dzin pa :
thog med 'jigs byed khyod la bdag bstod do :
chos kyi dbyings las rtse gcig dgongs mdzad pa :
g.yas pa'i bdud rtsis dus gsum sangs rgyas mchod :
g.yon pas lcags kyus ru dra'i snying nas 'dren :
khro rgyal bdud 'dul khyod la bdag bstod do :
che ba'i nga rgyal drag pos khams gsum khyab :
dgra bgegs ma lus zhal du gsol mdzad cing :
nyon mongs log par lta ba rtsad nas gcod :
bdud 'dul mthu chen khyed la bdag bstod do :
sku gsung thugs ni chos kyi dbyings dang mnyam :
phrin las mthar phyin khyung chen klu 'brug 'dul :
drag tu bskul na dgra bgegs dbang du sdud :
rgyal po sde lnga'i sku la bdag bstod do :
ngang nyid chos kyi dbyings las ma g.yos kyang :
bstan pa srung mdzad drag po'i skur bstan pa :
rgyal po sde lnga'i thugs dam dgyes bskul ma :
yum chen rnam lnga'i sku la bdag bstod do :
bka' yi las mkhan mdzad pa'i mthu bo che :
rgyal po'i phrin las myur du bsgrub pa'i phyir :
bcol pa'i las rnams thogs med kun sgrub pa'i :
blon po rnam lnga'i sku la bdag bstod do :
sangs rgyas bstan pa 'jig pa'i dgra bo la :
cho 'phrul dbab cing phung du gzhug pa'i phyir :
stong gsum sprul pa dmag gis 'geng mdzad pa'i :
'khor gyi ru 'dren rnams la bdag bstod do :
dgu pa gsol zhing phrin las bcol ba ni :
ho :
dbus phyogs thugs kyi rgyal po brgya byin :
chibs su ba glang sna ring la 'chib pa :
sna gzung mon bu pu tras byas pa :
sku mdog mthing nag la dar nag dang dom gyi slog pa gsol zhing :
dbu la dar nag gi thibs zhu gsol ba :
g.yas pas bdud kyi zhags pas dgra bo 'ching ba :
g.yon pas spu gris dgra snying rtsad nas gcod pa :
zhal nas gdug pa'i ngan sngags sgrog pa :
rol du glog dang me lce 'khrid pa :
pho nyar thog dang ser ba gtong ba la gsol lo :
bcol ba'i phrin las gyis shig :
phrin las mngon du mdzod cig :
bsgrubs pa'i rtags phyungs shig :
ho :
shar phyogs sku'i rgyal po mon bu pu tra :
chibs su seng ge dkar mo la 'chib pa :
sku mdog nag po mun ltar gtibs pa :
man tri nag po'i na bza' gsol ba :
dbu la dar nag gi thibs zhu gsol ba :
g.yas na gser gyi rdo rje gsor zhing brdeg pa :
g.yon pas sher shing gseg shang bsnams pa :
rol du dom nag smyon pa 'khrid pa :
pho nyar stag gzig dom dred gtong ba la gsol lo :
bcol ba'i phrin las gyis shig :
phrin las mngon du mdzod cig :
bsgrubs pa'i rtags phyungs shig :
ho :
lho phyogs yon tan gyi rgyal po gnod sbyin shing bya can :
chibs su bdud rta nag po la 'chib pa :
sku mdog nag po sbrul dang stag gis brgyan pa :
g.yas pa'i dgra satwas dgra bo'i mgo lus gshog pa :
g.yon pas bdud zhags dgra la 'debs pa :
dbu'i khyung mgos lha srin dbang du sdud pa :
rol du srid pa'i g.yu 'brug khrid pa :
pho nyar spra spre byi la gtong ba la gsol lo :
bcol ba'i phrin las gyis shig :
phrin las mngon du mdzod cig :
bsgrubs pa'i rtags phyungs shig :
ho :
nub phyogs gsung gi rgyal po dgra bla skyes gcig po :
chibs su drel nag rkang dkar la 'chib pa :
sku mdog dmar po 'od du 'bar ba :
sku la dar nag gi 'jol ber dang dbu la smyug zhu gsol ba :
g.yas sba'i 'gying mkhar bsnams nas dgra bgegs rdul du rlog pa :
g.yon pas tsan dan gyi bing chen bsnams nas srid pa gsum 'joms pa :
rol du spyang mo 'ur ba khrid pa :
pho nyar lcags kyi bya khra gtong ba la gsol lo :
bcol ba'i phrin las gyis shig :
phrin las mngon du mdzod cig :
bsgrubs pa'i rtags phyungs shig :
ho :
byang phyogs phrin las kyi rgyal po pe har dgra bla chen po zhal gsum g.yas nag g.yon dmar dbus dkar ba :
thod chen gyi steng na sag zhu gdugs thabs su gsol ba :
phyag drug g.yas na lcags kyu mda' dang ral gri :
g.yon pas spu gri gzhu dang ber ka bsnams pas :
rgyud drug rtsad nas gcod cing :
sku stod la dar dkar ral ga gsol ba :
sku smad la zhing lpags stag chas kyis brgyan pa :
chibs su seng ge dkar mo la 'chib pa :
sna gzung mon bu b+ha tras byas pa :
rol du rlung nag 'tshub ma 'khrid pa :
dge bsnyen gzhon nu'i cha byad :
pho nyar bdud bya lcung ka gtong ba la gsol lo :
bcol ba'i phrin las gyis shig :
phrin las mngon du mdzod cig :
bsgrubs pa'i rtags phyungs shig :
ho :
thugs kyi dgra bla'i sprul pa dge bsnyen gzhon nu'i cha byad la :
sku la dar dmar gyi ber chen gsol ba :
shel gyi phreng ba'i mgul do byas pa :
g.yas pas sdigs mdzub nam mkhar sgreng ba :
g.yon pas zangs gri 'debs tshul mdzad pa la gsol lo :
sku yi dgra bla'i sprul pa dge slong dgra bcom gzhon nu'i cha byad can :
chos gos ngur smrig gsol ba :
g.yas pas shel gyi gseg shang gsil ba :
g.yon pas gser gyi spu gri bsnams pa :
ka pa li rgyab tu 'khur zhing :
spyi blugs bum pa mdun na 'chang ba la gsol lo :
yon tan gyi dgra bla'i sprul pa sku mdog sngo skya men tri dmar po'i ga sha can :
g.yas na sba gug mchu ring bsnams pa la gsol lo :
gsung gi dgra bla'i sprul pa mthing nag ral pa gyen du brdzes pa :
ag tshom ser nag me ltar 'bar ba :
sku la stag gi slog pa gsol ba :
phyag na zhing gi dbyug pa dang spyang ki'i rgyal mtshan 'phyar ba la gsol lo :
phrin las kyi dgra bla'i sprul pa nag po zhing lpags kyi g.yang gzhi sku la gsol zhing :
sbrul gyi chun pos brgyan pa :
stag dang spyang ki'i rgyal mtshan 'phyar ba la gsol lo :
bcol ba'i phrin las gyis shig :
phrin las mngon du mdzod cig :
bsgrubs pa'i rtags phyungs shig :
ho :
thugs kyi rgyal po'i yum gcig shAn+ti ro zan ma dmar mo khrag dang zhag gis brgyan pa lcags kyu dang zhags pa bsnams pa la gsol lo :
sku yi rgyal po'i yum gcig bdud mo ro langs ma dkar mo dar dkar gyi go zu gsol ba :
dam shing dang b+hany+dza bsnams pa la gsol lo :
yon tan gyi rgyal po'i yum gcig gser gyi spu gri nag mo :
zhal gcig phyag bzhi ma :
dbu la dar nag gi cod pan bcings pa :
snyan g.yas sbrul dang dril bus brgyan pa :
g.yon na seng ge ral pa can :
phyag bzhi g.yas na ral gri dang mdung dmar 'dzin pa :
g.yon pa shak+ti dang tri shu la'i mgul na ba dan 'phyar ba :
mi mgo'i do shal glang chen gyi ko rlon :
re lde ser po'i sham thabs dang sbrul gyi ska rags bcings pa :
zhabs gnyis lcags sgrog gis brgyan pa :
bong bu gwa pa la 'chib pa la gsol lo :
gsung gi rgyal po'i yum gcig mdzes byed pad+ma skyes :
sku mdog dmar mo mdzes pa'i rgyan dang ldan pa :
phyag gnyis dam shing dang b+han+d+ha bsnams pa la gsol lo :
phrin las kyi rgyal po'i yum bdud bza' smin dkar ma :
mthing nag bdud kyi slog pa gyon pa dam shing dang b+han+d+ha bsnams pa la gsol lo :
bcol ba'i phrin las gyis shig :
phrin las mngon du mdzod cig :
bsgrubs pa'i rtags phyungs shig :
ho :
thugs kyi rgyal po'i blon po :
srog bdag bka'i bya ra ba :
sku la ber smug gsol ba :
seng ge dkar mo la 'chib pa phyag na dar nag gi ru mtshon phyar ba la gsol lo :
sku'i rgyal po'i blon po bshan pa bya khri mig gcig po :
sbrul nag thod du bcings pa :
chibs su sngon po sgab nag la 'chib pa :
phyag na shel gyi rdo rje 'phen pa la gsol lo :
yon tan gyi rgyal po'i blon po bya rgod thang nag dge bsnyen gzhon nu'i cha byad can :
rdo rje dang tho ba thogs pa la gsol lo :
gsung gi rgyal po'i blon po rdo rje grags ldan dar gyi chos gos gsol ba :
rnga mong gwa pa la 'chib pa sher shing gi gseg shang bsnams pa la gsol lo :
phrin las kyi rgyal po'i blon po pu tra nag po :
sku la dar nag ral ga gsol ba :
drel rta nag po la 'chib pa :
gri gug phyag na bsnams pa la gsol lo :
nang blon sha 'gros dang khyi 'gros :
khol po 'dzin po dang sdom po 'khor dang bcas pa la gsol lo :
bcol ba'i las gyis shig :
phrin las mngon du mdzod cig :
bsgrubs pa'i rtags phyungs shig :
ho :
gnam gyi bla na byis pa lo brgyad pa :
gnod sbyin rdo rje thog 'beb la gsol lo :
rdo rje khyung chen klu 'brug 'dul ba la gsol lo :
lha'i dge bsnyen chen po ma hA kA la la gsol lo :
mgon po nag po la gsol lo :
bya rgod thang nag la gsol lo :
srog bdag chen po la gsol lo :
b+ha tra dkar po la gsol lo :
pu tra nag po la gsol lo :
srog bdag rngams pa la gsol lo :
dmag dpon chen po la gsol lo :
mthing nag mun ltar 'thibs pa'i nang shed na :
gsal byed za 'og gi rgyal mtshan 'phyar ba la gsol lo :
me dpung dmar nag 'bar ba'i nang shed na :
rngam byed stag gi rgyal mtshan 'phyar ba la gsol lo :
nam mkha' sprin ltar gtibs pa'i nang shed na :
mchong byed seng ge'i rgyal mtshan 'phyar ba la gsol lo :
'dod chags khrag mtsho 'khyil ba'i nang shed na :
srin mo rma bya'i rgyal mtshan 'phyar ba la gsol lo :
rlung nag 'tshubs ma 'khyil ba'i nang shed na :
za byed spyang ki'i rgyal mtshan 'phyar ba la gsol lo :
dkar mo nyi ma'i 'od kyi nang shed na :
lding byed bya rgod kyi rgyal mtshan 'phyar ba la gsol lo :
stong gsum sprul pa 'gyed pa'i nang shed na :
spre'u dang byi la'i rgyal mtshan 'phyar ba la gsol lo :
g.yas kyi ru 'dren dge slong stong gi tshogs dang bcas pa la gsol lo :
g.yon gyi ru 'dren dmag dpon ban+d+he nag po a tsa ra'i tshogs dang bcas pa la gsol lo :
sngon gyi shul mtshon bdud mo nag mo 'bum gyi tshogs dang bcas pa la gsol lo :
phyi'i rjes nyul ba blon po khol po 'dzin pa stag chas dang gzig chas su zhugs pa 'bum phrag stong gi tshogs dang bcas pa la gsol lo :
sku yi skyo sangs 'bag seng gar mkhan gyi tshogs dang bcas pa la gsol lo :
seng ltar 'phyong ba la gsol lo :
stag ltar rngams pa la gsol lo :
khyung ltar lding ba la gsol lo :
khra ltar 'dzul ba la gsol lo :
spyang ltar rgyug pa la gsol lo :
spu gri mched lnga la gsol lo :
stong dpon mched bdun la gsol lo :
rgyal po chen po 'khor dang bcas pa rnams spyan gzigs longs spyod rgyan dang ldan pa 'di bzhes la :
bcol ba'i las gyis shig :
phrin las mngon du mdzod cig :
bsgrubs pa'i rtags phyungs shig :
ces pa'i rjes la phrin las bcol ba'i tshigs rgyas par spro'o //
bcu pa las la bskul ba ni /
hU~M:
steng phyogs rnam dag 'phrul gyi gzhal yas nas :
'gro ba'i don mdzad 'gro drug gnas 'dir bzhengs :
gdug pa 'dul phyir khro bo'i tshul ston cing :
thugs rje'i ngang nyid snang srid mtha' la gzigs :
dam rdzas bdud rtsi 'bar ba 'di gsol la :
bdag gi bcol ba'i las rnams sgrub par mdzod :
rgyal po khyed ni rig 'dzin sgrub pa po :
kun rdzob don du zhing lpags g.yang gzhi gsol :
zhe sdang sbrul gyi chun pos sku la brgyan :
ru dpon tshul du stag gi rgyal mtshan 'dzin :
dam rdzas bdud rtsi 'bar ba 'di bzhes la :
rnal 'byor bcol ba'i phrin las sgrub par mdzod :
'jigs pa'i tshul du ber smug dgu brtsegs gsol :
rngams pa'i tshul du zhal gdangs ha ha bzhad :
khros pa'i tshul gyis sdang mig phyogs bcur gzigs :
za byed rtags su spyang ki'i rgyal mtshan 'dzin :
bka' yi bstan pa bsrung ba'i don ched du :
zhi ba'i ngang las mi bzad khro tshul can :
ag tshom ser nag bskal pa'i me ltar 'bar :
dbu skra kham nag gyen du 'khyil ba ni :
nyi zla'i thod phreng can yang dbang du sdud :
zhabs gnyis bskyang bskum tshul du bzhugs pa ni :
klu yi rgyal khams ma lus zil gyis gnon :
phyag mtshan zhing gi dbyug tho 'phyar ba ni :
log par lta ba'i dgra bgegs dbang du sdud :
bstan pa bsrung phyir seng ge dkar mo 'chib :
sku la spyan gzigs stag gi pags pa gsol :
dgra la rbad na ba glang sna ring 'chib :
gtum po chen po dom gyi chas ldan pa :
phyag mtshan spu gris dgra snying tshal par 'gems :
log par lta ba'i dgra la rbad pa'i tshe :
skyes pa mi bzad stag gi chas su zhugs :
g.yon gyi lcags kyus 'dren zhing spu gris gtub :
thugs dam tshul bzhin drag tu bskul pa'i tshe :
gang la dmigs pa'i dgra bgegs rtsad nas gcod :
bstan pa gzhung bzhin srung ba'i skyes mchog khyod :
rnal 'byor bdag gis bskul zhing rbad pa'i tshe :
cho 'phrul ston pa dgra bcom gzhon nu'i tshul :
dbu la snyug zhu dar nag 'thibs dang ldan :
phyag g.yas tsan dan g.yon pas gseg shang bsnams :
gsang ba gser gyi rdo rje gsor zhing rdeg :
bdag gis rbad pa'i las rnams 'grub par byed :
zhal gsum phyag drug rgyud drug rtsad nas gcod :
drel rta bcibs nas khams gsum dbang du sdud :
phyag mtshan par bus dgra bgegs myur du sgrol :
sba gug mchu ring dgra bo'i srog rtsa 'dren :
shel phreng dkar pos yi dam rtag tu 'dzin :
dgra satwa kha ches dgra bo'i klad pa gshog :
zhags pa nag pos dgra bo'i bla srog 'gugs :
rnal 'byor bdag gis bskul zhing rbad pa'i tshe :
dam rdzas bdud rtsi 'bar ba 'di bzhes la :
bcol ba'i las rnams myur du sgrub par mdzod :
sa ma yA:
dgra bo'i srog la b+h+yo b+h+yo :
rgyal po chen po'i gsol ka 'di :
bdag 'dra pad+ma 'byung gnas kyis :
nor lha nag po'i rgyud nas btus :
da lta spel ba'i gnas med pas :
rnam par snang mdzad dbu la sbas :
chos 'khor srung ba'i mtshon char bzhag :
las 'phro can dang 'phrad par shog :
sa ma yA:
rgya rgya rgya :
mnga' bdag nyang ral pa can gyis gter nas spyan drangs pa'o ///
/
