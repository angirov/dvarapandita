\u0f88
dam chos sprul sku snying thig las :
dbang gi sngon 'gro bzhugs so :
\u0f88\u0f88\u0f88\u0f88
rang byung thugs rje'i lha la 'dud :
de nas dkyil 'khor chas rnams kun :
lha tshogs so so'i sgrub gzhung bzhin :
legs grub las byang nar mar btang :
de nas slob ma thams cad kun :
dkyil 'khor phyi rol khrid la las bum gyis :
khrus byas maN+Dal phul la gral du 'khod :
de nas dkyil 'khor shar phyogs su :
zhi ba'i thab khung zlum po brtsigs :
rang gzhan nad gdon 'gal rkyen dang :
sdig sgrib bkra mi shis kun zhi ba'i phyir :
zhi ba'i sbyin sreg gzhung bzhin bya :
de nas 'phags pa'i gzhung lugs bzhin :
skyabs sems bka' bsgo srung 'khor bsgom :
de nas maN+Dal phul zhing 'di skad zhu :
kyai :
bla ma rdo rje 'dzin pa dgongs :
skyabs mchog kun 'dus che ba'i mchog :
'khor ba'i srid mtsho sgrol ba'i phyir :
thugs rjes nye bar brtser dgongs la :
lus ngag yid gsum byin gyis rlobs :
de nas slob dpon gyis :
e ma skal ldan bu mchog rnams :
khyed rnams dkyil 'khor 'dir zhugs shin tu legs :
da ni dad gus rab skyed la :
dga' dang dad dang 'dun pa gyis :
ci phyir rnam snang mngon 'byung rgyud las kyang :
'jig rten du ni kun mkhyen rnams :
u dum wA ra'i me tog bzhin :
brgya lam na ni res 'ga' zhig :
'byung 'gyur yang ni mi 'byung ngo :
gsang sngags spyod pa'i tshul mchog ni :
de bas kyang ni dkon pa ste :
bskal pa bye ba du mar yang :
sdig pa mi bzad bgyis pa rnams :
de kun dkyil 'khor 'di 'dra ni :
mthong ba tsam gyis byang bar 'gyur :
grags pa mtha' yas sngags spyod pa :
tshul bzhin gnas na smos ci dgos :
'di 'dra'i yang gsang dkyil 'khor dang :
skal ldan bu rnams mjal ba ni :
u dum wA ra'i me tog bzhin :
'di 'dra mjal ba shin tu dkon :
'di 'dra'i yang gsang bla med kyi :
zhal mjal dbang gi sgor zhugs ni :
de bas kyang ni shin tu dkon :
'dir zhugs skal ldan bu mchog rnams :
bskal pa grangs med mtshams med sdig byas kyang :
yang gsang dkyil 'khor 'di mthong tsam gyis kyang :
zad 'gyur 'di la the tshom med :
dbang 'di zhu zhing tshul bzhin du :
dam tshig sngags bzlas bskyed rdzogs rnams :
tshul bzhin nyams su blang gyur na :
go 'phang bla med tshe 'di la :
mngon rdzogs sangs rgyas the tshom med :
ces sngags kyi dkyil 'khor du zhugs pa'i phan yon :
ma zhugs pa'i nyes skyon bshad la :
spro dga' bskyed do :
'o na 'di lta bu'i dkyil 'khor du 'jug par byed pa :
rang gis lus dang longs spyod sogs :
mchod pa'i yo byad rnam par dag pa thams cad :
bla ma dang dkyil 'khor gyi lha tshogs rnams la 'bul zhing :
byang chub kyi mchog tu sems bskyed pa :
smon 'jug gi cho ga blang bar bgyi snyam pa'i sems bskyed kyi 'dun pa drag pos 'di yi rjes zlos 'jug :
e ma :
sngon chad dus gsum rgyal ba thams cad kyis :
sdom pa la ni rab gnas ltar :
'di bzung 'khor ba ma stongs bar :
bla med smon 'jug byang chub sems :
'dren pa'i dpal du bdag gyur nas :
gzhan don skyong bar sems bskyed do :
khams gsum sems can ma lus kun :
rang ngo ma shes gzung 'dzin 'ching :
'gro drug 'khor ba dong sprugs phyir :
rang ngo shes par sems bskyed do :
dkon mchog gsum bzung phyir mi gtong :
rtsa gsum lha tshogs mi spang bsgrub :
sku gsum lhun grub rang gsal gdab :
'khor 'das chos rnams rang grol bzhag :
lhun rdzogs chen por sems bskyed do :
de nas sdom pa bzung ba ni :
dkon mchog gsum la bdag skyabs mchi :
dkon mchog gsum la mchod pa 'bul :
sdig pa thams cad so sor bshags :
'gro ba'i dge la rjes yi rang :
sangs rgyas byang chub yid kyis bzung :
sangs rgyas chos dang tshogs mchog la :
byang chub bar du skyabs su mchi :
rang gzhan don gnyis rab bsgrub phyir :
byang chub sems ni bskyed par bgyi :
byang chub mchog gi sems ni bskyed bgyis la :
sems can thams cad bdag gis mgron du gnyer :
byang chub spyod mchog yid 'ong spyad par bgyi :
'gro la phan phyir sangs rgyas 'grub par shog :
de nas so thar sdom pa ni :
bla ma sangs rgyas mchog gi spyan snga ru :
lus ngag yid kyis skye 'gro la :
gnod 'tshe spang zhing dge tshogs bsgrub :
dge bsnyen dge tshul dge slong dang :
byang chub sems kyi bslab bya dang :
so so thar pa'i sdom pa rnams :
bdag gis rgyun du gnas shing bsrungs :
de nas theg chen thun mong gi smon sems ni :
bla ma rtsa gsum dkyil 'khor lha tshogs dgongs :
'di bzung bla med byang chub mchis kyi bar :
'gro drug sems can ma lus thams cad la :
pha dang ma yi 'du shes kyis :
ma bsgral bsgral dang ma grol dgrol :
dbugs ma dbyung rnams dbugs dbyung phyir :
smin grol byang chub sems bskyed do :
de nas thun mong gi smon 'jug ni :
sngon byon dus gsum bde gshegs rgyal ba rnams :
sgo gsum mi dge kun spangs sdom gnas ltar :
'di bzung 'khor ba'i rgya mtsho ma skem bar :
bla med smon 'jug byang chub sems :
bdag cag rnams kyis bskyed par bgyi :
phar phyin drug dang sdom gsum rnams :
bdag gis brtan por bzung bar bgyi :
ma bsgral ba rnams bsgral ba dang :
ma grol ba rnams dgrol ba dang :
dbugs ma dbyung rnams dbugs dbyung phyir :
dbugs dbyung mya ngan 'das la 'god :
khyad par rigs lnga'i sdom bzung ni :
'di bzung byang chub mchis kyi bar :
dkon mchog gsum bzung mi gtong bsgrub :
rdo rje rigs kyi dam tshig tu :
rdo rje dril bu'i phyag rgya bzung :
rnam par rtog pa'i byung sa brtag :
byang chub sems ni spang mi bya :
rdo rje rigs kyi dam tshig yin :
rin chen rigs kyi dam tshig tu :
sbyin pa rnam bzhi rtag tu sbyin :
tshogs drug lhug pa'i ngang du bzhag :
rin chen rigs kyi dam tshig yin :
pad+ma rigs kyi dam tshig tu :
theg pa gsum dang chos rnams bshad :
pad+ma'i rigs gyur thams cad mchod :
pad+ma rigs kyi dam tshig yin :
las kyi rigs kyi dam tshig tu :
'gro ba'i don la brtson par bya :
rnam rtog phra rags sbom gsum bral :
las kyi rigs kyi dam tshig yin :
bde gshegs rigs kyi dam tshig tu :
mi 'gul gsum la gzhi bcas nas :
dbyings dang rig pa bral mi bya :
sangs rgyas rigs kyi dam tshig yin :
ji ltar gdod ma'i mgon mchog nyid :
ma skyes gzhi rdzogs sangs rgyas sku :
lnga ldan 'od kyi mu khyud mdzes :
rig pa stong gsal sku gsum nyid :
'pho 'gyur med par lhang nger shar :
'od phung nam mkha'i mtha' khyab klong :
sgo yul rig pa zer thag sogs :
'du 'bral med par sems bskyed do :
de ltar sdom pa phog la :
de nas bu'i snying khar pad+ma dmar po'i steng :
yi ge paM nag po re bsam la :
lte bar dkyil 'khor gru gsum dmar po raM gyis mtshan par bsam zhing :
rkang mthil du rlung gi dkyil 'khor ljang gu chang bzung la yaM dang :
ba dan gyis mtshan pa :
bla ma dang yi dam dbyer ma mchis pa'i thugs ka nas 'od zer 'phros pas :
rlung gi dkyil 'khor la phog pas :
rlung g.yos me sbar bas :
lus kyi phyi nang thams cad mes khengs :
tshe rabs grangs med nas bsags pa'i nad gdon sdig sgrib bsdus ste paM yig la thims :
rang gi lus phyi nang thams cad shel gong dri ma med pa lta bur gyur :
paM yig de sdig pa nag po sbom la ring ba gcig tu gyur nas ye shes kyi me des ded nas :
rang gi sna bug g.yas nas phyir thon nas :
mdun gyi  me lha  dpal chen po pad+ma dbang chen gyis bzhes pa'i mos pa mdzod :
gu gul bdug drag sngags rnams brjod :
rol mo drag tu bsgrag cing thun gyis brab bo :
de nas slob ma'i gnas gsum du :
sku gsum gyis mtshan par bsam la :
oM AHhU~M:
brjod cing dri bzang gis thig le bya'o :
de nas skad cig gis slob dpon yi dam du gsal gdab la :
phyi nang gsang bas mchod cing :
spos sna tshogs bsregs la :
rol mo rnams drag tu bsgrag go :
de nas tsan+dan nam 'o ma can gyi so shing sor bcu gnyis la :
me tog gi pan sngon mi grangs dang mnyam pa gtad la :
dkyil 'khor gyi nub bam :
shar du sna tshogs rdo rje'i lte bar 'bru'i tshom bu lnga bkod la :
rgyal ba rigs lnga'am :
thod phreng sde lngar gsal gdab la :
mchod pa byas la :
lag gnyis rdo rje thal mo sbyar ba'i bar du so shing thogs la :
so rtsa brus pa'i tshul gyis dor la :
'di'i rjes zlos mdzod :
kye ho :
yang gsang bla med dkyil 'khor du :
dngos grub rnam gnyis thob bya'i phyir :
brda yi so shing 'di dor bas :
brten pa las kyi lha la phog par shog :
A+oM sarba ma hA g+hu ru d+he wa d+hAk+kI nI badzra ha sa ha :
rtse mo shar du bstan na zhi ba'i las 'grub :
lhor bstan na rgyas pa'i las 'grub :
nub tu bstan na dbang gi las 'grub :
byang du bstan na drag po mngon spyod kyi las 'grub :
steng du mkha' spyod 'grub :
'og tu bstan na phun sum tshogs pa'i las 'grub :
mtshams rnams su las phran bu re 'grub par 'gyur ro :
phyir bstan na gsum du dor :
der ma byung na skal ba med do :
de nas so shing gas chag byung na bar chad 'byung bas :
rkyen bzlog la 'bung :
me tog zag na god kha 'byung bas sku rim la 'bungs :
de nas tshom bu de'i ye shes pa gshegs :
dmigs med kyi rgyas gdab :
de nas las bum gyi chus skyor chu sbyin pa ni :
baM baM ci 'grub brjod la :
A+oM hrIHbi shud+d+he swA hA:
lan gsum mo :
de nas srung skud dmar po sum bsgril byas la :
yi dam kyi sngags sham du :
rak+Sha rak+Sha brjod la :
sngags mdud gsum byas shing pho'i dpung pa g.yon :
mo'i g.yas su bcing la :
hU~M hrI:
yang gsang bla med dkyil 'khor du :
'dir 'jug bar chad gdon bgegs kyis :
mi tshugs srungs shig rdo rje'i rgya can gyi :
skal ldan bu la rgyas gdab bo :
rtsa sngags sham bur rak+Sha rak+Sha swA hA:
de nas ku sha sngas stan sbyin la :
d+hI las byung ba'i ku sha rdo rje slob dpon gyis slob ma'i lag g.yas g.yon du byin la :
e ma skal ldan khyod kyi lus ngag yid gsum gyi :
dge dang mi dge'i las gyur gang :
yang gsang dkyil 'khor 'di mthong tsam gyis ni :
legs nyes pra rtags ston phyir sngas stan sbyin :
bzang ngan mtshan ma ci byung yang :
nangs par nga la ma gsang smros :
badzra ti Na baM:
zhes sbyin la :
slob mas g.yas su gtad pa sngas :
g.yon du gtad pa gdan du byas la :
ngag tu oM badzra tig Na d+hI sid+d+hi hU~M hU~M:
seng ge'i nyal stabs bya'o :
yi dam lha'i mtshan nas bzung zhing :
bdag la 'das ma 'ongs da lta dus gsum gyi pra rtags thams cad rdo rje slob dpon la :
rdzun ma 'dres par legs par zhu'o :
dang po dngos grub kyi pra ma brtags na :
yang gsang gi snod du mi rung bas :
rnam gzhag dang bshags bzlog rnams kyi dgos tshogs la mkhas shing :
'jug 'os kyi pra rtags legs par gces so :
dbang rnams kyi sngon 'gro sta gon gyi rim pa nga sprul las 'phro can dang 'phrad par shog :
badzra sa mA ya :
rgya rgya rgya :
gter rgya :
sbas rgya :
gtad rgya :
zab rgya :
gsang rgya :
gnyan rgya :
bdag 'dra rig 'dzin bdud 'dul rdo rje yis /
tsha ba sgro brag ces tsit+ta gnam langs 'dra ba'i mgul nas gdan drangs pa'o //
bde chen 'pho ba chen po'i sku 'grub pa //
bi ma mi tra dngos snang sgyu ma'i gar //
zla bral rtsod med zhing 'dir yongs grags pa //
rnam dag thig le 'od sku bde ba'i gar //
'gro ba'i mgon po chos kyi bdag po mchog
/lha btsun nam mkha' 'jigs med des bskul ngor //
bdag 'dra bdud 'dul rdo rje yis //
rgyas dar chos lding pho brang yang dben du //
shog ser rnam dkar ngos la phab //
yi ge'i rig byed o rgyan bstan srung ngo //
chos 'di ci srid bskal pa ma stongs bar du ma rdzogs so //
sarba dza ga satwaM:[ \u0f88 ]dam chos sprul sku snying thig las :
nam mkha' rgyal po'i dbang gzhung 
bdud rtsi'i lteng ka bzhugs so :[ \u0f88\u0f88 ]rang byung nam mkha'i rgyal la 'dud :
bdag 'dra 'chi med rig 'dzin pad 'byung gis :
bod khams sa 'og kun gyi gter snying mchog :
'phags pa nam mkha'i rgyal po'i dbang gzhung bstan :
nga sprul las 'phro can dang 'phrad par smon :
dal 'byor gtsang ldan thob pa'i gang zag kun :
mtshan ldan bla ma dam pa gus bsten nas :
rang gzhan don gnyis 'bad med lhun grub phyir :
smin byed dbang gi dal du 'jug par bya :
de la sbyor dngos rjes gsum las :
thog mar sbyor ba la yang gnyis yin te :
rdo rje slob dpon slob ma'i cha rkyen no :
slob dpon bya ba skyabs sems sngon song nas :
'tshe med dben zhing nyams dga'i gnas :
yar tshes dus bzang rgyal babs tshe :
dkyil 'khor bri thig sgrub gzhung dang mthun bya :
de nas sku gsung thugs rten yid 'ong bkram :
dal dbus many+dzi khri'i khar :
bum pa mtshan ldan mgul chings dkar :
rigs ldan bu mos gangs chu blangs la gsum cha bkang :
de la nam mkha'i rgyal po'i sku 'dzug la :
'bras bu can gyi shing gis kha brgyan bya :
dbang gtor gzhung lugs ji bzhin bshams :
shar du me long sin+d+hu ril bu dang :
lho ru b+han+d+ha bdud rtsis bkang ba dang :
de bzhin sba dkar tshigs gsum shel phreng dang :
byang du las bum dmar po hrIHdmar seng phur pad+ma dbang chen bskyed :
seng phur kha brgyan can bsham mo :
gzhan yang rgyan bkod khyung chen lding bzhin bya :
de nas skyabs sems bgegs bskrad mtshams bcad cing :
bum pa gzhal yas khang gi nang :
thugs chen 'phags pa'i lha tshogs bskyed :
ye shes bkug bstim nan du bya :
de nas b+han+d+ha'i bdud rtsir lha tshogs bstim la bzlas pa bya :
las bum dbang chen rta mgrin bskyed la bstod bzlas 'bad :
de nas slob ma khrus byas gral 'khod la :
dkyil 'khor 'jug yon maN+Dal phul :
'jug pa'i gsol 'debs bya :
de nas gnang ba sbyin pa ni :
'o na khyed rnams 'phags mchog nam mkha'i rgyal po'i dkyil 'khor du 'jug par 'dod pa de shin tu legs :
dus 'di nas bzung byang chub snying po'i bar :
skyabs su 'gro zhing sems bskyed pa dang :
sdom pa bzung ba dang :
byang chub kyi mchog tu sems bskyed pa rnams gal shin tu che ba yin gyis :
khyed rang rnams kyi mdun gyi nam mkhar bla ma nam mkha'i rgyal po'i lha tshogs thams cad :
sprin gyi phung po gtibs pa ltar bzhugs pa'i mos pa mdzod la :
'di'i rjes zlos mdzod :
dkon mchog gsum la bdag skyabs mchi :
sogs dang :
sdom pa bzung ba rnams sta gon bzhin no :
de nas dam chu sbyin pa ni :
'di ni khyod kyi dam tshig bdud rtsi'i chu :
dam tshig 'das na bsreg cing dmyal bar ltung :
dam tshig bsrung na dngos grub tshe 'dir thob :
de phyir dam tshig gnas mdzod rigs kyi bu :
oM badzra a mr-ita uSh+Tha sa na ya hU~M:
dam tshig rdo rje spyi bor bzhag la :
hU~M hrI:
'di nas bzung ste bu khyod kyi :
rdo rje slob dpon nga yin gyis :
nga yis ci ltar bsgos pa bzhin :
khyed kyis yang dag gnas par mdzod :
khyod kyis gzhan la smras gyur na :
'phags pa'i lha tshogs thams cad kyis :
de ma thag tu dral te gshegs :
rdo rje me dbal snying bsregs nas :
ngan song gnas su ltung nas ni :
sdug bsngal bzod med myong bar 'gyur :
oM badzra sa ma ya rak+Sha rak+Sha :
de nas gdong g.yogs dang me tog sbyin la :
A+oM AHhU~M:
zhes pas skad cig gis rdo rje slob dpon 'phags mchog nam mkha'i rgyal por gsal ba'i :
mdun bskyed yi dam gyi lha'i thugs ka nas 'od zer dpag tu med pa 'phros :
slob ma rnams la phog :
rnam smin gdos bcas kyi phung po thul gyis bsregs :
khyed rang rnams skad cig gis pad zla'i steng du 'phags mchog nam mkha'i rgyal po bcu gcig zhal du gsal ba'i snying khar g.yung drung dmar po dga' ba 'khyil ba re re bskyed cing g.yung drung gi dbus su zla gdan gyi steng du :
hrIHyig dkar gsal gyi mtha' skor du :
yig bcu dang gzungs ring rnams g.yon skor du sga ra ra 'khor bas :
gong 'og min gyi gnas dang :
chos dbyings skye ba med pa'i pho brang :
pho brang ri bo ta la nas :
'phags mchog nam mkha'i rgyal po gtso 'khor la :
sangs rgyas byang chub sems dpa' rig 'dzin grub thob rgya mtsho'i tshogs dpag tu med pa rnams kyis bskor ba :
kha ba bu yug 'tshubs pa bzhin slob bu rnams la thims pa'i bstim gzhug nan du byed :
sarba ma hA gu ru d+he wa d+hA kI nI Ar+Ya lo ke shwa ra ga ga rA dza dz+nyA na d+hA ki nI sogs mthar :
a be sha ya A A:nan du bya :
de nas rdo rje me tog dang bcas pa spyi bor bzhag la :
su pra tiSh+Tha badzra ye swA hA:
de nas dkyil 'khor la me tog dor la :
'di'i rjes zlos byar gzhug :
e ma bla ma rin po che :
bdag cag thugs rjes bzung slad du :
bla ma 'phags pa'i dkyil 'khor du :
rin chen me tog 'di dor bas :
sngon sbyangs las 'phro gang yod pa'i :
yi dam lha la phog par shog :
Ar+Ya lo ke shwa ra ga ga rA dza dz+nyA na d+hA ki nI puSh+pe pra tI tsa ho :
zhes dbus su phog na bla ma yab yum gyi sku'i dkyil 'khor la :
me tog dor zhing :
zhal lung ltar du gsang mtshan btags :
bus gsol 'debs ni :
kyai :
bla ma nam mkha'i rgyal po che ba'i mchog :
bdag cag ma rig mun pas bsgribs :
thabs shes dbyer med gser thur gyis :
ma rig ling tog bsal du gsol :
bla mas thur ma 'dzin pa yis :
khyod kyi ma rig mthug po yis :
thabs shes rol pa'i ting 'dzin gyis :
ye shes spyan du da dbye 'o :
oM badzra tsAk+Shu pra we sha ya phaT:
kye ma skal ldan rigs kyi bu mchog rnams :
ltos shig dkyil 'khor bzang po 'di la ltos :
lus ngag yid kyis dad gus bskyed par gyis :
bla med dngos grub tshe 'dir thob :
yang gsang dam tshig snying las gces par gyis :
'dir dkyil 'khor gyi rnam dag bshad :
bum dbang zhu ba'i maN+Dal phul :
de nas gsol ba gdab pa ni :
kyai :
bla ma 'phags mchog nam mkha'i rgyal :
dus gsum sangs rgyas kun gyi dngos :
thar pa'i lam ston rin po che :
smin grol dbang gi dngos grub stsol :
de nas las bum gyi dbang ni :
ji ltar bltams pa tsam gyis ni :
lha rnams kyis ni khrus gsol ltar :
lha yi chu ni dag pa yis :
de bzhin bdag gis sku khrus gsol :
oM AHhU~M hrI:
oM ma Ni pad+me hU~M:
h+ya g+h+rI wa a b+hi Shiny+tsa hU~M:
bum chu spyi bor blug cing lce la sbyin :
bu khyod lus ngag yid gsum sgrib pa kun dag shog :
de nas rnam rgyal bum pa thogs shing spyi bor bzhag la :
hU~M hrI:
bkra shis bum pa lha yi gzhal yas khang :
'phags mchog nam mkha'i rgyal po'i lha tshogs ma lus bzhugs :
'gro kun 'dul mdzad sangs rgyas stong gi sku :
skye 'gag gnyis med brjod bral ting 'dzin dbang :
skal ldan bu mchog khyod la dbang rdzogs shog :
oM AHhU~M hrI:
oM ma Ni pad+me hU~M:
sarba ma hA gu ru Ar+Ya lo ke shwa ra ga ga rA dza dz+nyA na d+hAk+kI nI kA ya a b+hi Shiny+tsa hU~M:
de nas gtor ma gnas gsum du bzhag la :
hU~M hrI:
gtor snod b+han+d+ha chos dbyings gzhal yas su :
gtor ma 'dod yon ye shes lnga dang ldan :
'phags pa'i lha tshogs sku dang gnyis su med :
skal ldan bu mchog khyod la dbang rdzogs shog :
gong bzhin /
ba ling ta a b+hi Shiny+tsa hU~M:
b+han+d+ha mgrin par bzhag la :
hU~M hrI:
skye med b+han+d+ha'i gzhal yas su :
bcud mchog 'phags pa'i lha tshogs bzhugs :
gnyis med byang chub sems rgyun gyis :
skal ldan bu mchog khyod la dbang rdzogs shog :
gong bzhin wA ka sogs :
shel rdo snying khar bzhag la :
hU~M hrI:
chos dbyings stong gsal gzhal yas nas :
'gag med 'dzin bral 'od kyi sku :
ka dag stong gsal blo 'das dbang :
skal ldan bu mchog khyod la dbang rdzogs shog :
gong bzhin tsit+ta sogs :
de nas phyag rgya'i dngos dbang ni :
rig ma mtshan ldan slob ma'i pang du gzhug la :
hU~M hrI:
thabs shes gnyis med rtags kyi rgya :
yid bzhin lha mo bde ba'i gnas ster ma :
gnyis med thabs mchog rab sbyor zhing :
rang byung zag med spyod pa rtag tu brtson :
oM ma hA ka sa ma ya ho :
sa ma ya satwaM:
a b+hi Shiny+tsa mAM:
gnyis med snyoms 'jug byang chub sems phab la :
bzung bzlog zag med ye shes bde ba ngos bzung ngo :
de nas sangs rgyas stong rtsa'i dbang ni :
hU~M hrI:
thog med dus nas byang chub thugs bskyed nas :
rgyun chad med par 'gro ba'i don mdzad pa :
'gro kun ma lus skyob pa'i thugs rje can :
bskal bzang sangs rgyas stong rtsa'i dbang thob shog :
oM AHhU~M hrI:
oM ma Ni pad+me hU~M:
sarba b+hud+d+ha a b+hi Shiny+tsa hU~M:
spros pa la dga' na gter gzhung gong ma ltar bya :
de nas lha dbang ni :
phyi sgrub 'phags pa'i sku thogs la :
hU~M hrI:
skyon gyis ma gos sku mdog dkar :
mtshan dpes rab brgyan zhi 'dzum ldan :
mgon mchog thugs rje chen po yis :
skal ldan rigs kyi bu la dbang bskur ro :
oM ma Ni pad+me hU~M:
Ar+Ya lo ke shwa ra kA ya sogs :
thugs rje chen po pad+ma'i rgyal po'i sku thogs la :
hU~M hrI:
dus gsum rgyal ba kun gyi rigs kun bdag :
bde stong zung 'jug zag med ye shes ngang :
'gro kun gnyen gcig pad+ma rgyal po yis :
skal ldan rigs kyi bu la dbang bskur ro :
oM AHhU~M hrI:
oM ma Ni pad+me hU~M:
Ar+Ya pad+ma rA dza kA ya sogs :
'khor ba dong sprugs phyag stong spyan stong gi sku thogs la :
hU~M hrI:
phyag stong 'khor los bsgyur ba'i rgyal po stong :
spyan stong bskal pa bzang po'i sangs rgyas stong :
gang la gang 'dul 'gro ba'i don mdzad pa :
gsang ba ye shes yum dang gnyis med 'khril :
skal ldan rigs kyi bu la dbang bskur ro :
oM AHhU~M hrI:
oM ma Ni pad+me hU~M:
Ar+Ya lo ke shwa ra ga ga rA dza dz+nyA na d+hAk+ki nI:
kA ya sogs :
yang gsang bcu gcig zhal gyi sku thogs la :
hU~M hrI:
dus gsum bde bar gshegs pa chos kyi sku :
'gro drug 'dren phyir 'phags mchog spyan ras gzigs :
nam mkha' lta bur khyab pa'i bcu gcig zhal :
zag med mchog gsang yum dang gnyis med 'khril :
skal ldan rigs kyi bu khyod la :
gzi brjid 'od dpag med mgon yab yum dbang bskur ro :
A+oM AHhU~M hrI:
oM ma Ni pad+me hU~M:
Ar+Ya lo ke shwa ra ga ga rA dza dz+nyA na d+hA ki nI:
kA ya sogs :
sras mchog yum mchog bzhi'i sku thogs la :
hU~M hrI:
dus gsum rgyal ba kun gyi yum gyur mchog :
sgrol ma sngo ljang 'jigs brgyad ma lus skyob :
sras mchog nor 'dzin yid bzhin tshe 'phel ma :
sras mo gsang sngags 'dzin ma rnams kyis dbang bskur ro :
Ar+Ya tA re pu tra ma ni A yu puSh+TiM g+hu h+ya mu ni a b+hi sogs :
thugs rje chen po rigs lnga'i sku thogs la :
hU~M hrI:
dus gsum rgyal ba kun gyi rigs kun bdag :
thugs chen rnam snang mi bskyod rin chen 'byung :
thugs chen snang mtha' don yod grub pa sogs :
thugs chen rgyal ba rigs lnga yab yum gyis :
skal ldan rigs kyi bu la dbang bskur ro :
yig bcu /
A+oM hU~M trAM hrI A:
mUM lAM mAM pAM tAM:sogs :
byang chub sems dpa' brgyad kyi sku thogs la :
hU~M hrI:
'gro ba'i don mdzad byang chub sems dpa'i tshul :
byang sems sa snying nam mkha'i snying po dang :
spyan ras gzigs dbang lag na rdo rje dang :
byang chub sems dpa' byams pa kun tu bzang :
sgrib pa rnam sel 'jam dpal dbyangs la sogs :
byang chub sems dpa' brgyad kyis dbang bskur ro :
yig bcu :
k+ShiM hi rA tsa ya :
trAM a gar+b+ha ya :
hrIHpad+ma b+ha d+ha ma :
dzriM ku ru pa ya hrIM:
mai d+ha ra ni satwa :
thiM nis pa raM pa tsa na sa :
muM shrI ra ga ya :
hU~M swA rA dza ya :sogs brjod :
sems ma brgyad kyi sku thogs la :
hU~M hrI:
dus gsum rgyal ba kun gyi yum gyur ma :
lA se mA le g+hirti dmar mo dang :
nIrti puSh+pe d+hU pe A lo ke :
sems ma g+han+d+he ma la sogs pa yi :
rigs kyi sems ma brgyad kyis dbang bskur ro :
yi ge bcu :
hU~M lA se mA le g+hirti nIrti puSh+pe d+hU pe A lo ke g+han+d+he sogs :
thub pa drug gi sku thogs la :
hU~M hrI:
chos kyi dbyings la 'khor 'das dbyer med kyang :
ma rtogs gdul bya 'gro kun 'dul ba'i phyir :
bcom ldan thub pa drug gis dbang bskur bas :
'gro drug sdug bsngal lam drug khegs pa'i dbang thob shog :
yig bcu :
kreM breM truM k+ShaM sruM ye sarba na ra ka ga te ye :sogs :
de nas sgo ba bzhi'i sku thogs la :
hU~M hrI:
las bzhi sgrub mdzad sgo ba chen po bzhi :
stobs chen gshin rje gshed po dang :
rta mgrin bdud rtsi 'khyil pa sogs :
khro rgyal sgo ba bzhi yis dbang bskur bas :
phrin las rnam bzhis 'gro ba'i don byed shog :
yig bcu :
dzaHhU~M baM ho :
a b+hi Shiny+tsa hU~M:
rjes gnang ni :
nam mkha' rgyal po'i sku me long ngos la bstan cing :
e ma skal ldan rigs kyi bu mchog rnams :
'phags mchog nam mkha'i rgyal po ni :
rang rgyud rtag lta ther zug ma yin par :
snang la rang bzhin ma grub pa'i :
stong pa chu zla 'ja' tshon lta bur sgoms :
sarba d+harma kA ya a b+hi Shiny+tsa hU~M:
rtog med dbang mchog byang sems lcer bzhag la :
hU~M hrI:
byang sems dkar dmar thabs mchog shes rab ste :
bcud mchog bdud rtsis ro myong bde ba bskyed :
yab yum snyoms 'jug byang chub sems kyi rgyun :
skal ldan rigs kyi bu la dbang bskur bas :
lus ngag yid la zag med bde bskyed shog :
yig bcu :
ma hA b+ho d+hi tsit+ta ma hA su kha dz+nyA na a b+hi Shiny+tsa hU~M:
de nas bdud rtsi lce thog tu bzhag la :
e ma skal ldan bu mchog rnams :
snang grags thams cad yi ge bcu pa'i sgra :
'dzin byed brag cha chu rgyun lta bur bzlas :
bsnyen sgrub mthar son yi dam lha zhal mjal :
phreng ba gtad la :
yig bcu A li kA li rten 'brel snying po bzlas :
yig bcu gser dngul gyis bris pa thogs la :
hU~M hrI:
skal ldan rigs kyi bu khyod la :
gsung mchog yig 'bru bzhi yis dbang bskur bas :
skye gnas rnam bzhi'i sgrib pa sbyong ba dang :
sku bzhi ye shes lnga ru byin gyis rlobs :
gsung mchog yi ge drug pas dbang bskur bas :
'gro drug sems can thams cad kyi :
lus ngag yid kyi sgrib kun sbyong ba dang :
ma dag rigs drug 'khor ba'i sgo bcad cing :
dbang bskur smin grol mdzad nas kyang :
'phags pa'i sku gsung thugs su 'grub par shog :
A+oM AHhU~M hrI:
oM ma Ni pad+me hU~M:
de nas rig pa rtsal gyi dbang ni :
chos nyid byang chub kyi sems ma bcos pa'i rtags su sba kha dog dkar po :
ma bcos pa rang byung lhun grub kyi brda ru gcig pur skyes pa :
sku gsum rang la rang byung du rdzogs pa'i rtags su tshigs pa gsum dang ldan pa :
hU~M hrI:
rang byung chos sku skye med ngang nyid las :
'gag med sna tshogs 'char ba rig pa'i rtsal :
yul brgyad ma spangs dbyings nas rnam par dag :
dug gsum dug lnga sku lnga ye shes lnga :
nyon mongs drug ni sku drug ye shes drug :
rang shar rang grol chos nyid rol pa'i klong :
skal ldan bu mchog khyod la dbang bskur bas :
rang byung rig pa'i rang rtsal dbang thob shog :
yig bcu :
sarba d+harma tsit+ta a b+hi Shiny+tsa hU~M:
shel rdo gtad la :
e ma skal ldan rigs kyi bu mchog rnams :
ltos shig gsal stong shel rdo 'di la ltos :
phyi gsal nang gsal 'gag med zang thal klong :
gsal stong zung 'jug 'dzin chags kun bral ba :
ma bcos spros bral rang sems gnyug ma ni :
'ub chub blo 'das chen po'i ngang la zhog :
sku ni snang stong nam mkha'i rgyal po'i skur sgoms la :
gsung ni grags stong yig bcu chu rgyun bzhin :
thugs ni brjod med nyag gcig thig le'i ngang :
'phags mchog nam mkha'i rgyal po yi :
sku gsung thugs kyi rjes gnang dam pa'o :
rgyal srid sna bdun dang bkra shis rtags brgyad bkra shis rdzas brgyad sogs mtha' rten rnams bskur ro :
'o na 'phags mchog nam mkha'i rgyal po'i dkyil 'khor du dbang bka' zab mo thob pa'i gtang rag bu dang chung ma mnga' 'bangs nor gyi dbyig :
lus ngag yid gsum ltos med bla mar 'bul :
don la bzhes pa mi mnga' yang :
rang nyid bsod nams tshogs chen rab rdzogs nas :
chos nyid rnam par dag pa'i rten 'brel gyis :
gnas skabs mthar thug skye ba kun tu yang :
longs spyod 'byor ldan phun sum tshogs par 'gyur :
rgyu yi tshogs la brten nas rnam dag 'bras bu ni :
tshe 'di nyid la rdzogs pa'i sangs rgyas 'grub par 'gyur :
lce la bdud rtsi sbyin :
spyi bor rdo rje bzhag la :
e ma :
skal ldan rigs kyi bu mchog rnams :
thun mong skyabs 'gro sems bskyed nas brtsam ste :
so thar byang chub sems dang rigs lnga'i sdom :
gsang sngags bla med dam tshig kun :
'di nas bzung ste byang chub snying po'i bar :
srog gi phyir yang ma gtang zhig :
dam tshig bsrung na dngos grub rnam gnyis 'bad med 'grub :
dam tshig nyams na tshe thung nad mang zhing :
tshe 'dir mi rung rkyen ngan sna tshogs 'byung :
bdud mgon seng gdong yab yum gyis :
lo zlar mi 'gyang srog rtsa bcad :
snying khrag dmar po thang la pho bar nges :
'chi nas mnar med gnas ltung zhing :
skal pa bye ba du ma ru :
sdug bsngal bzod med myong bar 'gyur :
yang gsang bla med dgongs don 'di :
sgrub khang 'di yi phyi rol du :
dam med rnams la rlung phyogs tsam :
smra bar mi rung snying la bor cig badzra sa ma yA:
de nas dam tshig bsrung tshul ni :
e ma nyon cig skal ldan bu mchog rnams :
dam tshig spyi la sems na bsam gyis mi khyab kyang :
rtsa ba bla ma'i sku gsung thugs su 'dus :
sku yi dam tshig rdo rje slob dpon dang :
sangs rgyas byang sems rig pa 'dzin pa dang :
bla ma rig 'dzin mkha' 'gro chos skyong dang :
mched lcam rdo rje spun grogs rang lus dang :
skye 'gro sems can 'byung ba lnga la sogs :
mi gus log rtog rku+u 'phrog bsad bcad dang :
ngan smra skur 'debs mi dge'i rigs gyur spang :
don la snang srid gnyis bsdus thams cad kun :
yi dam lha yi ngo bo ma gyur gcig kyang med :
gnyis 'dzin dgra gshed med par shin tu srungs :
gsung gi dam tshig slob dpon gyis :
ci gsung bsgrub cing bka' las 'da' mi bya :
rdzogs pa'i sangs rgyas man chad nas :
gang zag phal pa yan chad brnyas par mi bya zhing :
mdor na skye 'gro mi skad dang :
'byung ba'i sgra skad thams cad la :
zhe sdang dang khong khro mi bya zhing :
bla ma yi dam gyi gsung du mos pa rnams bskyed do :
thugs kyi dam tshig tu mi dge ba'i rtog pa phra mo tsam yang spangs la :
bdag dang gzhan brje phod pa'i byams pa dang :
snying rje byang chub kyi sems rin po che tung tung du sgoms :
sku yi dam tshig tu 'phags mchog nam mkha'i rgyal po'i bskyed rim dang mi 'bral bar bya :
gsung gi dam tshig tu gsung mchog yi ge bcu pa dang mi 'bral rgyun chad med par bzlas :
thugs kyi dam tshig tu mnyam nyid khyab bdal chen po'i ngang la bzhag :
de ltar dam tshig gnyan po bsrungs pas gnas skabs su yang tshe ring zhing nad med pa dang :
ci bsam gyi don thams cad 'bad med lhun grub yid bzhin du 'grub bo :
mthar thug tu yang 'phags mchog nam mkha'i rgyal po'i sku gsung thugs mi zad pa rgyan gyi 'khor lo rin po che la longs spyod par gyur cig :
bka' 'di ma 'ongs nga sprul bu dang 'phrad par shog :
badzra sa ma ya :
rgya rgya rgya :
gter rgya :
sbas rgya :
zab rgya :
gtad rgya :
gnyan rgya :
bdag 'dra rig 'dzin bdud 'dul rdo rje yis /
tsha ba sgro brag ces tsit+ta gnam langs 'dra ba'i mgul nas gdan drangs pa'o //
bde chen 'pho ba chen po'i sku grub pa //
bi ma mi tra dngos snang sgyu ma'i gar //
zla bral rtsod med zhing 'dir yongs grags pa //
rnam dag thig le 'od sku bde ba'i gar //
'gro ba'i mgon po chos kyi bdag po mchog
/lha btsun nam mkha' 'jigs med des bskul ngor //
bdag 'dra bdud 'dul rdo rje yis //
rgyas dar chos lding pho brang yang dben du //
shog ser rnam dkar ngos la phab //
shog ser bu la dag par phab pa'i yi ge pa ni /
dus mtha'i ban sbrang o rgyan lung rigs so //
ci srid 'jig rten bskal pa ma stongs bar //
de srid dam pa'i chos 'di ma rdzogs so //
sarba mang+ga laM//

//
