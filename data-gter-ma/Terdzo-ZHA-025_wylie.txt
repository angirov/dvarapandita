@#//
zab lam 'pho ba'i gdams pa 'jag tshugs ma'i lo rgyus gdams ngag khrid yig dang bcas pa bzhugs so //
nyi zla sangs rgyas gter byon /
o rgyan pad+ma 'byung gnas la phyag 'tshal lo //
gu ru thugs rje can gyis snyigs ma'i sems can mang po bde ba can gyi zhing bzang po la sbyor ba'i gdams pa khyad par can 'pho ba 'jag tshugs ma'i lo rgyus ni /
sngon rgyal po khri srong lde'u btsan gyi sku ring la /
slob dpon pad+ma 'byung gnas bsam yas mchims phu'i brag dmar dge'u gong na bzhugs pa'i dus /
rgyal po nyid kyi blon po nyi ma zhes bya ba zhig yod la /
de yi khang pa gong 'og gnyis yod pa las /
khang pa 'og ma la me shor nas /
khang pa dang yo byad mang po tshig
/kho rang gi lus kyi cha shas kyang mi 'dug pas /
mi bzod pa'i sdug bsngal gyi tshor ba drag po byung ba'i tshe /
rgyal po nyid kyis ma bzod par /
dge'u gong du slob dpon chen po'i drung du byon nas /
nor rdzas mang po'i 'bul ba byas te /
kye slob dpon chen po lags /
bdag gi blon po 'di lta bu'i sdug bsngal gyis zin pa sems kyis ma bzod pa lags pas /
sdug bsngal 'di las myur du sgrol ba'i thabs bstan du gsol /
zhes zhus pa dang slob dpon chen pos cang mi gsung ba'i tshul gyis zhal gyis bzhes te /
skad cig la nub phyogs bde ba can gyi zhing khams su sangs rgyas 'od dpag med kyi spyan sngar byon nas gdams pa 'di nyid zhus so //
de nas rgyal po khri srong lde'u btsan gyis zhus pa /
blon po nyi ma sdug bsngal gyi tshor ba drag po 'di las thar pa'i skal pa dang ji ltar ldan zhes gsol pas /
slob dpon chen po'i bka' las /
blon po nyi ma da lta 'dir khrid shog
/don 'grub par 'gyur ro gsungs /
rgyal pos blon po 'bod mkhan btang bas /
blon po 'byon ma thub pa la /
rgyal po'i bkas do li'i khyogs la btegs nas /
slob dpon gyi drung du bskyal ba dang /
blon pos gser sa le sbram nyi ma'i 'od lta bu 'phro ba zhig dang /
dngul gyi maN+Dal zla ba 'dra ba zhig phul /
de'i rjes gzhan med par mdzad de /
blon po nyi ma gcig pu la /
'pho ba'i gdams pa zab mo 'di gnang /
blon pos zhag bdun nyams su blangs pas sdug bsngal las grol te bde ba can gyi zhing khams su skyes so //
de nas gdams pa 'di gu ru'i phyag mdzub g.yon gyi mtshal khrag gis shing tA la'i lo ma la bris /
mtsho rgyal gyi dbu skras bcings /
chu dar sngon pos dril nas /
rin po che'i sgrom bur bcug ste /
sgam po gdar gyi brag la gter du sbas /
gter bdag klu gtsug na rin chen la bcol /
blon po bde ba can nas sems can gyi don du gter 'di 'don pa'i gang zag nyi zla sangs rgyas zhes bya ba'i gter ston du 'gyur te /
ming de ni blon po nyi mas gser sa le sbram nyi ma'i 'od lta bu 'phro ba dang /
dngul gyi maN+Dal zla ba lta bu phul ba'i rten 'brel yin no //
las can gyi gang zag de ma byung gi bar du thub par srungs shig
/ces gsungs so //
gter ston karma gling pa'i yab nyi zla sangs rgyas des /
sgam po gdar gyi ri la sgrub pa mdzad pa'i tshe bcom ldan 'das ma rdo rje phag mo zhal gzigs /
gnas de'i brag la phyag mdzub gtad de /
brag 'di na zab lam 'pho ba'i gdams pa yod pas longs shig gsungs pa'i lung bstan byung ba bzhin /
gdams pa zab mo 'di gter nas spyan drangs te re zhig rang nyid kyis thugs nyams su bzhes pa'i skabs zhig na /
slar yang rdo rje phag mo'i lung gis /
'pho ba'i gdams pa 'di nam mkha' rgyal mtshan la byin cig gsungs pa byung nas /
lung bstan bzhin mtshungs med nam mkha' rgyal mtshan la gnang /
rang nyid kyis gsang stabs su thugs nyams su bzhes pas /
zhing du gshegs khar rdo rje phag mos zhal gzigs te /
gdams pa zab mo 'di /
sang+g+ha b+ha dra la byin cig gsungs lung bstan byung ba rtogs ldan sang+g+ha b+ha dra la gnang /
yang rang nyid nyams su bzhes pa'i skabs shig
/rdo rje phag mos lung bstan te /
gdams pa zab mo 'di dri med blo gros la gtod gsungs /
stod smad bar gsum du btsal bas ma rnyed par yi dam la gsol ba btab pas de snye mo na yod gsungs pa byung nas /
snye mor byis pa 'dra 'dug pas /
yul 'di na dri med blo gros zer ba yod dam dris pas /
ra rdzi dri med blo gros zer ba yod zer /
de ga na yod gsungs pas nub phyogs kyi ri la ra 'tsho bar song zer /
de'i rtsar byon pas ra rdzi dri med blo gros rnyed /
slar yang yi dam la gsol ba btab nas /
de yin min brtag pa mdzad pas /
yin par yid ches nas /
ra rdzi de la nga la bla ma bzang po zhig yod pa des gdams pa zab mo zhig gnang yod pas khyod la ster dgos lung bstan yod gsungs pas de 'dra bdag yin pa'i nges pa med zer bas /
nged kyis bla ma dang yi dam la gsol ba btab dpyad byas pas yin par 'dug gsungs /
gdams pa zab mo 'di gnang nyams su bzhes pas /
chig brgyud kyi bka' rgya grol te /
zhu mkhan byung tshad la gnang bas phrin las shin tu che ba byung /
rtse gdong du'ang mi mang po la gnang bas /
rtse gdong du 'pho chos gnang ba'i bu mo gcig la /
pha mas brdungs shing 'dzings pas sems pham nas mdzod kyi nang la song bas /
de ma thag 'phos pa mthong /
yang zhal slob gcig la nad zug gzer chen po zhig byung ba'i tshe /
bla ma'i gdams ngag yod bzhin du /
'di lta bu'i zug khur nas ci byed zer 'phos song bas thag sgra dang bcas spyi bo 'phar ba mi mang pos mthong bas /
tshul de nyid kyi gtam gsan pas bka' rgya dam du btang zhes grags pa yin no //
lo rgyus so //
!
zab lam 'pho ba'i gdams pa 'jag tshugs ma bzhugs so :
bla ma mkha' 'gro'i tshogs la phyag 'tshal lo :
'dir ma bsgom par sangs rgya ba'i gdams pa zab mo 'di :
rgyud sde thams cad kyi khong pa'i snying :
zab pa'i mthar thug pa :
sangs mi rgya ba'i dbang med pa :
rtags mngon sum du 'byung ba 'di la :
yid ches shing khungs btsun par byed pa la grub thob brgyud pa'i lo rgyus dang :
brgyud pa de las byung ba'i gdams pa gnyis las :
dang po ni :
o rgyan rin po ches rgyal ba 'od dpag med las mngon sum du gsan nas :
blon po nyi ma la gnang nas gter du sbas so :
sa ma ya :
rgya rgya rgya :
gnyis pa de nas gter ston nyi zla sangs rgyas kyis gter nas spyan drangs te /
mtshungs med nam mkha' rgyal mtshan la gnang /
des rtogs ldan sang+g+ha b+ha dra la gnang /
des pha rgod dri med blo gros la gnang /
des chos rje sangs rgyas rgyal mtshan la gnang /
des mtshungs med ma ti'i mtshan can la gnang /
des mkhas grub phun tshogs rnam rgyal la gnang /
des rdzogs chen sangs rgyas tshul khrims la gnang /
des mnga' ris 'od gsal mchog ldan la gnang /
des 'jam dbyangs chos rgyal rdo rje la gnang /
de nas rim par brgyud do //
brgyud pa de las byung ba'i gdams pa la :
rang gis sbyong ba dang :
gzhan la rgyag pa dang :
las la sbyor ba dang gsum yod pa las :
dang po ni :
skyabs 'gro sems bskyed spyi dang mthun :
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
stong pa'i ngang las rang nyid skad cig gis rje btsun rdo rje rnal 'byor ma :
sku mdog pad+ma rA ga ltar dmar ba :
zhal gcig phyag gnyis spyan gsum ma :
g.yas gri gug nam mkha' la phyar ba :
g.yon thod khrag thugs kar 'dzin pa :
zhabs g.yas bskum pa'i rting pa brla la sbyar ba :
g.yon pa brkyang bas bam ro dmar ser gyi snying gar mnan te gar stabs su bzhugs par bsgoms la :
de'i khog pa'i dbus su rtsa dbu ma dmar ba rgya skyegs kyi khu ba lta bu :
gsal ba til gyi mar me lta bu :
drang ba chu shing gi sdong po lta bu :
stong pa shog bu khong stong lta bu :
mtshan nyid bzhi ldan :
yar sna spyi gtsug tu zug pa :
rgya mthongs kha bye ba lta bu :
bu ga skya thal ler yod pa :
mar sna gsang gnas su zug pa :
mda' smyug 'bring po tsam zhig gsal btab :
de'i spyi bor ngo bo rtsa ba'i bla ma la :
rnam pa sangs rgyas 'od dpag med sprul sku'i cha lugs can :
byams bzhugs su bzhugs pa'i zhabs gnyis kyi mthe bong gis bu ga bkag pa :
snying ga man chad smyug tshigs bkag pa ltar zum pa :
de'i dbus su snying pad+ma 'dab ma brgyad pa'i dbus su :
rang gi sems nyid kyi ngo bo thig le dkar la dmar ba'i mdangs chags pa :
'phar la khad 'phur la khad pa gcig gsal btab :
hika byas pas yar 'phos :
kas mar phab :
rtags ma byung bar sbyang :
'byongs tshad ni bla ma'i zhal las shes so :
rtags byung ba dang tshe dpag med seng khri rgyab yol dang bcas pa gsal btab :
gzungs ring thung ci mang bzlas mthar rang la bstim :
tshangs bug gser gyi rdo rjes bkag par bsam mo :
gzungs thung ni :
oM AHhU~M badzra gu ru A yu She hU~M b+h+rU~M nr-i dzaHsid+d+hi pha la hU~M A:
zhes so :
sa ma ya :
rgya rgya rgya :
gnyis pa gzhan la rgyag pa ni :
tshe 'das kyi ming nas bos la :
khyod kyi tshe 'di'i snang ba nub :
phyi ma'i snang ba ma shar :
da lta bar do'i snang ba yin no :
zhes lan gsum :
dmigs pa 'bogs pa ni :
oM swa b+hA bas sbyang :
stong pa'i ngang las :
tshe 'das kyi lus rdo rje rnal 'byor ma sku mdog pad+ma rA ga ltar dmar ba :
zhal gcig phyag gnyis spyan gsum ma :
phyag g.yas gri gug nam mkha' la phyar ba :
g.yon thod khrag thugs kar 'dzin pa zhabs g.yas brkyang g.yon bskum pas bam ro ser po gan rkyal byas pa'i snying kha mnan te :
gar stabs su bzhugs pa gcig bsgoms la :
de'i khog pa'i dbus su rtsa dbu ma :
kha dog sngon po mtshan nyid bzhi ldan yar sna spyi gtsug tu zug pa :
rgya mthongs kha bye ba lta bu'i steng :
spyi bo'i gtsug tu ngo bo rtsa ba'i bla ma la :
rnam pa sangs rgyas 'od dpag med sku mdog dmar po :
zhabs rdo rje'i skyil krung du bzhugs pa :
de'i sku'i rtsa dbu ma'i mar sna dang :
tshe 'das kyi dbu ma'i yar sna gnyis kha sprad la :
gshin po'i rnam par shes pa dang rang gi sems nyid dbyer med du bsres la :
sangs rgyas kyi thugs kar 'phang ngo :
de'i rjes la dbyings rig bsres la mnyam par bzhag go :
thebs pa'i rtags ni bla ma'i zhal las shes so :
sa ma ya :
rgya rgya rgya :
gsum pa las la sbyor ba ni :
'chi rtags thams cad tshang na 'pho'o :
sngas na lha bsad pa'i nyes pa dang :
rang srog rang gis bcad pa'i nyes pa yong ste :
rgyud las :
dus la bab na 'pho bar bya :
dus min lha rnams gsad par byed :
lha rnams bsad pa tsam gyis ni :
dmyal ba dag tu skye bar 'gyur :
zhes gsungs so :
'pho lugs ni :
rang lus rdo rje rnal 'byor ma'i bskyed rim sgom pa sngar dang 'dra :
rang gi spyi bor sangs rgyas 'od dpag med zhabs rdo rje'i skyil krung du bzhugs pa'i sku'i rtsa dbu ma'i mar sna dang :
rang gi yar sna gnyis kha sprad la :
hika byas rang gi rnam shes sangs rgyas kyi thugs ka'i hrIHla bstims pa'i mthar mnyam par bzhag go :
dbugs har song nas mkha' spyod du 'gro bar the tshom med do :
yar 'degs mar 'beb res mos kyi :
nyi shu rtsa gcig dbugs dag gis :
'chi ba zhes bya'i rnam rtog gis :
mkha' spyod gnas su skye bar byed :
de phyir 'di dang 'phrad pa dga':
zhes gsungs so :
gsol 'debs ka dag ma 'di bka' rgya shin tu dam par bya'o :
'di dam tshig mi gtsang ba la byin na mkha' 'gro'i bka' chad yong bas :
snod min dang :
dam tshig mi gtsang ba la ster du mi rung ngo :
'di zhu ba'i dus su tshogs 'khor med thabs med do :
'pho chos ma tshugs bar du 'dzin du mi rung ngo :
'jag ma tshugs na rgyag tu mi rung :
tshe la gnod do :
'pho ba 'jag tshugs ma'i gdams pa zab mo rdzogs so :
sa ma ya :
rgya rgya rgya :
gter ston nyi zla sangs rgyas kyi gter nas byon pa lags so //
!
//gsol 'debs ni :
sangs rgyas 'od dpag med la phyag 'tshal lo :
o rgyan pad+ma 'byung gnas la gsol ba 'debs :
zab lam 'pho ba 'byong bar byin gyis rlobs :
myur lam 'pho bas mkha' spyod bgrod par byin gyis rlobs :
bdag sogs 'di nas tshe 'phos gyur ma thag :
bde ba can du skye bar byin gyis rlobs :
sangs rgyas 'od dpag med la phyag 'tshal lo :
gter ston nyi zla sangs rgyas la gsol ba 'debs :
zab lam 'pho ba 'byong bar byin gyis rlobs :
myur lam 'pho bas mkha' spyod bgrod par byin gyis rlobs :
bdag sogs 'di nas tshe 'phos gyur ma thag :
bde ba can du skye bar byin gyis rlobs :
de bzhin snga phyir sbyar bas /
sangs rgyas\u0f8e
mtshungs med nam mkha' rgyal mtshan la\u0f8e
rtogs ldan sang+g+ha b+ha dra la\u0f8e
pha rgod dri med blo gros la\u0f8e
chos rje sangs rgyas rgyal mtshan la\u0f8e
mtshungs med ma ti'i mtshan can la\u0f8e
byang sems phun tshogs rnam rgyal la\u0f8e
rdzogs chen sangs rgyas tshul khrims la\u0f8e
mnga' ris 'od gsal mchog ldan la\u0f8e
'jam dbyangs chos rgyal rdo rje la\u0f8e
drin chen rtsa ba'i bla ma la\u0f8e
!
gsol 'debs ka dag ma bzhugs so //
ka dag bde chen zhing khams de nas :
chos sku snang ba mtha' yas de yang :
zab lam 'pho ba'i chos sgo phye nas :
skal ldan thar pa'i lam la drang mdzod :
oM AHhU~M hrIHbadzra gu ru ha ri ni sa sarba sid+d+hi hU~M:
lhun grub thugs rje'i zhing khams de nas :
longs sku spyan ras gzigs dbang de yang :
zab lam 'pho ba'i chos sgo phye nas :
skal ldan thar pa'i lam la drang mdzod :
oM AHhU~M hrIHbadzra gu ru ha ri ni sa sarba sid+d+hi hU~M:
o rgyan sprul pa'i zhing khams de nas :
sprul sku pad+ma 'byung gnas de yang :
zab lam 'pho ba'i chos sgo phye nas :
skal ldan thar pa'i lam la drang mdzod :
oM AHhU~M hrIHbadzra gu ru ha ri ni sa sarba sid+d+hi hU~M:
snang srid chos sku'i pho brang de nas :
gter ston nyi zla sangs rgyas de yang :
zab lam 'pho ba'i chos sgo phye nas :
skal ldan thar pa'i lam la drang mdzod :
oM AHhU~M hrIHbadzra gu ru ha ri ni sa sarba sid+d+hi hU~M:
zab yangs chos sku'i pho brang de nas :
mtshungs med nam mkha' rgyal mtshan de yang :
zab lam 'pho ba'i chos sgo phye nas :
skal ldan thar pa'i lam la drang mdzod :
oM AHhU~M hrIHbadzra gu ru ha ri ni sa sarba sid+d+hi hU~M:
khyab brdal gnyug ma'i pho brang de nas //
rtogs ldan sang+g+ha b+ha dra de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
zab don gdams pa'i gter mdzod 'dzin pa'i //
pha rgod dri med blo gros de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
smin grol thar pa'i lam mchog ston pa'i //
'dren mchog sangs rgyas rgyal mtshan de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
snyan brgyud zab mo'i chos char 'beb pa'i //
mtshungs med ma ti'i mtshan can de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
chos kyi rtogs pa mngon du gyur pa'i //
mkhas grub phun tshogs rnam rgyal de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
lhun grub snang bzhi'i pho brang de nas //
rdzogs chen sangs rgyas tshul khrims de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
'chi med grub pa'i pho brang de nas //
mnga' ris 'od gsal mchog ldan de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
mkhas grub rgya mtsho'i gtsug gi nor bu //
bla med chos rgyal rdo rje de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
spyi gtsug nyi zla pad+ma'i steng nas //
drin chen rtsa ba'i bla ma de yang //
zab lam 'pho ba'i chos sgo phye nas //
skal ldan thar pa'i lam la drang mdzod //
oM AHhU~M hrIHbadzra gu ru ha ri ni sa sarba sid+d+hi hU~M/
!
myur lam 'pho ba'i gdams pa 'jag tshugs ma'i khrid yig pad+ma can du bgrod pa'i pho nya zhes bya ba bzhugs so //
myur lam 'pho ba'i gdams pa 'jag tshugs ma zhes bya ba /
bla ma dang mgon po 'od dpag med la phyag 'tshal lo //
rdo rje theg pa'i zab lam dpyid //
steng sgo rnam grol 'pho ba'i lam //
ma bsgom sangs rgyas mngon byed pa /
kho bos bshad kyis nyams su longs //
'dir gsang chen rdo rje theg pa'i rgyud dang gdams pa kun gyi mthar thug pho nya'i lam srol steng sgo rnam par grol ba dang /
'og sgo bde ba chen po gnyis su 'dus pa las //
'dir steng sgo rnam par grol ba ma bsgom par rdo rje 'chang mngon du bya ba'i thabs zab lam 'pho ba'i gdams pa ni /
snyigs ma'i sems can tshe thung nyon mongs pa rags pas bskyed rdzogs kyi gdams pa yun ring du bsgoms kyang rnam par g.yeng ba'i dbang du gyur pa shas che bas /
de dag la ma bsgom yang sdig po che mtshams med pa lnga spyad pa'i gang zag zhig yinayang /
lam 'di dang 'phrad na grol nges te /
rje btsun mar pas //
bsgoms na sangs rgyas kun la yod //
ma bsgom sangs rgyas nga la yod //
ces gsungs pas /
lam 'di nyid nyams su len pa la gnyis yod de /
yid ches shing khungs btsun pa la lo rgyus kyi rnam thar dbye ba dang /
gdams pa dngos so //
dang po ni /
chos skyong ba'i rgyal po khri srong lde'u btsan gyis chos 'khor dpal gyi bsam yas bzhengs pa'i sa 'dul dang rab tu gnas par o rgyan gyi slob dpon pad+ma 'byung gnas bod du spyan drangs te yod pa'i skabs zhig gi tshe /
rgyal po'i blon po nyi ma zhes pa bya ba longs spyod mnga' ris dpal yon gyis phyug pa zhig la pho brang gnyis yod pas /
ka ca 'don 'jug gi ched du nub gcig blon po nyid kyis sgron me btegs te gzhan rnams ga la ba der dong pa'i tshe sgron me'i me stag phra mo zhig chad pa pho brang gi me rdzas la zin te me 'bar nas blon po'i bla'i mchod gnas shig dang /
blon po nyid kyi pha mas thog drangs pho mo bcu gsum /
gzhan yang rta bong dang mdzo dre'u khyi phag sogs rkang grangs mang du tshe'i dus byas so //
de'i mod la blon po'i bsam pa la bdag nyid sngon las kyi 'phro ngan pas dgos pa ci yang med par pho brang mes tshig pas mi dge ba rngam po che'i rgyur song snyams nas /
mya ngan gyis lji bar non nas mun pa'i khang bur 'dre ldog cing smre sngags dang cho nges drag pos dus 'da' bar byas pa na /
mnga' bdag gis blon po mya ngan gyis gzir ba de gzigs te /
ma bzod par 'di snyam du blon po rig pa can 'di lta bus nyams nyes pa sogs kyis /
da ni blon po'i gnas skabs su tshe 'dir mya ngan gyi gdung ba drag po 'di las skyob cing mthar thug rdzogs pa'i byang chub thob pa'i thabs shig dgongs pa la /
de lta bu'i nus pa bdag la med pas o rgyan rin po che la zhu dgos dgongs te /
brag dmar bsam yas mchims phu dge'u mtsho rgyal phug par o rgyan rin po che bzhugs pa'i spyan sngar byon te /
sngar gyi blon po nyi ma'i lo rgyus zhus shing gsol ba btab pas /
o rgyan rin po ches cang mi gsung ba'i tshul gyis zhal gyis bzhes so //
der rgyal po 'khor bcas zab yangs kyi gtsug lag khang chen por slar log pa'i mod la o rgyan nyid dgongs pa la bzhugs te /
bde ba can gyi zhing du sangs rgyas 'od dpag med pa'i spyan sngar byon te /
ma bsgom par 'tshang rgya ba'i zab lam 'pho ba'i gdams pa 'di nyid o rgyan rin po che la gnang /
zab lam 'pho ba'i gdams pa gzhan las khyad par du 'phags pa 'di nyid da dung spel ba'i dus la ma bab pas /
blon po nyi ma gcig pu la shod /
gzhan su la yang ma bstan par ma 'ongs snyigs ma lnga bdo ba'i dus kyi tshe blon po nyi ma nyid mi'i tshul bzung nas 'byung gi de'i chos skal du smon lam thob la gter du sbos shig
/ces bka' rgyas btab nas gnang ngo //
de nas o rgyan nyid slar yang bde ba can gyi zhing nas mchims phu dge'u gong du phebs nas dar gcig ting nge 'dzin la snyoms par zhugs so //
ting nge 'dzin de las bzhengs ma thag
/mtsho rgyal gyis gu ru rin po che blon po nyi ma'i don dang rgyal po thugs ches pa'i gdams pa bde ba can nas mchis lags sam zhes zhus pas /
sngon bde bar gshegs pa rnams kyi bstan pa la 'byung dka' ba'i gdams pa zab mo bka' rgyas btab pa dag bdog gi
/khyod kyis song la rgyal po 'dir spyan drongs shig
/ces gsungs pa dang /
mtsho rgyal gyis de ma thag rgyal po 'khor bcas spyan drangs te gu ru nyid kyi spyan sngar son pa'i tshe /
bka' bstsal pa /
kye ma mnga' bdag rgyal po /
rdzogs pa'i sangs rgyas thams cad kyis gsungs pa'i mdo sngags kyi theg pa'i lam srol man ngag dang bcas pa ma lus pa bdag la bdog lags kyang /
snyigs ma'i sems can thams cad the tshom dang yid gnyis kyi 'ching bas dam par bcings pa rnams yid ches pa'i slad du /
bdag bde ba can gyi zhing khams su dong ste /
mgon po 'od dpag tu med pa la ma bsgom par 'tshang rgya ba'i gdams pa zab mo sngar med pa zhus kyis blon po nyi ma da lta nyid du 'dir bos shig gsungs par /
rgyal po 'khor dang bcas pas phyin te blon po nyi ma mun pa'i khang bu nas bton te khrid par brtsam pa na /
sngar gyi mya ngan gyis 'dre ldog ste rkang pa nyams nyes te 'gro ba'i mthu mi 'dug pas /
slar shing rta'i khri la bzhag nas o rgyan rin po che'i spyan sngar khrid do //
der 'khod de blon po nyi mas gu ru rin po che la gser nyi ma'i 'od dang ldan pa'i sa le sbram gcig
/dngul zla ba nya gang ba ltar gsal zhing 'tsher ba'i maN+Dal steng du bzhag pa la rin po che sna lnga'i phye mas legs par spungs pa phul te gsol ba btab pa'i mod la /
gu ru rin po ches rgyal po 'khor dang bcas pa phyir bskrad de /
blon po nyi ma kho na la zab lam 'pho ba bstan nas slar blon po rang gi khyim du ldog ste bsgoms pas zhag bdun nas blon pos 'pho ba 'byongs pa'i drod tshad dang nges pa brtan po rnyed de lus ma spangs par rig 'dzin gyi gral du 'khod par gyur cing /
sngar mes tshig pa'i 'gro ba rnams kyang nyid kyi gdul byar gyur te dag pa'i zhing du skyes so //
der de lta bu'i gdams pa ngo mtshar bar rgyal pos gzigs te /
rgyal po'i dgongs pa la gu ru rin po che dang bdag cag dam tshig gi 'brel ba'i slob dpon du gyur cing yun yang ring ba 'di tsam du 'grogs pas gdams pa zab mo 'di bdag gis kyang zhus na bstsal te 'ong snyam nas o rgyan rin po che la gsol ba btab kyang /
gu ru'i zhal nas rgyal po chen po chos la mos na sngar rdo rje theg pa'i zab lam mang du bshad pa de tsam gyis chog mod /
gdams pa 'di ni blon po nyi ma kho na las gzhan la spel ba'i gnas med par sangs rgyas 'od dpag med kyi bka' rgya yod pas 'bul bar mi bya yis phyir ldog cig
/ces gsungs te ma gnang ngo //
de nas skabs shig tu sangs rgyas 'od dpag tu med pa'i lung bstan dang /
rjes su gdams pa don yod pa'i phyir gu ru nyid kyi phyag g.yon srin 'dzub la rma btod de /
sku mtshal byung ba mtsho rgyal gyi dbu skra nyag gcig gis shing tA la'i lo mar gdams pa 'di bris te ma 'ongs snyigs ma lnga bdo ba'i dus kyi tshe blon po nyi ma nyid sngar chos kyi yon la gser nyi ma ltar dang dngul zla ba bzhin phul ba'i ming gis mtshon te /
gter ston nyi zla sangs rgyas zhes bya bar skyes pa'i tshe gdams pa 'di dang 'phrad nas 'gro ba sems can ma rungs pa rnams 'dul bar gyur cig
/ces smon lam gyis mtshams sbyar nas gser dngul zangs lcags kyi sgrom bu rnams gcig gi nang du gcig bcug pa'i nang du chu dar sngon pos dril ba bcug
/o rgyan yab yum phyag rgyas mnan te /
rdzogs pa'i sangs rgyas kyis lung bstan pa ri bo shAn+ti zhes sam /
zhi ba'i ri bo zhes pa dwags lha sgam po'i rgyab kyi mtsho maN+Dal nag po'i gting du sbas /
gter ston nyi ma ma byung gi bar du klu rgyal gtsug na rin chen gter srung du bka' bsgos la bzhag go
/de nas phyis gter ston nyi zla sangs rgyas su grags pa blon po nyi ma'i skye bar gyur pa de nyid phebs te /
mtsho maN+Dal nag po'i dbus nas gdams pa 'di nyid zab gter du spyan drangs /
der klu rnams kyis gdams pa zhus pa'i tshe /
gter ston nyid kyis shog ser zhal phye nas klu rnams la gdams pa bstan pas /
mtsho der gnas pa'i klu rnams kyis bden pa mthong zhing phyir mi ldog pa'i sa la bzhag
/mtsho de'i nya sram srog chags sbal pa rnams kyang tshe 'phos ma thag mngon par mtho ba'i go 'phang la 'god par mdzad do //
de lta bu'i gter ston de nyid kyis mtshungs med nam mkha' rgyal mtshan la gnang /
des rtogs ldan sang+g+ha b+ha dra la gnang /
des pha rgod dri med blo gros la /
des chos rje sangs rgyas rgyal mtshan la /
des mtshungs med ma ti'i mtshan can la /
des byang sems phun tshogs rnam rgyal la /
des mtshungs med bid+yA'i mtshan can la /
des rje btsun dkon mchog rat+na la /
des bdag la'o //
de dag ni lo rgyus mdo tsam brjod pa dag go
/gnyis pa brgyud pa de las byung ba'i gdams pa dngos la gnyis te /
sbyong ba dang las la sbyar ba'o //
dang po la gsum /
sngon du 'gro ba dang /
dngos gzhi dang /
mjug rnams so //
dang po sngon du 'gro ba ni /
dben pa'i gnas su rnam par g.yeng ba thams cad spangs nas bde zhing rgyab cung zad mtho ba la lus rnam snang gi chos bdun dang ldan pas legs par 'khod nas /
skyabs su 'gro ba dang byang chub kyi sems rnam pa gnyis bsgom zhing gsag sbyong gi las dang bla ma'i rnal 'byor bsgom zhing zab lam 'pho ba'i gdams pa myur du 'byongs par gsol ba gdab bo //
gnyis pa dngos gzhi ni /
'di'i lha bskyed pa dbang po tha ma dag spros pa chung ba'i dbang du mdzad nas bla ma gong ma la la dag yi dam gyi lha la rgyan med par bsgom pa 'dug kyang /
dbang po rab 'bring tha ma gsum ka la cho ga rgyas pa kho na phun sum tshogs pa'i yan lag nyid du 'gyur zhing /
khyad par du yang dbang po rab la cho ga rgyas pa lhag par dgos pa rje 'jig rten mgon pos gsungs pas 'di ltar nyams su len dgos te /
de yang /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
zhes brjod pa tsam gyis 'khor 'das kyis bsdus pa'i chos thams cad rnam par dag pa de nga'o snyam du bsam pa'i ngang nas /
sna tshogs pad+ma dang nyi ma'i dkyil 'khor 'od 'phro ba'i steng du bam ro ser po gal rkyal du phyogs pa'i steng du nam mkha' la dar phyar ba'am /
chu la nya ldang ba'i tshul lam /
nam mkha'i dkyil 'khor la nyi ma'i 'od zer shar ba bzhin du skad cig gis lus rje btsun rdo rje rnal 'byor ma dri ma med pa'i 'od zer tshad med pa 'phro ba /
sku mdog pad+ma rA ga'i lhun po la nyi ma'i 'od kyis reg pa bzhin dmar zhing brjid chags pa /
zhabs g.yon pa skyil krung phyed pa'i stabs kyis 'gying ba'i rting pa b+ha ga la gtad pas gsang ba'i rtsa kha kha mu kha mnan par mdzad cing /
g.yas brkyang pa'i stabs kyis dbugs bral gyi snying kha mnan te bzhengs pa /
rtsa ba'i zhal dus gsum gyi bde bar gshegs pa rnams la rjes su chags pa'i nyams dang ldan pa /
mche ba cung zad gtsigs shing gar dgu'i rnam rol gyis yang dag par spa ba /
gtsang ba dang mi gtsang ba'i kun tu rtog pas dkris pa'i bram ze sogs theg pa dman la 'khod pa dang /
de dag gi rjes mthun gyi lam srol gdal ba dag skyor 'byin dang bgrod pa'i stabs kyis tshar bcad de gsang chen rnam par mi rtog pa'i lam las mi slob pa'i go 'phang la dkri ba'i slad du rna ltag g.yas su phag zhal nag po ngur sgra sgrog pa /
phyag g.yas zangs kyi gri gug rdo rje rtse lnga'i yu ba can nam mkhar phyar zhing /
g.yon thod pa bdud kyi khrag gis bkang ba thugs kar bsnams pa'i mchan khung du rdo rje kha T+wAM ga sgreng ba'i tshul du thogs pa /
dbu la thod skam rin chen gyi rtse bran can lngas brgyan cing /
thod pa skam po lnga bcu rtsa gcig gis do shal byas shing /
thod pa'i dum bu dang nor bu'i phyag gdub zhabs gdub ska rags se mo do mgul rgyan rnams 'od 'bar bas mdzes par brgyan pa /
dbang po'i gnam ru la 'gong par nus pa'i lha rdzas kyi gos du mas bklubs pa ser bus brlab pa'i tshe sum khug 'khyogs shing gyes pa'i rnam par g.yo ba /
phrag gong g.yon nas mchan khung g.yas su 'khyud pa'i mchod phyir thogs /
dur khrod kyi skra las byas pa nye bar mdud pa mi mngon pas spras shing /
dbu skra phyed bcings pa'i lhag ma rgyab tu sil bur grol ba /
bde ba chen po'i nyams 'od 'bar zhing lang tsho gsar pas yang dag par spras pa /
b+ha ga rab tu rgyas shing bcu drug lon pa'i nyams ldan nu 'bur zung gis sgeg cing /
bde ba dang stong pa ro mnyam pa'i rjes su chags pa'i ngo bo nyid snying rje'i dpyid kyis nye bar gang bas khro zhing 'dzum pa /
spyan gsum phyogs bcur g.yo bas gdug pa can thams cad gzhom zhing bag 'khum par byed pa /
sku snang la rang bzhin med pa til gyi mar me lta bur gsal ba'i khong bu'i nang du rtsa a ba d+hU ti phyi sngo ba nang dmar ba mda' smyug 'bring po tsam pa /
de yang drang ba /
dwangs pa /
gsal ba /
nang stong pa ste mtshan nyid bzhi dang ldan pa /
yar sna spyi bo'i tshangs pa'i bu gar thal gyis zug pa /
mar sna gsang gnas su zug pa /
snying ga'i thad du smyug ma'i tshigs lta bur 'gags pa'i nang gi tshigs kyi steng du pad+ma dmar po 'dab ma bzhi pa'i ze'u 'bru'i steng du ngo bo rang gi rnam par shes pa'i rnam pa pha las thob pa'i dkar cha dang /
ma las thob pa'i dmar cha gnyis 'dres pa'i tshul gyis thig le yungs dkar gyi 'bru tsam dkar la dmar ba'i mdangs dang ldan pa snum la 'dril ba 'phar zhing g.yo ba'i rnam pa can /
spyi bo tshangs bug yar sna rgya mthongs kha phye ba lta bu'i steng /
ngo bo rtsa ba'i bla ma nyid rnam pa mgon po 'od dpag tu med pa sku mdog dmar po mtshan bzang po sum cu rtsa gnyis dang /
dpe byad bzang po brgyad cus spras pa /
sku la chos gos rnam gsum sor do sor gsum tsam ma reg pa'i tshul gyis bklubs shing /
phyag gnyis ting nge 'dzin gyi phyag rgya lte 'og tu mdzad pa /
seng ge'i khri la byams bzhugs kyi tshul du bzhugs pa'i zhabs g.yas pa'i mthe bong gis tshangs bug bkag pa /
de nyid la lam zab mo 'di nyid kyi brgyud pa'i bla ma rnams kyis bskor nas bzhugs pa la mos gus kyi gdung shugs drag po dang bcas pa'i ngang nas gsol ba btab cing /
rnam par shes pa'i mda'/
rlung gi gnam ru la yig 'bru'i rgyud kyis mtshams sbyar nas bskul ba'i tshe /
thig le de nyid dbu ma'i nang brgyud nas /
sangs rgyas kyi zhabs mtheb la tug tug song bar bsams te /
ka dpe las /
sems kyi mda' la rlung gi gzhu //
hig gi rgyud kyis rab bskul bas //
zhes gsungs pa'i don bshad la dmigs pa rnams gsal ba'i ngang nas gsol ba 'debs pa ni /
mos gus kyi gdung ba drags pos kha tsam tshig tsam ma yin par zhe thag pa nas 'di skad do //
sangs rgyas 'od dpag med la phyag 'tshal lo //
o rgyan pad+ma 'byung gnas la gsol ba 'debs //
zab lam 'pho ba 'byong par byin gyis rlobs //
myur lam 'pho bas mkha' spyod bgrod par byin gyis rlobs //
bdag sogs 'di nas tshe 'phos gyur ma thag
/bde ba can du skye bar byin gyis rlobs //
sangs rgyas 'od dpag med la phyag 'tshal lo //
zhes 'gre
/gter ston nyi zla sangs rgyas la gsol ba 'debs //
zab lam 'pho ba\u0f8e
sogs kun la 'gre
/sangs rgyas 'od dpag med la\u0f8e
mtshungs med nam mkha' rgyal mtshan la\u0f8e
rtogs ldan sang+g+ha b+ha dra la\u0f8e
pha rgod dri med blo gros la\u0f8e
chos rje sangs rgyas rgyal mtshan la\u0f8e
mtshungs med ma ti'i mtshan can la\u0f8e
byang sems phun tshogs rnam rgyal la\u0f8e
mtshungs med bid+yA'i mtshan can\u0f8e
rje btsun dkon mchog rat+na la\u0f8e
drin can rtsa ba'i bla ma la\u0f8e
zab lam 'pho ba\u0f8e
myur lam 'pho bas\u0f8e
bdag sogs 'di nas\u0f8e
bde ba can du\u0f8e
zhes gsol ba btab cing /
hika ces rlung dmigs sems gsum gyen du gtad la spar ro //
de ltar sbyangs pas 'byongs pa'i rtags su rab dran med du 'gro ba dang /
'bring spyi bo za zhing 'bur ba dang /
shu rdog 'byung ba dang /
chu ser 'dzag pa sogs rtags mngon sum ma byung gi bar la bskyar la 'bad par bya'o //
gsum pa mjug ni thun mtshams su ka zhes pa'i sgras rlung dmigs sems gsum phab cing thig le snying kha'i pad steng du phab la bzhag
/mjug tu 'khor gsum yongs su dag pa'i bsngo bas rgyas gdab cing /
slar gong ltar 'bad pas sbyang /
mjug tu rtags rnams mngon sum du gyur nas 'jag ma 'dzug pa sogs lag len mthong ba brgyud pa ltar bya /
thun mtshams rnams su gnas lugs phyag rgya chen po'i ngang du bzhag go
/rtags thon nas ma shi'i bar du nyin mtshan gung gi thun la dmigs pa ma brjed tsam dang gsol 'debs ma chag tsam ma gtogs 'bad pa cher byas na dus ma yin par tshe'i dus byed par 'gyur nyen che bas mi bya /
tshe sgrub la 'bad cing smon lam gyi kha ton la brtson par bya dgos so //
gnyis pa las la sbyar ba la gnyis /
gzhan phan 'gro don gyi tshul dang /
rang nyid 'pho ba'i tshul lo //
dang po ni /
'gro ba gang yang rung ba las kyi mtha' zad lnga par gyur pa na /
de dag shi ma thag la dar gcig song ba dang /
drod mtha' nas dbus su 'dril zhing snying kha'i drod stod du 'phung pa /
yan lag bzhi'i 'phar rtsa 'phro chad cing /
rba rlabs gnyis kyang cung zad re tsam las cher 'phar du mi btub la /
phyi dbugs chad nas cung zad song ba'i nang dbugs kyang chad ma thag pa'i mod de nyid la phung po bsgul bskyod dang 'phur bsub ma byas pa'i skabs der /
tshe las 'das pa'i rna bar mchu gtad de skad chen pos ming nas bos la /
khyod shi ba yin no //
zhes lan gsum brda sprad la /
khyod tshe 'di'i snang ba ni nub /
phyi ma'i snang ba ni ma shar /
da lta bar do chos nyid ngang du gnas pa lags pas ngo shes par gyis shig
/de yang khyod 'chi ba'i tshe gzugs kyi phung po thim pas nyam chung zhing nus pa zad /
me long lta bu'i ye shes thim pas sems mi gsal zhing rab rib tu 'gyur /
sa khams thim pas lus skam zhing rengs /
mig dbang thim pas mig mi gsal zhing bzhin 'gyur /
gzugs khams thim pas lus kyi mdangs nyams /
tshor ba'i phung po thim pas lus kyi tshor ba chung /
mnyam nyid ye shes thim pas tshor ba gsum mi dran /
chu khams thim pas lus kyi rngul kha chu la sogs pa skam /
rna ba'i dbang po thim pas phyi nang gi sgra mi gsal /
sgra thim pas rang gi lus kyi sgra mi thos /
'du shes kyi phung po rnams thim pas sems can rnams mi dran /
sor rtog ye shes thim pas nye du la sogs mi dran /
me khams thim pas zas mi 'ju /
sna yi dbang po thim pas steng rlung dal gyis 'gro
/dri thim pas rang gi dri mi bro /
'du byed kyi phung po thim pas rang gi bya ba thams cad 'jug par mi 'gyur ro //
bya grub ye shes thim pas bya ba dang dgos pa mi dran /
rlung thim pas rlung gi gnas nas 'pho /
lce dbang thim pas thung zhing sbom par 'gyur ro //
ro thim pas ro drug nyams su mi myong /
de dag ni rags pa nyi shu thim tshul lo //
de nas phra ba nang gi 'byung ba bzhi thim tshul ni /
sa chu la thim pas phyi rtags lus bsgul bskyod mi nus shing zungs mi thub /
lus sa la bying ba snyam byed nga 'then zer ba sogs 'byung /
nang rtags shes pa du ba lta bu ban bun lang long 'char /
chu me la thim pas phyi rtags kha chu dang sna chu la sogs skam /
nang rtags shes pa smig rgyu lta bu g.yo zhing mi brtan pa 'byung /
chu me la thim pas lus kyi drod chung du 'gro zhing mtha' nas sdud /
nang rtags srin bu me khyer lta bu gsal lam pa 'byung /
rlung rnam par shes pa la thim pas phyi rtags dbugs ring du rgyu zhing nang du sdud mi thub /
cung zad re sdud kyang thung la rtsub par sdud /
nang rlung mar me rlung gis ma bskyod pa lta bu gsal lam pa 'byung /
de dag ni phra ba 'byung bzhi thim tshul lo //
de nas de'i mod la snang mched thob gsum thob tshul ni /
rnam par shes pa snang ba la thim pas sprin med pa'i nam mkha' la zla 'od shar ba lta bu'i snang ba dkar lam pa 'byung /
zhe sdang las gyur pa'i kun rtog so gsum 'gags /
snang ba mched pa la thim pas nam mkha' la nyi ma shar ba lta bu'i snang ba dmar lam pa 'byung /
'dod chags las gyur pa'i kun rtog bzhi bcu 'gags /
mched pa nyer thob la thim pas nam mkha' dag pa la mun mtshams kyi smag gis khyab pa lta bu'i snang ba nag lam pa 'byung zhing dran pa nyams shing nag thom gyis dran med du 'gro
/gti mug las gyur pa'i kun rtog bdun 'gags /
de nas dran med sangs pa na zla 'od dang nyi 'od dang mun pa'i smag ste nam mkha' slong byed kyi rkyen dang bral ba'i tho rengs kyi dus nam mkha' dag pa lta bu zhig 'char te /
de ni 'chi ba'i 'od gsal dngos gzhi yin pas ngos zin par gyis shig
/ces ngo sprad la /
chos pa nyams myong can thugs dam la bzhugs pa'i rigs yin na skabs 'dir kho rang gi nyams dge sbyor dang mtshams bstun pa'i ngo sprod byas la bzhag go
/so so skye bo phal pa yin na skabs 'dir bar do dngos min pas las kyis kha bsgyur du mi btub cing phyi ma'i snang ba ma 'char /
tshe 'di'i snang ba nub pa'i skabs yin pas 'pho ba thebs sla zhing /
dus 'di las 'gyang na bar do gnyis pa phan chad nas las kyis kha bsgyur du btub cing rim gyis phyi ma'i snang ba 'char bas 'pho ba thebs phul chung du 'gro bas skabs 'dir gdab gal shin tu che'o //
de nas 'pho ba gdab pa'i thabs ni /
de ltar khyod kyis thim rim ngo ma shes shing 'od gsal gyi ngang la mnyam par gzhag mi thub par 'dug na khyod rang sems gzhan du ma yengs par dmigs pa rtse gcig tu 'di bzhin gyis shig
/oM swa b+hA ba sogs sngar sbyangs pa'i dus ltar la sangs rgyas 'od dpag med zhabs rdo rje skyil krung du bzhugs pa /
zhes dang /
mjug tu phaT kyi brda sbyar ba'i dus khyod rang gi rnam par shes pa'i ngo bo thig le de nyid lus la phyi mig mi blta bar sangs rgyas 'od dpag med kyi thugs kar 'phos shig
/ces thim rim dang dmigs pa rnams tshig zur ma nyams shing gsal gdangs thon zhing dal bus ngo sprad la /
gsol 'debs kyi tshe bdag nyid ces pa'i mal du tshe 'das 'di nas zhes 'don pa bsgyur /
hig gi mal du phaT kyi brda sbyar /
sngar bshad pa'i rtags rnams dang rang nyid grogs bcas mgo na ba dang /
dmigs yul gyi thod pa gogs pa dang 'bur ba dang tsheg sgra 'byin pa dang /
khrag dang chu ser 'babs pa sogs rtags dngos su 'ong bas ma byung gi bar du bskyar la gdab /
rtags thon nas bsngo ba dang smon lam gyis mtshams sbyar la gdab par bya'o //
gnyis pa rang don du las la sbyar ba'i tshul ni /
rang nyid 'chi ba'i rtags tshang zhing de nyid kyang 'chi bslu'i cho ga sogs thabs sna tshogs byas kyang ma bzlog par nges par 'chi ba la nye ba'i tshe 'pho bar bya zhing /
'chi ltas kyi nges pa brtan po ma mthong bar bab col du 'pho na rang nyid kyi lha rnams bsad pa'i nyes pa sogs kyis dmyal bar skye bar gsungs pas dus min du 'pho mi rung ngo /
de la ltas brtags pa'i tshul la rang gi 'chi ltas ni /
g.yas g.yon gyi rlung 'pho ba bcu gnyis mi byed par bung gcig kho na la 'pho na 'chi ltas yin la /
de yang ma'i dus sbyor g.yas pa'i tshe skyes na 'chi ltas g.yas nas 'byung ste /
sna bug g.yas pa kho na nas zhag gcig rgyu na lo gsum phyogs gsum na 'chi /
de bzhin du zhag lnga dang bcu dang bco lnga dang nyi shu dang nyer lnga rgyu na /
rim pas lo gsum dang gcig dang zla ba drug dang gsum na 'chi zhing /
zhag nyer drug nas so gcig gi bar gyis rim bzhin zla ba gnyis dang gcig dang phyed dang /
zhag bcu dang lnga gsum na 'chi la /
de nas g.yon pa zhag gcig dang dbu mar gcig rgyu zhing 'chi'o //
ma'i dus sbyor g.yon gyi tshe skyes na 'chi ltas kyang g.yon nas 'byung ste sna bug g.yon kho na nas zhag gcig rgyu na lo gsum dang zhag gsum rgyu na zla ba sum cu nas 'chi /
de bzhin zhag drug dang dgu dang bcu gnyis dang bco brgyad dang /
nyer gcig dang nyer bzhi dang nyer bdun dang sum cu rgyu na rim pas zla ba nyer bdun dang nyer bzhi dang nyer gcig dang bco brgyad dang bco lnga dang bcu gnyis dang dgu dang drug dang gsum na 'chi la /
de nas zla ba gsum na g.yon nas zhag so gsum dang de nas sna bug g.yas nas zhag gnyis dang dbu mar gcig rgyu zhing 'chi bar 'gyur bar bshad do //
nye ba'i 'chi ltas ni /
rna ba'i 'ur sgra med na zhag drug
/lce'i ro med na zhag lnga /
mig gi dbus su ri mo sngar med pa byung na zhag bzhi /
sna gzhom zhing dri med na zhag gsum /
lus kyi reg bya dor na zhag gnyis /
khu ba med na zhag gcig nas 'chi bar bshad la /
shin tu nye ba'i 'chi ltas ni sngar thim rim gyi dus su bshad pa ltar 'byung bar 'gyur ro //
'chi ltas 'di dag ni glo bur du 'chi ba dag la thams cad 'byung ba'i nges pa mi snang yang /
byung na 'chi ba'i ltas yin la /
gzhan yang rmi ltas rgyus med kyi yul phyogs su gcig pur 'gro ba dang bong bu zhon nas sam zhon pa med par lho phyogs su 'gro ba dang /
rgya skyegs kyi ri la me tog dmar po 'thu ba la sogs mang du byung na 'chi ba sogs mang du gsungs so //
'chi ltas byung na 'chi ba bslu ba'i thabs sna tshogs bya /
des kyang ma bzlog par nges par 'chi ba'i mtshan ma brtan po mthong na rang gi nor rdzas rnams bsod nams sogs pa'i phyogs su btang /
'khor dang longs spyod la chags zhen spang /
dam tshig nyams chags byung ba la bshags sdom drag po bya /
yi dam gyi bris sku sogs mdun du bkrams la lha'i rnal 'byor ci rigs bsgom /
yi dam dang bka' sdod la gtor ma phul la 'chi ba lam du longs par gsol ba drag tu gdab /
chags sdang sogs dug lnga'i rtog pa mtshams sbyor ngan pa thams cad spangs la smon lam bzang po btab /
'og min nam gsang sngags spyod pa'i rig 'dzin gyi zhing khams yid la bya zhing /
der 'pho ba'i 'phen pa drags po yang bya'o //
de nas 'chi ba la shin tu nye ba'i rtags shar ba na /
las sbyor dngos ni /
lus gnad sogs sngar sbyong ba'i skabs ltar bya zhing /
gal te nad kyis mnar ba sogs lus gnad sngar ltar 'dug par dka' na grogs kyis skyor pa'am /
yang na seng ge'i nyal stabs bya ste /
mgo byang du bstan /
glo g.yas la phab /
lag g.yas 'gram pa g.yas la sbyar /
lag g.yon brla g.yon pa'i steng du sbubs la brkyang /
rkang pa g.yas 'og dang /
g.yon steng du bzhag pa'i long bu brtsegs te brkyang /
bag tsam bskums la 'phos kyang nges par rung la /
lus gnad phyi ma 'di la chos drug pa rnams lus bcos te 'pho ba zhes bshad do //
de nas dmigs pa rnams sngar ltar las /
sangs rgyas 'od dpag med zhabs rdo rje'i skyil mo krung gis bzhugs pa /
rang gi tshangs bug rgya mthongs kha bye ba ltar skya seng nge yod pa /
rnam par shes pa'i ngo bo thig le de nyid dbu ma'i nang brgyud nas sangs rgyas 'od dpag med kyi thugs kar 'pho bar dmigs pas skra gyen du 'then la hika drag po nyer gcig gis tshangs bug nas skar mda' 'phangs pa ltar /
sangs rgyas kyi thugs kar 'phos pa'i sbyor ba byas pas 'pho nus pa'i rtags su shes pa nag thum byed cing dbugs nang du mi 'dus par phyir nar gyis 'gro
/spyi gtsug na ba dang g.ya' ba 'byung /
de ltar ma byung na re zhig chur drangs la ngal bsos te /
slar yang dmigs pa gsal btab la hika drag po sogs kyis 'pho /
rtags byung na gong ltar hika nyer gcig gis 'pho /
des ma 'phos na nyer gnyis nas nyer lnga'i bar brjod pas nges par 'pho ste /
mthar mgon po 'od dpag med kyang rang nyid gang 'dod pa'i zhing de'i sangs rgyas kyi thugs kar thim par bsam pa'am /
yang na 'od gsal phyag rgya chen po'i ngang du bsdus te /
dge sbyor dran par bya zhing zla grogs kyis gsal 'debs bya bar yang bshad do //
yang rang nyid nad drag pos mnar ba sogs kyis hika sgra 'byin par mi nus na /
rang gi dmigs pa dang rlung dmigs sems gsum gyen du gtad la 'pho ba'i 'dun pa drag tu bya'o //
grogs kyis phaT drag po nyer lnga'am hika drag po nyer lnga sogs kyis bskul yang nyan no //
lar dus nges med du 'pho ba sbyang ba'i skabs las /
'chi khar 'pho ba lhag par sla bar bshad pa'i phyir ro //
gzhan de ltar mi shes pa'i mi'am dud 'gro la rnal 'byor pas dmigs pa kho na ma gtogs pa yul de la brda ma sprad kyang thebs pa myong bas grub cing /
de tsam mi nus pa la yang shi ba'i tshe spyi gtsug la thug pa dang /
sangs rgyas sman pa'i rgyal po'i mtshan nas brjod pa tsam gyis kyang rgyal ba'i sras po brgyad kyis bde ba can du khrid par bshad la /
dud 'gro la sogs pa 'chi ba la'ang lus bcos shing de bzhin gshegs pa rin chen gtsug tor can gyi mtshan nas brjod pas sum cu rtsa gsum pa'i lha'am bde 'gro gzhan du nges par skye bar bshad pa'i phyir ro //
smras pa /
ma bsgoms sangs rgyas myur lam 'pho ba'i chos //
'od dpag med pas o rgyan dngos nyid la //
legs par gdams pa'i zab tig ma 'chol ba /
kho bos bshad kyi gzhan du su yis gdams //
dper na gser dang lcags phye 'dres pa dag
/dbye 'byed khab len rdo min gzhan su zhig
/de ltar mkhas dang rmongs pa'i khyad par yang //
legs bshad brtsams las 'byung gi gzhan du min /
kho bos dang po lam 'di thos ma thag
/nges pa ma mthong bar du 'bad de bsgoms //
slar yang nyams myong bzang pos legs 'bad nas //
rang bzo spangs te sbyar ba kho nar nges //
deng sang phal cher thos rlom spyi brtol gyis //
grags pa'i rjes su bsnyegs dang 'di mi 'dra //
'di brtsams pa las byung ba yi //
dge ba dung ltar dkar ba des //
bdag sogs rmongs pa'i 'gro ba rnams //
'chi ba lam du longs gyur cig
/de ltar zab lam 'pho ba'i gdams pa 'jag tshugs ma 'di nyid la sngon chad bshes gnyen phal cher gyi rang stobs dang spyi brtol gyi rang bzo'i yig cha dag ma dag sna tshogs pa dang /
khungs thub pa'i yig cha mdor bsdus pa zhig las mi 'dug pas /
slar rung mthun rnams kyis mtshams sbyar te dbur stod 'bri khung du skyu ra'i gdung rabs tha shal shAkya'i dge slong rig pa'i gnas bcu phrag smra zhing gnas lugs rtogs pa mngon du gyur pa /
'chi ba 'od gsal chos skur brtan pa thob pa'i rig 'dzin chos kyi grags pa phrin las rnam par rgyal ba'i sdes shing byi mchu zla ba rgyal bas cho 'phrul bstan pa'i dus dge ba'i dkar cha'i tshes la /
gzho spro lung gi kun dga' ra ba'i gzims chung dbang ldan pho brang du mgyogs par sbyar ba dge bar gyur cig //
/
