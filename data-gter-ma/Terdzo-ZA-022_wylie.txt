@#//
byang gter spyan ras gzigs kyi bsnyen yig zla ba'i 'od zer bzhugs so //
gu ru pad+ma lo ke shwa ra sid+d+hi ye /
rgyal kun mkhyen brtse'i phung po ni //
gcig tu bsdus pa'i 'jig rten dbang //
bla ma spyan ras gzigs mgon la //
rab dad gus pas phyag bgyi 'o //
'dir byang gter spyan ras gzigs kyi bsnyen pa'i tshul ji ltar bya ba la /
gter gzhung phrin las kyi mdun bskyed skabs /
de ltar cho ga rnam dag gis :
mchod pa 'bul zhing bsnyen pa bya :
zhes gsungs pa'i rjes su 'brangs te /
thun bzhi'i cho ga dang 'brel ba'i lugs dang /
rgyud kyi dgongs pa ltar bsnyen rkyang la /
bdag bskyed kho na dang 'brel ba dang /
sgrub pa chen po'i dkyil 'khor dang 'brel ba ste bsnyen sgrub thad sor nyams su len pa'i lugs gnyis las dang po 'di /
rig 'dzin yol mo ba sogs bzhed la /
phyi ma legs ldan rjes bzhed pas /
'dir phyi ma ltar bshad na rgyud dang 'brel zhing 'jug pa bde bas de ltar nyams su blang bar bya ba la /
sngon 'gro dngos gzhi rjes gsum las /
sngon 'gro'i chos rnams sgrub pa spyi khog sogs las bshad pa ltar grub kyang phun sum tshogs pa'i yan lag yin mod /
'on kyang bsnyen pa kho na la ma byas kyang chad pa'i skyon med pas /
gnas khang phyags dar byas la bris 'bur gyi dmigs rten sogs bsham /
bsnyen sgrub zung 'brel du 'gyur phyir /
ras bris sam tshom bu'i dkyil 'khor dang mchod gtor rnams bsham /
rang nyid shar du bltas la pags gdan thul pa sogs spangs te /
sdor dkar gtsang sbra dang ldan pas phyi mtshams bcad /
dngos gzhi la tho rangs kyi thun la las byang tshar re grub tshe legs shing bsnyen sgrub zung 'brel du 'gyur bas las byang gi rtags bstod yan chad grub pa dang /
slar bdag bskyed gsal btab ste bzlas pa la 'jug
/thun bsdu khar Ar+Ya lo ke shwa ra sa pa ri bA ra ar+g+haM sogs kyis mchod /
skyon gyis ma gos sku mdog dkar //
zhes sogs sh+lo ka gcig gis bstod /
rdzogs rim bsgom /
lhar ldang /
rgyun spyod la 'jug
/bsngo smon bya /
de bzhin du zhogs thun /
dgong thun /
srod thun bzhir skyabs sems mdor bsdus dang bdag bskyed blang /
thun la 'jug
/mchod bstod rdzogs rim bsngo smon sogs gong ltar ro //
de ltar yang /
rab kyis zla gcig 'bum phrag drug :
'bring gis zhag bdun 'bum dang khri tsho bzhi :
tha mas zhag gcig khri phrag gcig :
ces gsungs pas /
dus grangs gnyis la rab 'bring tha gsum du bshad cing /
mtshan ma'i rtags kyis bsnyen pa rgyud dang man ngag ltar nges pa rnyed par bya'o //
de ltar thun bzhir bzla tshul yang /
snga dro dgong dus srod dang gsum :
tho rangs thun bzhir bzlas pa ni :
stong phrag lnga lnga bzlas par bya /
zhes gsungs pas /
thun bzhir stong phrag lnga re bzlas pas nyin khri mtshan khri 'gros brtsis pas zla gcig la 'bum drug 'gro bar bshad kyang /
zla re la bye ba re tsam 'gro ba myong bas grub pas de ltar dngos gzhi'i khrigs mdo tsam smos na /
bsnyen pa'i dmigs pa lag tu blang ba ni /
rgyud las /
phyi ltar 'phags pa mkha' la byon :
rang gi spyi bor thim pa yis :
thugs ka'i snying po'i 'od zer 'phros :
bdag lus sgrib pa sbyang bar bsam :
zhes dang /
bdag dang mdun bskyed bstod pa'i skabs /
thugs rje chen po'i thugs ka'i snying po las :
'od 'phros phyogs bcu'i sangs rgyas zhing du thim :
bde gshegs thugs kyi bcud bsdus yi ger byon :
zhes sogs dang /
bdag bskyed las /
de ltar gsal ba'i sku las 'od 'phros pas :
snang ba thams cad snang stong lha yi sku :
zhes sogs khyer so gsum bshad pa rnams lag len dgos pas /
thog mar mngon byang lngas bdag bskyed blangs rjes bdag dam tshig pa'i gnas gsum gyi yig 'bru gsum las 'od 'phros pas /
ri bo ta la sogs nas ye shes sems dpa' nam mkhar spyan drangs bdag gi spyi bor thim dam ye gnyis dbyer med du gyur /
slar yang thugs ka'i sngags 'khor las 'od 'phros /
bdag gi sgo gsum gyi las nyon sdig sgrib bag chags dang bcas pa sbyangs /
'od zer phyir 'phros sems can thams cad kyi sdug bsngal sdig sgrib sbyangs pa dang /
yang 'od zer 'phros rgyal ba'i sku gsung thugs la mnyes mchod phul /
'od zer tshur 'dus phyogs bcu'i bde gshegs rnams kyi sku thams cad spyan ras gzigs kyi sku'i rnam par byon /
gsung yig 'bru'i rnam par rang sgra dang bcas te byon /
thugs phyag mtshan pad phreng sogs kyi rnam par bdag la thim pas sku gsung thugs kyi dngos grub thob /
yang 'od zer 'phros /
snod gzhal yas khang /
bcud 'phags pa'i sku
/sgra thams cad yig drug
/sems skye 'gag gnas gsum mtha' bral gnas lugs 'od gsal rdzogs pa chen po'i mnyam gzhag las ma yengs par bya'o //
de ltar rgyud dang 'dres nges pa'i nyams len bar ma chad pa'i tshul gyis nyams su len dgos shing /
bzlas pa'i sngags kyang gter gzhung las /
phyi ni srog sbas zhi ba'i tshul :
yi ge drug pa rdo rje'i sgra :
nang ni sku gsung thugs dang ldan :
bde gshegs kun 'dus yi ge bcu :
gsang ba srog gi mtha' rten can :
snyigs ma'i dus su srog mthar rten :
zhes gsungs pas /
yi ge drug pa /
bcu pa /
bdun pa gsum phyi nang gsang gsum gyi bzla tshul du bshad la /
de yang mdo za ma tog dang pad+ma cod pan gyi rgyud gnyis las yi ge drug pa kho na bshad kyang snga 'gyur gyi lugs phal cher du yi ge bdun ma bshad pa mang zhing /
khyad par rang lugs las rnam dbye de ltar bshad mod kyang /
snyigs ma'i dus su srog mthar rten :
ces bshad pa ltar /
bsnyen pa la yig bdun kho na mdzad pa snang la /
bdag bskyed skabs /
yi ge hrIHsa mtshan 'bru drug 'dab steng gnas :
zhes gsungs pa dang mthun par go
/de ltar bzla tshul yang /
gsang sngags lam rim las /
sngags ni sgra che ba ma yin /
chung ba ma yin /
myur ba ma yin /
bul ba ma yin /
nor ba zha ba chad pa ma yin te /
zhes dang /
sngags kyi 'od zer ram /
'phro 'du 'am /
phreng ba la rig pa gtad de bzla /
zhes gsungs pa'i phyir /
de lta bu'i tshul gyis dus grangs rtags gsum gyi bsnyen pa mthar phyin par byas rjes /
gsum pa rjes kyi cho ga la /
sgrub pa chen po gzhung ltar byed par spro na /
dbang chog sogs las shes shing /
gzhan du bsnyen sgrub zung 'brel gyi go yang 'dis chod pas kha skong du bcu cha'i sbyin sreg sogs man ngag ltar bya'o //
nangs re bzhin cho ga tshar re bgyis pa'i thor thun tha ma'i tshe /
paN chen pad+ma dbang rgyal gyi gsung dbang chog ma nor lam ston bzhin bdag 'jug blang ba dang dkyil 'khor bsdu cho+og bsngo smon bgyis te mtshams bkrol lo //
de ltar phyag na pad+ma'i bsnyen pa'i thabs //
tshig nyung don tshang rgyud don ji bzhin la //
bla ma'i man ngag brgyan nas legs bshad pa'i //
dge 'dis 'gro kun 'phags pa nyid 'grub shog
/tshul 'di rang slob dge slong rdo rje 'dzin //
la stod don grub gling gi gdan sa pa //
bstan 'dzin chos 'phel bskul ba'i bzhed pa ltar //
shAkya'i dge slong pad phrin ma Ni pas //
gangs dkar rdo rje gdan gyi chos grwa che //
rdo rje 'dzin pa'i 'dus sde rgya mtsho'i dbus //
legs par sbyar bas snga 'gyur chos tshul gyi //
ring lugs phyogs brgyar 'phel ba'i dge legs shog //
/
