@#//
rdor gling gter byon snyan brgyud zung 'brel gu ru drag po'i dbang bskur bklag chog tu bkod pa zab lam zla ba'i bdud rtsi zhes bya ba bzhugs so //
na ma shrI mAM gu ru ma hA kro d+hA ya /
pad 'byung dngos byon 'gran bral rdo rje gling //
de yis rjes bzung gter chen rnam pa gnyis //
dbyer med snying gi bum par rtag bzhugs la //
smin grol byin rlabs bdud rtsi'i zil dngar stsol //
zhi drag dbang bzhi'i bcud 'dus shing //
gter byon snyan brgyud lang tshos spras //
gang de'i lag len phyi rabs kyi //
srol mthun 'jug bder dgod par bya //
'di la sngon 'gro
/dngos gzhi /
rjes kyi rim pa gsum du gsungs pa las /
dang po ni /
gnas khang gtsang ma rgyan gyis spras shing rten bkram pa'i mdun du stegs bu'i khar gzhung mthun dkyil 'khor sgo rdzogs kyi ras bris yod na bkram /
med na maN+Dal la 'bru'i tshom bu dbus su gcig
/mtha' skor bcu bkod pa bzhag
/de steng many+dzi'i khar bum pa so lnga'i bcud ldan mgul chings dmar po kha rgyan gzungs thag dang bcas pa bzhag
/g.yas su dpal gtor rgyan ldan sku tsaka dar gdugs kyis spras pa /
g.yon du thod pa mtshan ldan chang dang chos sman mngar gsum sbyar bas bkang ba'i kha dar dmar gyis bkab pa'i steng me long dri ma med pa bzhag
/mdun du lha grangs tshang ma'i sku tsaka
/dur khrod chas so sor yod pa'i tsaka li /
rgyab tu tshe gtor rnams bkod /
sman raka gtor gsum /
phyi mchod bskor bsham spyi ltar dang /
las bum /
mig dar /
me tog
/srung skud /
dung chu /
sngon gtor /
tshogs rdzas /
chad brtan /
bka' srung gtor 'bul sogs nye bar dgos pa'i yo byad rnams tshogs par bya'o //
gnyis pa dngos gzhi la /
dbang don dkyil 'khor sgrub pa dang /
dbang dngos so //
dang po ni /
las byang nyid mthar chags su gtang ste rnying ma spyi ltar bdag mdun dbyer med du bsgrubs kyang chog mod /
rnam pa gsal ba'i phyir thog mar bdag bskyed kho nar dmigs te bskyed rim bzlas pa'i bar bya /
slar mdun dkyil la dmigs te mngon rtogs cung zad kha bsgyur ba btang /
bya khyung bskyed chog song ba'i mtshams su /
gtso bo'i phyogs bcur pad nyi dgra bgegs kyi gdan la ye shes khro bo chen po bcu mthing nag tho ba dang lcags kyu 'dzin pa /
dpal dang dur khrod chas kyis brgyan cing ye shes kyi me 'bar ba'i klong na bzhugs pa /
gtso 'khor thams cad kyi spyi bor oM dkar po /
mgrin par AHdmar po /
thugs kar hU~M sngon po /
de las 'od zer 'phros pas 'og min gsang chen rol pa'i dur khrod dang /
rnga yab pad+ma 'od kyi pho brang nas ye shes pa spyan drangs te thim par gyur /
ces sbyar la spyan 'dren nas bstod pa'i bar du gtang /
'phro 'du'i dmigs pa bcas bzlas pa ci 'grub bya /
bdag gi thugs ka'i hU~M las b+h+rU~M 'phros bum pa la phog pas dngos 'dzin sbyangs /
stong pa'i ngang las bum pa dur khrod rol pa'i gzhal yas khang gdan dang bcas pa'i steng du gu ru drag po go cha'i lha dang bcas pa /
dbu gtsug na zhi ba gnyis dang rigs bdag
/'khor du ye shes khro bo bcu rnams dam tshig ye shes dbyer med du gsal ba'i thugs srog sa bon sngags phreng gis bskor ba las 'od zer 'phro 'dus don gnyis byas /
sku las bdud rtsi'i rgyun babs pas bum pa'i nang rdo rje'i bdud rtsis gang bar gyur /
ces bsams la gzungs thag blangs te rtsa sngags la /
a b+hi Shiny+tsa oM AHhU~M hrIHbtags pa brgya rtsa sogs bzla /
ban+d+ha rang byung gi gzhal yas khang du bla ma drag po rtsal dang rdo rje phag mo yab yum mnyam par sbyor ba'i byang sems dkar dmar gyi rgyun babs /
thod pa'i bdud rtsi dang ro gcig tu 'dres par gyur /
rtsa sngags la /
badzra yo ga bo d+hi tsit+ta a hoH
zhes btags pa brgya rtsa bzla /
gtor ma dang tsaka li rnams kyang lha tshogs dngos su mos la rtsa sngags nyer gcig res byin gyis brlab /
las bum du rdo rje sems dpa'i bskyed bzlas spyi ltar bya /
de nas bka' srung gtor 'bul dang tshogs byin rlabs nas bsgral bstab kyi bar gtang /
rig pa'i me tog dor bas bdag nyid 'jug cing slob ma gzhug par gnang ba nod do //
gnyis pa dbang dngos la gnyis /
'jug pa'i chos /
dbang bskur ba dngos so //
dang po ni /
slob bu rnams las bum gyi chus phyi rol du khrus bya zhing /
hU~M:
nyon mongs shes bya'i dri dag phyir :
bum pa bkra shis rdzas kyi chus :
skal ldan bu yi lus bkrus pas :
dbang mchog bskur ba'i snod rung shog :
oM AHhU~M gu ru d+he ba DA ki nI:
a mr-ita shud+d+he shud+d+he :
nyon mongs pa shes bya'i dri ma nad gdon bar chad thams cad swa b+hA ba bi shud+d+he :
sarba d+harmAHswa b+hA ba bi shud+d+ho\u0f85 haM:
zhes bkru
/bgegs gtor la slob bu'i dril phyis changs bu bcas bcug la las byang ltar byin rlabs bsngo ba bka' bsgo rnams byas la glud gtor phyir dor /
yungs thun sogs kyis bgegs bskrad /
hU~M:
khro bo'i sprul pas sogs kyis mtshams bcad la srung 'khor brtan por bsgom /
srung skud dmar po rdo rje'i mdud pa can rtsa sngags nyer gcig gis byin brlabs pa pho'i dpung pa g.yas mo'i g.yon du gdags la /
hU~M:
bsrung ba'i don du srung skud gdags :
lus kyi nyes pa sel bya'i phyir :
rtsa ba'i sngags kyis byin brlabs nas :
slob ma'i dpung pa g.yas g.yon bcing :
nad gdon bar chad thams cad rak+Sha rak+Sha :
zhes brjod /
slob ma rnams kyis maN+Dal rgyas par 'bul zhing /
ho :
me tog bkram zhing maN+Dal 'bul :
bla mas dbang mchog bskur du gsol :
ces zhu /
slob dpon gyis /
'o na ma gyur nam mkha'i mtha' dang mnyam pa'i sems can thams cad kyi don du khyab bdag bla ma pad+ma drag po rtsal gyi go 'phang thob par bya /
de'i ched du dkyil 'khor chen por zhugs nas smin byed kyi dbang nos te grol byed lam zab mo nyams su blangs la rang gzhan gyi don rgya chen po bsgrub par bya snyam du thugs bskyed pa gsal btab nas gsan 'tshal /
de la gsan bya'i chos theg pa che chung gsar rnying bka' gter gyi ring lugs mtha' yas pa mchis pa las 'dir gsang sngags rdo rje theg pa snga 'gyur zab pa gter gyi chos yin /
de la'ang nang gses kyi rnam dbye mtha' yas pa las 'di dbus gter zug pa rtsa ba lta bu'i chos sde /
sgrub thabs thams cad kyi yang snying zab lam bla ma sgrub pa /
de la zhi drag gnyis las snyigs dus byang chub sgrub pa'i bar chad sel zhing dngos grub gnyis bde blag tu stsol ba la mthu stobs gzi byin lhag par che ba bla ma drag por sgrub pa yin /
de'ang ngo bo gcig la rnam pa tha dad kyi tshul du snang ba'i rgyal ba sku gsum po rang bzhin zhi bar bzhugs pa'i tshe chos sku snang ba mtha' yas /
longs sku thugs rje chen po /
sprul sku pad+ma 'byung gnas su grags shing /
zhi bas mi 'dul ba'i gdul bya gdug pa can rnams kyi ngor thugs rjes drag por khros pa'i skur   bstan pa'i tshe pad+ma he ru ka dbang chen rta mchog rgyal po /
gtum drag dmar nag me'i phreng ba can sogs su bstan cing re re la'ang gleng gzhi dang 'brel ba'i rgyud dang gdams pa'i zab don rgya mtsho lta bu bzhugs pa las /
skabs su babs pa 'di ni /
slob dpon rin po che sku dngos kyis bod kyi gdul bya 'dul ba'i mdzad pa mthar phyin nas lho nub srin po'i kha gnon la gshegs par nye ba'i tshe phyi rabs kyi don du bsam yas mchims phu'i yang dben du rta mgrin dbang sdud kyi sgrub chen mdzad pa'i dus su /
dkor srung rgyal po pe har gyis cho 'phrul chen pos tho brtsams pa la gu ru drag dmar gyi skur bzhengs te gzir zhing srog gi snying po blangs /
bstan pa srung zhing dam tshig las mi 'da' ba'i bka' nan phab /
drag po'i sgrub thabs man ngag mtha' yas pa mdzad cing gter kha bye bar sbas pa rnams kyi nang nas ches zab cing khyad par du 'phags pa'i  gdams pa 'di ni nag po dril sgrub nas nyung ngur bsdus /
bai ro tsa nas sgra bsgyur /
ye shes mtsho rgyal gyis sgrub skor rgyas 'bring bsdus gsum du phyes nas yi ger bkod /
snyigs dus gdul bya'i don du smon lam btab nas ngom shod gnam lcags brag gi o rgyan sgrub khang rta mgrin phug par gter du sbas pa /
dus la babs pa'i tshe /
gter ston rgyal po lnga la bran brgyas bskor :
ces yongs su grags pa'i nang nas /
gter ston grub thob thams cad kyi rgyal po gsum par byon pa /
lo chen bai ro tsa na'i yang srid o rgyan rdo rje gling pa dgung lo bcu drug lon pa na gter gnas de ka nas o rgyan rin po che sku dngos kyis shog dril brgya tham pa /
bla dpe pusti bzhi /
tshe chu bum pa bzhi /
dam rdzas ga'u gang bcas gnang ba'i bsdebs su byon cing /
drag po'i gter sgrub stag tshang seng ge phug tu mdzad pa'i zhag bdun nub mor dag pa'i snang ngor zangs mdog dpal rir o rgyan rin po ches dbang bzhi yongs su rdzogs par gnang ba'i snyan brgyud nyid rtsa ba la gter byon gyi chu bo gcig tu 'dres pa ste /
gzhung las /
de dus rdo rje drag po rtsal :
o rgyan nga yi sgrub thabs 'di :
su 'chang 'dzin pa nga rang dngos :
de la bar gcod ga la tshugs :
rdo rje pha lam ral gri 'dra :
dpal ri 'od kyi rtse mo nas :
de la g.yeng ba med par skyob :
ces bsngags pa drag po'i thugs sgrub thams cad kyi nang nas   mthu stobs byin rlabs khyad par du 'phags pa 'di nyid kyi dbang bskur bgyi ba'i thog mar theg pa che chung thams cad kyi bslab pa'i gzhi rten skyabs su 'gro dgos pas bla ma dang mdun bskyed gu ru drag po dngos su gsal ba la dkon mchog rtsa gsum rgya mtshos bskor te bzhugs pa'i spyan sngar rang gzhan sems can thams cad deng nas byang chub ma thob kyi bar du skyabs su 'gro ba'i 'dun pas 'di'i rjes zlos mdzod /
na mo :
bla ma bde gshegs sogs las byang ltar lan gsum /
mkha' khyab kyi sems can 'khor ba'i rgya mtshor sdug bsngal gyi rba la g.yeng ba mtha' dag rnam grol gtan gyi bde ba la 'god pa'i slad du bdag nyid bla ma drag po'i go 'phang 'thob par bya /
de'i phyir du dbang bskur zab mo zhu ba dang don nyams su len par bgyi'o snyam du byang chub mchog tu sems bskyed pa 'di'i rjes zlos /
sems bskyed 'gro ba sogs gsum /
sngon chad ma rig pa'i sgrib g.yogs dang bcas pas rig pa ye shes kyi mig ldongs te don dam bla ma'i dkyil 'khor ma mthong ba'i brdar gdong g.yogs dmar po 'ching bar mos mdzod /
oM AHhU~M/
lha dang mjal ba'i phyag rten du rin po che'i me tog gi phreng ba phyag tu thogs par mos shig
/A khaM bI ra hU~M/
zhes mig dar me tog sbyin /
me tog dang bcas pa'i thal mo sbyor la bla ma dang gu ru drag po gnyis su med pa la mi phyed dad pa'i gdung shugs drag pos gsol ba 'debs pa 'di'i rjes zlos /
kyai :
dbang drag ma hA gu ru dgongs su gsol :
bdag cag las kyi 'phro bzang skal par ldan :
'jig rten dregs pa ma lus sgrol ba'i phyir :
drag po bla ma'i dbang bskur bdag la stsol :
lan gsum /
bla mas /
kye ma :
rigs kyi bu khyod rtsol ba'i sems ma chung :
yang dag bde chen thar pa'i dkyil 'khor du :
'khor ba las sgrol bla ma thob bya'i phyir :
dad dang gus pas 'jug par khyod spro 'am :
zhes spro ba dris pa la lan gsol ba 'di'i rjes zlos /
ho :
snang srid bla ma'i 'bras bu thob don du :
dbang drag bla ma'i dngos grub bdag spro 'o :
rgyud rnam par dag par bya ba'i slad du phyi ltar dkon mchog gsum /
nang ltar rtsa ba gsum /
gsang ba sku gsung thugs kyi lha tshogs rnams mngon sum bzhin du bzhugs pa'i spyan sngar phyi thun mong /
nang thun mong ma yin pa /
gsang ba khyad par gyi gsag sbyong phul du phyin par bya ba'i yid rtse gcig pas 'di'i rjes zlos /
oM AHhU~M:
dkon mchog gsum po sogs tshan gsum po las byang ltar bya /
nang ye shes kyi dkyil 'khor du 'jug pa'i sbyor ba dam la bzhag pa yin pas /
dam tshig gi rdo rje mgor bzhag
/dam tshig gi chu nan lce la myang /
dam tshig gi dpang po he ru ka snying gar thim par mos shig
/rdo rje mgor bzhag
/dam chu blud la dam bsgrag pa ni /
ho :
'di ni khyod kyi dam tshig rdo rje ste :
'da' dka' gsang ba mchog las ma 'da' zhig :
'das na mnar med rdo rje dmyal bar ltung :
de bas gsang chen dam pa 'di srungs shig :
i dan te na ra kan :
rdo rje snying gar reg la /
ho :
de ring phan chad skal ldan bu khyod kyi :
dbang drag pad+ma nga yin brnyas pa spongs :
gal te brnyas na rgyal ba kun la brnyas :
tshe yi dus byas mnar med dmyal bar 'gro :
de phyir rtsa ba'i dam tshig tshul bzhin srungs :
rigs kyi bu khyod kyi rdo rje slob dpon nga yin gyis :
rdo rje slob dpon la mig gi 'bras bu ltar ltos shig :
yi dam lha khong pa'i snying khrag ltar ltos shig :
lus lha ngag sngags sems chos nyid las mi g.yo ba'i dam la gnas par gyis shig :
gal te dam las 'das na sems can dmyal ba chen por skye ta re :
de bas dam las ma 'da' zhig :
sku gsum gyi 'bras bu thob par the tshom med do :
badzra tsit+ta hU~M:
nang 'jug gi dngos gzhi ye shes pa dbab pa la khyed rang rnams bzhengs te lus drang por bsrangs la thal mo sbyar /
rlung nang du 'ching /
sems gzhan du ma yengs par dmigs pa 'di bzhin rtse gcig tu gsal thob cig
/khyed rang bla ma zhi ba sprul sku pad+ma 'byung gnas rgyan dang cha lugs yongs su rdzogs par gsal ba'i snying gi dkyil rgya che la khog yangs par /
gzhal yas khang chen po'i lte bar /
g.yung drung ris dmar po gcig gnas pa'i lte ba la /
pad+ma 'byung gnas drag po sku chung la yan lag rags pa 'od zer can /
g.yung drung gi yan lag bzhi la mkha' 'gro sde bzhi gar stabs su ling ling gnas pa /
g.yung drung gi lte ba mi 'khor bar /
yan lag bzhi sgo ro ro 'khor bar bsgom /
gzhan yang rtsa brgyud kyi bla ma brgyud pa dang bcas pa /
yi dam mkha' 'gro thams cad phyogs bcu nas thib thib byon nas /
bdag gi ba spu'i bu gar sib sib thim par bsams la rig pa gzengs bstod cing phaT sgra drag po'ang gyis shig
/'beb pa'i rdzas bdug
/rol mo'i sgra sbyar /
bla mas kyang dmigs pa rtse gcig tu gtad la rtsa sngags sham bur /
oM badzra A be sha ya a A:
btags pa mang du brjod /
byin phebs pa'i rtags byung nas rdo rje rgya gram mgor bzhag la /
ye shes pa'i rgyun ji srid byang chub ma thob kyi bar du brtan par gyur cig
/sa ma ya tiSh+Tha lhan :
de nas dkyil 'khor chen po'i shar phyogs nas g.yas skor gyis phyin te ye shes sgo ma bzhi la phyag byas te gsol ba btab par mos la 'di'i rjes zlos /
kye ho :
shar lho nub byang phyogs bzhi na :
bzhugs pa'i sgo ma chen mo bzhi :
ye shes bzhi yi sgo phyes la :
dkyil 'khor lha dang sprad du gsol :
lan gsum /
sgo ma bzhis pho brang chen po'i sgo bzhi shag gis phyes par mos la sngar byin pa'i me tog de nyid rang rang gi tshe rabs sngon nas 'brel ba'i rigs kyi lha la phog par shog cig pa'i 'dun pas 'di'i rjes zlos dang lhan cig 'dor bar zhu /
ho :
sngon tshe tshe rabs grangs med nas :
dge ba'i stobs kyis bsten pa'i lha :
smon lam las 'phro 'brel pa yi :
yi dam lha dang sprad du gsol :
badzra pra ti gr-ih+Na pU dza ho :
me tog dkyil 'khor dngos sam mi bde na 'grim dkyil du 'dor du gzhug
/dkyil 'khor gyi lha thams cad 'khor lo'i mgon po rdo rje drag po rtsal gyi rang snang las gzhan du med pas me tog gang la phog kyang gtso bo'i rigs su nges pas pho rnams kyi gsang mtshan rdo rje drag po rtsal /
mo'i mtshan pad+ma bde mchog rtsal zhes bya bar nges par gyis shig
/ma rig pa'i sgrib g.yogs dang mig dar lhan cig bsal bar mos mdzod /
rdo rje'i mig thur gyis gdong g.yogs bsal la /
ho :
ji ltar mig mkhan rgyal po yis :
thur mas ling tog bsal ba ltar :
khyod kyi gnyis 'dzin rtog pa yang :
de ring bdag gis bsal bar bya :
dkyil 'khor bzang po 'di la ltos :
badzra tsak+Shu pra be sha ya phaT:
dag pa ye shes kyi mig thob pas rang byung rang gsal gyi dkyil 'khor mngon sum du mthong ba ni /
'byung bzhi ri rab rim brtsegs kyi steng du dur khrod 'bar ba'i gzhal yas khang rgya che la rgyan dang bkod pa 'jigs su rung bas brgyan pa'i dbus su dregs pa pho mo bsgral ba'i bam dang rus pa'i khri
/srin po pho mo'i ro /
nyi zla pad+ma dar zab dang bcas pa'i gdan la gu ru drag po thod phreng rtsal dmar nag khro bo'i chas thams cad kyis brgyan cing /
rdo rje dang sdig pa 'dzin pa /
de'i dbu gtsug tu bla ma rdo rje thod phreng rtsal /
de'i dbu gtsug tu gu ru zhi ba sprul sku'i cha lugs can /
de'i dbu gtsug tu rigs bdag snang ba mtha' yas /
dpral bar 'jam dpal gshin rje'i gshed /
mgrin par dbang chen rta mchog rgyal po /
thugs kar gsang bdag phyag na rdo rje /
lte bar khro chen yak+sha me dbal /
spyi gtsug dang phyag zhabs bzhi la 'jigs byed bya khyung rigs lnga /
phyi rol du ye shes khro bo bcu /
gzhan yang dpa' bo mkha' 'gro bka' nyan las byed sprin gtibs pa lta bus bskor ba ste rten dang brten par bcas pa'i dkyil 'khor khra lam mthong bar mos la dad pa dang spro ba rgya chen po bskyed 'tshal /
sngar phul ba'i me tog de nyid gtso bo'i phyag tu bzhes te slar yang dbang rtags cod pan gyi tshul du spyi bor bkod par mos mdzod /
cod pan slar so so'i mgor bzhag la /
ho :
bskyed rim gsal la rdzogs rim stong :
sngags bzlas chu bo'i gzhung dang mtshungs :
ye shes lnga dang ldan pa yi :
don rtags cod pan 'di zungs shig :
de dag gis phyi mtshan ma dang nang ye shes kyi dkyil 'khor du 'jug pa'i rim pa rnams grub pa lags /
gnyis pa ni /
zhugs nas dbang bskur dngos gzhi zhu ba'i yon du dmigs te maN+Dal phul /
gsol ba 'debs pa 'di'i rjes zlos mdzod /
ho :
me tog bkram zhing maN+Dal 'bul :
bla mas dbang mchog bskur du gsol :
dbang bskur dngos la bum gsang sher ye bzhi pa mtha' rten gtor dbang bcas rnam pa lngar yod pa las dang po bum pa'i dbang bskur ba la 'dun pa 'di bzhin du mdzod /
gnas khang 'di nyid gzhal yas khang /
bla ma rdo rje 'chang /
bum pa 'di gzhal yas khang /
bum bcud 'di gu ru drag po gtso 'khor thams cad 'od du zhu ba'i bdud rtsir bsgom /
bdag gis tshigs su bcad pa brjod pa'i tshe /
nam mkha' nas lha dang lha mo rnams kyis me tog gi char 'beb /
rol mo'i sgra sgrog
/rtsa ba gsum gyi lha tshogs rnams kyis dbyangs dang bcas tshig dbang du bskur zhing /
rang gi spyi gtsug nas mar bdud rtsi dkar dmar mthing gsum babs /
lus ngag yid gsum gyi sdig sgrib thams cad dag
/sku gsum gyi dbang thob pa'i mos pa skyed cig
/rnam bum spyi bor bzhag la /
hU~M:
mtshan ldan bkra shis bum pa'i chu rgyun 'di :
dbang drag gu ru yab yum sku dang gnyis su med :
skal ldan rigs kyi bu la dbang bskur bas :
'gyur med sku yi dbang mchog thob par shog :
rtsa sngags dang /
kA ya a b+hi Shiny+tsa oM:
mgrin par bzhag la /
hU~M:
mtshan ldan bkra shis bum pa'i chu rgyun 'di :
dbang drag gu ru yab yum gsung dang gnyis su med :
skal ldan rigs kyi bu la dbang bskur bas :
'gag med gsung gi dbang mchog thob par shog :
rtsa sngags dang /
wA ka a b+hi Shiny+tsa A:
bum chu blud /
snying gar bzhag la /
hU~M:
mtshan ldan bkra shis bum pa'i chu rgyun 'di :
dbang drag gu ru yab yum thugs dang gnyis su med :
skal ldan khyod kyi sems la dbang bskur bas :
'khrul med thugs kyi dbang mchog thob par shog :
rtsa sngags dang /
tsit+ta a b+hi Shiny+tsa hU~M:
gnas gsum kar bzhag la /
hU~M:
mtshan ldan bkra shis bum pa'i chu rgyun 'di :
dbang drag gu ru yab yum sku gsung thugs dang gnyis su med :
skal ldan bu yi lus ngag yid la dbang bskur bas :
sku gsung thugs gsum dbyer med dbang thob shog :
oM badzra gu ru kA ya wA ka tsit+ta a b+hi Shiny+tsa hU~M:
de'i rjes 'brel du lha dbang dang chas dbang rnams rim par sbyin pa yin pas dmigs pa 'di bzhin du mdzod /
mdun bskyed gu ru drag po thod phreng rtsal gyi sku las rang 'dra'i ye shes kyi sku mar me gcig las gnyis mched kyi tshul du byon te /
khyed rang gu ru zhi bar gsal ba la thim pas skad cig gis drag po rtsal gyi skur gnas gyur par sgoms shig
/gtso bo'i tsakli mgor bzhag la /
hU~M:
slob dpon chen po pad+ma 'byung gnas dpal :
sku mdog dmar nag rdo rje rtse dgu g.yas :
g.yon pa'i phyag nas sdig pa kha dgu 'gyed :
dur khrod dpal gyi chas rnams rab tu rdzogs :
skal ldan rigs kyi bu la dbang bskur bas :
'jig rten dregs pa ma lus 'dul bar shog :
oM AHhU~M artsig nirtsig na mo b+ha ga wa te hU~M hU~M AHhU~M hU~M phaT:
a b+hi Shiny+tsa hU~M:
de ltar gu ru drag po'i skur dngos su gyur pa la dur khrod rol pa'i chas rnams gnas so sor bgos shing mnga' gsol bas srid pa gsum na 'gran zla dang bral ba'i che btsan 'jigs byed chen por gyur par mos shig
/dur khrod chas rnams rim bzhin gnas so sor bgo ba'i tshul byas la /
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
gdug pa sbrul gyi chun po 'di :
zhe sdang rnam dag me long ye shes ngang :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
glang chen ko ba rlon pa 'di :
gti mug rnam dag chos dbyings ye shes ngang :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
zhing chen lpags pa'i g.yang gzhi 'di :
'dod chags rnam dag kun rtog ye shes ngang :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
dpa' bo stag gi sham thabs 'di :
nga rgyal rnam dag sku lnga ye shes ngang :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
thod pa tshar gsum phreng ba 'di :
phrag dog rnam dag bya grub ye shes ngang :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
thod skam lnga yi dbu rgyan 'di :
dug lnga rnam dag sku lnga ye shes ngang :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
thal chen tshom bus 'khor ba stongs par mdzad :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
khrag thig nyon mongs rnam dag bde ba chen po'i ngang :
rnal 'byor dbang phyug chen por mnga' gsol lo :
hU~M:
dur khrod chen po'i gnas brgyad nas :
ma dang mkha' 'gro'i byin rlabs kyis :
zhag gi zo ris 'khor ba'i ma rig 'joms :
rnal 'byor dbang phyug chen por mnga' gsol lo :
de nas go cha'i lha rnams las ye shes kyi sku gnyis pa re 'phros te khyed rang rnams kyi dpral bar gshin rje gshed /
mgrin par rta mgrin /
thugs kar phyag rdor /
lte bar yak+sha me dbal /
spyi gtsug dpung pa pus mgo gnyis dang lngar 'jigs byed bya khyung gis brgyan par sgoms shig
/sku tsaka rnams tshig bstun gnas so sor bzhag la /
hU~M:
khro rgyal dpal chen 'jam dpal gshin rje'i gshed :
sku mdog ser po ral gri sdigs mdzub mdzad :
skal ldan rigs kyi bu la dbang bskur bas :
sku mchog 'gyur med lhun gyis grub par shog :
oM ya mAn+ta ka hU~M a b+hi Shiny+tsa oM:
hU~M:
khro rgyal dpal chen rta mchog dbang gi dpal :
sku mdog dmar po dbyug pa sbrul zhags bsnams :
skal ldan rigs kyi bu la dbang bskur bas :
gsung mchog 'gag med lhun gyis grub par shog :
oM pad+ma kro d+ha hU~M AHa b+hi Shiny+tsa A:
hU~M:
khro rgyal dpal chen gsang bdag rdo rje 'dzin :
sku mdog mthing nag rdo rje dril bu bsnams :
skal ldan rigs kyi bu la dbang bskur bas :
thugs mchog 'gyur med lhun gyis grub par shog :
oM badzra pA Ni a b+hi Shiny+tsa hU~M:
hU~M:
bcom ldan khro rgyal yak+sha me dbal ni :
sku mdog dmar nag tho ba me dpung 'dzin :
skal ldan rigs kyi bu la dbang bskur bas :
drag pos dgra bgegs ma lus sgrol bar shog :
oM badzra yak+sha hU~M a b+hi Shiny+tsa hU~M:
hU~M:
mkha' lding rgyal po 'jigs byed ga ru Na :
sku mdog mthing khra me yi gshog pa can :
gdug pa can gyi klu sbrul zhal du gsol :
gnam lcags 'bar ba'i mchu sder zangs se zang :
skal ldan rigs kyi bu la dbang bskur bas :
gdug pa'i klu gdon sa bdag tshar gcod shog :
ga ru Na tsa le tsa le a b+hi Shiny+tsa hU~M:
'khor gyi khro bo rnams las gnyis pa 'phros rang gi steng 'og phyogs mtshams bcur 'khod par mos shig
/khro tsaka gam hU~M bcus bskor tshul byas la /
hU~M:
ye shes dpal chen khro rgyal chen po bcu :
sku mdog mthing nag tho ba lcags kyu bsnams :
skal ldan rigs kyi bu la dbang bskur bas :
phyogs bcu'i dregs pa ma lus 'dul bar shog :
oM badzra kro d+ha dzaHhU~M a b+hi Shiny+tsa hU~M:
rigs kyi bdag po las gnyis pa 'phros spyi gtsug tu bzhugs par mos shig
/spyi bor tshe dpag med kyi sku dang gtor ma bzhag la /
hU~M:
bcom ldan bde gshegs snang ba mtha' yas sku :
mdog dmar skyil krung mnyam gzhag bum pa 'dzin :
skal ldan rigs kyi bu la dbang bskur bas :
skye shi med pa'i tshe la dbang thob shog :
A yuHpad+ma a b+hi Shiny+tsa hrI:
me tog gtor zhing shis pa brjod /
de dag gis bum pa'i dbang thob /
lus kyi sgrib pa dag
/lha sgom pa la dbang /
phung po lnga rigs rnam pa lngar gnas gyur /
sa brgyad pa man chad non /
'bras bu sprul sku 'thob /
zhi ba'i phrin las 'grub par 'gyur ba yin no //
gnyis pa gsang ba'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
ho :
me tog bkram zhing maN+Dal 'bul :
bla mas dbang mchog bskur du gsol :
de nas dmigs pa 'di bzhin du mdzod /
khyed rang bla ma drag po'i skur bzhugs pa'i lus kyi nang rtsa gsum 'khor lo lnga gsal thob cig
/bla ma yab yum mnyam par sbyor ba'i byang chub kyi sems thod pa'i bdud rtsi dang gnyis su med pas dbang bskur bar mos shig
/ban+d+ha gnas gsum du 'og gi tshig dang bstun nas bzhag
/bdud rtsi sbyin la /
hU~M:
mtshan ldan bkra shis zhal bu ka pA la :
phyi dkar nang dmar thabs dang shes rab 'brel :
rtsa brgyad stong sbyar rigs lnga ye shes lnga :
skal ldan lus la dbang bskur sgrib byang shog :
kA ya g+hu ya a b+hi Shiny+tsa oM:
hU~M:
ban+d+ha zlum po rang byung dbyings kyi ngang :
'chi med bdud rtsi byang chub sems kyis bkang :
nyon mongs bdud 'joms ye shes lnga ldan cing :
skal ldan ngag la dbang bskur sgrib byang shog :
wA ka g+hu ya a b+hi Shiny+tsa A:
hU~M:
thod pa zlum po chos sku phyogs lhung bral :
chos nyid bdud rtsi mtshan ma'i bdud las rgyal :
gnyis med ngang du chos nyid rol par sbyor :
skal ldan sems la dbang bskur sgrib byang shog :
tsit+ta g+hu ya a b+hi Shiny+tsa hU~M:
hU~M:
ka ni gang du mi dmigs brjod dang bral :
pA ni ma skyes chos nyid cir yang 'char :
la ni 'khor 'das bde ba chen po'i ngang :
don gsum mtshan ldan rdo rje ka pA la :
skal ldan lus ngag yid la dbang bskur bas :
sgo gsum sgrib pa ma lus dag par shog :
g+hu ya b+ho d+hi tsit+ta a b+hi Shiny+tsa mAM:
zhes brjod /
bdud rtsi khong du song nas rang gnas thig le'i bdud rtsi dang gnyis su med par 'dres pas /
gsang gnas /
lte ba /
snying ga
/mgrin pa /
spyi bo'i 'khor lo lnga /
rtsa khams ba spu dang bcas pa /
thig le dkar dmar gyis gang /
rang gi thig le 'o ma'i tshul /
bdud rtsi gta' can 'di phabs kyi tshul /
de gnyis 'dres pa zho'i tshul du gyur nas /
rtsa dag pa gzhal yas khang /
rlung dag pa gdan khri
/thig le dag pa lha sku
/yig 'bru dag pa sngags kyi sgra ru dir dir sgrog par mos la sngags 'di rnams kyi rjes zlos mdzod /
rak+sha'i phreng ba gtad la /
rtsa sngags dang dbyangs gsal rjes zlos byar gzhug
/oM 'grub par gyur cig
/AH'grub par gyur cig :
hU~M 'grub par gyur cig :
rdo rje drag po rtsal 'grub par gyur cig :
ngag sngags bzla ba la dbang bar gyur cig :
me tog 'thor zhing shis pa brjod /
des gsang ba'i dbang thob /
ngag sgrib dag
/ngag sngags su bzla ba dang rtsa rlung bsgom pa la dbang /
sa bcu pa non /
'bras bu longs sku 'thob /
rgyas pa'i phrin las 'grub par 'gyur ba yin no //
gsum pa shes rab ye shes kyi dbang bskur zhu ba'i yon du maN+Dal phul /
gsol ba gdab pa 'di'i rjes zlos /
ho :
me tog bkram zhing maN+Dal 'bul :
bla mas dbang mchog bskur du gsol :
mdun bskyed kyi rang 'od yum rdo rje rnal 'byor ma las ye shes kyi sku 'phros te khyed rang dang gsang ba'i gzung ma la thim pas byin gyis brlabs par mos shig
/phag mo'i tsakli mgor bzhag la /
hU~M:
rgyal ba'i yum mchog rdo rje rnal 'byor ma :
sku mdog dmar nag gri gug thod khrag 'dzin :
kha T+wAM la 'khyud rigs bzhi'i 'khor gyis bskor :
skal ldan rigs kyi bu la dbang bskur bas :
yon tan lhun grub phrin las bzhi 'grub shog :
dz+nyA na d+hA ki nI hU~M a b+hi Shiny+tsa mAM/
rdo rje dril bu gtad de /
hU~M:
bde la sems bzung stong la sbyar :
dbab bzung bzlog dang 'grems par gyis :
dbang bzhi'i ye shes rtsal sbyongs la :
'di khyer gsang ba'i yum dang sbyor :
dz+nyA na DA ki a b+hi Shiny+tsa hU~M:
khyed rang rdo rje drag po rtsal rig ma rdo rje phag mor gsal ba snyoms par zhugs /
yab kyi rdo rje rtse lnga gsor ba'i rtse mo lnga la rgyal ba yab lnga /
yum gyi pad+ma 'dab bzhi'i lte ba dang bcas pa la yum lnga gsal bas /
rdo rje pad+mar bstims te thig le phab pas /
spyi bor thig le g.yos /
lus sgrib dag
/dga' ba'i ye shes skyes /
mgrin par phab /
ngag gi sgrib pa sbyang /
dga' bral gyi ye shes skyes /
snying gar phab /
yid sgrib dag
/mchog dga'i ye shes skyes /
lte ba dang gsang gnas su phab /
rdo rje bum pa'i rtser khrig gis gang /
shes bya'i sgrib pa dag
/lhan cig skyes pa'i ye shes skyes /
yum gyi pad+mar lhung ba'i bar du /
zag pa med pa'i ye shes skyes /
thig le gnyis su med pa'i tshe /
sku lnga lhun gyis grub pa'i ye shes skyes /
bde stong gnyis med kyi ngang la gnas par mos la rang ngor 'dzin med du ltos la mnyam par 'jog par zhu /
me tog 'thor zhing shis pa brjod /
des gsum pa shes rab ye shes kyi dbang thob /
yid kyi sgrib pa dag
/yum phyag rgya bsten pa la dbang /
sa bcu gsum man chad non /
'bras bu chos sku thob /
dbang gi phrin las 'grub par 'gyur ba yin no //
bzhi pa rang gnas kyi ye shes ngo sprad pa tshig dbang rin po che zhu ba'i yon du sogs gong ltar dang /
ho :
me tog bkram zhing maN+Dal 'bul :
bla mas dbang mchog bskur du gsol :
gyis gsol ba gdab /
khyed rang lus rnam snang gi chos bdun bca'/
ngag brjod pa dang bral /
yid bar snang khams su tsen ne bzhag
/snga phyi'i rtog pas ma bslad par /
gnas lugs ngang la klod nas zhog cig
/me long dwangs pa la gu ru'i sku 'char bar byas te /
hU~M:
pad+ma 'byung gnas zhes bya ba :
sems nyid ma bcos klong yangs na :
rig stong lhun grub 'bral med bzhugs :
phyogs bral dbyings su dbang bskur ro :
dz+nyA na DA ki nI pany+tsa d+hArma kA ya a b+hi Shiny+tsa a a :
don dam gnyug ma spros bral che :
lhan ne lhang nge khyab brdal le :
gnas lugs don la mnyam par bzhag :
rtsal dbang chen po'i dgongs pa 'o :
a :
me long gi nang du snang ba'i sku gsal la ngos bzung med pa bzhin du rang rig gi ngang du 'khor 'das kyi chos sna tshogs su snang yang rig stong rtsa bral chen por ngo shes par gyis shig
/me tog 'thor zhing shis pa brjod /
des rig pa'i rtsal dbang ngam /
tshig dbang rin po che thob /
shes bya'i sgrib pa dag
/phyag rgya chen po rdzogs rim bsgom pa la dbang /
sa bcu drug rig 'dzin bla ma'i sa non /
ngo bo nyid kyi sku thob /
drag po'i phrin las 'grub par 'gyur ba yin no //
lnga pa mtha' rten yongs rdzogs gtor ma'i dbang bskur ba la dmigs pa 'di bzhin du mdzod /
gtor snod dbang drag rol pa'i gzhal yas khang me dpung 'bar ba'i klong du /
gtor ma gu ru drag po'i lha tshogs dngos su gsal ba khyed rang gi spyi bor spyan drangs shing byin gyis brlab pa'i tshe /
mos gus drag tu byas pa'i rkyen gyis lha rnams 'od du zhu nas 'od zer dkar dmar mthing gsum gyi rgyun bab /
khyed rang gi lus ngag yid gsum gyi sgrib pa dag
/sku bzhi ye shes lnga dang ldan /
gu ru nyid dang gnyis su med pa'i dbang dang byin rlabs thob pa'i mos 'dun rtse gcig tu mdzod /
dpal gtor gnas lngar gtugs la /
hU~M:
gtor snod mtshan dang ldan pa'i ka pA la :
gtor ma 'dod yon lnga dang ye shes lnga :
gu ru'i sku mchog bde chen 'du 'bral med :
mkha' 'gro dbang 'dus phrin las rnam bzhi 'grub :
dbang bzhi yongs su rdzogs pa'i dbang thob shog :
gu ru d+he ba DA ki nI a b+hi Shiny+tsa oM AHhU~M hrIHA:
gtor ma'i cha shas dang bdud rtsi dngos grub tu byin cing shis brjod bya'o //
gsum pa rjes kyi bya ba ni /
de dag gis 'gran zla dang bral ba'i gter chen chos kyi rgyal po rdo rje gling pa'i zab gter snyan brgyud zung du 'brel ba bla ma drag po'i dbang bzhi ring brgyud bar ma chad cing nye brgyud byin rlabs kyi tshan khas brgyan pa legs par thob pa yin pas rtsa ba dang yan lag gis bsdus pa'i dam tshig mtha' dag tshul bzhin du  bsrung ba dang /
'di yi dam gyi lhar bzung bar bgyi'o snyam pas 'di'i rjes zlos /
gtso bos ji ltar sogs gtang rag maN+Dal phyin spyi ltar bya /
slob dpon gyis tshogs la rol zhing lhag ma gtang ba nas shis brjod kyi bar yang las byang ltar mthar chags su bgyis pas grub bo //
snyigs mthar sde brgyad gdug pa'i tshang tshing la //
byin rlabs zhugs kyi rno myur 'di zab ces //
ches cher bsngags kyang spyod pa'i skal med la //
phan bde rgyun mi 'chad pa'i gsos gyur cig
/deng sang 'di srol yid ches dkon //
ring brgyud nye brgyud gsum 'dres pa'i /
khungs dang byin rlabs gnyis ldan pas //
dpyod ldan mchis na yid ches byos //
zhes pa'ang chos tshul 'di la gces spras su bya ba'i 'dun pa brtan po can 'chi med bstan gnyis g.yung drung gling pas dben gnas de bI ko Ti'i dga' tshal tsa 'dra rin chen brag gi sgrub pa'i khang par gter chen nyid kyi gsung rab sor bzhag ste go bde'i gsal byed du bgyis pa dge legs 'phel //

//
