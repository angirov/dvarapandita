@#//
drag po dbu dgu'i bsnyen yig bgegs dpung tshar gcod bzhugs so //
ye shes rab 'bar mthu stobs rdo rje yis //
gnyis 'dzin rang gzugs dregs pa'i tshogs bcom nas //
rang rig lha yi gsal snang legs ston pa //
dngos brgyud yongs 'dzin lhag pa'i lhar bcas 'dud //
sangs rgyas kun dngos pad+ma thod phreng rtsal //
gdul bya'i don du rab khros rngam pa'i skur //
legs bstan gu ru drag po dbu dgu pa'i //
bsnyen yig 'bri la mchog gsum gnang ba stsol //
'dir gter chen legs ldan bdud 'joms rdo rjes 'on phu stag tshang seng ge bsam 'grub nas spyan drangs pa'i drag po dbu dgu ye shes rang gsal gyi bsnyen pa bya ba la don gsum ste /
sbyor dngos rjes gsum gyi rim pa'o //
dang po sbyor ba ni /
gnas khang phyag dar bya /
dmigs rten bris 'bur gyi rten bshams pa'i mdun du rgyas par na sa thig tshon gyi cho ga sngon du 'gro bas rdul tshon gyi dkyil 'khor bri ba'am /
'bring ras bris /
spros pa chung na tshom bu dbus su gcig dang phyir brgyad bkod pa'i steng many+dzi'i khar sgrub gtor tsakli gtor gdugs dmar po can dang /
bka' srung spyi gtor /
rtsa gsum /
dkyil 'khor ltar na sgor mchod dang gzhan du sbreng tshar gyi nyer spyod lnga g.yas g.yon du sman raka bkod /
phyi mtshams rgyal tho gzug pa dang mtshams gcod /
sgo drung du tho brtsigs pa las mi 'da' zhing bde ba'i stan la 'dug ste sgo gsum gyi brel ba spang ba ni sbyor ba'i chos /
gnyis pa dngos gzhi ni /
tshig bdun gsol 'debs lan gsum gyis nam mkhar skyabs yul gu ru pad+ma zhi drag mchog gsum rtsa gsum kun 'dus kyi ngo bor spyan drangs pa la /
ye shes rang gsal gyi mchan bu ltar /
bla ma bde gshegs kyi skyabs 'gro dang /
sems bskyed 'gro ba ma'i sems bskyed lan gsum re bya /
dkyus ltar /
e ma ho :
lhun grub 'od lnga gsal ba'i zhing khams su :
zhes sogs nas /
don mthong shog gi bar dang /
kun mkhyen rig pa sho lo ka gcig gis gsol ba btab /
sku gsung thugs la yi ge gsum :
zhes sogs dbang bzhi len pa'i dmigs pa dang bstun ma hA gu ru'i 'dzab brgya tsam bzla /
rjes su snang grags sogs nas /
lham mer bzhag gi bar brjod nas rang drag po'i skur lam gyis gsal btab la /
skabs der bgegs gtor raM yaM khaM gis bsreg gtor bkrus /
oM AHhU~M lan gsum gyis bdud rtsir byin gyis brlabs la /
oM sarba big+h+nAn na maHsarba ta thA ga te b+h+yo bi shwa sogs lan gsum gyis bsngos te phyir btang la /
hU~M hU~M hU~M:
yang dag don la sogs las byang gsang ba don gyi nor bu ltar bka' bsgo
/mtshams gcod bya /
de nas sgo dbye /
brda phyag
/dam bca' byin dbab /
mchod pa byin rlabs bshags pa sogs dkyus ltar bya /
thun dang po ye shes rang gsal las byang dang sbyar na legs pas /
hU~M hU~M hU~M:
ma bcos rig pa byang chub sems kyi sku :
zhes sogs ting 'dzin gsum nas /
stobs chen drag po rtsal gyi dkyil 'khor gsal :
gyi bar 'byung rim gzhal yas khang sogs bskyed nas /
lha bskyed pa dngos ye shes rang gsal las /
gzhal yas dbus kyi lte ba la :
zhes pa nas /
mkha' 'gro rigs bzhi dang bcas bsam :
zhes pa'i bar gyis bdag mdun gnyis ka tshig gcig gis gsal btab /
ye shes rang gsal gyi sgrub chen skabs nas /
bdag nyid dpal gyi thugs ka nas :
zhes pa nas bzung 'khor gyi lha rnams gsal 'debs /
thugs kar zla steng yi ge bzhi :
rang rang sngags kyis bskor ba bzlas :
zhes pa'i bar brjod nas /
las byang gi
/hU~M hU~M hU~M:
de ltar dam tshig sems dpar lhun grub cing :
zhes pa nas bzung /
dbang bskur /
spyan 'dren bzhugs gsol /
phyag dang phyag rgya glu /
phyi mchod /
nang mchod /
dug lnga sha khrag rus gsum /
sman mchod /
dngos grub /
gtor ma /
rak+ta /
gsang nan sbyor sgrol rnams kyis mchod pa /
bstod pa /
bshags pa /
lha la sems bzung 'dzab bskul bar song nas ye shes rang gsal ltar thod phreng rtsal dang /
artsig sum brgya tsam bzla /
badzra hU~M man btags pa bdun tsam dang /
oM gu ru badzra pA Ni sogs /
karma DA ki nI'i bar gyi sngags rnams nyer gcig gam bdun re bzla /
stong tshig gi mchod pa hU~M gsum /
rig pa rang gsal lha tshogs la :
zhes sogs dang /
dngos grub blang ba /
hU~M gsum gyi bar bya /
skabs der spyi sgos kyi gter srung mchod /
de rjes las byang gi che ba bskyed pa dang phrin las bcol /
tshogs 'khor bshams pa chab dang bdud rtsis bran pa la /
hU~M hU~M hU~M:
snang grags chos rnams 'od lngar 'khyil :
zhes sogs bsang zhing byin rlabs nas zhal bstab zlog pa'i bar /
skabs der tshogs skong rtsa gsum skong gso btang /
de nas /
hU~M hU~M hU~M:
rig pa dbyings kyi thig le ru :
zhes pa nas /
a la la ho :
hU~M gsum gyis tshogs la rol pa'i bar dkyus ltar bya /
tshogs bsngo 'di ltar legs spyad sogs btang /
lhag ma btson du bzung la mi btang /
hU~M hU~M hU~M:
sngon tshe mgon po 'od mi 'gyur :
zhes sogs kyi chad tho btang la rgyun gtor 'bul /
gtor zor gyi bskul btang /
brtan skyong gtor mnan bya /
bdag mdun gyi lha rnams rtag mtha' bsal phyir bsdu ba dang /
chad mtha' bsal phyir lhar ldang bsngo smon bkra shis sogs dkyus bzhin bya'o //
de'i nub mo lha'i nga rgyal gyis nyal ba'i rnal 'byor bya /
nangs par tho rangs nas bzung ye shes rang gsal dkyus ltar skyabs sems nas bkra shis bar bya ba las /
las byang nyin rer dgong thun nam srod thun lta bur tshar re byed skabs gong ltar bya ba las gzhan mi dgos /
bzlas pa ni thog mar thod phreng rtsal stong phrag gam lnga brgya sum brgya tsam res mgo mnan /
gtso bo artsig kho na bzla
/'tshubs che ba ma byung na thun bzhi la mgor thod phreng rtsal brgya tsam res chog
/sham bu'i sngags re zhig mi 'dogs /
las byang skabs ma gtogs 'khor gyi lha sngags 'dren mi dgos /
thor thun zhogs thun dgong thun srod thun bzhir bcad de bzla /
dmigs pa ni thod phreng rtsal gyi skabs ye shes rang gsal gyi mchan bu ltar dang /
artsig skabs rang lhar gsal ba'i thugs ka'i hU~M gi klad kor nang du bla ma /
mdun du dpon po pha ma /
g.yas su pho nye /
g.yon du mo nye /
'og tu zhing khang nor rdzas sogs bsrung bya rnams gsal btab /
nam mkha'i khams thams cad hU~M dmar po dang khyung gis khengs /
sa steng thams cad yak+sha me dbal /
sa 'og thams cad sdig pa mgo dgus khengs te gnod byed gdon bgegs thams cad hab dir gyis za ba dang /
snang ba thams cad lha sku
/grags pa thams cad sngags sgra
/sems bde gsal mi rtog pa'i ngang du mnyam par bzhag
/rmi lam 'tshubs pa dang cho 'phrul byung na gang byung 'khor lo'i rtsibs la bskyon te gtubs shing mes bsregs pa dang /
lcags sdig gis za ba sogs bya /
snang ba thams cad ye shes kyi me phung gis gang ste gnod byed thams cad bya sgro mes bsregs pa ltar song bar bsam /
gtso bor o rgyan kho na la mos gus rtse gcig tu bya zhing blo gtad ling gis bskyur nas skyid sdug ci byung o rgyan mkhyen snyam pa gal che /
bzlas pa 'bum phrag tsam song nas thun bzhi'i mthar sham bu brgya tsam re btags la bzla /
bsnyen tshad ni grangs dus rtags kyi khyad par drod rtags las /
dang po dus bsnyen zla ba gsum :
'bring gis zla drug tha ma yis :
zla ba bcu gnyis dag nas 'grub :
grangs bsnyen dang po 'bum phrag drug :
des ni rang lus byin gyis rlobs :
'bum phrag bcu gnyis las rnams 'grub :
bye ba gcig dang 'bum phrag gsum :
nus pa pad+ma nyid dang mnyam :
zhes dus grangs kyi bsnyen tshad rab 'bring tha gsum bshad pas skabs sbyar dang /
gtso bor rtags bsnyen ni /
rtags ni rab kyis dngos zhal mthong :
zhes sogs dang /
'bring ni nyams dga' bag dro zhing :
zhes sogs dang /
tha ma mtshan ltas 'di lta ste :
lus las rnag khrag mi gtsang 'bab :
zhes sogs nas /
rigs bdag grub pa'i mtshan ma yin :
zhes sogs dge ltas dang /
mi 'dod lha srin bgegs kyi rtags :
'bag dang seng ge bya sprel dang :
zhes sogs rgyas par gsungs pa gzhung de nyid du blta'o //
de ltar dus grangs kyi bsnyen pa skabs sbyar grub nas /
gsum pa rjes kyi rim pa ni /
dngos grub kyi rdzas dang tshogs kyi 'khor lo rgya cher bsham /
las byang rgyas par gtang /
las byang gi dngos grub blang ba'i tshig brjod cing gtor ma lhar gsal ba spyi mgrin snying lter bzhag ste dbang bzhi blang ba'i dmigs pa bya /
gtor ma'i ye shes pa gshegs /
dam tshig pa bdud rtsir zhu bar bsams la dngos grub kyi rdzas dang lhan cig rol /
dkyil 'khor rdul tshon dang tshom bu yin na gshegs gsol dang /
ras bris la brtan bzhugs bya /
bdag bskyed rdzogs rim rtag chad kyi mtha' bsal te bsngo smon bkra shis rgyas par bya'o //
de ltar zab lam gsal byed bsnyen yig 'di //
lha mdun bla ma gsung rab rgya mtsho'i ngor //
dge slong bya bral pad+ma phrin las kyis //
thun gcig la bris dge des sangs rgyas shog
/mang+ga lam //
!
//drag po dbu dgu'i dmigs gnad zin bris snyan brgyud bka' rgya can bzhugs so //
rig 'dzin rje'i bla dpe phyag bris ma'i khrod nas rnyed pa'i /
drag po dbu dgu'i dmigs gnad shin tu zab pa zin bris snyan brgyud bka' rgya can zhes pa las 'di ltar 'byung ste /
drag dmar gyi hU~M 'dren pa'i tshe /
bdag dang snang ba thams cad dmar por gyur pa re re la'ang hU~M gi sgra 'brug ldir ba ltar 'ur 'ur grags par bsam /
de nas rang drag dmar du gsal ba'i thugs ka'i hU~M gi klad kor gyi nang du bla ma /
hU~M gi mdun du dpon po dang pha ma /
g.yas su pho nye /
g.yon du mo nye /
'og tu zhing khang nor rdzas thams cad dngos su yod par bsam /
nam mkha'i khams thams cad hU~M gis gang /
sa steng thams cad yak+sha me dbal gyis gang /
sa 'og thams cad sdig pa mgo dgus khengs nas gnod byed hab dir gyis zos nas rjes med du btang /
pho nya rnams tshur 'dus rang la thim /
yang phar 'gro ba sogs byed /
skabs su sku dang rdo rje las ye shes kyi me dmar hur gyis 'bar stong gsum thams cad mes dmar dir gyis gang /
bar chad thams cad bya sgro mes tshig pa ltar gzhob thul thul tshig
/snang ba thams cad mes dmar hur re ba la sems gtad /
rmi lam rtsub pa sogs byung na gang byung de pho nya rnams kyis bkugs nas 'khor lo'i rtsibs bar du bskyur ba dang /
'khor lo g.yon du 'khor bas gnod byed de dum bur rbud rbud gtubs /
ro mtsho lcags sdig tshos khyur khyur mid /
res gnod byed rnams tshur bkug ma thag lcags sdig rnams kyis bud kyis bzung /
spyi bo dang bshang lam du kha btsugs nas 'jibs pas /
klad pa snying nang khrol thams cad hub kyis drangs nas zos /
kho spun lkog lta bur stong lheb song ba de 'khor los gtubs /
dum bu thams cad mes bsregs par bsam zhing sngags drag tu bzla /
rgyun du stong gsum mer 'bar ba'i dbus na /
rdo rje'i lte ba la 'khor lo 'khor ba'i shugs dang me 'od kyis gnod byed thams cad nye mi nus pa'i dbus na rang nyid drag dmar du gsal ba la sems gtod pa gal che /
bzlas pa rdzogs pa dang /
rig pa rang gsal lha tshogs la :
zhes sogs gong bzhin bya /
dus gsum du o rgyan mkhyen snyam pa'i 'dun pa dung nge ba dang /
rang nyid o rgyan drag po dngos yin snyam pa'i nga rgyal yang yang bskyed /
bza' btung gang byed kyang bdud rtsir bsams la /
oM AHhU~M brjod /
snying ga na bzhugs pa'i o rgyan rin po che de /
bla ma yi dam kun 'dus de'i zhal du 'bul bar bsams la bza' btung bya'o //
'di thams cad o rgyan rin po che'i gsung ji lta ba /
rang rang gis nyams len gang byas pa de bris pa yin pas /
snying la gcag pa'i bu khyod kyis ma brjed par nyams su longs la rang gzhan gyi don grub pa zhig gyis shig
/nga shi yang kha chems 'di las med /
ma shi na bslab bya yang 'di yin pas dge sbyor la 'bungs shig
/ces gsungs 'dug
/dge slong pad+ma phrin las kyi //
yi dam snying po'i rnal 'byor mthil //
kun gyi spyod yul ma yin pa'i //
gsang ba'i man ngag snying la brnag
/bla ma dam pa'i bka' drin gyis /
pha chos mthar thug 'di dang mjal //
'di 'dra'i gdams pa thob phyin chad //
zab zab gzhan la smon rgyu med //
deng nas byang chub ma thob bar //
rang rig o rgyan drag po rtsal //
'du 'bral med pa'i skal thob nas //
phyogs las rnam rgyal dngos grub stsol //
dge slong pad+ma phrin las kyi nyams len chag med kyi yi dam mo ///
/
