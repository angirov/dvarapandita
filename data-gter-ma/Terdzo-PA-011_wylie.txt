@#//
yang gsang karma drag po'i las byang dang dbang chog gtor bzlog dang bcas pa rnams phyogs gcig tu bsgrigs pa bdud sde 'joms pa'i bshan pa rnam rol bzhugs so //
gu ru pad+ma sid+d+hi hU~M//
phrin las rig 'dzin grub pa pad+ma 'byung //
gtum drag srin po'i gzugs kyis bdud sde'i dpung //
'joms mdzad yang gsang karma gu ru la //
btud nas phrin las rgyun khyer rim pa 'dri //
sngon 'gro la /
skyabs 'gro ni /
snyigs dus nyon mongs dug lnga hrags //
phung byed 'dre srin 'byung po langs //
de phyir bar gcod rkyen rnams mang //
bar gcod rkyen las skyabs pa'i phyir //
bdud 'dul pad+ma rab khros pa //
yang gsang drag por skyabs su mchi //
lan gsum /
sems bskyed ni /
mtha' yi dgra bzhi langs pa dang /
khyad par rang rgyud nyon mongs bdud //
nang du 'khrugs pas phyi rol bdud //
rlung ltar langs tshe bsgrub par bgyi //
sogs dkyus ltar bya /
rang nyid yang gsang drag por gsal ba yi //
thugs las khro mtshon me dpung rab tu 'phros //
gnod byed bdud dpung ma lus rdul du rlog
/lhag ma rnams kyang pha mthar gtor zhing bskrad //
rdo rje'i gur khang me dpung cher 'bar nang //
me 'khor rtsibs bcu rtsibs mchan ral gri dang //
rlung 'khor rtsibs bcu rtsibs bar chu gri dang //
shugs drag g.yas g.yon 'khor ba'i gur du gyur //
rtsa sngags sham bu can gyi mjug tu /
oM badzra kro d+ha tsakra dz+wa la ram rak+Sha rak+Sha hU~M hU~M phaTaH
tshogs gsag ni /
yang gsang drag po'i lha tshogs gshegs //
nyi zla pad+ma'i gdan la bzhugs //
lus ngag yid gsum gus phyag 'tshal //
phyi nang gsang ba'i mchod pa 'bul //
nyams chag sdig sgrib mthol zhing bshags //
gsang sngags bsgrubs la rjes yi rang //
smin grol gsang sngags chos 'khor bskor //
mya ngan mi 'da' bzhugs su gsol //
snying po sems can don du bsngo //
yang dag rdo rje don rtogs shog
/zhes thugs rje chen po 'jig rten dbang phyug nas blang pa bya /
byin 'beb ni /
hU~M a la la hoH
b+ha ga wAn ma hA ka ru Ni ka sa ma ya hoH
sa ma ya satwaM/
hU~M/
rnga yab gling phran srin po'i yul //
zangs mdog dpal ri'i gzhal yas khang //
yang gsang pad+ma drag po rtsal //
lha tshogs 'khor dang bcas rnams kyis //
rnal 'byor rten dang sgrub rdzas la //
sku gsung thugs kyi byin chen phob //
dbang chen skur la byin gyis rlobs //
gzi mdangs bkrag phyungs bdud rtsir spel //
bdud dang log 'dren tshar gcod pa'i //
mthu stobs nus pa'i dngos grub stsol //
rtsa sngags mjug tu /
sa ma ya A we sha ya a A/
mchod gtor byin gyis brlab pa ni /
thugs ka'i hU~M las raM yaM khaM 'phros pas //
mchod pa'i tshogs kyi nyes skyon bsreg gtor bkrus //
oM AHhU~M gis bdud rtsir byin gyis brlabs //
gzeg ma 'dod yon lha mo dpag med spros //
oM AHhU~M/
badzra d+hU pe hU~M/
badzra puSh+pe hU~M/
badzra A lo ke hU~M/
badzra g+han+d+he hU~M/
badzra nai wid+ya hU~M/
badzra shab+da hU~M/
badzra sarba pU dza me g+ha hU~M/
oM AHhU~M sarba pany+tsa a mr-ita hU~M hrI ThA/
oM AHhU~M ma hA ba ling ta te dz+wa ba ling ta ba la b+ha te gu h+ya sa ma ye swA hA/
oM AHhU~M ma hA rak+ta sa man+ta maN+Da la hU~M phaT/
dngos gzhi ni /
hU~M/
sna tshogs snang ba 'khrul pa'i chos //
kun kyang sems kyi cho 'phrul ste //
ngo bo gdod nas ka dag dbyings //
chos sku thig le bde chen klong //
ye stong nam mkha'i rang bzhin la //
rnam rtog 'ja' sprin ltar shar bar //
zhen 'dzin 'khrul pas bcings pa'i 'gror //
lhun grub snying rje'i rang gdangs shar //
longs sku'i rtsal las thugs rje'i 'od //
ma 'gag chu nang zla gzugs bzhin //
rang rig yi ge mthing nag hU~M//
sprul sku rgyu yi sa bon shar //
hU~M las byung ba'i sngags brjod pas //
gzhom med rdo rjes rab gtams pa'i //
gnam lcags 'bar ba'i gzhal yas na //
sde brgyad sna tshogs rdo rje dang //
chu skyes steng du bdud bzhi po //
lha bu dkar po phung bdud ser //
nyon mongs bdud dmar 'chi bdag nag
/gan rkyal kha sbub spel ma ru //
byi chings bsnol ba'i gdan stengs su //
rgyu yig 'bar ba'i hU~M chen mthing //
thabs las 'od 'phros don gnyis byas //
tshur 'dus yongs su gyur pa las //
rang nyid karma gu ru'i sku
/yang gsang drag po mthing nag mdog
/sbom zhing thung la gsus po che //
zhal gcig phyag gnyis yan lag rags //
ches cher rab khros gtum zhing rngam //
zhal gdangs ljags 'dril mche ba gtsigs //
dmar zlum spyan gsum sdang mig bsgrad //
smin ma sma ra ag tshom 'bar //
dbu skra dmar ser gyen brdzes pa'i //
sked pa dar nag sbrul gyis bcings //
phyag g.yas gnam lcags ral gri ni //
rtse la me dpung rab 'bar ba //
sna tshogs rdo rje'i yu ba can //
g.yon pa gnam lcags phur bu bsgril //
rin chen rus rgyan sbrul rigs lnga //
dur khrod chas brgyad sku la rdzogs //
zhabs gnyis g.yas bskum g.yon brkyang nas //
ye shes me dpung dbus na bzhugs //
spyi bo'i rtsa 'khor rtsibs bzhi'i steng //
gshin rje nag po g.yas be con //
g.yon pa sdigs mdzub thugs kar mdzad //
mgrin par pad+ma 'dab bzhi'i dbus //
rta mgrin dmar po g.yas pad+ma'i //
yu ba nas 'dzin g.yon b+han+d+ha //
thugs kar rdo rje rtse lnga pa //
sngon po'i lte bar phyag rdor ni //
mthing nag thugs kar rdo rje g.yas //
g.yon pa dril bu dku la brten //
lte bar g.yung drung 'khyil pa'i steng //
rdo rje phag mo sku mdog dmar //
g.yas pa gri gug mkha' la 'phyar //
g.yon pa thod khrag thugs kar 'dzin //
gru mor sbas yab kha T+wAM tshul //
dbu skra nag po sil bur phab //
nu ma b+ha ga rab tu rgyas //
gcer bu phyag rgya lnga yis brgyan //
g.yas pa rting pa b+ha gar gtad //
zhabs g.yon ro yi gdan la 'gyings //
phyogs bzhir rigs kyi kha dog can //
rang 'dra'i mkha' 'gro bzhi yis bskor //
gsang gnas zhing steng me dbal smug
/g.yas pa me yi tho ba dang //
g.yon pa gnam lcags phur bu 'dzin /
khro bo bzhi ka dbu skra dang //
smin ma sma ra dmar ser 'bar //
rus pa dur khrod chas brgyad rdzogs //
spyi bor hU~M mdzad sku mdog sngo //
thugs kar rang gi phyag rgya 'ching //
ltag par khro bo rnam par rgyal //
sku mdog sngon po rdo rje g.yas //
mgrin par khro bo rta mgrin dpal //
sku mdog dmar po pad+ma g.yas //
dpung pa g.yas la gshin rje gshed //
sku mdog nag po be con g.yas //
dpung pa g.yon la bdud rtsi 'khyil //
sku mdog ljang gu rgya gram g.yas //
g.yas pa'i brla la dbyug sngon can //
sku mdog sngon po dbyug pa g.yas //
brla g.yon gzhan gyis mi thub pa //
sku mdog dkar po dbyug pa g.yas //
lte bar khro bo mi g.yo ba //
sku mdog sngon po ral gri g.yas //
dpyi mtshams khams gsum rnam par rgyal //
sku mdog ser po 'khor lo g.yas //
gsang gnas khro bo stobs po che //
sku mdog nag po rdo rje g.yas //
g.yon pa thams cad sdigs mdzub mdzad //
dar gyi stod g.yogs stag sham dang //
rus pa'i rgyan drug sbrul gyis brgyan //
me dpung 'bar ba'i klong na bzhugs //
spyan drangs pa ni /
hU~M hU~M hU~M/
lang+ka pu ri srin po'i yul //
gtum drag rngam pa'i dur khrod nas //
srin po'i rgyal po yal gam can //
yang gsang karma drag po rtsal //
log 'dren ma rungs bsgral slad du //
gnas 'dir myur ba nyid du spyon //
ma hA gu ru karma drag po rtsal badzra sa ma ya dzaHdzaH
dzaHhU~M baM hoH
spro na /
hU~M/
bzhengs shig pad+ma 'byung gnas mkha' 'gro'i tshogs //
sogs brjod pa byang lugs so //
bzhugs su gsol ba ni /
sde brgyad sna tshogs rdo rje'i steng //
pad+ma'i gdan la nyon mongs bdud //
dkar ser dmar nag bzhi bsnol steng //
stangs stabs khros pa'i tshul du bzhugs //
ma hA gu ru karma drag po rtsal badzra sa ma ya tiSh+Tha lhan /
phyag 'tshal ni /
dpal chen thugs kyi sprul pa ma hA gu ru //
drag po'i phrin las mchog la mnga' brnyes pa //
ma rungs dus mtha'i dmag dpung 'joms pa'i lha /
khro rgyal phrin las rdzogs la phyag 'tshal bstod //
ma hA gu ru a ti pU hoH
pra ti tsa hoH
mchod pa ni /
hU~M/
dwangs bsil mchod yon rab bkra'i chu skyes tshal //
dri zhim bdug spos snang gsal nyi zla'i 'od //
sna tshogs sman khyab ro brgya'i lha bshos spungs //
sgra snyan rol mo phyi yi mchod sprin spro /
khrag gi ar+g+haM dbang po'i me tog dang //
bsur chen dud pa tshil chen mar me sbar //
sha rus zhal zas thod rnga rkang gling sogs //
dur khrod rdzas las grub pa'i mchod pa 'bul //
oM karma ma hA gu ru sa pa ri wA ra ar+g+haM nas /
shab+da pany+tsa  kA ma gu Na pU dza hoH'ibar brjod /
nang mchod ni /
rtsa brgyad stong la sbyar ba'i a mr-i ta //
dam rdzas gtor ma dmar chen rak+ta'i skyems //
sde brgyad bdud bzhi bsgral pa'i sha khrag dang //
mnyam sbyor bde ba chen po'i mchod pa 'bul /
gong gi sngags sham du /
ma hA pany+tsa /
ma hA ba ling ta /
ma hA maM sa /
ma hA rak+ta /
ma hA tsit+ta /
ma hA go ro tsa na /
ma hA kiM ni ri ti /
ma hA su kha /
sarba pU dza khA hi /
bstod pa ni /
dus gsum rgyal ba'i thugs rje 'dus pa'i dpal //
ma rungs 'dul mdzad karma drag po rtsal //
'gro ba snyigs ma'i sdug bsngal skyob pa'i lha //
drag po'i phrin las rdzogs la phyag 'tshal bstod //
zhes dang /
'jam dpal gshin rje rta mgrin gsang ba'i bdag
/rdo rje phag mo rigs bzhi'i mkha' 'gro dang //
yak+sha me dbal khro bo bcu la sogs //
sprul pa yang sprul 'khor dang bcas la bstod //
'dzab bzla ba ni /
oM AHhU~M:
karma ma hA gu ru karma sid+d+hi ya mAn+ta ka h+ya gr-I wa badzra pA Ni DA ki badzra yak+sha hU~M hU~M hU~M:
hU~M hU~M hU~M:
hU~M hU~M hU~M:
hU~M hU~M hU~M:
aHyaHmaHduHruHtsaHshaHnaHsaHmaHyaHhU~MHphaTaH
ces bzla zhing /
mtshan ltas rtsub pa'i dus su drag sngags sham bu can sbyar te bzla /
mjug chog la /
tshogs mchod ni /
byin rlabs nas zhal stob bar rig 'dzin ngag gi dbang po'i ljags bsgrigs karma gu ru'i tshogs mchod ji ltar la /
lhag ma bka' brgyad rig 'dzin zhal lung bzhin /
hU~M/
ma nyes dpang du dkon mchog bzhugs //
dgra bgegs ma gtogs sku bzur cig
/khrag 'thung drag po'i dmag dpung skyed //
dgra bgegs steng du gtor zor rgyob //
mtha' yi dmag dpung thams cad mA ra ya sod //
rtsa ba'i sngags dang /
las kyi sngags mang du bzla zhing gnod phyogs su 'phang /
chad tho ni /
hrIH
bskal pa dang po dur khrod gnas brgyad du /
khrag 'thung yang gsang karma he ru kas //
dregs pa dbang bsdus srung ma dam btags tshe //
sgrub pa po yi bar chad sel ba dang //
dngos grub stsol bar khas blangs dam bcas bzhin //
gtor ma 'di longs bcol pa'i phrin las mdzod //
bskal pa bar ma khams lung lhang lhang du //
slob dpon pad+ma mkhar chen mtsho rgyal gyis //
zab gter sbas shing bdud rigs dam btags tshe //
sgrub pa po yi bar chad sel ba dang //
dngos grub stsol bar khas blangs dam bcas bzhin //
gtor ma 'di longs bcol pa'i phrin las mdzod //
bskal pa tha ma lang+ka'i pho brang rtser //
karma gu ru chos rgyal dbang po'i sdes //
srin po ma rungs dam la btags pa'i tshe //
sgrub pa po yi bar chad sel ba dang //
dngos grub stsol bar khas blangs dam bcas bzhin //
gtor ma 'di longs bcol pa'i phrin las mdzod //
brtan skyong ni /
gtor ma 'bru gsum gyis bdud rtsir brlabs la /
hU~M/
brtan ma skyong mdzad ma dang sring //
dpal gnas ma dang yang dag shes /
khyung btsun kong lha g.yu bun ma //
me tog zla 'od byang rgyal ma //
gser thang kun bzang shan+ting dpal //
klu mo gzi 'bar la sogs pa'i //
brtan ma bcu gnyis gtor ma longs //
mi mthun gnod pa'i tshogs rnams zlog
/oM AHhU~M badzra a mr-ita khA hi /
ma ma hrIM ma ma hrIM khA hi khA hi /
gtor bro ni /
hU~M/
bdud 'dul karma drag po'i bro //
dam sri'i snying la chems se chem /
khro bo khro mo rol pa'i bro //
dgra bgegs snying la chems se chem /
khro bo rnams kyis bro brdungs pas /
khro mo rnams kyis rgyas 'debs so //
shar du zhi ba'i bro brdungs pas //
nad gdon bar chad zhi bar shog
/lho ru rgyas pa'i bro brdungs pas //
tshe dang bsod nams rgyas par shog
/nub tu dbang gi bro brdungs pas //
lha 'dre mi gsum dbang sdud shog
/byang du drag po'i bro brdungs pas //
dgra bgegs dam sri zhi bar shog
/rtsa sngags mjug tu /
shAn+tiM/
puSh+TiM/
wA shaM
/mA ra ya phaT/
zhes rig 'dzin zhal lung ltar dang /
gtang rag 'bul zhing bshags pa ni /
yig brgya brjod /
yang gsang karma drag po gshegs //
phyi nang gsang ba'i tshogs mchod 'bul //
nyams chag 'gal 'khrul mthol lo bshags //
sku gsung thugs yon phrin las bstod //
mchog dang thun mong dngos grub stsol //
ma hA pany+tsa /
ma hA rak+ta /
ma hA ba liM ta khA hi /
zhes karma gu ru'i ljags bsgrigs ltar gyi mchod cing bshags pa bya /
nyer bsdu ni /
srung 'khor gzhal yas khang thim de nyid kyang //
gtso bo la thim lus dkyil lha tshogs rnams //
thugs ka'i hU~M la bsdus nas gtso bo yang //
nA da mthar yal ka dag klong du gyur /
smon lam shis brjod ni /
dge 'di'i mthu yis sde brgyad zil gnon cing //
bdud bzhi'i g.yul las rnam par rab rgyal nas //
rang rig don gyi yang gsang drag po rtsal //
mngon sum rang zhal tshe 'dir mjal gyur cig
/bla ma yi dam mkha' 'gro chos skyong kun //
skyabs gnas ma lus 'dus pa'i bdag nyid can //
bdud 'dul yang gsang karma drag po yis //
phyogs dus kun tu khyab pa'i bkra shis shog
!
/dbang ni /
'brub khung dngos sam /
yang na rdul tshon gyis 'brub khung mthing nag kha khyer me ri dang bcas pa bris pa'i khar pad sder lta bu'i snod nang du zan gyi chos 'byung la bdud bzhi'i gzugs /
lcags phur dar gyi con pan btags pa /
many+dzi'i steng du gtor nag me ri sogs rgyan spros gang rgyas tsaka li dar nag gi gdugs phub pa bkod /
mdun du bum pa bcud ldan kha rgyan dang bcas pa /
g.yon du ka pA lar chang dang dam rdzas sbyar ba /
rgyab tu gzung ma'i rten tsaka li'am dril bu /
g.yas su ral gri dang /
g.yon du lcags phur /
phyi nang gi nyer spyod sman raka gtor gsum /
chos srung gi gtor ma rnams bshams /
de las stegs dma' bar zor gtor zur gsum nag po rgyan med /
rtser dbang phyug dang sked par b+ha gas brgyan pa /
las bum /
tshogs mchod /
rdor dril /
rol mo sogs yo byad rnams mngon par 'du bgyis /
bgegs gtor btang /
phrin las kyi gzhung bsrangs te gtor ma sgrub /
bum pa'i nang du lha bskyed la mchod bstod dang bzlas pa /
las bum du bdud rtsi 'khyil ba bsgom bzlas /
zor gtor dbang phyug nag po zhal gcig phyag gnyis pa shin tu khros shing gtum pa /
ral pa dmar ser rgyab tu nyil zhing g.yas pho mtshan dang g.yon mo mtshan 'dzin pa /
zhabs g.yas bskum g.yon brkyang gis me dpung dbus na bzhugs par gsal btab /
dmigs pa'i 'phro 'du dang bcas /
ad Ta sad Ta so le baM/
gu li b+hi b+h+yo /
ur+No ur+No thun chog thun chog
/ba so ba so tik+ta nag po sarba thun baM/
byad stems mA ra ya zlog
/yar zlog
/mar zlog
/tshal par gas /
mtha' yi dmag dpung thams cad mA ra ya zlog
/zhes bzla zhing nus ldan du bya /
slob ma khrus nas phyung /
maN+Dal phul /
spyi dang bye brag gi chos bshad /
gsol ba gdab pa ni /
hU~M/
rje btsun bla ma dgongs su gsol //
yang gsang karma drag po yi //
dbang bskur dam pa bla na med //
skal ldan bdag la bstsal du gsol //
lan gsum gyis gsol ba gdab /
las byang ltar skyabs sems byed /
hoH
lhag pa'i lha dang mjal bas na //
gegs byed ma rig mtshon pa'i phyir //
re zhig chu sbur mig g.yogs pa'i //
dar dmar 'di ni 'ching bar bgyi //
oM tsak+Shu b+han+d+ha wa ra mA na ya hU~M gis mig dar 'ching /
hU~M/
rin chen sna tshogs srad bu la //
brgyus pa'i me tog phreng ba 'di //
lhag pa'i lha la 'bul ba'i ched //
skal ldan 'di la sbyin par bya /
oM rat+na puSh+pe ma le trAM/
zhes me tog gi cod pan gtad /
hoH
yang gsang dkyil 'khor 'dir 'jug na //
dam tshig spyi dang bye brag dang /
khyad par bdud dpung 'dul nus pa'i //
brtul zhugs drag po spyod nus sam //
zhes dris pa'i lan du /
kyai /
slob dpon ji ltar bka' bstsal pa //
ji bzhin khas len dam bca' las //
srog la bab kyang mi 'da' ba'i //
yi dam brtan po bdag sgrub bo //
zhes brjod /
hU~M/
khyod kyis tshul bzhin bsgrub nus na //
bdud bzhi'i g.yul las nges rgyal zhing //
dam tshig gnyan las 'gal gyur na //
dmyal bar nges par 'tshed par 'gyur //
sa ma ya i dan na ra kan /
zhes dam chu blud /
byin dbab pa ni /
hoH
rig 'dzin kun 'dus 'khor lo'i mgon /
khyod kyi 'bangs su bdag mchi na //
yang gsang drag po'i sku gsung thugs //
yon tan phrin las byin dbab gsol //
lan gsum gyis gsol ba gdab /
bgegs bsang /
slob ma lhar bskyed /
lte ba'i rdo rje phag mo'i thugs kar hrIHla gdan gyi g.yung drung gi yan lag bzhir ha ri ni sa /
slob ma'i rkang mthil rlung gzhu'i dbyibs can /
sum mdor me gru gsum /
lte bar chu zlum po rnams gsal btab /
slob dpon gyi thugs ka'i sa bon las 'od zer 'phros /
rkang zhabs kyi rlung g.yos pas sum mdo'i me sbar /
lte ba'i chu khol nas gzegs ma 'thor ba'i rkyen gyis phag mo'i zhabs 'og gi g.yung drung drag tu 'khor bas de las g.yung drung rang 'dra ser po zhig chad pa slob ma'i snying kha dang /
de las chad pa'i dmar po mgrin pa /
de las dkar po spyi bor chad de 'khod pa la sems bzung /
de'i tshe bla ma mdun bskyed kyi thugs ka nas 'od zer 'phros lho nub srin yul zangs ri nas ye shes kyi lha tshogs spyan drangs pa char bzhin babs pa'i dmigs pa sprod pa dang lhan du spos sbyor rol mo dang bcas /
rtsa sngags kyi gsham du /
sa ma ya A we sha ya a AH
zhes byin 'bebs mthar /
phaT kyi sgra dang bcas te byin rlabs dbab bya 'beb byed thams cad spros bral ka dag gi ngang du ngo sprod de cung zad mnyam par 'jog
/brtan byed du rdo rje rgya gram spyi bor bzhag nas /
tiSh+Tha badzra zhes brjod /
hoH
thog med dus nas bzang po yi //
las dang 'brel ba'i yi dam lha //
gang yin de yi dbu gtsug tu //
rin chen me tog 'bab par shog
/oM puSh+pe badzra hoH
zhes me tog lha la 'bul ba'i stangs ka dang bcas bla mar phul /
e ma de ring dus bzang por //
las dang 'brel ba'i lha dang mjal //
bla med byang chub ma thob bar //
'bral ba med par rjes bzungs shig
/ces me tog phreng bas dbang bskur ro //
rdo rjes mig 'byed pa'i stangs ka dang bcas /
hoH
dar dmar po yi mig 'ching 'di //
bsal dang lhan cig thog med nas //
bsags dang ma rig sgrib g.yogs kun //
phye bas rdo rje'i mig bla med //
he badzra maN+Da la pA sh+ya /
zhes mig dar bsal /
kye ma skal ldan rigs kyi bu //
rtsa gsum 'dus pa'i dkyil 'khor 'di /
mthong ba tsam gyis sdig sgrib kun //
dag par 'gyur bas nyer ltos shig
/ces pas bltar bskul te lha ngo bstan /
dbang dngos gzhi'i don du maN+Dal phul /
hoH
bde gshegs kun 'dus bla ma yis //
dbang bskur byin rlabs rmad po che //
mchog dang thun mong dngos grub kun //
de ring bdag la bstsal du gsol //
lan gsum gyis gsol ba gdab /
bum pa thogs la /
hU~M/
che ba'i yon tan kun rdzogs pa'i //
bum pa zlum po chos kyi dbyings //
ye shes lnga dang ldan pa'i dbang //
skal ldan bu la bskur bar bya //
oM AHhU~M:
karma ma hA gu ru karma sid+d+hi ya mAn+ta ka h+ya gr-I wa badzra pA Ni DA ki badzra yak+sha hU~M hU~M hU~M:
hU~M hU~M hU~M:
hU~M hU~M hU~M:
hU~M hU~M hU~M:
zhes rtsa sngags mjug tu /
oM sarba ta thA ga ta a b+hi She ka ta sa ma ya shrI AHhU~M/
hU~M oM swA AM hA zhes spyi bo /
dpral ba /
rna ltag g.yas /
ltag pa /
rna ltag g.yon rnams su bzhag te 'thung du gzhug
/de ltar bum chus dbang bskur bas lus thams cad gang /
nyon mongs pa lnga sbyangs /
phung po lnga gnas 'gyur ye shes lnga mngon du byas te rgyal ba rigs lngas dbu brgyan par bsam /
gsang dbang ni /
bla ma yang gsang karma gu ru /
rig ma yum ye shes mtsho rgyal gnyis snyoms 'jug mdzad pa'i byang sems dkar dmar thod par bskyil ba mgo bor bzhag la /
hU~M/
mtshan ldan dam rdzas ka pA lar //
bla na med pa'i bdud rtsi mchog
/byang sems dkar dmar dbang bskur bas //
rtsa khams bde bas khyab gyur cig
/ces brjod cing bdud rtsi blud pas bde stong gi ye shes gsang dbang du ngo sprod /
sher dbang ni /
slob ma yang gsang drag por gsal ba la /
gzung ma ye shes mtsho rgyal lag tu gtad de /
hU~M/
yid 'ong mdzes pa'i gzung ma dang //
mnyam par sbyor ba bde ba che //
bde chen ye shes dga' ba bzhi'i //
bcu drug cha shas gang bar shog
/ces brjod de /
snyoms par 'jug pas dga' bzhi lugs 'byung lugs ldog gi bde stong shes rab ye shes kyi dbang du ngo sprad do //
tshig dbang ni /
lha'i sku me long ngos su 'char bcug la /
hU~M/
me long nang gi gzugs brnyan ltar //
sgyu ma lta bur snang bas na //
blo 'das ka nas dag pa'i dbyings //
gdod ma'i rang zhal blta bar byos //
zhes brda sprad /
gtor ma'i byin rlabs ni /
hU~M/
dam rdzas rmad byung gtor ma 'dis //
lha mchog karma drag po rtsal //
sku gsung thugs yon phrin las kyi //
dbang bskur ma lus thob gyur cig
/kA ya a b+hi Shiny+tsa oM/
zhes spyi bor gtug
/rim pa bzhin du /
wA ka a b+hi Shiny+tsa AH
tsit+ta a b+hi Shiny+tsa hU~M/
gu Na a b+hi Shiny+tsa A/
karma a b+hi Shiny+tsa hA/
zhes gnas lhag ma bzhir bzhag ste dbang bskur /
g.yas su ral gri gtad de /
hU~M/
nyon mongs dug lnga'i cho 'phrul mthus //
phung byed 'dre srin 'byung po'i dpung //
phyer 'thag gnam lcags ral gri 'di //
bu khyod kyis ni bzung bar gyis //
oM badzra khat+ga dz+wa la hU~M/
g.yon du lcags phur gtad de /
hU~M/
log 'dren gnod byed dam sri rnams //
sgrol byed gnam lcags phur pa 'di //
bdud las rgyal ba'i dpa' rtags su //
skal ldan khyod la sbyin par bya //
oM badzra kI li kI la ya mA ra ya hU~M phaT/
bla ma dang gtso bo'i thugs ka'i phyag na rdo rje'i thugs kar nyi ma'i gdan la hU~M yig gi mthar sngags kyi phreng bas bskor ba las mar me gcig las gnyis chad du byung ste slob ma'i zhal nas zhugs thugs kar 'khod pa'i dmigs pa sprad /
dpon slob gnyis kas phreng ba la 'jus te sngags kyi rjes zlos bdun nam lnga gsum gang rung byas /
phreng ba mgrin par bzhag nas /
dzaHhU~M baM hoH
zhes byin gyis brlabs /
bsgral dbang ni /
bdud bzhi'i ling ga slob ma'i mdun du bshams /
spro na /
slob ma bdud chas su zhugs /
tshogs tha ma'i bsgral las ltar slob bus bsgral te ling ro cung zad za ru 'jug pa sogs phyag len bzhin byed /
zor dbang ni /
slob ma yang gsang karma gu rur gsal ba gnas 'gyur te dbang phyug nag po'i rnam pa can g.yas pas pho mtshan gyi chu sbub nas bskal pa'i me 'bar zhing /
g.yon pa'i mo mtshan las chu klung drag tu 'khrugs pa /
sku las bskal pa'i me'i 'od zer tshwa tshwa 'phro ba gsal gdab /
zor sngags kyi rjes zlos lan gsum byed /
de nas gtor ma dbang phyug du gsal ba lag tu gtad de /
hU~M/
drag po dbang phyug khros pa'i gnam lcags zor //
phyi nang ban bon drang srong sde brgyad byad //
rbad 'dre rbod gtong dgra bgegs dmag dpung rnams //
tshar gcod drag po zor gyi dbang bskur ro //
sngags brjod cing zor gyi tshul du 'phen du 'jug
/slar yang gtso bor gnas bsgyur pa la yang gsang drag po'i gtor ma spyi bor bzhag ste /
hU~M/
bcom ldan dpal chen che mchog he ru ka
/phrin las rig 'dzin pra b+ha hasti'i zhabs //
slob dpon chen po pad+ma thod phreng gis //
sku gsung thugs kyi dbang skur byin chen phob //
shes rab yum chen jo mo mkhar chen bza'//
mnga' bdag chen po tshangs pa lha'i me tog
/gter ston mkha' 'gro phrin las yongs grub rtsal //
sku gsung thugs kyi dbang skur byin\u0f8e
chos kyi bdag po thugs rje dbang grub rtsal //
rdo rje 'chang dbang chos dbyings rang grol zhabs //
dngos dang brgyud pa'i rig 'dzin bla ma yis //
sku gsung thugs kyi dbang skur\u0f8e
rtsa ba gsum gyi dkyil 'khor lha yi tshogs //
chos kyi dbyings nas bdag la brtser dgongs te //
snang stong sku yi byin rlabs lus la phob //
grags stong gsung gi byin rlabs ngag la phob //
rig stong thugs kyi byin rlabs yid la phob //
bde stong ye shes byin rlabs char du phob //
dam rdzas rnams la bdud rtsi'i ro nus phob //
gnas khang dkyil 'khor 'di la bkrag mdangs phyungs //
mchog dang thun mong dngos grub ma lus pa'i //
re ba'i 'bras bu da lta nyid du stsol //
rtsa sngags mjug tu /
A be sha ya btags nas rig 'dzin brgyud pa'i byin phab rjes phyi nang gi bar chad las rgyal ba'i bka' bsgo zhing /
lha tshogs mar me gcig las gnyis mched kyi tshul du byon nas thim par bsam te /
dzaHhU~M baM hoH
zhes byin gyis brlabs /
gtang rag gi maN+Dal phul /
lhag ma /
chad tho /
brtan skyong /
bro brdung /
nongs pa bzod par gsol zhing nyer bsdu smon lam shis brjod rnams las byang ltar bya'o /
!
/gtor nag gi las sbyor bya ba ni /
dud 'gro'i g.yang gzhi'am gcan gzan gyi pags pa'i steng du 'bru sna lnga'i ngar phye la dug khrag gis sbrus pa'i zan gyi chos 'byung gru gsum gyi steng du bdud bzhi phyag len bzhin bshams pa'i nang du /
phur pa'i rgya can las byung ba'i dgra 'dre dmag zlog sogs spyir btang dmigs bsal gyi ling ga 'khor lo can phyag len ltar bris pa 'dzug
/khyad par dam sri sogs bgegs kyi rigs la 'byung bzhi'i nang gi me'i 'khor los ling 'khor btum /
bdud bsnol steng lcags phur yang 'dzug
/de'i khar many+dzi'i steng gtor nag gi smad char bsad mnan kyi 'khor lo ji lta ba la lte bar ling ga'i tshab tu bzlog pa'i spel tshig bris pa brdzangs /
srung 'khor gyi lte bar bsrung ba'i spel tshig rtsam la bsnyen sngags /
mu khyud la dbyangs gsal dang rten 'brel snying po /
mthar rdor ra me ris bskor ba lteb chings can gtor gdugs kyi nang du 'dogs /
mtha' skor du sman raka gtor gsum /
phyi nang gi nyer spyod /
dbang phyug gi zor gtor rtse mo'i dbang rten gyi nang du zor sngags man ngag ltar bsgril ba bcug
/gtor ma'i khong gseng du sngags kyis bsgrubs pa'i yungs dkar nag gi thun 'jug
/gter srung gzhi bgegs kyi gtor ma /
tshogs 'khor /
gser skyems /
sgrol gri
/zhwa phod /
rol mo sogs mkho ba'i yo byad thams cad ma tshang ba med par 'du bgyis /
de nas phrin las gyi gzhung bsrangs pa'i spyan 'dren gyi sngon du zor bskyed gsal 'debs pa ni /
gsang ba mu stegs drag po'i gtor nag zor //
yongs gyur pad+ma nyi ma dgra bgegs steng /
skad cig rdzus skyes lha chen dbang phyug che //
sku mdog nag po zhal gcig phyag gnyis pa //
zhal gdangs mche gtsigs spyan gsum dmar zlum 'khyil //
smin ma sma ra glog stong lta bur 'khyug
/dmar ser ral pa rgyab nyil sgyid par slebs //
nywa sul rags shing rgyan med gcer bu'i gzugs //
g.yas pa pho mtshan mkha' la 'phyar ba yi //
chu sbub nang nas bskal ba'i me rlung 'khrugs //
sku yi ba spu'i bu ga thams cad nas //
zhun gyi tshwa tshwa khro bo grangs med 'phro //
g.yon pa mo mtshan 'dzin pa'i mkha' nang nas //
chu rlung drag po'i rba rlabs mkha' la 'phyo //
sku las gzegs ma 'thor zhing khro mo 'phro //
zhabs gnyis dor stabs me dpung dbus na 'gyings //
zhes pa'i rjes su spyan 'dren man dkyus ltar bdag bdun gnyis ka lhan cig tu bsgrub cing mchod /
rtsa sngags la drag sngags btags pa'i 'dzab bzla /
bzlog bsad gtso bor 'don na las gang byed kyi sham bu sbyor /
de nas sngags rgyun du bcad de thun bzhir byed na /
thor thun la rtsa sngags gtso bor byas nas bzlas rjes kha skong gi tshogs mchod bsdus pa gcig btang nas thun gtor 'bul /
snga thun la las byang gzhung bzhin gyer /
rtsa sngags sham bu can bzla zhing tshogs mchod thun gtor gong bzhin /
dgong thun byings de dang 'dra ba la tshogs mchod rgyas pa /
bskul rjes bzlog gzhung btang zhing thun gtor 'bul /
srod thun la phrin las kyi gzhung bsrangs rjes sham bu can cha gcig dang /
cha gnyis la dbang phyug gi zor sngags bzla /
tshogs dang thun gtor snga rgyun ltar byed /
bsrung bzlog bsad gsum gcig char du byed na /
tho rangs rtsa sngags /
snga thun srung ba /
dgong thun bzlog sngags /
srod thun bsad pa dang zor sngags bzla /
thun byed par mi spro na nyin zhag re la tshar re byas kyang chog pas 'dzab kyis nus ldan du byas te tshogs dang po dang bar pa gzhung bzhin btang rjes /
sgrub zhag ma rdzogs bar ling ga zur pa re bshams /
gser skyems btang /
bskul ba ni /
hU~M/
gnam lcags gzhal yas me dpung 'bar ba'i dbus //
bdud bzhi 'dul mdzad karma drag po rtsal //
bzhengs shig bzhengs shig chos kyi dbyings nas bzhengs //
bgegs tshogs bdud dpung ma lus dgra la sgyur //
dbu gtsug khro rgyal 'jam dpal gshin rje'i gshed //
sprul pa yang sprul pho nyar bcas rnams kyis //
phyi nang ban bon sngags pa'i mthu byad can //
rang gshed rang la phab nas dgra la sgyur //
mgrin par khro rgyal rta mgrin he ru ka
/sprul pa yang sprul pho nyar bcas rnams kyis //
rgyal btsan dam sri 'gong po'i dpung tshogs rnams //
tshar chod bar chad cho 'phrul dgra la sgyur //
thugs kar gsang ba'i bdag po rdo rje 'dzin //
sprul pa yang sprul pho nyar bcas rnams kyis //
sa bdag klu gnyan gdon bgegs ma lus pa //
tshar chod byad dang rbod gtong dgra la sgyur //
lte bar yum chen rdo rje rnal 'byor ma //
sprul pa yang sprul pho nyar bcas rnams kyis //
snang srid ma mo'i gdon tshogs ma lus pa //
tshar chod nad yams dal kha dgra la sgyur //
gsang gnas yak+sha me dbal khro gtum can //
sprul pa yang sprul pho nyar bcas rnams kyis //
gnod cing 'tshe ba'i lha srin sde brgyad kun //
tshar chod ltas ngan chag che dgra la sgyur //
sku yi cha las shar ba'i khro bo bcu //
sprul pa yang sprul pho nyar bcas rnams kyis //
steng 'og phyogs mtshams gdon bgegs ma lus pa //
tshar chod bar chad nyer 'tshe dgra la sgyur //
pho nya dbang phyug u ma de wa dang //
sprul pa yang sprul pho nyar bcas rnams kyis //
nad gdon bar chad rkyen ngan ma lus pa //
gnam lcags zor gyis dgra bo'i steng du sgyur //
yang gsang karma drag po'i lha tshogs kyis //
drag po'i phrin las mdzad pa'i dus la bab //
sangs rgyas bstan bshig dkon mchog dbu 'phang smod //
bla ma'i sku dgra sems can yongs la 'tshe /
khyad par bdag sogs rgyu sbyor yon bdag la //
gnod byed gzugs can dgra dang gzugs med bgegs //
yang sgos dam sri gnod bgegs 'byung po'i dpung //
rbad 'dre rbod gtong byad ma mkhan po sogs /
rnam par shes pa bla srog tshe gsum rnams //
dbang med 'brub khung nag po'i nang khrid de //
dmigs rten gzugs kyi ling ga 'khor lo bcas //
ming byang yi ger btab pa 'di nyid la //
da lta nyid du 'gugs bstim phrin las mdzod //
'brub khung dang ling ga bskyed la dgug gzhug bya /
bla 'gugs /
lha dbye rnams rgyas par spro na tshe bdag dang khro bcu lta bu nas kha 'geng /
'jug pa bde bas tshogs tha ma'i stob pa yan bya /
nub tha mar 'khor ling rnams hom la bsreg cing bzhes sgra drag po lan gsum byed /
bzlog bsgyur ni /
hU~M/
phrin las drag po yang gsang khro zhing gtum //
g.yas pa ral gris dgra bgegs mgo lus gshog
/g.yon pas gnam lcags phur bu snying la 'debs //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
mi mthun bar chad bzlog pa'i phrin las mdzod //
dgra bo'i srog 'phrog gshin rje gshed nag po //
g.yas pa be con 'bar ba mkha' la 'phyar //
g.yon pa sdigs mdzub rtse la me dpung mched /
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
byad ma rang gshed 'beb pa'i phrin las mdzod //
dbang chen dmar po rta skad phyogs bcu ru //
bsgrags pa'i srid gsum zil gnon pad+ma g.yas //
g.yon pa dung dmar khrag gis bkang ba bsnams //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
rgyal bsen dam sri bzlog pa'i phrin las mdzod //
dregs pa kun 'dul gsang bdag mthing nag mdog
/g.yas pa thabs chen rdo rje mkha' la gdengs //
g.yon pa shes rab dril bu dku la brten //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
'og phyogs gdon tshogs bzlog pa'i phrin las mdzod //
mkha' 'gro dmar mo phag zhal ngur ba'i sgras //
bdud rigs 'byung po'i snying rtsa 'dar bar mdzad //
phyag gnyis gri gug thod pa khrag gang 'dzin //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
ma mo'i gdon tshogs bzlog pa'i phrin las mdzod //
yak+sha me dbal smug nag tho ba yis //
gdon bgegs 'byung po'i spyi bo'i gtsug nas 'gems //
dkar nag snying mtshams g.yon pas phur bu 'debs //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
sde brgyad gnod pa bzlog pa'i phrin las mdzod //
spyi bo'i gtsug nas khro rgyal hU~M mdzad nag
/zhal gdangs ljags 'dril mche gtsigs gtum po'i gzugs //
thugs ka'i thad du rang gi phyag rgya 'ching //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
steng phyogs tshangs pa'i gdon tshogs bzlog par mdzod //
ltag par rnam par rgyal ba sku mdog sngo //
g.yas pa khro bo'i rdo rje rwa gdengs phyar //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
shar phyogs dri za'i gdon tshogs bzlog par mdzod //
brla g.yas nI la daN+Da khro bo'i rgyal //
g.yas pas dbyug pa sngon po mkha' la 'phyar //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
shar lho me lha'i gdon tshogs bzlog par mdzod //
dpung g.yas bcom ldan 'jam dpal gshin rje nag
/g.yas pa be con bdud dgra'i mgo la bsnun //
g.yon pa sdig mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
lho phyogs 'chi bdag gdon tshogs bzlog par mdzod //
lte bar mi g.yo sngon po srin po'i gzugs //
g.yas pa ral gri'i rtse la me chen 'bar //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
lho nub srin po'i gdon tshogs bzlog par mdzod //
mgrin par rta mchog dmar po he ru ka
/g.yas pa 'jam mnyen pad+ma'i yu ba 'dzin //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
nub phyogs klu dbang gdon tshogs bzlog par mdzod //
brla g.yon gzhan gyis mi thub sku mdog dkar //
phyag g.yas dbyug pa nam mkha'i dbyings su 'phyar //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs rnams kyis //
dgra bgegs bsgral pa'i sha khrag mchod par bzhes //
nub byang rlung lha'i gdon tshogs bzlog par mdzod //
dpung g.yon khro bo bdud rtsi 'khyil ba ljang //
g.yas pa sna tshogs rdo rje mkha' la gdengs //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
byang phyogs gnod sbyin gdon tshogs bzlog par mdzod //
dpyi mtshams khams gsum rnam par rgyal ba ser //
g.yas pa 'khor los dgra bgegs dum bur gcod //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
byang shar dbang ldan gdon tshogs bzlog par mdzod //
gsang gnas khro bo'i dbang phyug stobs chen nag
/g.yas pa rdo rje gdon bgegs mgo la gsor //
g.yon pa sdigs mdzub phyag rgyas bgegs rnams gzir //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
'og phyogs sa bdag gdon tshogs bzlog par mdzod //
drag po zor gyi las mdzad ma hA dewa //
g.yas g.yon phyag gis pho rgyud mo rgyud tshogs //
las la bkyes nas phyi nang gshed du 'beb //
sprul pa yang sprul pho nya'i tshogs bcas rnams //
dgra bgegs bsgral pa'i sha khrag mchod par bzhes //
ltas ngan bar chad bzlog pa'i phrin las mdzod //
ces ling ro'i lhag ma rnams dang sman raka bcas stobs pa'i tshul du byed /
de nas phur pa lcags khang ma'i gzhung che ba la chung ba nas bsnan pa ni /
hU~M/
gzhan yang bzlog cing bsgyur ba ni //
bzlog bsgyur las la khyed rang mkhas //
lci yang ri bo pang du longs //
dka' yang bdud la rgyu zhags thob //
rgyu sbyor yon bdag 'khor bcas la //
yas kyi bdud du g.yos pa zlog
/mas kyi sri ru langs pa zlog
/nye ba'i byol zor gtong ba zlog
/ltag pa'i bdud du babs pa zlog
/dpral ba'i gshed du 'khor ba zlog
/pho sri mo sri langs pa zlog
/che sri chung sri langs pa zlog
/dam sri dbul sri god sri zlog
/pha myes dur sri 'phung sri zlog
/bdud kyi than nag phyag brnyan zlog
/btsan gyis gzer thabs gtong ba zlog
/sa bdag byad du bcings pa\u0f8e
rgyal po'i smyo 'dre 'bog pa\u0f8e
gza' yi king kang dug rlangs\u0f8e
mu stegs ngan sngags thams cad\u0f8e
the'u rang sris la rku ba\u0f8e
sngags pas phur kha 'debs pa\u0f8e
bon gyis btso zor 'phen pa\u0f8e
sum pa'i glang chen sna bsgyur\u0f8e
mi nyag bon gyi 'bo le\u0f8e
lo kag king kang gshed bzhi\u0f8e
sa la zhag rtsis 'debs pa\u0f8e
gnam la zla grangs 'debs pa\u0f8e
gza' dang skar ma ngan pa\u0f8e
lo kag zla kag zhag kag\u0f8e
za kag bdun zur thams cad\u0f8e
dus tshod rtsis nas 'debs pa\u0f8e
gnam gyi dal kha 'bab pa\u0f8e
sa la dug nad langs pa\u0f8e
thog babs dal babs thams cad\u0f8e
byas nyes nyams grib thams cad\u0f8e
yul mi khyim mtshes dmod mo\u0f8e
g.yas na pho brgyas mda' brdar\u0f8e
g.yon na mo brgyas dug sbyor\u0f8e
mi nag skye bo'i ya ga\u0f8e
bran khol ngan pa'i dmod mchu\u0f8e
mdun nas langs shing sdod pa\u0f8e
rgyab nas khyi bzhin 'breng ba\u0f8e
mo ngan sog par sdigs pa\u0f8e
rmi ltas mtshan ma ngan pa\u0f8e
srod la bya pho 'tsher ba\u0f8e
tho rengs sgo khyi ngu ba\u0f8e
'ug pas ha ha rgod pa\u0f8e
srin bya thog khar 'tsher ba\u0f8e
log la wa spyang brgyal ba\u0f8e
ltas ngan brgyad cu rtsa bzhi\u0f8e
pha tshan nang gi rgyab 'dre\u0f8e
ma bu'i de ni byur 'dre\u0f8e
dar tshan nang gi stong 'dre\u0f8e
pho bdud dal kha g.yas su sgyur //
mo bdud dal kha g.yon du sgyur //
spyi bdud dal kha mkha' la sgyur //
phas kyi 'phung 'dre rbad 'dre zlog
/byur gyi sna 'dren byed pa zlog
/lus la na tsha gtong ba\u0f8e
tshe la bar chad byed pa\u0f8e
lkog nas 'bu bzhin g.yeng ba\u0f8e
mgo la til brdung byed pa\u0f8e
kha nas dar bzhin 'jam pa\u0f8e
gting nas tsher bzhin rtsub pa\u0f8e
lus la sbrul ltar 'khril pa\u0f8e
ngo la sprel ltar 'dzeg pa\u0f8e
mi kha bra mchu thams cad\u0f8e
spyi ru chag che thams cad\u0f8e
sgos su nyams nga thams cad\u0f8e
rbod gtong rbad 'dre thams cad\u0f8e
rmi lam ngan pa thams cad\u0f8e
pho byol de ni g.yas su byol //
mo byol de ni g.yon du byol /
khyim mtshes gzhan gyi sa ru byol //
sdang dgra gnod bgegs de la b+h+yo //
za bar byed pa'i 'dre la b+h+yo //
'phung bar byed pa'i sri la b+h+yo //
sbyor ngan btang ba'i ltag tu b+h+yo //
cho 'phrul ngan pa dgra la sgyur //
bzlog cing bsgyur ba'i las mdzod cig
/ces pa'i tshangs pa brgya byin lha'i gdon man tshe bdag ltar btang yang 'gal ba med /
thun gtor 'bul /
gser skyems gtang /
sgo dbye tshe bdag bzhin btang /
gtor ma dpag
/tshogs lhag dang chad tho dmag lto'i tshul du btang /
gtor ma 'phen sar gser skyems kyi rjes su /
hU~M/
dbang phyug ma hA de wa yi //
thabs shes mtshan ma me chu 'khrugs //
gnam lcags 'bar ba'i zor gtor 'di //
dgra dang bgegs kyi steng du 'phen //
byad kha zlog la phur kha sgyur //
bcol pa'i phrin las grub par mdzod //
ad Ta sad Ta so le baM/
gu li b+hi b+h+yo /
ur+No ur+No thun chog thun chog
/ba so ba so tik+ta nag po sarba thun baM/
byad stems mA ra ya zlog
/yar zlog
/mar zlog
/tshal par gas /
mtha' yi dmag dpung thams cad mA ra ya zlog
/ces zor sngags bzla zhing 'phen /
lcags sam b+han+d+ha'i snod nang du //
drag po'i bshos bu zur gsum bzhengs //
mda' mdung mtshe yungs rtsang gis brgyan //
myos byed dug dang khrag gis byugs //
rtsa bar 'dod chags khrag mtsho 'khyil //
ngos la zhe sdang me dpung 'bar //
'og tu gti mug mun pa 'khrigs //
rtse mor mtshon cha'i bu yug 'tshubs //
rked par rig 'dzin dmag dpung bsdus //
rig 'dzin rol pa'i gtor zor 'di //
'phang ni rig 'dzin nyid kyis 'phang //
brdeg pa dam nyams dgra la brdeg
/dgra khams thal ba'i rdul du rlogs //
zhes skabs thob kyi 'don pa bsgyur /
rtsa sngags gsham du bzlog sngags btags te gtor ma rgyag
/me chu'i rgyas 'debs /
nang du log nas brtan skyong /
tshe 'gugs /
gtang rag
/rten la brtan bzhugs /
mgron gshegs pa /
bzod gsol /
smon lam shis brjod rnams dkyus ltar byed do //
zab las ches zab pad+ma'i zhal gyi lung //
chos rgyal mang+ga'i mtshan can thugs rje'i bcud //
phrin sgrub dbang dang gtor ma'i las mtha' kun //
las ldan rnams la me long byad bzhin gsal //
de phyir rang blos gang spog nyer bkod kyang //
shes rab dman pas 'gal 'khrul nongs pa yi //
nyes pa'i tshogs kun rtsa gsum spyan snga ru //
mthol zhing bshags na sgrib par mi 'gyur gsol //
dge 'dis 'phung byed nag po bdud kyi sde'i //
mi bsrun ba dan sa la rab bsnyal te //
dkar phyogs rgyal ba'i rgyal rnga srid pa'i rtser //
brdungs pa'i sgra dbyangs phyogs kun khyab par shog
/ces yang gsang karma drag po'i phrin las dbang chog gtor bzlog dang bcas pa phyogs gcig tu bsgrigs pa bdud sde 'joms pa'i bshan pa rnam rol zhes pa 'di ni /
zab chos 'di nyid kyi bka' bab lung zin byang pa rig 'dzin chen po'i mchog sprul blo bzang pad+ma phrin las theg mchog dbang gi rgyal po yongs 'du'i sde dang rtsod bral gyi gter ston 'gro 'dul gter bdag gling pa gnyis kyi bka' pheb pa dang /
gam du 'khod pa'i mchod dpon ngag dbang shes rab kyis bskul ba la brten nas za hor gyi sngags smyon che mchog 'dus pa rtsal gyis lcags phag hor zla bcu gnyis pa'i rgyal ba gsum pa'i tshes la sbyar ba'i yi ge pa ni sdom brtson rig pa 'dzin pa 'jam dbyangs grags pas bgyis pa bdud las rnam par rgyal ba'i rgyur gyur cig /

//
