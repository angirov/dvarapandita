@#//
gu ru rdo rje gro lod hU~M gi sgrub thabs gdug pa kun 'dul gyi smin dbang mtshams sbyor gyis brgyan pa rdo rje'i zhun thig ces bya ba bzhugs so //
badzra gu ru kro d+ha lo kot+ta ra ye na mo /
chos dbyings zhi ba'i thig le che //
'chol ba'i khro rgyal 'bar bar bzhengs //
srid pa thal 'byin he ru ka
/dbyer med bla ma'i zhabs la 'dud //
'dir khams gsum chos kyi rgyal po 'jam mgon rdo rje 'chang chen por bka' bab pa'i zab rgya'i gter mdzod las byon pa /
gu ru rdo rje gro lod kyi hU~M sgrub gdug pa kun 'dul gyi smin dbang mtshams sbyor gyis brgyan te khyer bder bkod pa la gnyis /
sbyor ba dang /
dngos gzhi'o /
dang po ni /
byin chags dben pa'i gnas su stegs gtsang mar maN+Dal chos 'byung dmar po me ris bskor ba'i leb mdun bstan gyi lte bar pad nyi la hU~M yig dmar smug bris pa bkram pa'am /
ma 'byor na me tog gi tshom bus kyang rung /
de'i dbus su 'phrul stegs kyi khar zhun chen kyi mar me 'bri smug gi tshos kyis bsgyur ba bzhugs /
g.yas g.yon du rnam buM dang dpal gtor sku rten dar gdugs can /
mdun du gu ru zhi drag gi sku tsag
/hU~M dmar dang /
rak+sha'i phreng ba /
dur khrod chas brgyad dang zab ber gsang gos chos gos rnam gsum /
rdo rje rtse dgu dang /
phur pa /
lcags sdig bcas dngos sam ri mor bris pa bkod //
gzhan yang sman raka
/nyer mchod //
maN+Dal me tog bcas dang /
slob dpon mdun du rdor dril /
DA ma ru /
nang mchod /
'thor nas sogs nyer mkho'i yo byad rnams tshogs par gsag go
/gnyis pa la'ang /
bdag nyid nus ldan du sgrub pa dang /
gzhan don dbang bskur /
rjes rim ste gsum du yod pa'i dang po ni /
'dir mchog gsang a ti'i rnal 'byor gyi lam dang 'brel bas mtshan ma'i bskyed bzlas la ltos pa ma yin yang /
don dam gshis kyi dgongs pa zang thal lhun grub rig rtsal mkha' khyab kyi dgongs nyams chos dbyings khyab par sbar ste /
bdag mdun bum gtor dbyer med snang srid gzhir bzhengs kyi dkyil 'khor ye nas yin pa la yin par ngo shes pa'i lta gdings la gnas pas /
zab mo hU~M gi phrin las nyid mthar chags su gtang /
bsnyen sgrub las sbyor gyi hU~M bzlas ci 'grub dang /
las bum du las lha gang 'os bskyed bzlas 'od zhu bcas bya'o //
gnyis pa ni /
snod ldan gyi slob ma gsum las mi mang ba rnams khrus nas dbyung /
drag sngags yungs thun rol mo dang bcas pas bgegs bskrad /
srung ba'i 'khor lo drag tu bsgom /
las rdor pas me tog bkye bsdu zin nas /
sems bskyed gsal btab la chos bshad ci rigs sngon du 'gro bas /
de'ang phyogs bcur bzhugs shing dus gsum du gshegs pa'i rgyal ba ma lus pa'i mi zad rgyan 'khor gcig tu bsdus pa'i ye shes kyi rang gzugs su byon pa gu ru rin po che pad+ma thod phreng rtsal gang nyid /
'od gsal rdo rje snying po'i zhing khams rab 'byams mu med pa'i khyon kun na /
mtshan dang sku'i rnam 'gyur mtha' yas pas 'khor ba ma stong gi bar du dus gsum rgyun gyis rtag pa'i phrin las kyi 'gro ba 'dul ba'i mdzad pa ston bzhin pa las /
zhing 'dir mdzad pa'i gtso bo gu ru mtshan brgyad las kro d+ha lo kot+ta ra te khro bo 'jig rten mchog ces mtshan du grags pa de nyid zur chag gi skad du gro bo lod ces bya ba'i /
bdud 'dul 'chol ba'i khro rgyal chen po 'di nyid kyi rol par bzhengs nas dzam gling kun tu gdul dka' 'dul ba'i phrin las phal mo che mdzad pa yin la /
khyad par bod yul dbus 'gyur rdo rje gdan dpal bsam yas kyi chos 'khor bzhengs pa'i sa 'dul gyi skabs bod kyi lha srin dregs pa can rnams dbang du bsdus pa dang /
bdud blon rnams kyi sku la tho brtsam pa'i dus su gdug pa can rnams drag po 'chol ba'i ting nge 'dzin gyis srog gi lhag mar mdzad cing zil gyis mnan pa dang /
mthar mon gyi stag tshang seng phug dang /
khams kyi rong me dkar mo stag tshang sogs khams bod kyi stag tshang ming can bcu gsum du che mchog rdo rje gro lod rtsal gyi skur bzhengs nas tshar gcod rjes 'dzin gyi phrin las bsam pa'i yul las brgal ba mdzad /
bod yul gangs brag mtsho dang ljongs lung sbas gnas rnams su zab mo'i gter kha sba ba'i bca' gzhi bsgrigs shing /
gter du sba ba yang phal cher sku'i bkod pa 'di nyid la brten nas mdzad pa yin la /
de nyid kyi sgrub thabs gdams ngag rgyas bsdus du ma zhig skal ldan rje 'bangs rnams la bstsal cing phyi rabs kyi 'gro ba'i don du zab mo'i gter rigs du mar rgyas btab pa las /
da lam gyi skabs su babs pa 'di ni /
zhal gdams lam rim ye shes snying po las /
nam zhig rang byung pad+ma bdag :
srin po'i gdul bya 'dul ba'i phyir :
cho 'phrul chen pos gshegs nas kyang :
lo skor gcig gi mthar son tshe :
bdag nyid kun bzang thod phreng gi :
tshogs brgyad dag pa'i rang gdangs las :
ye shes rnam pa brgyad kyi sku :
sprul pa'i mtshan mchog rnam brgyad las :
mtha' grol ye shes he ru ka :
'chol ba'i khro rgyal chen po ni :
dpal chen rdo rje gro lod kyis :
dam sri gdug pa 'dul ba'i phyir :
rol pa'i cho 'phrul bstan pa'i gnas :
stag tshang ming can bcu gsum las :
shar phyogs mdo khams yul gyi dbus :
'bri rdza zal mo sgang gi rgyud :
sbas yul gangs ris bskor ba'i 'dabs :
rang byung shel gyi phug pa'i byang :
bod khams bkra shis 'byung ba'i gnas :
rin chen chu mig dkar mo'i mgo :
rmu stag mi zan btul pa'i 'gram :
seng ge dregs pas 'gyings pa'i spo :
bsam 'grub brag gi ke'u tshang ni :
rnam thar sgo gsum gzhal med khang :
zhi khro'i lha tshogs phyag rgya dang :
rgya bod yi ge dbyangs gsal phreng :
d+hA ki gsang ba'i ri mo sogs :
rnam pa du mas mtshan pa der :
o rgyan bdag gis zla ba gcig :
rdo rje khros pa'i ting 'dzin bsgoms :
bar chad 'byung po tshar bcad nas :
bod yul bkra shis 'byung bar byas :
de lta bu yi gnas kyi mchog :
thos pas las kyi sdig pa 'dag :
mthong bas nyon mongs sgrib pa zhi :
phyag bskor mchod pa byas pa yis :
tshe dang bsod nams ye shes rgyas :
rtse gcig bsgom dang bsgrub pa yis :
dngos grub rnam gnyis myur du thob :
'brel tshad don dang ldan pa ste :
yon tan bsngags pa brjod mi langs :
zhes bsngags par mdzad cing rmad du byung ba'i phrin las kyi gnas mchog stag tshang de nyid du /
bod 'bangs yongs kyi ma gcig dbyings phyug ye shes mtsho rgyal dang /
nyid dang dgongs mnyam rnam snang lo tsA ba zung la sgrub thabs 'di nyid kyi gdams skor khyad par can rnams bstsal cing ma 'ongs nyi shu kha ral gyi dus su nag phyogs bdud sde'i gnyen por dgongs te /
lo tsA chen por gnyer du gtad /gsang 'dzin ye shes kyi mkha' 'gro mtsho rgyal mas zab mo'i gter du rgyas btabs pa nyid /
slar 'gro don dus su son pa na /
pad+ma gling pa'i lung byang las /
nga yi sprul pa dge slong blo gros ming :
khams phyogs gser ldan babs pa'i 'gram du 'byung :
zhes dang /
gu ru'i zhal gdams yid bzhin nor bu las :
bai ro'i sprul pa blo gros ming :
'chad rtsom mtha' yas bka' bab 'byung :
zhes dang /
mkha' 'gro gsang ba kun 'dus kyi chos sde kun gzigs bla ma 'jam dbyangs mkhyen brtse'i dbang po'i yang gter du byon pa las /
lo tsA chen po'i ye shes dang :
gnyis med gnyis su snang ba'i tshul :
sngags kyi gdung mtha' byang chub sems :
blo gros mi zad gter la gtad :
ces sogs rdo rje'i gsung gis bsngags pa'i dril chen lan gcig ma yin par bsgrags pa nyid don dang mthun par o rgyan bla ma dngos byon rdzogs pa'i sangs rgyas 'jam mgon chos kyi rgyal pos rong me dkar mo stag tshang nas gsang gter du spyan 'dren par mdzad pa'i chos sde las /
gsang ba'i mthar thug hU~M gi sgrub pa zab gnyan byin rlabs kyi tshan kha mchog dang ldan pa ste /
'di nyid kyi gter gzhung rdo rje'i gsungs las /
rnal 'byor sgrub po'i srog gi go :
bar chad log 'dren skyob pa'i rdzong :
snyigs dus dam 'gong gdug pa can :
'dul ba'i gnyen po bla med pa :
drag po 'chol ba'i gsang sgrub bstan :
ting 'dzin 'dis zab 'jig rten du :
ma byung 'byung bar mi 'gyur ro :
zhes dang /
bdag nyid rdo rje gro lod kyis :
rang gi sgrub thabs grangs med brtsams :
kun gyi yang zab snying khrag thig :
brtse bas bai ro nyid la gdams :
gsang 'dzin mkha' 'gros gter du sbos :
ma 'ongs drag spyod rtsub 'gyur dus :
lha min kla klo 'jug pa'i ltas :
nags phyogs bdud rigs shugs brdol tshe :
'phrad chog gnyan po bla na med :
rdo rje pha lam go dang mtshungs :
lo tsA chen po'i smon lam mthus :
sprul pa zhig gis snang bar byed :
rang gzhan mang po'i don du 'gyur :
zhes che thang du bsngags par mdzad pa 'di nyid kyi dbang bskur zab mo zhu ba'i yon du sogs brda' sbyar nas maN+Dal 'bul du bcug
/gsol ba 'debs pa ni /
bla ma rtsa gsum yongs 'dus rdo rje gro lod dang rnam dbyer med pa la dbang bskur stsol bar gsol ba 'debs pa 'di'i rjes zlos mdzod /
mtha' grol ye shes he ru ka :
bla ma rdo rje gro lod dgongs :
gsang chen 'bar ba'i dkyil 'khor du :
gzhug cing dbang bskur bstsal du gsol :
zhes lan gsum /
sdom pa'i gzhi rten skyabs su 'gro ba ni /
dbang gi snod rung du bsgrub pa'i slad /
mdun gyi nam mkhar 'ja' zer thig le 'khrigs pa'i klong du skyabs kun 'dus zhal gu ru 'chol ba'i khro rgyal chen po dkon mchog rtsa gsum rgya mtsho'i sprin gyi 'khor lo mngon gsum du bzhugs pa'i spyan sngar sgo gsum gus pa chen pos byang chub bar du skyabs su 'gro ba'i blos 'di'i rjes zlos mdzod /
na mo :
phyogs dus rgyal ba 'dus pa'i sku :
khro rgyal rdo rje gro lod la :
gus pas skyabs mchi gsol ba 'debs :
byang chub bar du bskyab tu gsol :
zhes lan gsum /
theg pa chen po'i sems bskyed pa ni /
mar gyur 'gro ba rnams kyi don du byang chub sgrub pa'i lam gyi bar chad gzung 'dzin gyi bdud sde tshar gcod pa'i phyir /
'chol ba'i khro rgyal chen po bsgrub par bgyi'o snyam pa'i sems bskyed pa 'di'i rjes zlos mdzod /
gzung 'dzin bdud bgegs tshar gcod phyir :
khrag 'thung khro rgyal mchog bsgrubs nas :
'gro kun bsgral bar sems bskyed na :
lam mchog bgrod par byin gyis rlobs :
zhes lan gsum /
rgyud sbyong ba'i phyir tshogs gsag pa ni /
tshogs gsag pa'i slad du don dam mnyam pa nyid gnyis rtog gi ma bslad pa'i ye shar ye grol chen po'i dgongs rtsal gyi ngang skyong zhing /
kun rdzob sgyu ma tsam du tshogs gsog pa'i ting nge 'dzin dang ldan pas 'di'i rjes zlos mdzod /
hU~M hU~M hU~M:
ye sangs rgyas pa'i he ru ka :
'khor 'das dbyer med 'chol ba che :
ma 'khrul gdod ma'i dbyings nas gshegs :
lha sku thig le'i phyag rgyar bzhengs :
chos nyid rang sgra hU~M dbyangs sgrogs :
dbyings rigs 'du 'bral med par bzhugs :
yid dpyod bral bar mngon sum 'dud :
'dod yon ma spangs chos nyid rgyan :
'od lngar lhun gyis grub pas mchod :
dbyibs dang rgyan bkod tshad bzung med :
gting gsal lhun rdzogs chen por bstod :
'khrul rtog ma byung ma skyes pas :
zang thal sgrib g.yogs bral bar bshags :
rig rtsal thog 'beb thugs dam skul :
'khor ba'i 'khrul 'khor gting nas zlog :
gzhi snang 'khrul pa rtsad nas chod :
ye shes rang sa zin par mdzod :
zhes lan gsum /
dam la bzhag pa ni /
bla med gsang mchog gnyen po'i dkyil 'khor 'dir 'jug pa na /
'da' dka' rdo rje'i dam tshig rnams srog bzhin srung dgos pas de dag gi rim pa las mi 'da' ba'i ched dam tshig rdo rje'i mna' chu byin pa 'di nyid snying dbus ye shes sems dpar gyur nas khe nyen gyi dpang por bzhugs par mos shig
/hU~M:
'da' dka' rdo rje'i srog gi chu :
'di thungs dam tshig gnyan po srungs :
srog la babs kyang mi 'da' bar :
rtsa ba yan lag brtul zhugs zungs :
badzra sa ma ya u da ka Tha :
dud rtsi lce la blud /
rdo rje mgo bor bzhag
/ji ltar bsgos pa'i g.yar dam tshul bzhin bzung ba'i blos tha tshig gi bro bor ba 'di'i rjes zlos mdzod /
sa ma ya na ra kan :
zhes brjod du gzhug
/ye shes kyi byin chen dbab pa ni /
gsang ba gnyan po'i dkyil 'khor du 'jug pa la /
sgo gsum dkyil 'khor gsum ldan du bsgrub nas rdo rje'i ye shes chen po'i byin dbab pa'i slad du /
snang srid bla ma'i dkyil 'khor chen por gdod nas lhun grub ye nas yin pa la yin par shes pa'i nga rgyal brtan pos 'di ltar gsal 'debs par zhu /
hU~M hU~M hU~M:
gnyis snang chos rnams sogs sgrub thabs ltar /
'gran zla bral bar gyur :
bar brjod /
hU~M hU~M hU~M zhes bzlas pa yis //
thugs dam bskul bas phyogs bcu dang :
pad+ma 'od nas rtsa ba gsum :
thams cad gro lod sku dang sngags :
phyag mtshan rnam par char ltar babs :
sgo gsum la thim sgrib pa sbyangs :
dbang bzhis rgyud smin ye shes sku :
khro rgyal che dngos grub par gyur :
zhes dang /
hU~M hU~M hU~M:
bdag gi bla ma bdud 'dul drag po rtsal :
da lta sogs nas /
mchog thun dngos grub 'grub pa'i byin phob cig :
ces thod rnga 'khrol zhing dbyangs dang bcas brjod mthar hU~M dbyangs gsum lnga bdun sbrel rnams bzla zhing byin dbab /
phebs pa'i rtags byung na /
ye shes dbabs pa'i byin rlabs kyi rgyun byang chub kyi bar du brtan par gyur cig
/tiSh+Tha badzra /
zhes rdo rje mgo bor rgya gram du bzhag
/des 'jug pa'i rim pa rnams grub nas dbang dngos la /
sku gsung thugs yon tan phrin las /
yongs rdzogs gtor dbang /
khyad par gyi byin rlabs rim par 'byung ba las /
dang po sku yi dbang bskur sbyin pa'i slad du /
bdag slob dpon gyi thugs ka nas chos dbyings khyab pa'i 'od zer gyis dbang gi lha nam mkha' gang bar spyan drangs pas bum pa'i chus spyi bo nas dbang bskur bas lus kyi sgrib pa dag
/bskyed pa dbyibs kyi rnal 'byor bsgom pa la dbang bar byas par mos mdzod /
hU~M:
dbyings rig zung 'jug khro bo'i rgyal :
bum pa'i bdud rtsir 'od du 'khyil :
dbang bskur rtog sgrib bag chags sbyangs :
lha dang dbyer med smin par shog :
hU~M hU~M hU~M badzrI b+ha ba a b+hi Shiny+tsa hU~M:
zhes dbang bskur bum chu sbyin /
sku tsaka thogs la /
slar yang mdun bskyed bla ma che mchog drag po'i sku las ye shes kyi sku dpag tu med pa char ltar babs /
khyed rang rnams la thim pas dngos 'dzin gdos bcas kyi phung po sbyangs nas bla ma drag po'i sku snang stong 'ja' tshon lta bur lam gyis gyur par mos shig
/hU~M:
ye shes sku ste rang byung ba :
stobs bcu'i rtsal 'chang bdud las rgyal :
'bar ba chen po sku yi dbang :
skal ldan lus la yongs rdzogs shog :
hU~M hU~M hU~M kA ya a b+hi Shiny+tsa oM:
zhes spyi bor dbang bskur /
hU~M yig dang bgrang phreng thogs la /
gnyis pa gsung gi dbang bskur sbyin pa'i slad du /
bdud 'dul gu ru drag po'i gsung gi byin rlabs 'dus pa'i rang bzhin hU~M yig dmar po me lce 'bar ba'i tshogs stong gsum gang ba byon /
khyed rang gi mgrin par thim pas rlung sngags ye shes su dag
/mi shigs rdo rje'i chos dbyangs 'khor ba'i rtsa ba gcod pa'i mtshon cha /
hU~M gi sgra gdangs grags stong chu bo'i rgyun bzhin sgrog par dbang thob pa'i mos pa mdzod //
hU~M:
rdo rje'i gsung mchog dpal dang ldan :
mtshon cha chen po sdug bsngal gcod :
chos nyid rang sgra gsung gi dbang :
skal ldan ngag la yongs rdzogs shog :
hU~M hU~M hU~M wA ka a b+hi Shiny+tsa A:
zhes sngags byang dang phreng ba mgrin par bzhag
gu ru zhi ba'i sku thogs la /
gsum pa thugs kyi dbang bskur ba'i slad du /
bla ma rdo rje gro lod kyi thugs ka nas ye shes sems dpa' gu ru zhi ba tshon gang ba zhig byon /
khyed rang gi snying gar thim pas gzung 'dzin 'khrul rtog 'pho bcas kyi dri ma dag
/'od gsal khyab brdal bde chen rdo rje'i thugs zab gsal gnyis med lhan cig skyes pa'i ye shes rgyud la skyes par mos mdzod /
hU~M:
ye shes sems dpa' tshon gang ba :
'od lnga'i mdangs ldan snying la thim :
bde chen 'od gsal thugs kyi dbang :
skal ldan sems la yongs rdzogs shog :
hU~M hU~M hU~M tsit+ta a b+hi Shiny+tsa hU~M:
zhes ye shes sems pa'i sku snying gar bzhag
/dpal chas thogs la /
bzhi pa yon tan gyi dbang bskur ba ni /
bdud 'dul khro rgyal chen po'i yon tan gyi phung po rgyan gyi rnam par shar ba dur khrod kyi rgyan dang /
theg dgu'i dbang rtags kyi chas rnams byin pas rgyal ba'i yon tan nam mkha'i mdzod la dbang thob /
dpal chen po'i gar gyi nyams rnams rgyud la 'phos pas gang 'dul gyi rnam 'phrul rgya mtshos 'gro ba'i re ba skong nus pa'i dbang thob par mos shig
/hU~M:
tshogs brgyad rnam dag dur khrod chas :
theg dgu'i rtsal rdzogs gar gyi nyams :
gang 'dul der ston yon tan dbang :
skal ldan khyod la yongs rdzogs shog :
hU~M hU~M hU~M gu Na a b+hi Shiny+tsa trAM:
zhes chas gos rnams kyis brgyan tshul bya /
phyag mtshan thogs la /
lnga pa phrin las kyi dbang bskur ba ni /
ma hA gu ru rdo rje drag po'i phrin las kyi rang mdangs phyag mtshan rnams phyag tu gtad pas /
ye shes kyi rdo rjes sa dgu'i rtog pa bcom /
mtshon chen phur bus srid gsum thal bar brlags /
lcags sdig 'bar bas bdud bgegs chem chem du rol te drag gtum 'bar ba'i stobs kyis tshar bcad /
thugs rje'i dpyang thag gis drangs nas bla med kyi gnas su sgrol ba'i phrin las thogs med sgrub pa la dbang ba'i mthu thob par mos mdzod /
hU~M:
ye shes rdo rje rtse dgu 'bar :
phur bus srid gsum thal bar 'byin :
bgegs 'dul lcags sdig phrin las dbang :
skal ldan khyod la yongs rdzogs shog :
hU~M hU~M hU~M karma a b+hi Shiny+tsa hrI:
zhes phyag mtshan so sor sbyin /
dpal gtor thogs la /
drug pa byin rlabs yongs rdzogs gtor ma'i dbang gi slad du dmigs pa 'di bzhin du mdzod /
gtor snod dur khrod gsang ba mchog gi gzhal yas khang du /
gtor ma bdud 'dul khro bo'i rje btsan rdo rje gro bo lod rtsa gsum rgya mtsho'i 'du 'phro 'gyed pa'i dbang bskur bas /
gzung 'dzin gnyis snang gi nad gdon bar chad mi mthun pa'i phyogs thams cad zhi /
sku gsung thugs yon tan phrin las mi zad pa rgyan gyi 'khor lo'i dbang chen yongs rdzogs thob /
snang grags rtog tshogs lha sngags chos sku'i rang bzhin du byin gyis brlabs par mos mdzod /
hU~M:
dur khrod 'bar ba'i pho brang du :
dpal chen khro bo'i phyag rgya rdzogs :
ye shes gzi brjid 'khor 'das khyab :
sprul pa'i cho 'phrul gnam sa gang :
snod bcud yongs rdzogs gtor ma'i dbang :
lus ngag yid la bskur ba yis :
sdig sgrib nad gdon kun zhi zhing :
rdo rje gsum dang dbyer med shog :
hU~M hU~M hU~M ba liM ta sarba a b+hi Shiny+tsa oM AHhU~M:
zhes brjod cing gtor ma gnas bzhir bzhag
/dkyil 'khor dbus kyi mar me sbar ba btegs la /
bdun pa mchog tu gsang ba'i byin rlabs bgyid pa la thugs 'dun 'di ltar mdzad par zhu /
zhun chen rab 'bar phung po nyid :
skad cig gtum chen khro bo'i rgyal :
khrag 'thung rdo rje gro lod rtsal :
rtsa gsum rgyal ba'i sprin phung 'khrigs :
dam can chos skyong thog ser 'beb :
lha srin sde brgyad bran du bkol :
nam mkha' gang ba'i cho 'phrul bcas :
bsgrub bya'i spyi bo'i gtsug tu byon :
me lnga 'bar ba gnas lngar zhugs :
rgyu 'bras dug lnga'i bag chags bsregs :
sku lnga ye shes rtsal rdzogs bsam :
mar me gdengs shing bskor la dgongs pa'i gdengs bskyed cing dbyangs dang bcas pas /
hU~M hU~M hU~M:
shes rab ye shes me bo che :
chos sku mtha' yas gnas 'dir byon :
byin chen phob la dbang chen bskur :
bar chad sol la dngos grub stsol :
'od chen rnam par snang bar byed :
longs sku gar dbang gnas 'dir byon :
byin chen phob la dbang chen skur :
bar chad sol la dngos grub stsol :
'gro ba'i mar me ye shes sgron :
sprul sku thod phreng gnas 'dir byon :
byin chen phob la dbang chen skur :
bar chad sol la dngos grub stsol :
gzi brjid chen po 'od gsal ba :
rdo rje gro lod gnas 'dir byon :
byin chen phob la dbang chen skur :
bar chad sol la dngos grub stsol :
ye shes me lce 'od rab gsal :
dmar nag me phreng gnas 'dir byon :
byin chen phob la dbang chen skur :
bar chad sol la dngos grub stsol :
ye shes snang ba lam me ba :
rtsa gsum lha tshogs gnas 'dir byon :
byin chen phob la dbang chen skur :
bar chad sol la dngos grub stsol :
hU~M:
yul gyi ming ni rnga yab gling :
lang+ka dpal gyi ri bo'i rtser :
pad+ma 'od phung 'khyil ba nas :
gu ru rdo rje gro lod bzhengs :
bdud 'dul 'khor tshogs bcas te gshegs :
gdung bas bskul lo thugs rje skyed :
dad pas 'bod do myur du byon :
brtse bas dgongs shig drag po rtsal :
thugs dam ma bsnyel gro bo lod :
gsol ba 'debs so byin gyis rlobs :
lus la sku yi byin chen phob :
ngag la gsung gi byin chen phob :
yid la thugs kyi byin chen phob :
rtog sgrib ye shes me yis sregs :
nad gdon thugs rje'i rlung gis gtor :
bar chad 'byung po thal bar rlogs :
nyon mongs dug lnga dbyings su stims :
ye shes lnga yi dbang mchog skur :
phung lnga'i sgrib bral lha ru smin :
sku lnga lhun gyis 'grub par mdzod :
ces brjod cing mar me spyi bor bzhag :
hU~M sgra gsum lnga bdun sbrel dbyangs :
'degs 'jog phra sbom rngam gtum sbyar :
mthar lha tshogs 'od du zhu ba khyed rang rnams la thim pa'i rkyen gyis ma hA gu ru'i dgongs pa'i ye shes rgyud la 'phos /
snang grags su 'char ba ma dag pa'i rtog 'dzin lha sngags chos sku'i rang bzhin ye mnyam ye stong 'od gsal chen por shes pas lha bdag gnyis su 'dzin pa zad /
'khor 'das kyi snang cha 'di dag rig rtsal gyi rol pa skye 'gag dang bral ba'i sku gsum lhun grub kyi rol par rdzogs /
yid spyod las 'das pa'i ka dag gdod ma'i gzhi dbyings blo 'das 'od gsal gyi sbubs su 'ub chub /
lhun grub rang snang ris med phyogs bral thig le nyag gcig gi dbyings su la zlo ba'i mthar thug don gyi dbang chen /
bskur thob las 'das pa thob pa'i nges shes bskyed de brjod tshig dang mthun par don gyi dgongs pa gsal 'debs shing mnyam par 'jog 'tshal /
zhes brda' sbyar nas /
snang ba lha la grags pa sngags :
dran rtog ye shes thams cad kyang :
kun bzang dgongs pa'i ngang du gcig :
ye stong 'od gsal chen por 'khyil :
hU~M hU~M hU~M:
'khor 'das thams cad rig pa'i rtsal :
rang rig dus gsum 'gyur ba med :
ma byas ma bcos babs las byung :
sangs rgyas sku gsum gshis la rdzogs :
hU~M hU~M hU~M:
ye grol dbyings su bskyar gzhi med :
cog gzhag chen po blo dang bral :
gtad med ngang du byar med pa :
zang thal rjen par 'ub chub bo :
hU~M hU~M hU~M:
ka dag kun gzhi spros las 'das :
mngon gsum lam byed theg pa'i rtse :
'bras bu gzhi la rdzogs pa yi :
thig le chen por lhun gyis grub :
hU~M hU~M hU~M:
zhes dal zhing skabs phyed par bklags mthar nyams bskyang du bcug
/de nas bkra shis brjod pa ni /
shis par bya ba'i slad du nam mkha' gang ba'i dbang lha rgyal ba rab 'byams rnams dang /
bdag rdo rje slob dpon mgrin gcig pas shis pa brjod pa'i rdo rje'i glu dbyangs ldir zhing /
dge legs kyi me tog char du bsnyil bas dbang don gyi ye shes rgyud la gnas pa de nyid mi 'gyur bar brtan cing gong du 'phel bar byin gyis brlabs pa'i nges shes bskyed mdzod /
me tog 'thor zhing rol mo dang bcas pas /
rgya gar yul byon rdo rje gdan du bzhugs //
bdud bzhi bcom pas sangs rgyas kun dang mnyam //
'dul khrims ldan pas dge slong cha lugs mdzad //
gu ru shAkya seng ge'i bkra shis shog
/mu stegs yul byon dga' ba'i tshal du bzhugs //
snyan pa'i sgra yis phyogs mtshams kun tu khyab //
gsang sngags phyi nang thugs kyi klong na gsal //
gu ru rdo rje gro lod bkra shis shog
/bod yul dbus byon stag tshang seng phug bzhugs //
snang ba mtha' yas sprul pa mi yi mgon //
mkha' 'gro sde bzhi ma tshogs rol du khrid //
gu ru bde ba'i dngos grub bkra shis shog
/ces dang /
gzhan yang shis pa'i tshig phreng rgya cher brjod cing me tog char du bsnyil bas dge legs su bya'o //
de rnams kyi sgo nas snyigs dus kyi chos mdzad rnams bar chad gdug pa'i g.yul las rgyal zhing /
mchog thun dngos grub lo zla las mi 'gyangs par stsol ba zab mo'i sgrub thabs 'di'i dbang bskur thob pa'i phan yon yang /
gzhung las /
smin byed kun gyi yang zab gnad :
'brel tshad rkyen ngan bar chad zhi :
dngos grub sna re nges par thob :
mthar thug gu rus rjes 'dzin 'gyur :
zhes bsngags par mdzad pa yin la /
de lta bu'i dbang bskur thob pa nyid mi nyams par 'dzin pa dam tshig la rag las pa yin pas /
rdo rje theg pa spyi dang bye brag gis bsdus pa'i dam tshig rnams las mi 'da' bar tshul bzhin bsrung ba'i g.yar dam bzhes pa'i 'dun pa dang bcas 'di'i rjes zlos mdzod //
gtso bos ji ltar sogs /
gtang rag maN+Dal dang /
lus longs spyod 'bul /
dge bsngo rnams spyi ltar byas la slob ma gyes /
slob dpon gyis slar yang byin rlabs kha gso ba'i phyir hU~M sgrub nyid dbu nas lan gcig skyar /
rjes rim ni /
snang ba lha la grags pa sngags :
sogs brjod pas don gyi dgongs par la bzla /
ho :
bskyed pa'i lus snang sogs kyi lam khyer dang /
ho :
rtsa brgyud bla mas sogs bkra shis brjod cing dge legs rgya cher spel bas 'grub /
dmigs bsal tshogs mchod spro na mchod gtor spyi khyab bzhin bshams /
bgegs gtor bsngo ba /
byin 'beb dang /
mchod pa byin rlabs sogs 'dod na skyabs sems grub pa'i mtshams der gtang /
dngos gzhi bzlas pa dang /
don gyi dgongs pa gsal 'debs byas mthar /
tshogs mchod byin rlabs nas /
rta bro'i bar btang /
tshogs mgron rnams la mchod bstod rgyas par bya /
nongs bshags /
brtan bzhugs /
gshegs gsol rnams skabs sbyar mthar 'di nyid kyi rjes rim la 'jug
/mthar dge bsngo bkra shis bcas bya zhing /
tshogs mchod kyi 'don cha'ang tshig bdun bla sgrub dang /
gsang thig bla sgrub gang rung nas blang ba nyid 'brel chags pa yin la /
cho ga'i las rim gzhan 'dir rdzogs chen a ti'i dgongs pa nyid gtso cher mdzad pa'i dbang gis ma hA spyi dang bstun dgos pa ma yin no /
khro rgyal mthu stobs dus mtha'i zhugs lce yis //
bar chad bdud sde'i tshang tshing thal bar byas //
grub pa gnyis kyi snang ba 'od po che //
skal ldan snying la mchog dga' sbyin gyur cig
/bdag ni skye kun o rgyan rdo rje 'chang //
pad+ma gar dbang gtsug na rab bsten nas //
mnyes pa gsum gyi zhabs tog phul du phyin //
sku gsung thugs kyi gsang mdzod 'dzin byed shog
/ces pa'ang nyer mkho'i zhabs tog tu dmigs pa dang /
rdo rje'i mched po khyung sprul pad+ma dbang chen gyi gsung bskul bzhin /
'jam mgon chos kyi rgyal po'i zhabs rdul spyi bor len pa'i skal bzang thob pa dus zhabs kyi sngags ban mkha' khyab rdo rje'am /
ming gzhan rang byung lhan skyes rdo rjer 'bod pas chu byi sprel zla'i shar phyogs kyi dga' ba gsum pa'i nyin sbyar ba shu b+haM/
sarba mang+ga laM//
bkris ///
/
