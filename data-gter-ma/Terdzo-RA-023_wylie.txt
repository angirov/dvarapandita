@#//
dpal pad+ma dbang chen yang gsang khros pa'i byin rlabs gtor ma'i dbang bskur dngos grub kun stsol zhes bya ba bzhugs so //
dpal ldan pad+ma gar gyi dbang /
khyab bdag bla ma la btud nas //
byin rlabs gtor ma'i dbang bskur ba //
dngos grub kun stsol 'dri bar bya //
'di la gsum /
sbyor ba /
dngos gzhi /
rjes so //
dang po ni /
stegs bu'i khar many+dzi'i steng du dpal gtor pad 'dab bzhi pa mtshams mtheb skyu dang ril bus bskor ba rgyan spros gang mdzes dang rta mgos mtshan pa'i rtser sku rten tsakli gtor gdugs dmar po rngam brjid dang ldan par bshams pa'i /
mdun du mchod gtor 'khor rang 'dra brgyad kyis bskor ba /
de'i mdun du bka' srung gi gtor ma /
sman raka phyi mchod sogs legs par bsham /
dkyil 'khor gyi byang shar du las bum bkod /
las byang rgyas bsdus ji ltar rigs pa'i gzhung bsrangs nas /
bdag mdun dbyer med kyi bskyed bzlas dang /
las bum du /
skad cig gis hrIHlas khro rgyal rta mgrin dmar po g.yas tsan+dan gyi be con nam mkhar 'phyar zhing /
g.yon sdigs mdzub thugs kar mdzad pa /
khro bo'i rgyan dang rnam 'gyur thams cad yongs su rdzogs par gsal ba'i sku las rdo rje bdud rtsi'i rgyun babs pas bum pa gang bar gyur /
rtsa sngags ci nus bzla /
mthar mchod bstod /
chos srung gi gtor bsngo /
tshogs 'khor sogs grub nas /
gnyis pa dngos gzhi ni /
slob ma rnams gral la 'khod /
gzhi bdag spyi gtor btang /
khrus bya /
bgegs phral /
srung 'khor bsgom pa rnams spyi ltar grub rjes /
'o nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang rin po che thob par bya ba dang /
gnas skabs su'ang 'gal rkyen bar du gcod pa thams cad zhi ba'i slad du byin rlabs dbang bskur gyi rim pa zab mo gsan nas /
don tshul bzhin du nyams su blang bar bgyi'o snyam pa'i byang chub mchog tu thugs bskyed pa dang /
chos gsan pa'i kun tu spyod pa rnams kyang legs par gsal btab ste gsan 'tshal /
de la 'dir gang gsan par bya ba'i chos ni /
rgyu pha rol tu phyin pa'i theg pa las khyad chos du ma'i sgo nas khyad par du 'phags pa'i 'bras bu gsang sngags rdo rje theg pa la'ang gsar rnying gi lugs srol mang du yod pa las /
da lam 'dir snga 'gyur rnying ma'i phyogs yin /
de la'ang rgyud sde dang /
sgrub sde gnyis su yod pa las /
sgrub sde yin /
sgrub sde la'ang 'jig rten dang 'jig rten las 'das pa'i bka' rnam pa brgyad du yod pa las /
sangs rgyas thams cad kyi gsung rdo rje rnam pa thams cad pa ye shes sgyu ma'i gzugs su shar ba bcom ldan 'das pad+ma dbang chen gyi skor yin zhing /
de la'ang bka' gter dag snang gi brgyud tshul tha dad pa las /
'dir ni gter ston sum tshogs kyis yer pa se ba lung nas spyan drangs pa'i nye brgyud gter ma dang /
slob dpon rin po che pad+ma 'byung gnas kyis dpal ldan grub thob 'dar 'phyar ba rin chen bzang po la dngos su gnang ba'i zab mo dag snang gi chos skor gnyis zung du 'brel zhing /
lam 'di la mkhas shing dngos grub brnyes pa'i rig 'dzin rtsal 'chang gi brgyud pa bar ma chad par byon pa /
bcom ldan 'das dpal pad+ma dbang chen yang gsang khros pa lha dgu'i byin rlabs gtor ma'i dbang bskur ba zab mo sgrub par byed pa yin /
de la'ang slob dpon gyis bgyi bar 'os pa rnams sngon du grub zin nas /
slob ma rnams kyi ngo skal du gyur pa la /
thog mar bla ma dang dpal pad+ma dbang chen tha mi dad pa la dbang bskur zab mo zhu ba'i yon du maN+Dal zhig phul mdzod /
de nas phyag snyim pa me tog dang bcas pas thal mo sbyar te gsol ba 'debs pa 'di'i rjes zlos lan gsum mdzod /
pad+ma sems gtso khyod la 'dud :
thar lam chen po bdag 'dod na :
de nyid dbang dang dngos grub stsol :
mgon po dpa' bor skyabs gsol gyis :
theg chen khang par gzhug pa dang :
mkhyen rab ye shes bdag la stsol :
rgyud dag par bya ba'i slad du /
mdun gyi nam mkhar bla ma dang gnyis su med pa'i bcom ldan 'das pad+ma dbang chen gyi dkyil 'khor la /
phyogs bcu dus bzhi'i rtsa gsum rgyal ba rab 'byams kyis bskor ba'i spyan sngar phyag 'tshal zhing skyabs su 'gro ba dang /
mchod pa 'bul zhing sdig pa bshags pa dang /
rjes su yi rangs shing don dam byang sems bskyed pa dang /
lus 'bul zhing yongs su bsngo ba ste /
yan lag brgyad kyi sgo nas tshogs gsag par bgyi'o snyam pa'i yid kyis 'di'i rjes zlos lan gsum mdzod /
rdo rje slob dpon sangs rgyas dpal /
sogs /
byin dbab pa'i slad du thugs dmigs 'di bzhin mdzod /
gtor ma 'di phyi gtor ma'i rnam pa la nang dbang chen gyi gzhal yas khang gru bzhi sgo bzhi dur khrod rdor ra me ri dang bcas pa mtshan nyid thams cad yongs su rdzogs pa'i nang /
dbus gru gsum dmar nag zla gam dmar po gsum pa /
de'i phyi rol du thod phreng dkar pos bskor ba /
de'i phyi rol du 'khor lo rtsibs bzhi pa /
sgo bzhir zla ba'i gdan dang bcas pa'i dbus su pad+ma nyi zla brtsegs pa'i gdan gyi steng du ru dra pho mo /
shar rtsibs la dri za pho mo /
lho rtsibs la grul bum pho mo /
nub rtsibs la klu dbang pho mo /
byang rtsibs la gnod sbyin pho mo'i gdan gyi steng du /
dbus su bcom ldan 'das pad+ma dbang chen sku mdog dmar nag zhal gsum phyag drug zhabs bzhi pa /
rtsa ba'i zhal dmar nag
/zhal g.yas dkar ba g.yon zhal ljang ba /
zhal re re la dmar la zlum pa'i spyan gsum gsum dang ldan pa /
zhal bsgrad cing mche ba bzhi gtsigs pa /
ljags 'dril zhing khro gnyer 'bar ba /
dbu skra kham nag gyen du 'khyil pa'i spyi bor rta mgo ljang khu rngog ma dmar po /
phrum phrum ser po /
zhur dkar po /
rta skad drag po lhang lhang 'tsher ba /
smin ma dang sma ra ag tshom me ltar 'bar ba /
phyag g.yas kyi dang po pad+ma 'bar ba 'dab ma brgyad pa dang /
g.yon gyi dang po b+han+d+ha khrag gis gang ba bsnams pas yum la 'khyud pa /
g.yas gnyis pas lcags kyu /
g.yon gnyis pas rgyu zhags /
g.yas gsum pas tsan+dan gyi be con /
g.yon gsum pas ral gri rab tu 'bar ba 'phyar stabs su 'dzin pa dang /
thod pa skam po lnga'i dbu rgyan dang /
tshal bu'i dpung rgyan /
skam rlon rnyid pa ste thod 'phreng tshar gsum gyi do shal dang /
zhing chen dang glang chen ko rlon gyis stod g.yogs pa /
stag lpags rlon pa'i sham thabs gsol zhing /
sbrul dang rin po che dang rus pas brgyan pa /
khrag zhag thal chen gyi tshom bus spras shing /
khams gsum las rnam par rgyal ba'i rdo rje khyung gshog sngon pos bar snang khyab pa /
sgeg pa dpa' ba mi sdug pa //
dgod dang drag shul 'jigs su rung //
snying rje rngams dang zhi ba ste //
gar dgu'i nyams dang ldan pa'i zhabs g.yas gnyis bskums shing g.yon gnyis brkyangs pa'i gyad kyi dor thabs su bzhugs pa /
de'i pang na yum pad+ma gar gyi dbang phyug ma sku mdog mthing nag zhal gcig phyag gnyis ma /
g.yas pas mi snying rlon pa bzung nas yab kyi mgul nas 'khyud cing /
g.yon pa thod pa khrag gis bkang ba yab kyi zhal du stob pa /
spyan gsum khrag mig tu blta ba /
zhal bsgrad cing mche ba gtsigs pa /
ral pa nag po mun ltar 'thib pas sku rked yan chad non pa /
mi mgo skam po lnga yis dbu brgyan cing /
rlon pa lnga bcu'i do shal can /
rin po che dang rus pas brgyan pa /
gzig gi pags pa'i sham thabs gsol ba /
zhabs g.yas brkyang g.yon bskum pas yab la 'khril ba /
yab yum gnyis ka'ang nyi ma stong las lhag pa'i gzi 'od 'bar ba /
bskal pa'i me ltar 'khrugs pa'i ye shes kyi me dpung rab tu 'bar ba'i klong dkyil na bzhugs pa /
shar rtsibs la rdo rje dbang chen dkar po /
lho rtsibs la rin chen dbang chen ser po /
nub rtsibs la pad+ma dbang chen dmar po /
byang rtsibs su phrin las dbang chen ljang gu
/de thams cad kyang zhal gcig phyag gnyis pa /
phyag g.yas pa rnams kyis rdo rje /
rin po che /
pad+ma /
ral gri
/g.yon pa rnams kyis dbyug to lcags kyu zhags pa kha T+wAM rtse gsum 'dzin pa /
dpal gyi chas brgyad dang ldan pa /
ye shes kyi me 'bar ba'i dbus na bzhugs pa /
shar sgor lcags kyu ma dkar mo /
lho sgor zhags pa ma ser mo /
nub sgor lcags sgrog ma dmar mo /
byang sgor dril bu ma ljang gu
/de thams cad kyang phyag g.yas lcags kyu /
zhags pa /
lcags sgrog
/dril bu dang /
g.yon thams cad mi'i tsit+ta thogs pa /
zhabs gnyis 'gying stabs kyis me 'bar ba'i dbus na bzhugs pa'i /
dbu gtsug tu brgyud pa'i bla ma rnams kyang bzhugs pa'i /
gnas gsum yig 'bru gsum las 'od zer 'phros pas rang bzhin gyi gnas nas bcom ldan 'das pad+ma dbang chen yab yum la sangs rgyas dang byang chub sems dpas bskor ba dpag tu med pa spyan drangs /
mdun bskyed dang khyed rang rnams la sib sib thim pas lha sngags chos sku'i ye shes kyis rgyud byin gyis brlabs pa'i thugs mos mdzod /
e /
chos kyi dbyings nas sku bzhengs pa :
dbang chen khros pa'i rgyal po bzhengs :
dbus kyi ye shes gzhal yas nas :
pad+ma dbang chen gshegs su gsol :
dga' bzhi bde bzhi'i gzhal yas\u0f8e
yum chen khro mo gshegs\u0f8e
gar gyi dbang phyug gshegs su\u0f8e
phyogs bzhi 'khor lo 'bar ba'i rtsibs steng nas :
sprul pa'i khro rgyal bzhi rnams gshegs\u0f8e
sgo bzhi gnas kyi gzhal yas nas :
sgo skyong khro mo bzhi rnams gshegs su gsol :
oM e h+ye hi b+ha ga wAn ma hA kA ru Ni kA dr-i sh+ya hoH
sa ma ya satwam /
oM badzra ar+g+haM nas /
shab+da AHhU~M gis phyi mchod dang /
ma hA pany+tsa a mr-ita kha raM khA his bdud rtsi dang /
ma hA rak+ta kha raM khA his rak+ta dang /
ma hA ba liM ta kha raM khA his gtor ma rnams 'bul /
zhing khams thams cad dbang drag gzhal yas khang //
phung po khams dang skye mched ye shes lha //
sku lnga ye shes lnga yi rang bzhin can //
tshad med bzhi dang phrin las rnam bzhir ldan //
thugs rje khros pa khro bzhad rngam pa'i zhal //
yab yum gtso 'khor bcu la phyag 'tshal bstod //
ces bstod /
de nas dngos gzhi byin rlabs gtor ma'i dbang bskur zhu ba'i slad du gsol ba 'debs pa 'di'i rjes zlos lan gsum mdzod /
khro rgyal rngam chen rta mchog dpal :
dpal gyi sku gsung thugs mchog las :
mchog gi dngos grub ye shes dbyig :
dus 'dir skal ldan bdag la stsol :
ces gsol ba btab nas thugs dmigs 'di bzhin mdzod /
gtor ma lhar gsal ba khyed rang rnams kyi spyi bor spyan drangs shing byin gyis brlabs pa la brten nas /
sku dgyes pa'i gar mdzad /
gsung sngags kyi rang sgra sgrog
/thugs mkhyen brtse nus pa'i ye shes bsam gyis mi khyab pa'i 'od zer kha dog sna tshogs 'phros /
khyed rang rnams kyi lus sems la zhugs pas rkyen phyi nang gi bar du gcod pa thams cad zhi zhing /
tshe bsod dpal 'byor ye shes thams cad gong nas gong du 'phel zhing rgyas par mdzad /
mthar thug ye shes lha yi sku gsung thugs yon tan phrin las mi zad pa rgyan gyi 'khor lo dang dbyer med par byin gyis brlabs pa yin snyam du thugs mos brtan po gnang bar zhu /
hrI:
rmad du byung ba dpal gyi gtor ma 'di :
DA ki chos skyong dam can mchod pa'i phyir :
skal ldan slob ma rigs kyi bu khyod la :
rmad byung mchod pa gtor ma'i dbang skur bas :
dam can 'du zhing mthu rtsal ldan par shog :
gtor ma spyi bor bzhag la /
ma hA ba liM ta hU~M khA hi /
a b+hi Shiny+tsa hU~M/
chos sku snang ba mtha' yas /
longs sku pad+ma dbang chen /
sprul sku mtsho skyes rdo rje /
dpal ldan grub thob 'dar 'phyar /
bo dong pa brtson 'grus rdo rje /
nyan chen bsod nams brtan pa /
mkhan chen chos rgyal dpal bzang /
kun mkhyen dpal ldan seng ge /
chos rje rin chen bkra shis /
rtogs ldan yon tan mgon po /
bla chen chos dpal bzang po /
byams pa rdo rje rgyal mtshan /
mus chen rnam rgyal bzang po /
'khrul zhig dkon mchog bzang po /
dran mchog rat+na badzra /
mus chen dkon mchog dpal bzang /
'khrul zhig dkon mchog bzang po /
sngags 'chang phyag na rdo rje /
bla ma gu ru rin po che /
rgyal sras bde ba bzang po /
'jam dbyangs kun mkhyen phrin las /
dbang chen bstan 'dzin dar rgyas /
rig 'dzin ngag dbang phrin las /
'dar ston ngag dbang 'jigs bral /
'dar ston pad+ma bdud 'dul /
bdag cag gi dpal ldan bla ma dam pa khyab bdag pad+ma dbang chen blo bzang bstan pa'i nyi ma'i bar du byon pa'i rtsa ba dang brgyud par bcas pa'i rig 'dzin bla ma dam pa rnams dang /
yi dam dkyil 'khor gyi lha tshogs /
gnas gsum gyi dpa' bo mkha' 'gro
/chos srung dregs byed rgya mtsho'i tshogs dang bcas pa rnams kyis rdo rje'i slob ma 'di rnams la byang chub ma thob kyi bar du bsrung ba dang /
bskyab pa dang /
sba ba dang /
byin gyis brlab par mdzad du gsol /
'di rnams la steng gdon gza' dang rgyu skar /
'og gdon klu gnyan sa bdag
/bar gdon rgyal btsan 'byung po'i gnod pa la sogs pa /
gdon bgegs kyi gnod pa thams cad bsrung ba dang /
zhi ba dang /
tshar gcad par mdzad du gsol /
gzhan yang nad gdon bar chad mi mthun pa'i phyogs thams cad zhi zhing bsrung ba dang /
mthun rkyen srid zhi'i dge legs thams cad gong nas gong du 'phel zhing rgyas te /
mthar thug tshe 'di nyid la dpal pad+ma dbang chen rta mchog rol pa'i go 'phang thob par byin gyis brlab tu gsol /
lha sngags brjod la gtor ma gnas gsum du bzhag cing /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
zhes brjod /
de ltar byin gyis brlabs pas khyed rang rnams dpal dbang chen yang gsang khros pa'i skur gyur pa'i mos pa mdzod /
de nas bzlas lung gi slad du /
thog mar mdun bskyed kyi lha la gsol ba 'debs pa ni slob dpon gyis bgyi bar gda' ste /
mgon po 'di la bstsal lags kyis //
'di la 'go bar mdzad du gsol //
lan gsum /
slar yang khyed rang rnams kyis gsol ba 'debs pa 'di'i rjes zlos lan gsum mdzod /
mgon po bdag la bstsal lags kyis //
bdag la 'go bar mdzad du gsol /
zhes gsol ba btab pas mdun bskyed yi dam gyi thugs ka'i sngags phreng las gnyis pa zhig chad /
zhal nas thon /
khyed rang rnams kyi zhal du zhugs /
thugs ka'i sa bon gyi mthar 'khod pa'i mos pa dang bcas te sngags 'di'i rjes zlos lan gsum mdzod /
snying po lan gsum /
rkyen sel tsam la bzlas lung 'di ma byas kyang rung /
mthar gtor ma'i lha tshogs 'od du mer gyis zhu /
khyed rang rnams kyi spyi bo nas mar sib kyis zhugs pas /
snying pad+ma 'dab brgyad kyi steng na yod pa'i sa bon sngags phreng dang bcas pa la thim /
de las 'od zer 'phros pas lus thams cad 'od dmar pos khengs /
ba spu'i bu ga tshun chad rdo rje'i go khrab zhu blugs su gtams pas phyin chad nad gdon nyer 'tshe gang gis kyang glags mi rnyed par bsrung bar byas pa'i mos pa mdzod /
oM badzra rak+Sha rak+Sha swA hA/
zhes brjod cing gtor ma spyi bor bzhag
/shis pa brjod /
rjes dam tshig khas blang ba ni /
des gtor dbang zab mo legs par gsan grub pa yin pas /
dam tshig dang sdom pa tshul bzhin du bsrung bar bgyi'o snyam pas 'di'i rjes zlos lan gsum mdzod /
gtso bos ji ltar sogs /
dbang skur yongs su rdzogs par thob pa'i gtang rag gi yon du maN+Dal zhig 'bul bar zhu /
slar yang lus longs spyod dang bcas pa 'bul na cha shas nas longs spyad du gsol snyam pas 'di'i rjes zlos lan gsum mdzod /
deng nas brtsam ste sogs /
de ltar na de rnams kyi sgo nas dpal dbang chen yang gsang khros pa'i byin rlabs gtor ma'i dbang skur legs par gsan pa yin pas /
de las byung ba'i dge tshogs sems can gyi don du bsngo ba lhan cig tu mdzad par zhu //
bsod nams 'di yis sogs brjod la slob ma rnams rang gnas su gtang /
rjes chog las byang gi dkyus bzhin bya'o //
yang nad pa sogs kyi don du brgya tshar byed na /
thog mar bzlas lung gi bar sngar bzhin tshar gcig gi rjes /
slar yang thugs dmigs 'di bzhin du mdzod /
gtor ma 'di nyid dpal pad+ma dbang chen yang gsang khros pa lha dgu'i dkyil 'khor la /
rtsa gsum chos srung rgya mtshos bskor ba khyed rang rnams kyi spyi bor spyan drangs shing sogs gong bzhin la /
chos sku snang ba mtha' yas /
longs sku pad+ma dbang chen /
sprul sku mtsho skyes rdo rje /
dpal ldan grub thob 'dar 'phyar nas /
bdag cag gi bla ma dam pa'i bar du byon pa'i rtsa ba dang brgyud par bcas pa'i bla ma yi dam mkha' 'gro chos skyong srung ma'i tshogs dang bcas pas /
rdo rje'i slob ma 'di rnams byang chub ma thob kyi bar du 'gal rkyen phyi nang gi bar du gcod pa thams cad zhi ba dang /
mthun rkyen mchog dang thun mong gi dngos grub ma lus pa thob par byin gyis brlab tu gsol /
rtsa sngags kyi mthar /
kA ya sid+d+hi sogs brjod /
spro na bkra shis tshigs bcad re bya /
mthar bzlas lung sogs gong bzhin bya /
gsum pa rjes ni /
bdag bskyed la mchod bstod nongs bshags go cha bgo ba bsngo smon shis brjod sogs spyi ltar bya'o //
zhes pa'ang 'dar ston pad+ma dbang chen gyi zhal snga nas tshul 'di+i'i bka' drin nos pa'i skabs /
'dar 'phyar ba pad+ma bdud 'dul gyis mdzad pa'i gtor dbang gi cho ga las nyung gsal snying por dril ba'i tshul gyis dben pa'i sgrub gnas bsam gtan gyi sbugs su   'jam dbyangs mkhyen brtse'i dbang po   zin bris btab pa dge legs mchog tu gyur cig /

//
