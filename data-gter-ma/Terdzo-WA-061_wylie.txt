@#//
thugs sgrub bar chad kun sel las /
rigs bdag snang ba mtha' yas kyi las tshogs bla tshe slu ba'i cho ga kun skyob dpal 'bar zhes bya ba bzhugs so //
tshe yi rang bzhin mi 'gyur ba //
nyams pa 'gugs pa'i byin rlabs kyi //
gzi brjid lcags kyu mkha' mthar spro //
bla ma tshe dpag med la 'dud //
don zab khyer bde DA ki nI'i //
zhal gyi ngad pa ma yal ba //
sngags shes snying gi dpyid 'di yang //
gzhan la phan phyir rnam par bkrol //
de la 'gro ba rnams kyi bla dang tshe srog ni pi waM gi rgyud dang sgra bzhin gnas par grags shing /
bla 'gyur med du brtan na tshe srog ring por 'tsho la /
bla yar na tshe'i gtod phur grol ba dang /
cung zad nyams pas kyang nad sogs tshe'i rgyun la bar du gcod pa'i rkyen 'byung ba gtsug lag gi gzhung las bshad cing /
'on kyang sngags kyi thabs dang rig pa sbyar bas yar ba 'gugs shing nyams pa gso ba sogs dka' ba med par 'grub pa yin pas tshul 'di la 'jug par rigs te /
rtsa ba'i gzhung las /
bla ni tshe srog rten yin phyir :
de nyid nyams dang yar ba dang :
gdon bgegs 'byung pos phrogs pa las :
glo bur 'chi ba 'byung bas na :
slu ba'i thabs 'dir brtson par bya :
zhes 'byung ngo //
de la gsum /
sbyor pa bcas bsham gyi bya ba /
dngos gzhi gyer bzlas kyi rim pa /
rjes las kyi mjug bsdu ba'o //
dang po la bzhi /
bla yi rten bca' ba /
slu byed glud mdos bsham pa /
srung ba'i go cha bstar ba /
nyer mkho'i yo byad bsdog pa'o //
dang po ni /
'chi med tshe'i dkyil 'khor gtor mchod bkod pa'i bye brag gzhung gsal dang /
gzhan yang sku rten spyan gzigs sogs bag dro lhun chags pa bya /
slar rten 'brel brtag pa'i skabs sbyin bdag dngos nye drung du yod na de nyid sdod dgos pa yin yang /
lag len bde khyad du dkyil 'khor pa'i g.yon phyogs su gtsang ma'i gdan ser po la bsgrub bya'i zhwa'am gos dri ma can khams skyed dar ras kyis dril ba khrus chab dang spos kyis bsangs pa dang lhan cig
/pho la pho lug rkang g.yas /
mo la mo lug rkang pa g.yon pa'i bla rkang dar dmar gyis dril ba bzhag
/de'ang god sha sogs ma yin pa bshas sha la byed /
de'i mdun du zangs dkar skyon med kha bal dkar gyis dkris pa'i nang du chu sna rnyog pa med pa bla mtsho'i tshul du blugs pa'i dbus /
khams mthun gyi rtsis byugs pa'i phor pa gas chag med par mar zan la chos sman bsres pas bla lug pho mo'i skye mched go ma ldog pa khong stong du bcos pa'i snying ga'i thad du bla rten gsum gzhug pa ni /
srog gi rten rgya shog la gur gum gyis rtsa sngags sham bur /
ha badzra ang+ku sha d+hA ki nI dza :
ri rat+na pA sha d+hA ki nI hU~M:
ni pad+ma s+pho Ta d+hA ki nI baM:
sa karma gaN+De d+hA ki nI ho :
tshe b+h+rU~M:
g.yu b+h+rU~M:
bin+d+hu b+h+rU~M:
A yur puN+ye dz+nyA na b+h+rU~M:
ming 'di zhes bya ba'i bla tshe srog gsum nyams pa :
yar ba :
brkus pa :
phrogs pa :
khyer ba thams cad rten 'di la mchis par gyur cig :
dzaHhU~M baM ho :
zhes bris pa rang sngags dang rten 'brel snying pos rab tu gnas la dbu nas nang bstan du dril /
bla rten bla g.yu 'od 'bar /
tshe rten nas dkar mo skyon med bsgrub bya'i lo grangs bcas srog skyed pa'i dar gyis dril te blang bzhag bde ba'i thabs byas te gzhug go
/gnyis pa slu byed glud mdos ni /
zangs gzhong sogs rin po che'i snod du 'bru gtsang ma'i ngar phye la bsgrub bya'i 'dra glud rab khru gang /
'bring rkang gang /
tha ma mtho gang las mi chung ba mdzes shing skye mched rdzogs la rang mthun zhwa gos rgyan gyis spras pa /
lag gnyis yas len gar stabs kyi phyag rgya can /
'dzom na zer sgro'i skra
/lung tang mig
/mgron bu'i so /
gro ga'i snyan /
dar dmar ljags /
khog stod gser /
khog smad g.yu /
zho sha'i snying /
dbang lag dang zangs lcags kyis rkang lag la sogs pa glud rabs rnams nas bshad pa'i rdzas gnas so sor blan /
pho la stag pa'i byang bur pho khram lo grangs btab pa phrag g.yas su gzug
/mo la glang ma'i byang bur mo khram lo grangs btab pa phrag g.yon du gzug
/rgyab tu khams mthun gyi 'phrod ldan 'ja' ris nam mkha' dang rgyang bu /
g.yas su mda' bkra
/g.yon du 'phang bkra
/mdun du mar me gsum /
mtha' bskor du yul mkhar 'dod yon dkor cha spyan gzigs sna tshogs bris pa'i shing ris bcu gsum gzug
/ma 'dzom na 'ja' ris kyi shing ris gcig dang /
'dod yon rnams zan la spar du btab ste bskor /
gang ltar mthar glud chung spar du btab pa brgya rtsa brgyad /
bshos bu de'i grangs mnyam mam bcu /
lus la dril ba'i zan gyi changs bu sogs bzhag
/g.yas su lho rdzas tshos btsod zhu mkhan /
g.yon du byang rdzas lan tshwa bul tog
/rgyab tu la rdzas tshwa la dang la btsas kyi rdo /
mdun du klung rdzas g.yer sgog dang zam shing dum bu sogs kyang bsags /
dar zab rin po che'i rigs bsgrub bya'i 'byor pa dang bstun par glud du brdzang zhing /
kun la 'bru sna /
shel tshig
/zas sna /
gser skyems kyi snod 'dzom na bcu /
ma 'dzom na gcig dang chang rgod gtsang ma 'du byas te /
dkyil 'khor gyi mdun phyogs stegs dma' bar glud mdos bshams pa'i mdun du gser skyems kyi snod sogs bkod /
zhag grangs bsgrub pa'i skabs 'byor pa che na glud chung brgya rtsa nyin re bzhin brdzang grub na legs pas de ltar 'du bya'o //
gsum pa srung ba'i go cha bstar ba ni /
gsung rig pa la brten nas tshe bsring ba'i skabs su bshad pa'i srung ba'i 'khor lo bzhi ldan dar gyis dril ba dkyil 'khor dbus su bkod la phrin las skabs bskyed bstim nan tan bya /
do gal che na gri lcags kyi sor gdub gnyis bcos te de mnyam bzhag
/de dag mi 'grub na dar dmar la rdo rje'i mdud pa btab pa tsam bkod do //
bzhi pa nyer mkho'i yo byad ni /
sngon gtor dang rgyun gyi gtor 'bul /
tshogs kyi yo byad /
spros pa la dga' na /
rten la brtag pa la mkho ba'i lha gzugs thod dkar po bcings shing 'jol ber dkar po zhi 'dzum can /
bdud gzugs thod dang ber nag khro gnyer can /
rang mdog dar mdung re drung du bzhag pa dang shwa dkar nag shwa gdan bcas /
rde'u dkar nag rnams dang /
me tog gu gul spos rol sogs tshags su tshud par bya'o //
gnyis pa dngos gzhi la bzhi /
phrin las kyi gzhung bsrang ba /
las sbyor kyi bzlas dmigs khyad par du bya ba /
bla bdud la yas stags bsngo ba /
bla 'gugs shing tshe sba ba'o //
dang po ni /
tshe'i phrin las rgyas par btang ste gtso 'khor bsnyen bzlas ci 'grub bya'o //
gnyis pa ni /
gzhung gi bzlas pa 'os 'tsham stong tshigs bcas grub pa dang /
rang nyid dkyil 'khor gtso bo las :
'od 'phros mgyogs ma'i thugs rgyud bskul :
de dag thugs nas 'od zer dang :
sprul pa yang sprul pho nya'i tshogs :
grangs med nyi zer rdul ltar 'phros :
steng 'og phyogs mtshams kun tu khyab :
bsgrub bya'i bla tshe nyams pa dang :
brkus dang phrogs dang khyer ba rnams :
rang dbang med par bsdus byas te :
'od zer 'ja' tshon sna lnga dang :
thig le yig 'bru'i rnam pa yis :
rten dang rdzas la thim pa'i mod :
bla tshe nyams pa sor chud nas :
'chi med tshe dbang 'grub par gyur :
oM a mA ra Ni dzI ban+ti ye swA hA:
oM hU~M trAM hrIHA:
mUM lAM mAM pAM tAM:
ha ri ni sa d+hA ki nI dzaHhU~M baM ho :
tshe b+h+rU~M:
g.yu b+h+rU~M:
bin+d+hu b+h+rU~M:
A yur puN+ye dz+nyA na b+h+rU~M:
zhes dmigs bzlas kyi dngos gzhi yin pas ci 'grub bya'o //
thun mthar gsol gdab dang tshe 'gugs bya ba ni nyams su len bya'i dngos gzhi yin pas thun gsum mam bzhi gang byed la /
thog mar thun gcig gong smos ltar dang /
thun rjes ma rnams la las byang gi mtshams srung nas tshe 'gugs kyi bar du bskyar /
thun phyi mar tshe 'gugs grub pa dang tshogs 'khor /
spyi bye brag gi gtor 'bul bcas rdzogs par bya'o //
gsum pa bla bdud la yas stags bsngo ba la gsum /
byin gyis brlab pa /
mgron 'gugs pa /
yas stags bsngo ba'o //
dang po ni /
bdag nyid ngo bo dkyil 'khor gyi gtso bo /
rnam pa las byed kyi lha so so'i nga rgyal du 'phos la /
bdag nyid bcom ldan shAkya thub //
phyag rgya'i yi ge a dkar las //
'od 'phros gtor rdzas dngos 'dzin gyi //
dri ma sbyangs nas stong par gyur //
thal mo khong stong sbyar la /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haMH
lan gsum re re bzhin phyag rgya bkrol nas se gol gtogs pa phyi ma rnams la'ang 'gre
/chos nyid rnam dag phyag rgya sngags //
ting 'dzin bden pas gtor rdzas kyi //
'bag btsog nyams grib nyes skyon dang //
mtshan 'dzin dri ma dag gyur cig
/bdag nyid bcom ldan rnam snang mdzad //
phyag rgya'i yi ge khaM sngon las //
'od 'phros gtor rdzas zad med mdzod //
nam mkha'i khams kun khyab par gyur //
thal mo sbub stong du sbyar ba'i tshigs bar pa rnams bcag pa rin chen sgrom bu'i phyag rgya smin mtshams su bskor zhing /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
nam mkha' mdzod kyi phyag rgya sngags //
ting 'dzin bden pas gtor rdzas rnams //
bskal pa'i bar du zad mi shes //
rgya che nam mkha' gang gyur cig
/bdag nyid bcom ldan bdud rtsi 'khyil //
phyag rgya'i yi ge hrIHdmar las //
'od 'phros gtor rdzas ye shes kyi //
bdud rtsi chen po'i rang bzhin gyur //
mthe bong bsnol /
sor mo gzhan rnams gshog pa ltar gdengs pa kha'i thad du bzhag la /
oM badzra a mr-ita kuN+Da lI ha na ha na hU~M phaT/
bdud rtsi thal sbyor phyag rgya sngags //
ting 'dzin bden pas gtor rdzas rnams //
bdud rtsi ye shes lnga yi dngos //
'chi gsos dug lnga'i sman gyur cig
/bdag nyid bcom ldan rin chen 'byung //
phyag rgya'i yi ge trAM ser las //
'od 'phros gtor rdzas 'dod yon lnga //
so so'i mos pa ji bzhin gyur //
lag pa gnyis mdzub mo bsgrengs pa'i khu tshur g.yon snying gar bzhag
/g.yas brkyang te rdzas la gtod pa'i tshul byas la /
na maHsarba ta thA ga ta a ba lo ki te oM sam+b+ha ra sam+b+ha ra hU~M/
rgya chen shugs ldan phyag rgya sngags //
ting 'dzin bden pas gtor rdzas rnams //
dbang po'i spyod yul tshim byed pa'i //
'dod yon sna tshogs char 'beb shog
/bdag nyid bcom ldan don yod grub //
phyag rgya'i yi ge hA ljang las //
'od 'phros mchog dman skal pa bzhin //
'thab rtsod med pa thob par gyur //
lag g.yas rdo rje khu tshur snying gar bcang /
g.yon pa mchog sbyin gyi phyag rgyas snod 'degs pa'i tshul byas la /   'di go ldog pa'ang snang /
oM dz+nyA na a ba lo ki te sa man+ta s+pha ra Na rasmi b+ha ba sa ma ya ma hA ma Ni du ru du ru hr-i da ya dz+wa la ni hU~M/
ye shes skar mda'i phyag rgya sngags //
ting 'dzin bden pas mgron rnams kun //
pham rgyal 'khrugs rtsod med par thob //
dgyes shing re ba gang gyur cig
/bdag nyid bcom ldan rdo rje 'dzin //
phyag rgya'i yi ge dzaHdmar las //
'od 'phros mgron rnams dbang du 'dus //
phrin las gang 'dod sgrub par gyur //
lag gnyis sor mo nang du bsnol ba'i khu tshur ngos mthe bong gnyis bshibs te brkyang pa spyi bor bskor te /
na maHsa man+ta bud+d+hA nAM gra he shwa ri pra b+ha dz+yo ti ni ma hA sa ma ya swA hA/
dbang bsgyur 'khor lo'i phyag rgya sngags //
ting 'dzin bden pas mgron rigs kun //
bdag gi dbang 'dus gang bcol las //
sgrub pa'i sdongs grogs mdzad gyur cig
/mthar /
na mo /
bdag gi bsam pa'i stobs dag dang //
de bzhin gshegs pa'i sbyin stobs dang //
chos kyi dbyings kyi stobs rnams kyis //
lan chags mgron rnams brngan pa dang //
sems can kun la phan gdags slad //
don rnams gang dag bsam pa kun //
de dag thams cad ci rigs pa //
'jig rten khams ni ma lus par //
thogs pa med pa 'byung gyur cig
/ces bden pa'i stobs kyis byin gyis brlab bo //
gnyis pa mgron 'gugs pa ni /
spos gsur rol mo dbyangs snyan bcas /
na mo :
byin rlabs rtsa ba bla ma dang :
rkang gnyis gtso bo rdzogs sangs rgyas :
zhi ba chags bral dam pa'i chos :
tshogs mchog 'phags pa'i dge 'dun gyi :
bden pa'i stobs dang mthu rtsal gyis :
rgyu sbyor yon gyi bdag po yi :
bla dang tshe la brku ba dang :
srog gcod mdangs 'phrog 'chi bdag bdud :
gdon bgegs 'byung po'i sde tshogs kun :
mthun pa'i yas la spyan 'dren na :
zhi zhing phan pa'i sems bskyed nas :
gnas 'dir myur du gshegs su gsol :
sarba lo ka big+h+nAn A kar+Sha ya dza dza :
zhes spyan drangs pas /
bdud chen bzhi /
bgegs kyi rgyal po /
bla gshed sde gnyis gtso bor gyur pa'i thog ma med pa nas lan chags shing bla dang tshe srog rku 'phrog bcom pa'i gdon bgegs thams cad mdun du na bun 'thibs pa ltar /
byams pa'i sems dang ldan pas bdag gis ci bsgo ba'i bka' nyan cing glud yas rnams mgu ba'i yid kyis len par gyur /
gsum pa yas stags bsngo ba la gnyis /
rgyud kyi rdo rje'i tshig gis spyir bsngo ba dang /
bla bdud so so la smreng nas bkrol te rgyas par bsngo ba'o //
dang po ni /
glud chung brgya rtsa nyin re bzhin brdzang rgyu yod skabs /
gtor chen mdun lcogs stegs lta bur snod re re bzhin bshams la 'don tshig dang bstun chu sbreng ba dang /
tshig mthar snod chen gzhan du blugs /
grangs rdzogs pa chu bo chen po'i gzhung du bskyal /
zur du ma 'dzom na glud chen mthar bkod pa rnams la dmigs te gang ltar thog mar /
oM AHhU~M:
lan gsum gyis byin brlabs /
gshegs bzhi'i mtshan brjod /
sam+b+hA ra lan bdun gyis bsngos la /
hU~M:
khyer cig khyer cig 'byung po rnams :
mi bas glud bzang 'di khyer la :
rgyu sbyor yon bdag bla tshe la :
sred dang chags dang zhen pa dang :
dran dang bzung dang bsam dang reg :
glod dang zhi dang grol bar mdzod :
ces glud re re bzhin tshigs bcad tshar re re ste brgya rtsa brgyad tshang bar bya'o //
gnyis pa smreng bkrol te rgyas par bsngo ba ni /
dbyangs rol bcas /
hU~M:
stong gsum 'jig rten thams cad kyi :
steng 'og gnyis kyi bla bdud ni :
tshangs pa nyi zla lto 'phye che :
dbang chen la sogs gdon gyi sde :
gza' dang rgyu skar dpal mgon 'khor :
'gram 'khrug byed pa lnga ser sogs :
gdon chen ma lus thams cad la :
rgyu sbyor mi bu bslu ba'i phyir :
rin chen sna tshogs gzhong pa'i nang :
ngar gyi mi pho gzugs mdzes pa :
dar dang rin chen rgyan gyis mdzes :
phyag rgya sngags kyis byin brlabs pas :
khams dang skye mched lhun gyis grub :
ting nge 'dzin gyi rnam 'phrul las :
blo gros stobs rtsal phun sum tshogs :
dka' zhing dkon pas btsal ba yi :
'jig rten 'dod rgu'i nor gyis bskor :
snang srid lha 'dre'i phyag tu 'bul :
gzhan yang nam mkha' gzhal yas khang :
rgyang bu 'phan gdugs rgyal mtshan te :
mda' bkra skyes pa stag chas dang :
'phang bkra mo btsun gser g.yus brgyan :
shel tshig khri dkar rta nor lug :
dar zab na bza' sprin ltar gtibs :
bshos bu zhal zas ri ltar spungs :
gser skyems btung ba mtsho ltar bskyil :
mdor na phyi nang snod bcud kyi :
'dod yon thams cad mdos su bshams :
snang srid lha 'dre'i phyag tu 'bul :
phan pa'i sems kyis bzhes nas kyang :
bu lon lan chags byang ba dang :
'khon pa dang ni 'khrugs pa zhi :
'gras pa zlums la bla tshe gtod :
zhi dang bkra shis mdzad du gsol :
hU~M:
stong gsum 'jig rten thams cad kyi :
shar gyi phyogs kyi bla bdud ni :
dri za lag na rdo rje thogs :
dkar po lha gdon tshogs kyis bskor :
bdun zur byed pa stag yos lo :
de la 'khor ba'i spar kha zin :
'gram 'khrug byed pa gsum mthing sogs :
gdon chen ma lus thams cad la :
rgyu sbyor mi bu sogs gong gis 'gre
/hU~M:
stong gsum 'jig rten thams cad kyi :
shar lho phyogs kyi bla bdud ni :
me lha lag na phreng ba thogs :
nag po bdud sde'i tshogs kyis bskor :
bdun zur byed pa 'brug gi lo :
de la 'khor ba'i spar kha zon :
'gram 'khrug byed pa bzhi ljang sogs :
gdon chen ma lus thams cad la :
rgyu sbyor mi bu sogs /
hU~M:
stong gsum stong gi 'jig rten gyi :
lho yi phyogs kyi bla bdud ni :
gshin rje lag na be con 'chang :
ser po gshin rje'i gdon gyis bskor :
bdun zur byed pa rta sbrul lo :
de la 'khor ba'i spar kha li :
'gram 'khrug byed pa dgu dmar te :
gdon chen ma lus thams cad la :
rgyu sbyor mi bu sogs /
hU~M:
stong gsum stong gi 'jig rten gyi :
lho nub phyogs kyi bla bdud ni :
srin po lag na nad rkyal thogs :
dmar po btsan gyi gdon gyis bskor :
bdun zur byed pa lug gi lo :
de la 'khor ba'i spar kha khon :
'gram 'khrug byed pa gnyis nag sogs :
gdon chen ma lus thams cad la :
rgyu sbyor mi bu sogs /
hU~M:
stong gsum stong gi 'jig rten gyi :
nub kyi phyogs kyi bla bdud ni :
chu bdag lag na sbrul zhags thogs :
sngon po klu gdon tshogs kyis bskor :
bdun zur byed pa bya sprel lo :
de la 'khor ba'i spar kha dwa :
'gram 'khrug byed pa bdun dmar sogs /
gdon chen ma lus thams cad la :
rgyu sbyor mi bu sogs /
hU~M:
stong gsum stong gi 'jig rten gyi :
nub kyi phyogs kyi bla bdud ni :
rlung lha lag na ba dan thogs :
khro bo ma mo'i gdon gyis bskor :
bdun zur byed pa khyi yi lo :
de la 'khor ba'i spar kha khen :
'gram 'khrug byed pa drug dkar sogs :
gdon chen ma lus thams cad la :
rgyu sbyor mi bu sogs /
hU~M:
stong gsum stong gi 'jig rten gyi :
byang gi phyogs kyi bla bdud ni :
gnong sbyin lag na ne'u le thogs :
ljang gu rmu yi gdon gyis bskor :
bdun zur byed pa byi phag ste :
de la 'khor ba'i spar kha khaM:
'gram 'khrug byed pa gcig dkar sogs :
gdon chen ma lus thams cad la :
rgyu sbyor mi bu sogs /
hU~M:
stong gsum stong gi 'jig rten gyi :
byang shar phyogs kyi bla bdud ni :
dbang ldan lag na lcags kyu thogs :
thal skya rgyal po the brang bskor :
bdun zur byed pa glang gi lo :
de la 'khor ba'i spar kha gin :
'gram 'khrug byed pa brgyad dkar sogs :
gdon chen ma lus thams cad la :
rgyu sbyor mi bu sogs /
zhes so sor bsngos la mtshams rnams su shel tshig 'thor zhing gser skyems bstab par bya'o //
bzhi pa bla 'gugs shing tshe sba ba la gnyis /
dang po bla 'gugs pa'i sngags ni /
bdag mdun dkyil 'khor lha tshogs kyi :
thugs nas 'od zer dkar po ni :
zhi zhing bdud rtsi'i rang bzhin 'phros :
gdon tshogs rnams la phog pa yis :
rab zhi byang chub sems ldan gyur :
'od zer tshur 'dus lhan cig tu :
de rnams lag nas rgyu sbyor gyi :
bla tshe brkus phrogs yar ba kun :
bla rtags a nr-i b+h+rU~M yig dang :
thig le dkar 'tsher snum pa'i gzugs :
'od zer 'ja' tshon dang bcas bkug :
rten dang bsgrub byar dbyer med thim :
bla tshe nyams pa sor chud cing :
brtan g.yo'i tshe dpal thob par gyur :
zhes mos la /
oM rdzab rdzab rdzub rdzub b+hI tra slong slong nr-i khug dzaHdza :
zhes pa stong rtsa bzlas mthar bden stobs dmod pas 'gugs pa ni /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
ma hA gu ru pad+ma tshe dpag med pa'i lha tshogs 'khor dang bcas pa rnams kyi bka' bden pa dang /
bka' sdod chos skyong ma mo mkha' 'gro dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthus /
gtsug lag khang dang rgyal po'i pho brang /
grong khyer chen po'i srang mdo /
khrom chen po'i 'du sa /
lha srin gdug rtsub can gnas pa'i sa nas /
tshe dang ldan pa'i ming rus lo rtags 'di zhes bya ba'i bla tshe nyams pa dang /
yar pa dang /
stor pa dang /
bros pa dang /
'khyams pa dang /
gdon chen gyis phrogs pa /
gdon chung gis brkus pa /
byad ma lha srung gis khyer pa thams cad da lta nyid du rang gnas su khug cig
/ces lan gsum brjod la /
spro na phyag rgyun ltar las rdor gyis mda' dar khyer la skad gsang ji ltar 'os pas thog khang lta bu nas gong smos tshig gis nangs nub gung gnyis la phyogs bcur 'bod //
gnyis pa tshe sba bstim ni /
'od kyis lus gang sogs nas /
chos kyi dbyings su tshe sba ba'i bar dang /
rjes kyi bya ba dam can gtor 'bul /
mchod bstod nas bkra shis kyi bar las byang du bstan pa bzhin bya'o //
gsum pa rjes kyi las rim la'ang bzhi /
rten 'brel gyi pra ltas brtag pa /
glud gdon gnas su brdzang ba /
sbyin bdag la bla rten gtad pa /
cho ga'i rjes rim mtha' rgyas su bya ba'o //
dang po la gsum /
bla lug la brtag pa /
shwa la brtag pa /
rde'u la brtag pa'o //
dang po ni /
dngos gzhi'i sgrub pa nan tan du byas pas /
nyi zla shar ba /
khang mkhar brtsig pa sogs tshe 'phel ba'i ltas spyi dang /
khyad par g.yu rnyed pa /
bsgrub bya gos bzang gyon pa /
shing brag chu sogs bem po dang /
sha rkyang drel sogs srog chags rang rang rus rigs kyi bla rtags dngos sam /
spyi tsam du ra lug rta sogs 'jigs pa las skyob pa rnams nyams sam rmi lam du byung na don 'grub pa yin pas phyi'i pra ltas ma brtag kyang chog la /
nang rtags ma mthong ba'am mthong rung yid ches bskyed pa'i ched du ltas brtag par spro na /
sgrub pa grol ran pa dang gong gi bden stobs kyi 'gugs gzhug skabs su shing bu gtsang mas bla mtsho g.yas su dal bus bskor la bla lug gi snod bzhag pas /
mthar bla rten la phyogs te sdod na the tshom med par bla tshe khug pa'i rtags yin pas bzang /
lug gi g.yas bstan na 'bring du brtsi /
g.yon dang rgyab bstan na ngan pas lan gsum bskyar te bskor /
gsum ga la ngan na rtsub par bshad do //
gnyis pa shwa ni /
dkyil 'khor gyi mdun g.yas su gdan dkar po la lha'i gzugs /
g.yon du gdan nag po'i khar bdud gzugs //
mdun so sor shwa dkar nag bsgrig
/'phen pa po sbyin bdag dngos dang /
de'i bdun zur lo pa zhig gam /
der brtag pa'i rang gzhan gyi khye'u gtsang ma re'ang 'khod /
sgrub pa po zhwa gos kyi gzi byin dang lta sgom gyi gding tshad bskyed la /
raM yaM khaM/
oM AHhU~M ha ho hrIHgsum gyis byin brlabs /
hU~M:
dkon mchog rin chen gsum dang rtsa ba gsum :
khyad par rig 'dzin khrag 'thung lha tshogs rnams :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
pho rgyud mo rgyud ma ning dregs pa'i sde :
ma mo mkha' 'gro zhing skyong gnas nyul kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
lo zla zhag dus spar sme tshes kyi bdag :
yul lha gzhi bdag mthu rtsal ldan pa kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
ces tshig mtshams gsum du gser skyems 'thor la bden pa bdar ba ni /
hU~M:
bslu med dkon mchog rin chen dang :
rtsa ba gsum gyi lha tshogs rnams :
mkhyen brtses dgongs shig grogs la byon :
mdun gyi nam mkhar mngon sum bzhugs :
de ring lha bdud rgyal gcig rtsod :
snang srid lha 'dres spyan gyis gzigs :
dkon mchog bden na dkar po rgyal :
de min nag po rgyal ba yin :
dkon mchog bka' yi bden pa yis :
lha shwa dkar po rgyal gyur cig :
dza ya dza ya su dza ya :
zhes rol mo bsgrags la /
lha rgyal lo /
zhes skad gsang mthon pos brjod pa dang chabs cig ltos pa med par shwa dkar nag lhan cig 'phangs pas dkar po rgyal na bla nges par khug pa'i rtags yin pas bskyar mi dgos /
nag po rgyal na lan gsum bskyar /
mda' dar mdung dkar po bslangs te lha'i lag tu btsugs pa dang /
rgyal mig gyen bstan gyis shwa dkar po gdan bcas bla rten rtsar yar gyus la bzhag
/dar mdung nag po bsnyal pa 'dre gzugs lag tu gtad pa dang /
pham mig zhum bstan gyis shwa nag po gdan bcas glud chen gyi rgyab ngos su bzhag go
/gsum pa rde'u ni /
spros pa che na slar yang gong ltar gser skyems mchod /
bsdu na mi dgos /
hU~M:
bslu med dkon mchog sogs bden stobs nang /
lha shwa zhes pa'i mal du /
lha rdil zhes bsgyur la rde'u dkar nag bla mtsho la dor ba sbyin bdag la len du bcug pas dkar po thon na bla khug cing tshe'i bar chad zhi ba'i ltas su bzung /
nag po thon na bskyar la brtag
/de ltar pra ltas brtags pas /
brtag pa lan gsum gyi dang po ngan la phyi ma gnyis bzang na 'phral nyer 'tshe tsam las phug nyes skyon med par stangs bcad /
dang po gnyis bzang la /
phyi nas gcig ngan na 'phral nyes skyon med kyang phug yul cung zad dogs par smra /
dang po gnyis ngan la phyi ma gcig bzang na rim gro shin tu che ba byas na nyes pa med tsam /
dang po gcig bzang la phyi ma gnyis ngan na 'phral skyon chung ba ltar snang yang phug shig tu 'dzer dogs che ba dang /
bar rnams la ha cang gsal bar smra mi btub pas rig pas dpag la kha dmar gdags te rtsub na tshod dang sbyar ba'i rim gro 'bogs pa dang /
'byor ldan sgrub cha che ba'i rigs la 'chi bdag gtor chen sngon du 'gro bas /
slar tshe sgrub bla slu lan gsum la sogs pa bskyar na dus la babs pa ma gtogs 'phral rkyen ngan pa las mi grol mi srid do //
brtag pa gsum po de grol nyin kho nar go rim ltar byed par bstan kyang da lta'i phyag rgyun ltar na bdun sgrub lta bu'i tshe nyin lnga pa'i thun mthar bla lug
/drug par shwa /
bdun par rde'u la brtag pa nyid stabs bde bar mngon /
spros pa bsdu na gong gsal bla lug brtag pa tsam las shwa dang rde'ur brtag pa dor yang chad pa'i skyon du mi 'gyur ro //
legs pa'i rtags rnams byung ba'am rten 'brel tsam du byung bar byed la /
phye mar gyi phud dkon mchog la mchod cing rnal 'byor dang sbyin bdag zhal bsro /
dkar gsum gyi skyems drangs /
kha brda legs par brjod par bya'o //
gnyis pa glud gdon gnas su brdzang ba la gnyis /
glud yas kyi lam dbye ba /
gdon la lam bstan pa'o //
dang po ni /
rngon cha dang ldan pa'i gser skyems /
raM yaM khaM:
oM AHhU~M ha ho hrIHsa byin brlabs la /
hU~M/
sangs rgyas chos dang dge 'dun gsum //
bla ma yi dam mkha' 'gro ma //
dkon mchog sri zhu'i mgron rnams la //
gser skyems ye shes bdud rtsis mchod //
rnal 'byor sgo gsum byin gyis rlobs //
chos skyong dpal mgon bdun cu lnga //
phyi nang gsang ba'i sde brgyad sogs //
mgon po yon tan mgron rnams la //
gser skyems bdud rtsi'i phud kyis mchod //
mthu rtsal nus pa skyed du gsol //
sa bla sa 'og sa steng gnas //
skye bzhi rgyud lnga'i 'gro ba pa //
rigs drug snying rje'i mgron rnams la //
gser skyems zad med bdud rtsi 'bul //
thams cad byang chub sems ldan shog
/bdud bzhi gdon chen bgegs kyi rgyal //
mi min 'byung po mthu bo che //
bgegs rigs lan chags mgron rnams la //
gser skyems bdud rtsi'i rgya mtsho 'bul //
bsam pa 'grub pa'i sdongs grogs mdzod /
khyad par lo zla zhag dus la //
dbang byed sa bdag 'byung ba'i lha //
dbang drag phrin las rtsom pa'i gdong //
gnyug mar gnas dang glo bur lhags //
phog thug ko long sdom pa yi //
yid kyi gzugs can thams cad la //
gser skyems bdud rtsi'i brngan mchod 'bul //
bdag gis phrin las rtsom pa la //
ru nga phrag dog ma mdzad par //
bkra shis dge ba'i sdongs grogs mdzod //
pad+ma thod phreng bka' ma bcag
/dbang drag 'bar ba'i dam ma 'da'//
gang bcol phrin las bsgrub tu gsol //
zhes gser skyems phyogs bcu dang yas zor gtang ba'i phyogs su 'bul lo //
gnyis pa gdon la lam bstan pa ni /
glud yas zhal bsgyur la /
kye :
snang srid 'byung po'i gdon tshogs kun :
rgyu sbyor yon gyi bdag po yis :
yo byad mkho dgus dgyes pa bskangs :
bla dang tshe srog tshur la btang :
bu lon sod cing lan chags byang :
'grams 'khrugs zhi zhing 'gras pa bsdums :
zhi dang phan pa'i sems kyis ni :
phan tshun gnyis ka'i don grub cing :
dga' zhing skyid pa'i gnas skabs 'dir :
yun ring 'khor ba'i gnas med kyis :
da ni rang rang gnas su gshegs :
steng 'og phyogs mtshams gdon gyi yul :
ri bo'i rtse dang rgya mtsho'i 'gram :
shing gcig drung dang brag ri'i skyibs :
lung gsum mda' dang lam srang mdo :
lha khang mchod rten rnying pa sogs :
gdon bgegs 'du ba'i gnas rnams su :
bskyod pa'i lam bstan shul re bde :
glud gtor snang srid mdos kyi tshogs :
longs spyod 'byor pa'i dpal du che :
'di dag bzhes shing bsnams nas kyang :
myur ba nyid du rang gnas gshegs :
gal te mi 'gro 'tshe byed na :
dbang chen khros pa'i ting 'dzin gyis :
bdun rgyud rigs kyang brlag par 'gyur :
de bas da lta phyir dengs shig :
drag sngags kyi gsham du hU~M bzhi'i sngags drag tu brjod /
rol mo'i sgra dang gu gul yungs thun sogs tsham rngam drag pos bden pa'i bka' la mi nyan pa thams cad bskrad /
glud yas rnams phyi mig mi blta bar sbyin bdag gi lo bdud 'dre lnga bdud gcod sogs kyi phyogs sam /
chu bo chen po'i gzhung du bskyal la /
slar mi ldog pa'i ched du srung ba'i 'khor lo rgyas bsdus ci rigs brtan par bsgom mo //
gsum pa rten gtad pa ni /
spro na skabs 'dir sbyin bdag la tshe dbang rgyas par bskur /
tshe ril sbyin pa'i rjes su bla rten gtad la tshe sba bstim dang /
yum lnga'i rgyas gdab pa lhan cig srung 'khor ram rdo rje'i mdud pa mgul du bcing /
gal chen la gri lcags kyi gdu bu srin lag g.yas g.yon gnyis sam /
gcig las med na g.yon du bcing gzhug
/tshe dbang mi bskur na srung 'khor bsgoms pa'i rjes thog nyid du bla rten gtad de /
gong ltar sbyin bdag mdun du bos /
stan dkar po 'bru dkar gyis g.yung drung bris pa la bzhag nas rten rnams gtad la /
oM AHhU~M:
bla rten bla g.yu 'od du 'bar :
tshe rten dkar po nas la byas :
srog rten bla yi sngags byang bcas :
khyod kyi bla srog rten du bcas :
dkon mchog rtsa gsum bden pa'i stobs :
ting 'dzin sngags dang phyag rgya dang :
rten 'brel rdzas kyi nus pa yis :
bla tshe yar pa thams cad bkug :
nyams pa gsos shing gnas pa spel :
snang srid lha 'dre mdos kyis bskangs :
zhi dang bkra shis bde legs byas :
e ma ngo mtshar rmad kyi chos :
rten 'brel zab mo'i bla rten rnams :
de ring khyod kyi lag tu gtad :
mi 'bral mgul gyi rgyan du chongs :
sgo gsum rten dang dbyer med par :
rdo rje'i tshe srog 'grub par shog :
ces dang las sbyor gyi sngags sham bu can bzlas la /
bla tshe srog gi rten gsum po mgul du drod dang ma bral bar 'chang du gzhug
/bla rkang dang bla lug chud mi za ba'i dben par bzhag
/dbang mi bskur ba'i skabs de'i rjes thog kho nar srung ba'ang sbyin la gzhung gi smon lam dang zhal nas gsungs pa'i tshigs bcad sngon du 'gro bas shis pa'i tshigs bcad rgyas par brjod /
bla tshe la bar du gcod pa thams cad bskal pa'i bar du bsrung bar mos la las sngags mthar /
badzra rak+Sha rak+Sha btags pa brjod do //
'dir yang bla g.yu'i mdog
/bla nas kyi grangs /
bla rkang gi dri la brtag par 'dod na gzhan dang 'dra'o //
bzhi pa cho ga'i rjes rim ni /
dam can spyi'i gtor ma bskyang /
dkyil 'khor la mchod bstod nongs bshags /
brtan bzhugs /
bsdu ldang /
smon lam bkra shis brjod pa'i bar mtha' rgyas su bya ste las byang du gsal lo //
de ltar tshul bzhin du bsgrubs pa'i yon tan ni /
gzhung las /
de lta'i rim pa kun byas na :
bla tshe yar pa 'chi nges kyang :
lo gsum bar du nges par 'tsho :
zhes khyad par gyi phan yon bstan cing /
gzhung spyir /
tshe ring 'dod na bla ma longs sku bsgrub :
ces gsungs pa'i don dang 'brel bas shin tu zab pa'i gnad rtogs nas dang du blang bar bya'o //
gzhung lugs dang mthun khungs btsun la //
zab gter gsar byon byin rlabs che //
gyer bsham nyung bas stabs bde ba //
bcud ldan zas bzhin nye bar mkho //
de phyir lag tu len bde ba'i //
chog khrigs 'dir brten skye dgu kun //
bla tshe mi 'gyur rdo rje'i srog
/yongs grub tshe mtha' yas gyur cig
/ces pa 'di'ang sprul pa'i gter chen nyid dang /
khyab bdag 'jam pa'i rdo rje mkhyen brtse'i dbang pos rjes su gnang ba'i gsung gsang gser gyi pad+mo yang yang gtsug tu bcings pa dang /
sad na legs gnam sa'i dbang phyug lha rigs kyi myu gur byon pa sde dge chos rgyal dpal ldan 'chi med rtag pa'i rdo rje sras yum gyi gsung bskul rjes su bsgrub slad /
kun mkhyen tA'i si tu pad+ma dbang chen gyis rjes su bzung ba /
rig pa 'dzin pa pad+ma gar gyi dbang phyug rtsal gyis khrigs su bsdebs par byas pa dge legs 'phel //

//
