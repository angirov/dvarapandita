@#//
dam chos snying po skor lnga las /
mkha' 'gro dgongs 'dus snying po'i dbang chog phrin las yang snying zhes bya ba bzhugs so //
sangs rgyas dgyes pas rol pa'i mkha'//
e dbyings chos rnams 'byung ba'i gnas //
dbyings phyug tshom bu'i skur snang la //
gus pas 'dud do gnang ba stsol //
'di'i dbang bskur bsgrub pa la slob ma thun mong ma yin pa gcig gam gsum las mi mang ba la dbang bzhi yongs rdzogs /
thun mong la gtor dbang tsam las bskur du mi rung bas bye brag phyed par byas te lag tu blang ba'i tshul la gnyis /
thun min dbang bzhi /
thun mong gtor dbang ngo //
dang po ni /
stegs bur ras bris kyi dkyil 'khor bkram pa'am /
med na maN+Dal me tog gi tshom bu gtso 'khor dgu bkod pa'i steng du many+dzi'i khar rnam bum bcud ldan mgul chings mthing nag kha rgyan gzungs rdor dang bcas pa bzhag
/rgyab ngos su dpal gtor rgyan spros dar gdugs dang bcas pa /
g.yas su b+han+d+ha mtshan ldan chang dang mngar gsum a mr-ita sbyar bas bkang ba /
g.yon du rig tsaka
/mdun du shel rdo dang rma bya'i mdongs /
sman raka gtor gsum /
phyi mchod bskor bsham /
las bum tshogs gtor sogs 'du bya'o //
de nas rtsa sgrub nas blangs pa'i sems bskyed dang /
bla ma'i gsol 'debs tshig bdun lta bu sngon du 'gro bas /
gter gzhung gi mtshams gcod nas bzlas pa'i bar du btang zhing /
'bru drug ci nus bzla zhing bdag mdun dbyer med du bsgrub /
de nas /
bum pa ye shes kyi gzhal yas khang du mkha' 'gro dgongs pa 'dus pa'i lha tshogs skad cig gis gsal bar gyur /
rang srog sngags kyi 'od zer sogs brjod la gzungs thag blangs te bzlas pa ci 'grub bya /
oM AHhU~M gis dung zhal gyi chu phul bas /
lha rnams bde ba chen pos 'od du zhu ste bum pa'i chu dang ro gcig tu gyur /
las bum gyi nang du bcom ldan 'das dpal rdo rje sems dpa' skad cig gis gsal ba'i sku las dag byed bdud rtsi'i rgyun babs pas bum pa gang bar gyur /
yig brgya bzlas la byin brlab /
rig pa'i me tog dor ro //
de nas slob ma la khrus dang bgegs gtor gtang ba spyi ltar byas rjes /
'di'i las byang ltar don gyi mtshams gcad bya /
sems bskyed gsal btab nas /
de'ang spyir rdo rje theg pa la yi dam du 'cha' ba'i rnal 'byor sgrub pa po rnams kyis bsgrub bya'i gtso bo ye shes mkha' 'gro ma la bsten dgos shing /
de ltar bsten pas dam tshig nyams chag thams cad skong ba dang /
thun mong dang mchog gi dngos grub bde blag tu 'grub par byed pa yin la /
de'ang chos sku don gyi mkha' 'gro sangs rgyas thams cad skyed par mdzad pa'i yum spros bral shes rab kyi pha rol tu phyin ma nyid /
longs sku rtags kyi mkha' 'gro dbyings phyug tshom bu dgu'i dkyil 'khor gcig dang du ma'i tshul du snang zhing /
de las sprul sku brda'i mkha' 'gro zhing sngags lhan skyes rigs lnga'i tshogs ri rab sum cu rtsa gnyis kyi rdul dang mnyam par snang ba /
de dag gi rgyud dang sgrub thabs gdams ngag gi bka' srol gsang sngags gsar rnying rnams su ci rigs par byon pa rnams kyi nang nas u dum+ba ra'i me tog ltar dkon pa /
dgongs 'dus rnam pa bzhi'i ya gyal mkha' 'gro dgongs pa 'dus pa'i chos skor gyi yang snying du gyur pa rdzogs pa chen po a ti yo ga ltar sgrub pa 'di ni /
lha sras 'bring po dam 'dzin mu rub btsad po ye shes rol pa rtsal gyi rnam 'phrul rtsod bral gyi gter chen 'gro 'dul 7mchog gyur bde chen gling pas bod khams bkra shis 'byung ba'i gnas stag tshang ming can bcu gsum gyi nang tshan /
shod chen bzhi las smad shod rong rme dkar mo stag tshang gi gu ru'i gsang phug gong ma'i g.yas gdong nas dam chos snying po skor lnga spyan drangs pa'i bsdebs su byon pa ste /
'di'i byin rlabs dbang bskur gyi snying po bsgrub pa la sogs kyis mtshams sbyar nas maN+Dal 'bul du gzhug
/thal mo me tog dang bcas pas gsol ba 'debs pa 'di'i rjes zlos mdzod /
ho :
mkha' 'gro kun gyi dkyil 'khor gtso :
rdo rje slob dpon dgongs su gsol :
ye shes mkha' 'gro'i dkyil 'khor du :
'jug cing dbang mchog bskur du gsol :
lan gsum /
bla ma dang dbyer med pa'i dbyings phyug mkha' 'gro dgongs pa 'dus pa'i dkyil 'khor la dkon mchog rtsa ba gsum gyi lha tshogs kyis bskor nas bzhugs pa'i spyan sngar /
bdag gzhan byang chub ma thob kyi bar du skyabs su 'gro ba dang byang chub mchog tu thugs bskyed snyam pas 'di'i rjes zlos /
na mo :
bla ma rnams dang yi dam lha :
mkha' 'gro'i tshogs la skyabs su mchi :
mkha' mnyam sems can bsgral ba'i phyir :
byang chub thob par sems bskyed do :
lan gsum /
tshogs zhing de rnams kyi spyan sngar rgyud dag par bya ba'i slad du rgyun bshags yan lag brgyad pa'i bsgom don gsal 'debs bzhin pas 'di'i rjes zlos /
rdo rje slob dpon sangs rgyas dpal /sogs /
rdo rje theg pa spyi dang khyad par dbyings phyug ye shes mkha' 'gro'i thun mong ma yin pa'i dam tshig gnyan po tshul bzhin du gzung ba'i 'dun pas 'di'i rjes zlos /
ho :
ye shes mkha' 'gro 'khor dang bcas :
brtse bas bdag la dgongs su gsol :
med pa dang ni phyal ba dang :
gcig pu'i dam tshig lhun gyis rdzogs :
gsang ba thugs kyi dam tshig rnams :
srog gi phyir yang mi gtang ngo :
lan gsum /
rdo rje spyi bor bzhag la /
ho :
shin tu skal pa bzang po'i bu :
mkha' 'gro'i dam tshig gnyan po 'di :
srog gi phyir yang mi gtong zhing :
gsang ba gzhan la ma smra zhig :
badzra sa ma ya rak+Sha hU~M:
dbang gi gzhi 'god cing ye shes pa dbab pa la dmigs pa 'di rtse gcig tu mdzod /
skad cig dran rdzogs ngang nyid las /
khyed rang ye shes mkha' 'gro ma :
mthing gsal gri thod 'dzin par sgoms :
ha ri ni sa as mtshan pa'i :
g.yung drung snying gar g.yon du 'khor :
bla ma mkha' 'gro'i gnas gsum nas :
sku gsung thugs kyi phyag rgya spros :
slob ma'i lus kyi nang khengs shing :
snying ga'i yig 'bru rnams la bstims :
byin rlabs gzi byin 'bar bar gyur :
spos rol dang /
bsnyen sngags mthar /
badzra A be sha ya a AH
btags pa brjod la byin dbab /
ye shes pa de nyid byang chub ma thob kyi bar du khyed rang dam tshig pa dang dbyer med du brtan par mos /
tiSh+Tha badzra /
rdo rje rgya gram du bzhag
/des dbang gi sngon du 'gro ba rnams grub nas /
dbang dngos gzhi la spros bcas spros med sogs rnam grangs bzhi rim par 'byung bas 'dun pa 'di ltar du mdzod /
bum pa dbyings stong pa nyid las bum bcud ye shes rang gsal gyi chu rgyun lus la zhugs pas /
gdos bcas kyi dri ma bkrus /
zag med 'ja' tshon gyi rang bzhin du gyur par mos shig
/rnam bum thogs la /
hU~M:
bum pa zlum po chos kyi dbyings :
bum bcud lhun grub longs spyod rdzogs :
rig pa rtsal gyi dbang bskur bas :
chos nyid dag par snang bar shog :
ka lA sha a b+hi Shiny+tsa hU~M:
bum pa mgor bzhag
/khrus dang khar sbyin /
des spros bcas bum pa'i dbang thob /
rtsa khams rnam par dag
/chos nyid mngon sum lta ba la dbang /
'bras bu sprul sku thob pa'i skal pa can du byas pa'o //
slob dpon dpal he ru ka thabs mchog rig pa'i rdo rje dang gzungs ma ye shes mkha' 'gro shes rab dbyings kyi b+ha ga mnyam par sbyor ba'i thig le nA da'i gsang sngags ngag la zhugs pas /
'pho bcas kyi dri ma bkrus /
rlung gzhom med du thim par mos shig
/thod pa'i bdud rtsi mgrin par gtugs shing khar sbyin la /
hU~M:
rdo rje slob dpon yab dang yum :
dbyings rig dbyer med snyoms zhugs pa'i :
thig le snying pos dbang bskur bas :
nyams snang gong du 'phel bar shog :
ti la ka a b+hi Shiny+tsa hU~M:
des spros med gsang ba'i dbang thob /
rlung khams rnam par dag
/nyams snang gong du spel ba la dbang /
'bras bu longs sku thob pa'i skal pa can du byas pa'o //
dbyings stong nyid spros bral bde chen gnam zhal ma'i phyag rgyar shar ba la khyed rang rig pa'i ye shes thabs mchog dpal chen khrag 'thung snyoms 'jug gi rol pa las lhan cig skyes pa'i bde ba yid la zhugs /
gzung 'dzin gyi dri ma bkrus /
thig le 'od gsal du dwangs par mos shig
/rig tsaka gtad la /
hU~M:
mtshan ldan dbyings kyi phyag rgya'i mkhar :
thabs mchog rig pa snyoms zhugs pa'i :
lhun grub ye shes dbang bskur bas :
rig pa tshad la phebs par shog :
kA ya dz+nyA na a b+hi Shiny+tsa hU~M:
des rab tu spros med shes rab ye shes kyi dbang thob /
thig le rnam par dag
/rig pa tshad du phebs pa la dbang /
'bras bu chos sku thob pa'i skal pa can du byas pa'o //
rdo rje sems dpa'i me long 'di nyid ngo bo gang du'ang ma grub /
rkyen dang 'phrad pas 'od snang sna tshogs su shar bas mtshon byed du byas nas /
ka dag khregs chod kyi lta ba rig stong spros bral nam mkha' lta bu la /
lhun grub thod rgal gyi sgom pa nyi ma'i rkyen la brten nas snang bzhi gong du 'phel ba'i lta sgom zung 'jug tu nyams su blangs pas kun bzang gi dgongs pa rgyud la zhugs /
gzhi snang gi dri ma dag
/gzhon nu bum pa skur nang gsal du 'khyil bar mos shig
/shel rdo thogs la /
hU~M:
khregs chod ka dag chos sku'i shel :
thod rgal lhun grub longs sku'i 'od :
dbyer med zung 'jug dbyings su thim :
kun bzang zad sar sangs rgyas shog :
ma hA d+harma d+hA tu a b+hi Shiny+tsa hU~M:
des shin tu spros med rig pa rtsal gyi dbang thob /
ma rig pa'i dri ma dag
/chos nyid zad sar skyel ba la dbang /
'bras bu ngo bo nyid mi 'gyur rdo rje'i sku thob pa'i skal pa can du byas pa'o //
mtha' rten gtor ma'i dbang bskur ba la /
gtor snod ye shes rnam dgu'i pho brang 'ja' zer thig le'i rang bzhin can gyi dbus su /
gtor ma dbyings phyug ye shes mkha' 'gro tshom bu dgu'i lha tshogs sprul pa bka' sdod phyag brnyan dang bcas par gsal ba'i gnas lnga nas 'od zer dkar dmar mthing ser ljang gu 'phros /
khyed rang gi gnas lngar thim pas nyon mongs pa lnga'i sgrib pa sbyangs /
sku gsung thugs yon tan phrin las lnga'i byin rlabs rgyud la zhugs par mos shig
/dpal gtor thogs la /
hU~M:
b+han+d+ha dbyings kyi zhing khams su :
gtor ma rig rtsal mkha' 'gro'i sku :
lhun grub 'od lnga'i zer 'phros pas :
nyon mongs dug lnga'i sgrib pa sbyong :
sku gsung thugs yon phrin las kyi :
bsnyen sgrub las kyi dbang thob shog :
ba liM ta kA ya wA ka tsit+ta gu Na karma a b+hi Shiny+tsa hU~M:
zhes gtor ma gnas lngar bzhag
/de dag gis zab gnyan shin tu dkon pa mkha' 'gro dgongs 'dus snying po'i dbang bzhi mtha' rten bcas legs par thob pa yin pas sogs kyis mtshams sbyar nas /
dam tshig khas blang sogs rjes spyi ltar bya'o //
gnyis pa thun mong gtor dbang ni /
stegs bur maN+Dal tshom bu dgu pa'i khar dpal gtor rgyan ldan /
sman raka gtor mchod rnams bsham /
sgrub pa'i phrin las sngar ltar la bum bzlas mi dgos /
dbang bshad skabs /
'di'i byin rlabs gtor ma'i dbang bskur bsgrub pa la /
zhes bsgyur /
gsol 'debs /
skyabs sems /
rgyun bshags yan chad gong ltar bya /
de nas dbang gi gzhi 'god cing ye shes pa dbab pa la dmigs pa 'di bzhin du mdzod /
khyed rang skad cig gis ye shes mkha' 'gro mthing nag gri thod 'dzin pa'i gnas gsum du oM AHhU~M gis mtshan pa dang slob dpon gyi thugs ka nas 'od zer 'phros /
'og min dur khrod chen po nas dbyings phyug mkha' 'gro dgongs pa 'dus pa'i lha tshogs rnams kyi sku gsung thugs kyi byin rlabs thams cad phyag rgya sngags phreng phyag mtshan gyi rnam par char babs pa ltar byon nas khyed rang la thim par mos shig
/sngags sogs kyis byin dbab cing brtan pa'ang sngar bzhin byas /
des dbang gi sngon du 'gro ba rnams song nas /
dngos gzhi gtor ma la brten nas byin rlabs dbang bskur gyi snying po bsgrub pa la dmigs pa 'di bzhin du mdzod /
gtor snod ye shes rnam dgu'i rang bzhin pho brang dgu klong 'ja' zer thig le'i drwa ba dbyings kyi mu khyud sum rim gyis bskor ba'i dbus 'khor 'das bsnol ba'i khri steng du gnam zhal dbyings kyi dbang phyug ma /
phyogs mtshams brgyad kyi pho brang du dbyings phyug khro mo chen mo brgyad rnams rang rang gi sras 'khor sprul pa sgo skyong bka' sdod kyis bskor ba /
mu khyud du dbang phyug mkha' 'gro phyogs bcu'i pho nya sogs 'bum phrag yangs pa'i tshogs kyis bskor ba mngon sum bzhin du gsal ba'i dpral ba nas 'od zer dkar po zla ba'i mdangs can 'phros /
khyed rang gi dpral bar zhugs /
sku'i dbang dang byin rlabs thob par mos shig
/dbang gtor dpral bar bzhag la /
hU~M:
ban+d+ha dbyings kyi zhing khams su :
gtor ma rig rtsal mkha' 'gro'i sku :
lhun grub 'od dkar zer 'phros pas :
nyon mongs gti mug sgrib pa sbyong :
'gyur med sku yi dbang thob shog :
ba liM ta kA ya a b+hi Shiny+tsa hU~M:
des sku'i dbang thob /
lus kyi sgrib pa byang /
snang stong lha sku bsgom pa la dbang ba yin no //
yang lha tshogs rnams kyi mgrin pa nas 'od zer dmar po 'char kha'i zer thag lta bu 'phros /
khyed rang gi mgrin par zhugs /
gsung gi dbang dang byin rlabs thob par mos shig
/gtor ma mgrin par bzhag la /
hU~M:
ban+d+ha dbyings kyi zhing khams su :
gtor ma rig rtsal mkha' 'gro'i sku :
lhun grub 'od dmar zer 'phros pas :
nyon mongs 'dod chags sgrib pa sbyong :
'gag med gsung gi dbang thob shog :
ba liM ta wA ka a b+hi Shiny+tsa hU~M:
des gsung gi dbang thob /
ngag gi sgrib pa byang /
grags stong rdo rje'i bzlas pa la dbang ba yin no //
yang lha tshogs rnams kyi thugs ka nas 'od zer sngon po bai DUr+Ya zhun ma lta bu 'phros /
khyed rang gi snying gar thim /
thugs kyi dbang dang byin rlabs thob par mos shig
/gtor ma snying gar bzhag la /
hU~M:
ban+d+ha dbyings kyi zhing khams su :
gtor ma rig rtsal mkha' 'gro'i sku :
lhun grub 'od sngon zer 'phros pas :
nyon mongs zhe sdang sgrib pa sbyong :
'khrul med thugs kyi dbang thob shog :
ba liM ta tsit+ta a b+hi Shiny+tsa hU~M:
des thugs kyi dbang thob /
yid kyi sgrib pa byang /
rig stong ting nge 'dzin bsgom pa la dbang ba yin no //
yang lha tshogs rnams kyi lte ba nas 'od zer ser po gser btso ma lta bu 'phros /
khyed rang gi lte bar thim /
yon tan gyi dbang dang byin rlabs thob par mos shig
/gtor ma lte bar bzhag la /
hU~M:
b+han+d+ha dbyings kyi zhing khams su :
gtor ma rig rtsal mkha' 'gro'i sku :
lhun grub 'od ser zer 'phros pas :
nyon mongs nga rgyal sgrib pa sbyong :
'dzad med yon tan dbang thob shog :
ba liM ta gu Na a b+hi Shiny+tsa hU~M:
des yon tan gyi dbang thob /
snyoms 'jug gi sgrib pa byang /
bde stong ye shes skyed pa la dbang ba yin no //
yang lha tshogs rnams kyi gsang ba nas 'od zer ljang gu g.yu zhun dwangs ma lta bu 'phros /
khyed rang gi gsang bar thim /
phrin las kyi dbang dang byin rlabs thob par mos shig
/gtor ma gsang gnas su bzhag la /
hU~M:
ban+d+ha dbyings kyi zhing khams su :
gtor ma rig rtsal mkha' 'gro'i sku :
lhun grub 'od ljang zer 'phros pas :
nyon mongs phrag dog sgrib pa sbyong :
rtsol med phrin las dbang thob shog :
ba liM ta karma a b+hi Shiny+tsa hU~M:
des phrin las kyi dbang thob /
las kyi sgrib pa byang /
rnam bzhi'i phrin las bsgrub pa la dbang ba yin no //
gtor ma mkha' 'gro dgongs pa 'dus pa'i dkyil 'khor gsal ba khyed rang rnams kyi spyi bor spyan drangs te byin gyis brlabs pas sku yi gnas rnams nas 'od zer bdud rtsi'i rgyun dpag tu med pa 'phros /
khyed rang rnams la thim pas mi zad pa rgyan gyi 'khor lo rnam pa lnga'i dbang dang byin rlabs cig car du thob /
bsnyen sgrub las gsum gyi phrin las la dbang 'byor par mos shig
/gtor ma spyi bor bzhag la /
hU~M:
ban+d+ha dbyings kyi zhing khams su :
gtor ma rig rtsal mkha' 'gro'i sku :
lhun grub 'od lnga'i zer 'phros pas :
nyon mongs dug lnga'i sgrib pa sbyong :
sku gsung thugs yon phrin las kyi :
bsnyen sgrub las kyi dbang thob shog :
ba liM ta kA ya wA ka tsit+ta gu Na karma a b+hi Shiny+tsa hU~M:
spro na brgyud pa'i bshar 'debs dang bka' bsgo spyi ltar byas kyang rung /
gtor ma rang gral du bkod /
shis brjod ci rigs bya /
des mkha' 'gro dgongs 'dus snying po'i gtor dbang rgyas par grub pa yin pas sogs kyis mtshams sbyar la dbang rjes spyi ltar bya'o //
dbang de gnyis gang bskur yang grub nas bka' gter srung ma'i gtor 'bul dang /
tshogs byin rlabs nas shis brjod kyi bar gzhung ltar bya zhing shis pa brjod pas mtha' brgyan no //
'jug sgo gter gyi lde'u mig 'dis //
rten 'byung rin chen sgo phyes nas //
dgongs 'dus nor bu'i bang mdzod la //
ci dgar spyod pa'i skal ldan shog
/ces sprul pa'i gter chen nyid kyis rjes su gnang zhing sras yum zung gi bkas bskul ba dang /
zab chos 'di'i zhabs tog tu dmigs te chos 'di'i bdag por dbugs dbyung thob pa 'chi med bstan gnyis g.yung drung gling pa rtsal gyis lhan skyes mkha' 'gro'i rten gnas b+ho Ta'i ljon shing gis spras pa'i badzra tsit+ta ko Ti'i sgrub gnas su bgyis pa dge legs 'phel ///
/
