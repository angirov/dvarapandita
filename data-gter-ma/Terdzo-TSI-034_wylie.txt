@#/
khro bo sme brtsegs kyi sgo nas gzhan gyi nyams grib sel bar byed pa'i cho ga legs par bzhugs pa'i dbu'o //
na mo badzra kro tA ya /
grib sel ni /
mchod rten nag po bang rim dgu pa shing nag gi srog shing can gyi g.yas su bya /
g.yon du sbrul /
rgyab tu sbal pa /
mdun du phag rnams nag po bya /
dmar gtor gcig dang /
skud pa nag po nad pa'i lus tshad dang /
nad pa'i changs bu bcu gsum /
sha dum bcu gsum rnams bsham /
bdag mdun bum gsum sngon du song nas /
'o na sangs rgyas thams cad ye shes la che chung dang thugs rje la myur bul med na'ang /
dang po'i thugs bskyed lugs kyi dbang gis grib thams cad sel ba la khro bo sme brtsegs 'di thugs rje che ba yin te /
de la dgongs nas slob dpon pad+mas /
nyams pa can gyi grib byung na //
sme ba brtsegs pas kha 'dzin mdzod //
ces gsungs pa ltar khro bo sme brtsegs kyi sgo nas grib bsal ba'i phyir maN+Dal phul /
sa gzhi sogs /
da mdun gyi mchod rten 'di nyid stong pa'i ngang las pad nyi'i steng du hU~M las byung ba'i khro bo sme brtsegs sku mdog dug ha la ltar gnag pa /
spyan gsum gsum bsgrad pa'i dbu dgu mdung thabs su brtsegs pa /
zhal gdangs shing mche ba bzhi bzhir gtsigs pa /
phyag bzhi dang po gnyis sa dang chu'i dkyil 'khor gyis grib gnon cing bkru ba /
'og ma gnyis me dang rlung gi dkyil 'khor bsnams nas grib thams cad sreg cing gtor ba /
zhabs bzhis 'byung po bzhi mnan pa de lta bur sgoms shig
/nad pas srung skud nag po de snying gar bzung la /
da khyed rang gi nad gdon sdig sgrib thams cad skud pa 'di la thim par sgoms shig
/na mo sangs rgyas kyi bden pa dang /
chos kyi\u0f8e
dge 'dun gyi\u0f8e
khro bo sme ba brtsegs pa'i bden pa chen po'i mthus /
nad pa 'di la gnod pa'i nad gdon grib thams cad srad bu nag po 'di la mchis par gyur cig
/ces lan gsum brjod /
de nas rang gi lag pas srad bu de bzung la nad pa la g.yon skor re dang mdud pa re dang sngags re sprad la /
yig brgya tshar gcig
/oM b+hur kuM sogs sngags ring tshar brgyad /
da khyed rang gi grib dang nad gdon thams cad khro bo sme brtsegs la 'bul ba'i mos pas 'di'i rjes zlos mdzod /
bdag gi nad gdon sdig sgrib mtsher rtsub thams cad khro bo'i rgyal po khyod la mchod par 'bul lo //
zhes skud pa de mchod rten gyi dbu la btags /
'o de ltar grib dang nad gdon thams cad khro bo sme brtsegs la phul bas khro bo chen po de shin tu mnyes par gyur ces brjod /
da khyed rang gi dug lnga dug gsum las gyur pa'i nad gdon sdig sgrib thams cad gzugs brnyan 'di rnams la thim par sgoms shig
/na mo sangs rgyas kyi bden pa dang /
chos kyi\u0f8e
dge 'dun gyi\u0f8e
khro bo sme brtsegs kyi bden pa chen po'i mthus /
nad pa 'di yi ma rig pa dang nga rgyal las gyur pa'i nad gdon grib thams cad sbal pa nag po 'di la thim par gyur cig
/zhe sdang dang phrag dog las gyur pa'i nad gdon grib thams cad sbrul nag po 'di la thim par gyur cig
/gti mug dang nga rgyal las gyur pa'i nad gdon grib thams cad phag nag po 'di la thim par gyur cig
/'dod chags las gyur pa'i nad gdon grib thams cad bya nag po 'di la thim par gyur cig
/de nas me long dang bum pa thogs la sder nang gcig tu khrus bya zhing /
hU~M/
khro bo sme ba brtsegs pa ni //
mthu dang nus pa bsam mi khyab //
nad gdon grib sogs dag par mdzod //
dag mdzad lha la phyag 'tshal bstod //
oM b+hur kuM sogs sngags ring thung gang rung la /
grib dang nad gdon thams cad shud+d+he shud+d+he bi shud+d+he swA hAH
zhes btags pas me long gi gzugs brnyan bkru ba 'gre'o //
phyag g.yas 'og mas me yi 'khor lo bsnams //
me yi lha mo gos dkar mo //
zhe sdang bag chags dag par mdzod //
dag mdzad lha la phyag 'tshal bstod //
oM b+hur kuM sogs /
g.yon gyi dang pos chu yi 'khor lo bsnams //
chu yi lha mo mA ma kI
/'dod pa'i bag chags dag par mdzod //
dag mdzad lha la phyag 'tshal bstod //
oM b+hur kuM sogs /
g.yon gyi 'og mas rlung gi 'khor lo bsnams //
rlung gi lha mo dam tshig sgrol //
phrag dog bag chags dag par mdzod //
dag mdzad lha la phyag 'tshal bstod //
oM b+hur kuM sogs /
g.yas kyi dang pos sa yi 'khor lo bsnams //
sa yi lha mo sangs rgyas spyan //
gti mug bag chags dag par mdzod //
dag mdzad lha la phyag 'tshal bstod //
oM b+hur kuM sogs /
mi gtsang dri ma sdug bsngal kun //
sa yis bkab dang me yis bsregs //
chu yis khyer dang rlung gis gtor //
til 'bru tsam yang med par mdzod //
oM b+hur kuM sogs /
spro na byab khrus ltar /
sarba pA paM sogs la shud+d+he sbyar la bkru /
yan lag lnga khrus dang chab lan gsum /
nang khrus bum chu btung /
de nas mdun theb tse'i nang du changs bu re dang sha dum spel ba bran la /
da khyed rang gi lus kyi na tsha /
sems kyi sdug bsngal /
grib dang mi gtsang ba thams cad /
rnam pa sol khu lta bu la /
ngo bo ye shes kyi bdud rtsir byin brlabs nas phul bas /
khro bo sme ba brtsegs pa thugs shin tu dgyes par sgoms shig
/na mo sangs rgyas kyi bden pa dang /
chos kyi\u0f8e
dge 'dun gyi\u0f8e
khro bo sme ba brtsegs pa'i bden pa chen po'i mthus /
nad pa 'di'i nad dang grib thams cad changs bu 'di la mchis par gyur cig
/dzaHhU~M baM hoH
zhes bstim /
oM a kA ro tshar gcig dang /
oM AHhU~M lan gsum gyis byin gyis brlab /
rang gi lag g.yas rdo rje dang bcas pas theb tse'i changs bu bzung la /
khro bo sme ba brtsegs pa khyod sngon gyi sangs rgyas dang byang chub sems dpa' thams cad kyi grib bsal nas sangs rgyas kyi sar bkod pa ltar /
nad pa che ge 'dis kyang dkon mchog gi bya ba byed cing sems can gyi don byed pa yin pas /
'di'i lus ngag yid gsum sdig sgrib /
spang bya mi mthun pa'i phyogs thams cad ye shes kyi bdud rtsir bsgyur nas khyed la 'bul ba yin pas /
dgyes par mdzod la /
nad pa 'di'i nad gdon bkra mi shis pa thams cad zhi bar mdzod cig
/changs bu nad pa la g.yas g.yon du bskor zhing /
oM b+hur kuM sogs sngags ring thung gang rung la /
na maHsarba ta thA ga ta a wa lo ki te oM sam+b+ha ra sogs brjod la mchod rten gyi drung du 'bul /
de ltar bcu gsum rdzogs nas /
dmar gtor bran la /
oM AHhU~M/
lan gsum gyis byin gyis brlabs la /
oM b+hur kuM sogs sngags ring dang /
a kA ros bsngos la /
ar+g+haM sogs kyis mchod /
khro bo sme brtsegs khyod kyis mchod sbyin gyi gtor ma 'di 'bul ba yongs su bzhes la /
nad pa 'di yi grib dang nad gdon thams cad da lta nyid du bsal ba'i phrin las mdzod cig
/de nas der yod tshad la rjes zlos bcol la /
rab yig brgya dang de mi lcogs na /
oM badzra satwa hU~M zhes dang /
oM b+hur kuM sogs 'ur 'don byed /
de nas bstod pa ni /
hU~M/
chos dbyings rnam dag dkyil 'khor nas /
khro bo chen po sku bzhengs 'tshal //
pad+ma gsung gi dkyil 'khor nas //
ye shes lus can rnam dag sku
/zhal gsum phyag drug zhabs bzhi bsgrad //
stag dang sbrul gyi rgyan gyis bklubs //
longs sku'i chas ldan khro bo khyod //
mtshan dang dpe byad 'od du 'bar //
gzugs snang gzugs kyi dri ma bral //
gtsang dang mi gtsang dri ma rnams /
khyod kyi sku mchog dran pas 'joms //
stobs ldan sku la phyag 'tshal bstod //
ngag sgrib ma lus 'joms mdzad cing //
mi bslu bden pa'i drag sngags kyis //
ngag sgrib ngag gi dri ma bcom //
brjod med gsung la phyag 'tshal bstod //
gzung 'dzin rnam rtog 'joms mdzad cing //
gnyis med ye shes spros dang bral //
zab cing gting mtha' yangs pa yi //
stobs chen thugs la phyag 'tshal bstod /
khyod kyi thugs rje'i 'od zer gyis //
dam tshig nyams dang 'chams pa yi //
grogs ngan dri mas gos pa'i tshe /
khro chen sku gsung thugs dran pas //
skad cig nyid la sgrol bar mdzod //
brtse ba'i thugs rjes bskyang du gsol //
zhes bstod /
de nas rim par khrus chu dmar gtor mchod rten rnams khyer ba'i chas kyis btegs la stabs bde na nad pa la bskor ba gsum bya /
mi bde na rang gi lag pas mchod rten bzung nas nad pa la g.yon skor gsum bya ste bkyag bcug nas /
der yod tshad kyis shes na yig brgya dang mi shes na /
oM badzra satwa hU~M/
'ur 'don bya /
da khyed thams cad kyis rjes zlos gyis /
che ge'i nad gdon thams cad khro bo stobs po che khyod la 'bul lo //
zhes brjod /
'o de ltar phul bas khro bo chen po da thugs rab tu dgyes par gyur par bsam la /
gtor ma btegs bzhin du slar yang 'dis bstod cing bskul /
hU~M/
sngon tshe khro mchog gzhon nu'i sku
/lta log bsgral phyir gnas su phyin //
thar pa nag po'i yum la gzigs //
thar pa nag por sprul te snyoms par zhugs //
sras mchog sme ba brtsegs pa 'khrungs //
rang byung rdo rje gzhon nu nyid dang mtshungs //
sku mdog ljang nag zhal gsum phyag drug pa //
dbu skra kham nag dmar ser gyen du 'khyil //
g.yas zhal dkar bas khams gsum dbang du sdud //
g.yon zhal dmar bas srid gsum zil gyis gnon //
dbus zhal mthing bas drag po'i phrin las mdzad //
phyag drug g.yas kyi dang po na //
gser gyi rdo rje rtse dgu bsnams //
gdug pa thams cad 'dul ba'i rtags //
g.yon gyi phyag drug dang po na //
dgra sta 'bar ba nam mkhar phyar //
dgra bgegs rtsad nas gcod pa'i rtags //
phyag drug g.yas kyi bar pa na //
shes rab ral gri bsnams pa ni //
skye shi rtsad nas gcod pa'i rtags //
phyag drug g.yon gyi bar pa na //
tri shUl rtse gsum 'bar ba bsnams //
nyon mongs rtsad nas gcod pa'i rtags //
phyag drug g.yas kyi tha ma na //
sbrul zhags nag po bsnams pa ni //
klu gdon ma lus 'dul ba'i rtags //
phyag drug g.yon gyi tha ma na //
bum pa bdud rtsis gang ba bsnams //
dug lnga'i dri ma 'khrud pa'i rtags //
zhabs g.yas nyi ma'i gdan la brkyang //
pho bdud zil gyis gnon pa'i rtags //
zhabs g.yon zla ba'i gdan la bzhugs //
mo bdud zil gyis gnon pa'i rtags //
zhabs gnyis brkyang bskum 'dor thabs bsgrad //
sku la ye shes lnga yi me dpung 'bar //
dug lnga'i nad gdon sdig pa thams cad sreg
/rtags bcu yon tan ldan la phyag 'tshal bstod //
dug gsum ru tra thar pa nag po bsgral //
bu yis pha bsad sme ba brtsegs par grags //
de ltar nal dang dme grib skyon ma gos //
gzhan gyi mi gtsang sgrib pa thams cad 'joms //
sdig dang nyon mongs 'joms pa'i stobs po che //
dam rdzas brgyan pa'i gtor ma 'di bzhes la //
nyams grib mi gtsang dri ma dag par mdzod //
bar chad dgra bgegs 'dul ba'i phrin las mdzod //
ces brjod nas /
grong pa 'di mi mthong ba'i lho nub ngos gcig tu mchod rten 'di ma sgyel bar zhog la /
de'i mdun du gtor ma dang khrus chu blugs la zhog
/ces bsgo /
nad pa la nas lcag brab cing dril bu rgyun gsil dang /
sum+b+ha ni drag tu brjod nas mchod rten khro bo des grib sogs nad gdon khyer te gshegs par bsam /
de nas /
steng 'og thams cad rdo rje'i gur khang me rab tu 'bar bar gyur /
oM badzra rak+Sha rak+Sha hU~M swA hA/
zhes srung 'khor bsgom /
de nas bdag mdun bum pa'i rjes chog spyi ltar bya'o //
gong du bdag dang bum bskyed dus sme brtsegs ljang nag g.yas gsum rgya gram ral gri sbrul zhags /
g.yon gsum dgra satwa tri shUl bum pa 'dzin pa bskyed pa'am /
dud kha bskyed kyang rung ngo /
!
/zhar la nyer mkho'i las tshogs /
rang nyid hU~M dmar po las byung ba'i sme brtsegs sku la me 'bar bas nad dang grib sogs bsregs par bsgoms nas sngags brgya'am nyer gcig bzlas pas /
yul mi gtsang bar sdod pa /
gos dang stan mi gtsang ba /
zas grib /
kha 'phro mi gtsang ba za ba /
nad yams thams cad thub bo //
dri chu bar pa'am /
dri bzang gi chu la sngags nas rtsa stong 'thung
na nad dang grib gang gis kyang mi tshugs so //
gdon dang bgegs thams cad cham gyis bsregs par bsam la /
nad pa'i snying khar sngags brgya rtsa brgyad btab cing gu gul nag po bdug na smyo 'bog thul lo //
bum pa spos chus bkang ba'i nang du yungs dkar la sngags mang du bzlas te blug
/bum chus bkru byab byas /
gu gul bdug na rims nad sos so //
shog gu la nad pa'i ming bris la nad pa'i mal 'og tu bcug
/nad pa'i nam mkhar sme brtsegs bzhugs pa las bdud rtsi babs pas nad gdon dag par bsam la sngags mang du bzla /
des glo nad sel lo //
gu gul bsregs shing sngags drag tu btab na 'bras dang phol mig lhog pa sos so //
nad pa drag po'i sngas srung byed na /
so thog la brgya rtsa brgyad sngags la brab par bya'o //
god gcod byed na /
dug sna gsum gyi ling+ga byas la 'gugs gzhug byed /
sngags brgya rtsa brgyad bzlas nas snying khar phur pa btab bo //
phyugs nad gcod na /
ra ba'i dbus su bum pa'i mchod gzhi byas /
sbos chu sngags nas gtor na phan no //
'gong po bsreg na /
drag po'i sbyin sreg spyi ltar la sme brtsegs bskyed nas ling+ga gtubs nas sum brgya bsregs na phyin chad gnod mi nus /
tshar ba dang sme brtsegs rang la bstim mo //
zhes grib sel phyag len gyis brgyan pa dang /
zhor byung nyer mkho'i las tshogs dang bcas pa 'di /
khro bo nyid la yi dam du 'dzin pa'i dge slong a rA gas thun mtshams gcig la grub par sbyar ba'o //
mang+ga laM//
b+ha wan+tu ///
/
