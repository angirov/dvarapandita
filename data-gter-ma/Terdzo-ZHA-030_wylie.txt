@#//
chos rgyal srong btsan sgam po'i bka' 'bum zhal gdams kyi skor las sgrub khog chen mo'i phrin las khol dbyung bklag chog tu bkod pa 'dod 'byung dbang gi rgyal po zhes bya ba bzhugs so //
na mo ma hA kA ru Ni kA ya /
rgyal kun thugs rje gcig bsdus spyan ras gzigs //
de nyid gangs can mgon sprul srong btsan sgam //
snyigs dus 'gro skyob dpal ldan bla ma'i zhabs //
snying dbus dad pa'i pad mtshor rol par mdzod //
gangs ri'i ljongs 'dir bskyed rdzogs sgrub pa'i thabs //
kun gyi thog ma ngo mtshar shing rta'i srol //
kun mthun kun las khyad 'phags yid bzhin nor //
sprul pa'i rgyal po'i dgongs mtshor skyes 'di 'o //
chos rgyal 'jig rten dbang phyug gang gi bka' 'bum skor tsho gsum du grags pa las mnga' bdag nyang rin po che'i gter byon zhal gdams che tsho'i skor las byung ba'i bsnyen sgrub kyi khog pa chen mo'i phrin las rang gzhan gnyis don du bgyi ba la gsum /
sngon 'gro
/dngos gzhi /
rjes kyi lam rim mo //
dang po la gnyis /
sbyor ba'i sngon 'gro dang /
cho ga'i sngon 'gro'o //
dang po ni /
gzhan don dbang bskur dang gnyis don ril bu sgrub pa sogs kyi bcas bsham de dang der shes par bya /
bsnyen pa tshogs mchod gnas lung lta bu'i skabs su /
thog mar dkar gtor chab kyis bran la /
raM yaM khaM gis bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma 'dod rgu'i rgya mtsho kha dog dri ro nus mthu phun sum tshogs par gyur /
oM AHhU~M hoH
lan gsum gyis byin brlab /
b+hU mi pa ti sa pa ri bA ra sa mA dzaH
zhes mgron 'gugs /
b+hU mi pa ti sa pa ri bA ra na maHsarba sogs nam mkha' mdzod kyi sngags rgya lan gsum gyis bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes pas gnang ba byin nas rang gnas su gshegs par bsam la /
b+hU mi pa ti sa pa ri bA ra gats+tsha /
zhes gtor ma dor /
thig tshon byin rlabs ni dkyus la mi dgos shing sgrub mchod dbang skur sogs kyi skabs ji ltar bya ba'i tshul dbang chog las shes par bya /
dkyil 'khor ras bris yod na bting zhing 'phags pa'i sku
/yig drug
/chos dbyug sogs sku gsung thugs rten dang mchod gtor bsham /
ma 'byor na 'phags pa'i rten bkram pa'i spyan sngar maN+Dal la lha grangs dang mnyam pa'i tshom bu bkod pa'i mdun du gtsang zhing dag pa'i mchod gtor kha zas bzang dgus brgyan pa gcig gam gsum /
chu gnyis nyer spyod /
dkar mngar gyi tshogs rdzas /
srung ma'i gtor 'bul /
sngon gtor sogs 'du bya'o //
gnyis pa cho ga'i sngon 'gro la bdun gyi /
thog mar brgyud pa'i gsol 'debs /
rang bzhin gdod dag dang /
chos dbyings spros bral ma gang rung ngam /
yang na /
chos sku mtha' yas longs sku spyan ras gzigs //
sprul sku gangs can lha gcig srong btsan sgam //
sku gsum gcig bsdus pad+ma 'byung gnas la //
gsol ba 'debs so don gnyis lhun grub shog
/grub thob dngos grub mnga' bdag nyang ral zhabs //
mi bskyod rdo rje lce btsun shAkya bzang //
lha rje dge 'bum ye shes mchog lcam la //
gsol ba 'debs so don gnyis lhun grub shog
/byang sems chu sgom mtha' bzhi bya bral ba //
mkhas mchog bsod seng grub mchog bkras rgyan pa //
blo gros rgyal mtshan dbu thum 'dul ba par //
gsol ba 'debs so don gnyis lhun grub shog
/dpal ldan gzhon nu dkon skyabs pad+ma dbang //
legs ldan gnam lcags me 'bar rin chen dpal //
sangs rin rnam 'joms chos kyi grags pa sogs //
smin byed dbang bskur brgyud pa'i bla ma la //
gsol ba 'debs so don gnyis lhun grub shog
/mtha' bzhi 'jam dbyangs tshul chen bkras rgyan pa //
sku 'bum pa dang nor bzang bzang po'i mtshan //
dpal ldan sangs rgyas ngag dbang grags pa la //
gsol ba 'debs so don gnyis lhun grub shog
/shes rab dpal 'byor kun dga' grol mchog zhabs //
sna tshogs rang grol bstan 'dzin grags pa'i dpal //
mdo sngags bstan 'dzin dam chos bzang po la //
gsol ba 'debs so don gnyis lhun grub shog
/phrin las lhun grub chos rgyal gter bdag gling //
lo chen chos dpal rin chen rnam par rgyal //
'gyur med don ldan phrin las rnam rgyal la //
gsol ba 'debs so don gnyis lhun grub shog
/snying po'i don gzigs phrin las chos kyi sgron //
rgyal kun mkhyen brtse gcig bsdus chos kyi dbang //
grol byed khrid brgyud gtso bor gyur pa la //
gsol ba 'debs so don gnyis lhun grub shog
/blo gros rgyal mtshan ma Ni b+ha dra nas //
shes bya kun gzigs 'jam dbyangs dgyes blo'i bar //
gdams srol chu bo kun 'dus mchog rnams la //
gsol ba 'debs so don gnyis lhun grub shog
/sangs rgyas kun dngos rtsa ba'i bla ma dang //
rgyal kun spyi gzugs 'phags mchog spyan ras gzigs //
ye shes mkha' 'gro dam can srung ma la //
gsol ba 'debs so don gnyis lhun grub shog
/'phags pa'i thugs rje rtsol med rgyud la zhugs //
dbang gis rgyud smin gsag sbyong mtha' ru phyin //
sgo gsum rdo rje gsum gyi phyag rgyas thebs //
sku gsum snying po'i don mchog myur rtogs shog
/gnyis pa skyabs su 'gro ba ni /
skyabs yul dkon mchog rtsa gsum mdun gyi nam mkhar gsal gdab la /
sangs rgyas chos tshogs sogs sam /
spro na /
bdag sogs sems can thams cad dus 'di nas bzung ste bla med byang chub kyi bar du /
rkang gnyis rnams kyi mchog sangs rgyas /
'dod chags dang bral ba rnams kyi mchog dam chos /
tshogs rnams kyi mchog dge 'dun te dkon mchog rin po che rnam pa gsum la skyabs su mchi 'o //
brgyud pa'i rtsa ba bla ma /
dngos grub kyi rtsa ba yi dam /
byin rlabs kyi rtsa ba mkha' 'gro ste rtsa ba dam pa gsum la skyabs su mchi 'o //
lta ba bla med phyogs med mtha' bral /
sgom pa bla med gsal stong 'dzin med /
spyod pa bla med rang shar rang grol te bla med lta sgom spyod pa gsum la skyabs su mchi 'o //
lan gsum /
gsum pa sems bskyed pa ni /
bdag dus 'di nas bzung ste bla na med pa'i byang chub ma thob kyi bar du stong pa dang snying rje zung du 'jug pas thabs shes rab gnyis kyis sems can gyi don du byang chub kyi mchog tu sems bskyed par bgyi 'o //
lan gsum /
bzhi pa bgegs la gtor ma sbyin pa ni /
rang skad cig gis dpal rta mgrin sku mdog dmar po g.yas rdo rje'i be con dang g.yon rdo rje'i tho ba bsnams shing khro gtum bzod par dka' ba'i chas can /
gzi brjid bskal pa'i me ltar 'bar bar gyur /
sngon 'gro'i gtor ma bsang chus bran te /
raM yaM khaM gis bsregs gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M lan gsum gyis byin brlab /
sarba b+hUta A kar+Sha ya dzaHsa mgron bkug
/oM sarba big+h+nAn na maHsarba ta thA ga te b+h+yo sogs nam mkha' mdzod kyi sngags rgya lan gsum gyis bsngo /
lnga pa bgegs la bka' bsgo ba ni /
hU~M/
nyon cig log 'dren bgegs kyi tshogs //
nga ni 'jigs byed dbang gi sku
/gal te bka' las 'das pa na /
khyod kyi lus ngag rdul phran bzhin //
brlag par 'gyur gyis gzhan du min //
de bas rang gi gnas su dengs //
oM ma Ni pad+me hU~M hrIH
sum b+ha ni sum b+ha hU~M/
gr-ih+Na gr-ih+Na hU~M/
gr-ih+NA pa ya gr-ih+NA pa ya hU~M/
A na ya hoH
b+ha ga wAn bid+yA rA dzA ya hU~M phaT/
gu gul yungs thun tsham rngam drag pos bskrad do //
drug pa mtshams bcad pa ni /
hrIHhU~M/
nga ni khro rgyal rta mgrin te //
rta skad rngam sgrog bar chad sel //
sku yi 'od zer mtshon cha'i gur //
me ri 'bar bas phyogs mtshams gcod //
ma rtogs 'khrul pa'i sems can rnams //
rnam rtog ma rig bag chags kyis //
lha dang 'dre bgegs gnyis snang yang //
rnam par rtog pa bgegs yin phyir //
'dre bgegs rang gi sems las byung //
sems nyid ye nas chos sku la //
bgegs dang bar chod ga la yod //
thams cad rang grol chos sku'i mtshams //
'di las su yang 'da' ma byed //
hrIHhU~M gnod byed 'byung po mA ra ya hU~M phaT/
bdun pa mchod pa byin rlabs ni /
oM pad+mAn+ta kr-ita hU~M gis bsang /
oM swa b+hA bas sbyang /
stong pa'i ngang las b+h+rU~M las rin po che'i snod so sor rang rang gi ming yig dang po yongs su gyur pa las mchod rdzas rnams rang bzhin stong pa rnam pa mchod rdzas byed las zag med kyi bde ba skyed nus pa'i mchod sprin bsam gyis mi khyab par gyur /
oM badzra ar+g+haM nas /
shap+da AHhU~M bar brjod la byin brlab bo //
gnyis pa dngos gzhi la gsum /
bsod nams kyi tshogs gsag pa /
ye shes kyi tshogs gsag pa /
zung 'brel du sbyong ba'o //
dang po ni /
rang gi snying gar paM las pad+ma a las zla ba'i steng du hrIHdkar po de las 'od zer 'phros pas /
bla ma dang thugs rje chen po'i lha tshogs sangs rgyas dang byang chub sems dpa' rnams mdun gyi nam mkha' la byon nas pad zla'i gdan la bzhugs par gyur /
dus gsum bzhugs pa'i bla ma thams cad dang //
thugs rje chen po'i dkyil 'khor lha tshogs dang //
phyogs bcu'i sangs rgyas byang sems sras dang bcas //
sems can 'khor ba'i sdug bsngal bsal ba'i phyir //
rang bzhin gnas nas spyan 'dren gshegs su gsol //
nyi zla pad+ma'i gdan la brtan par bzhugs //
lus ngag yid gsum gus pas phyag 'tshal lo //
dngos 'byor yid sprul mchod pa dam pa bzhes //
tshe rabs sngon nas da lta yan chad du //
sdig pa'i las rnams ci bgyis so sor bshags //
skye bo nyan thos rang rgyal byang chub sems //
dus gsum dge rtsa bgyis la rjes yi rang //
dus gsum sangs rgyas zhal nas gsungs pa yi //
chos 'khor sems can rnams la bskor du gsol //
'gro don mi mdzad mya ngan 'da' bzhed la //
'gro ba'i don du bzhugs par gsol ba 'debs //
bdag gzhan dge ba'i rtsa ba gang bsags pas //
bla med rdzogs pa'i byang chub thob par shog
/ces yan lag bcu pas tshogs bsags /
khams gsum 'gro drug gi sems can sdug bsngal ba thams cad snying re rje /
sdug bsngal dang bral bar bya /
bde ba dang phrad par bya /
chags sdang dang bral ba'i btang snyoms la gnas par bya'o //
zhes tshad med pa bzhi bsgom mo //
gnyis pa ye shes tshogs gsag ni /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
zhes pas phyi nang gi chos thams cad stong pa nyid du gyur /
ces spros bral 'od gsal chen po'i don la ci gnas su mnyam par bzhag
/gsum pa zung 'brel du sbyong ba la gsum /
dkyil 'khor bsgom pa /
de rdzogs byed yan lag gyi bya ba /
sngags bzla ba'o //
dang po ni /
stong pa'i ngang las raM las nyi ma'i steng du hU~M las rdo rje rgya gram hU~M gis mtshan pa zhig tu gyur /
de las 'od zer 'phros pas 'og rdo rje'i sa gzhi /
steng rdo rje'i gur /
logs rdo rje'i rtsig pa /
phyi rol thams cad rdo rje'i ra bar gyur pa'i srung 'khor gyi nang du /
b+h+rU~M ser po las 'od zer 'phros /
bde bar gshegs pa'i zhing khams thams cad du khyab nas 'od zer gyis gzhal med khang gi bcud bsdus /
tshur 'dus pa las gzhal yas khang gru bzhi gru chad bar khyams sgo bzhir ldan pa /
rin po che sna lnga'i rtsig pa byas pa /
rat+na'i pha gu dang /
drwa ba drwa phyed dang da ru ka la sogs pa 'phyang ba /
sgo bzhi la rta babs rim pa bzhi'i steng na chos kyi 'khor lo dang /
gdugs dang ri dwags la sogs pa'i rgyan du mas mdzes shing phyi nang kun tu gsal bar gyur pa'i steng 'khor lo rtsibs stong la /
'og pad+ma 'dab ma stong dang ldan pa'i dbus pad+ma 'dab ma bzhi dang /
de'i phyi rim la pad+ma 'dab ma bcu gnyis pa /
de rnams kyi steng du paM las sna tshogs pad+ma 'dab ma brgyad pa /
de'i steng du a las zla ba'i dkyil 'khor /
bar khyams dang sgo bzhir pad+ma rkyang pa'i gdan rnams su gyur /
oM ma Ni pad+me hU~M zhes brjod pas /
dbus kyi gdan steng du yi ge hrIHdkar po las 'od zer 'phros don gnyis byas /
tshur 'dus hrIHla thim 'od du zhu ba las pad+ma dkar por gyur /
de las 'od 'phros tshur 'dus pa las thugs rje chen po 'phags pa spyan ras gzigs dbang phyug zhal gcig phyag bzhi pa /
sku mdog dkar po shel ltar 'tsher ba /
phyag dang po gnyis thugs kar thal mo sbyar ba /
g.yas 'og ma na shel phreng dang /
g.yon 'og ma na pad+ma dkar po 'dzin pa /
pad zla'i gdan la zhabs rdo rje'i skyil krung du bzhugs pa /
zhal 'dzum pa'i mdangs dang ldan zhing /
spyan zhi ba'i nyams dang ldan pas 'gro drug la thugs rjes gzigs pa /
rin po che'i dbu rgyan /
snyan rgyan /
mgul rgyan /
dpung rgyan /
ske rags /
phyag gdub /
zhabs gdub /
mgur chu /
do shal /
se mo do la sogs pa rin po che'i rgyan dang dar sna tshogs kyis spras pa /
mtshan dang dpe byad du ma dang ldan pa'o //
de'i mdun du hrIHlas lha mo yi ge drug ma sku mdog dang phyag mtshan rgyan cha lugs thams cad gtso bo dang 'dra ba /
g.yas kyi pad+ma'i steng du sras nor bu 'dzin pa sku mdog dkar po zhal gcig phyag gnyis pa g.yas na rin po che dang g.yon na phreng ba 'dzin pa /
g.yon gyi pad+ma'i steng du sras mo rig sngags 'dzin ma sku mdog dkar mo zhal gcig phyag gnyis ma /
g.yas shel phreng dang g.yon pad+ma 'dzin pa /
gsum ka'ang gtso bo la 'dud pa'i tshul can /
rgyab kyi pad+ma la sangs rgyas snang ba mtha' yas sku mdog dmar po phyag gnyis ting nge 'dzin gyi phyag rgyas mnyam pa'i skyil krung du bzhugs pa'o //
de'i phyi rim pad+ma 'dab ma bcu gnyis kyi steng du rim pa bzhin rnam par snang mdzad dkar po 'khor lo bsnams pa /
mi bskyod pa sngon po rdo rje bsnams pa /
rin chen 'byung ldan ser po rin po che bsnams pa /
snang ba mtha' yas dmar po pad+ma bsnams pa /
don yod grub pa ljang gu rdo rje rgya gram bsnams pa /
thugs rje chen po dkar po pad+ma bsnams pa /
sangs rgyas spyan dang /
mA ma kI dang /
kun tu bzang mo dang /
gos dkar mo dang /
sgrol ma dang /
shes rab kyi pha rol tu phyin ma rnams ni sku mdog phyag mtshan rgyan cha lugs la sogs pa rang rang gi yab dang mthun pa ste /
rigs kyi yab yum drug zung 'brel du bzhugs shing /
g.yas thams cad rang rtags thugs kar bsnams pa /
yab rnams kyi phyag g.yon gdan la brten cing yum rnams mchog sbyin mdzad pa /
thams cad kyang dar dang rin po ches brgyan cing sems skyil gyis bzhugs pa'o //
sgo bzhi la shar sgor brgya byin dkar po phyag na pi waM 'dzin pa /
thags bzang ris sngon po go cha 'dzin pa /
lho sgor shAkya thub pa ser po gseg shang 'dzin pa /
nub sgor shAkya seng ge nag po po ti 'dzin pa /
nam mkha' mdzod dmar po sgrom bu 'dzin pa /
byang sgor chos rgyal nag po me chu 'dzin pa'o /
khyams la dus gsum gyi sangs rgyas stong rtsa gnyis byang chub sems dpa'i tshul du bzhugs par gyur /
ces dam tshig gi 'khor lo bskyed do //
gnyis pa de rdzogs byed yan lag la gsum /
ye shes pa gzhug pa /
dbang bskur zhing byin gyis brlab pa /
bstod pa 'bul ba'o //
dang po ni /
gtso bo'i thugs kar pad+ma'i dkyil du zla ba'i dkyil 'khor /
de'i dbus su hrIHgnas pa las 'od dkar po rang bzhin gyi gnas su 'phros pas /
thugs rje chen po 'khor dang bcas pa skad cig gis spyan drangs par gyur /
hrIH
rang bzhin lhun gyis grub pa'i gnas mchog nas //
chos sku skye med dbyings las ma g.yos kyang //
gzugs sku 'gro ba'i don du sku sprul pa //
thugs rje'i dbang gis gnas 'dir gshegs su gsol //
oM ma Ni pad+me hU~M/
e h+ye hi /
dzaHhU~M baM hoHzhes pas /
thugs rje chen po'i lha tshogs rnams chos kyi sku las gzugs kyi skur bzhengs nas byon par bsam mo //
de nas bzhugs su gsol ba ni /
thugs rje chen po 'khor dang bcas pa rnams //
'gro ba sems can ma lus don mdzad phyir //
bdag la thugs rjes nye bar dgongs mdzod la //
thugs dam dbang gis bzhugs la byin gyis rlobs //
oM ma Ni pad+me hU~M/
sa ma ya tiSh+Tha lhan /
mdun gyi nam mkhar bzhugs pa la dam ye phar tshur phyag dang len stob par bsam la /
chos kyi sku la gnyis 'dzin mi mnga' yang //
'gro ba'i don mdzad longs spyod rdzogs skur bstan //
thugs rjes cir yang sprul skus 'gro don mdzad //
sku gsum ye shes lha la phyag 'tshal lo //
oM ma Ni pad+me hU~M/
At+ma naM nir+YA ta yA mi /
phyi nyer spyod dang nang 'dod yon lha mos ye shes pa la mchod par mos la /
thugs rje chen po 'khor dang bcas pa la //
nyon mongs bkres skom gdung ba mi mnga' yang //
bdag cag bsod nams ye shes tshogs gsag phyir //
pU dza'i tshogs kyis mnyes shing bzhes su gsol //
oM ma Ni pad+me hU~M/
sarba pU dza me g+ha hU~M/
mchod yon zhabs bsil me tog bdug pa dang //
snang gsal dri mchog bza' btung sgra snyan sogs //
phyi yi mchod pa sna tshogs bzhes su gsol //
ar+g+haM 
pA d+yaM 
puSh+paM 
d+hU paM 
dI paM 
gan+d+haM 
nai wid+yaM 
shab+da 
sarba pU dza me g+ha hU~M/
gzugs sgra dri ro reg bya chos la sogs //
bkra shis lha mos nam mkha'i khams bkang nas //
dkyil 'khor lha tshogs mnyes phyir mchod pa 'bul //
dgyes shing bzhes nas byin gyis brlab tu gsol //
badzra lA s+ya /
badzra shab+da /
badzra d+hu pe /
badzra nai bid+ya /
badzra pany+tsa li ka
/badzra d+harma /
sarba pU dza sa ma ya maN+Dal a la la ho /
ye shes pa'i sku gsung thugs mnyes /
lha mo rnams tshur 'dus te bde stong skyes pas bdag nyid mchod par bsam /
hrIH
ye shes sku la gnyis 'dzin mi mnga' yang //
gnyis snang ye shes dam tshig sems dpa' gnyis //
gnyis su med par brtan par bzhugs nas kyang //
'gro don phrin las rdzogs par mdzad du gsol //
oM ma Ni pad+me hU~M/
sa ma ya tiSh+Tha lhan /
dam ye gnyis med du thim nas dngos grub ma thob kyi bar du brtan par bzhugs par bsam mo //
gnyis pa dbang bskur byin brlab ni /
hrIH
sku lnga ye shes lnga yi skur bzhugs nas //
rgyal ba rigs lnga 'og min gnas nas bzhengs //
rigs kyi bdag pos dbang bskur byin gyis rlobs //
rigs lnga ye shes lnga yi dngos grub stsol //
oM hU~M swA AM hA a b+hi Shiny+tsa AH
zhes gsol ba btab pas rigs lngas dbang bskur /
dbang rtags su 'od dpag med gtso bor gyur pa'i de bzhin gshegs pa rigs lngas dbu brgyan par gyur /
dus gsum sangs rgyas thams cad kyi //
sku gsung thugs dang dbyer med phyir //
sku gsung thugs su byin brlabs nas //
byin brlabs dbang bskur rgyas gdab bo //
kA ya sid+d+hi oM/
wA ka sid+d+hi AH
tsit+ta sid+d+hi hU~M/
lha rnams kyi spyi bor oM/
mgrin par AH
thugs kar hU~M/
de las sku rdo rje /
gsung rdo rje /
thugs rdo rje'i rang bzhin du gyur /
gsum pa bstod 'bul ni /
rgyas par spro na sku gsung thugs bstod bya /
dkyus tsam du /
hrIH
thugs rje chen po ye shes lha yi lha //
yi ge drug ma shes rab dbyings kyi yum //
nor bu 'dzin pa sras mchog thabs kyi tshul //
rig sngags 'dzin ma shes rab sras mo'i tshul //
ye nas ma bsgrubs rang dang gnyis med lha //
ye shes lha bzhi'i sku la phyag 'tshal bstod //
thugs rje chen po'i spyan gyis 'gro la gzigs //
rnam par snang mdzad chos dbyings ye shes ngang //
mi bskyod rdo rje me long ye shes ngang //
rin chen 'byung ldan mnyam nyid ye shes ngang //
snang ba mtha' yas sor rtog ye shes ngang //
don yod grub pa bya grub ye shes te //
sku lnga ye shes lnga la phyag 'tshal bstod //
shes rab pha rol phyin ma chos sku dbyings kyi ngang //
sangs rgyas spyan ma bsam gtan pha rol phyin //
kun tu bzang mo brtson 'grus pha rol phyin //
na bza' dkar mo sbyin pa'i pha rol phyin //
mA ma kI ni tshul khrims pha rol phyin //
dam tshig sgrol ma bzod pa'i pha rol phyin //
pha rol phyin drug yum gyi sku la bstod //
dus gsum bzhugs pa'i sangs rgyas stong dang gnyis //
'gro ba'i don du byang chub thugs bskyed nas //
byang chub sems dpa'i tshul gyis 'gro ba 'dul //
bskal bzang sems dpa' stong la phyag 'tshal bstod //
lha yi thub chen brgya byin lha rnams 'dul //
lha min thub pa thags bzang lha min 'dul //
mi yi thub pa chen pos mi rnams 'dul //
shAkya seng ge thub pas dud 'gro 'dul //
thub chen nam mkha' mdzod kyis yi dwags 'dul //
thub pa chos kyi rgyal pos dmyal ba 'dul //
'gro drug so so'i skad du chos sgra sgrog
/so so'i sdug bsngal sel mdzad skye sgo gcod //
thub pa chen po drug la phyag 'tshal bstod //
ces bstod pa bya'o //
gsum pa sngags bzla ba ni /
rang gi thugs ka'i hrIHla yi ge drug mas bskor ba de las 'od 'phros nas /
phyogs bcu'i bde bar gshegs pa thams cad la sku gsung thugs mnyes pa'i mchod pa 'bul /
khams gsum gyi sems can thams cad la phog pas lus ngag yid gsum gyi sgrib pa sbyangs /
stong gsum gyi 'jig rten kyi khams thams cad thugs rje chen po'i lha tshogs su gyur /
de dag thams cad dang dkyil 'khor pa gtso 'khor thams cad kyis yi ge drug ma'i bzlas pa mgrin gcig tu byed par mos la /
yig drug kho na bzla zhing /
thun mthar mchod bstod kyang bya'o //
gtor ma 'bul na /
rgyas par sngags drug phyag drug gis byin brlab /
bsdu na /
raM yaM khaM gis bsang sbyang /
stong pa'i ngang las rin po che'i snod yangs shing rgya che ba'i nang du bcud zag med ye shes kyi bdud rtsis gang bar gyur /
oM AHhU~M dang /
yig drug lan gsum gyis byin brlab /
khams gsum dag pa'i zhing /
srid gsum thugs rje'i mgron /
ma lus khyab pa'i zas /
chos nyid nus pa'i mthus /
gtor ma mi zad pa'i gter du 'bul lo //
zhes mos 'dun bden pa'i tshig gis bsngos la /
oM ma Ni pad+me hU~M/
oM sarba badzra a tsar+Ya sa pa ri wA ra i daM ba liM ta kha raM khA hi /
zhes bla ma /
de bzhin du yig drug dang /
sa pa ri sogs gtor sngags 'gres te /
oM Ar+Ya a ba lo ki te shwa ras yi dam /
oM sarba DA ka DA ki nIs mkha' 'gro
/oM sarba d+harma pA las chos skyong ste thams cad lan gsum gsum gyis 'bul /
gtor ma'i lhag ma rigs drug bgegs rigs la yig drug lan gsum gyis bsngos la mthar /
rgyal ba mchod pas mnyes gyur cig
/dam can thugs dam bskang gyur cig
/rigs drug 'dod pa tshims gyur cig
/lan chags bu lon 'khor gyur cig
/rnam bzhi'i mgron gyi tshogs rnams la //
tshad med mchod sbyin 'di bsngos pas //
bdag dang mtha' yas sems can rnams //
longs spyod ldan cing tshogs rdzogs nas //
myur du sangs rgyas thob par shog
/ces brjod la mi dmigs par bzhag go
/gsum pa rjes kyi las rim la gnyis /
tshogs mchod dang 'brel ba'i dngos grub blang ba /
mjug chog rnam pa lnga'o //
dang po ni /
tshogs kyi yo byad rnams la bsang chu 'thor te /
raM yaM khaM/
mi gtsang ba'i dri ma thams cad bsregs gtor bkrus /
stong pa'i ngang las snod pad+ma 'dab ma stong ldan gyi snying por bcud oM AHhU~M las sku gsung thugs rdo rje'i dam tshig nam mkha' mdzod kyi gter du gyur /
oM ma Ni pad+me hU~M/
shAn+tiM puSh+TiM wa shaM mA ra ya sid+d+hi sid+d+hi hU~M zhes brjod pas /
bdag thugs rje chen po'i lha tshogs las 'od zer 'phros pas /
sa steng lha /
sa 'og klu
/bar mi'i bdud rtsi /
'jig rten gyi 'byung ba lnga rtsi shing nags tshal sman bcud zas bcud thams cad bsdus nas tshogs kyi rdzas la thim pas /
zag med ye shes mchog gi bdud rtsi'i rgya mtshor gyur /
'bru gsum lan gsum brjod /
byin dbab pa ni /
hrIH
rang bzhin dbyings kyi zhing khams nas //
rtsa brgyud bla ma dam pa dang //
'phags mchog spyan ras gzigs dbang po //
yab yum sras dang sras mor bcas //
mgon po 'od dpag med pa dang //
sems dpa' drug dang sems ma drug
/bskal bzang byang sems stong rtsa gnyis //
sprul sku thub pa drug dang bcas //
ma dang mkha' 'gro shugs 'gro dang //
chos skyong dam can gter gyi bdag
/ma lus gnas 'dir tshogs mgron du //
gus pas spyan 'dren mchod bgyid na //
thugs rjes ma thogs myur du gshegs //
sgrub mchog bdag la dbang bzhi skur //
gnas khang 'di la byin rlabs stsol //
dkyil 'khor gnyis la brtan par bzhugs //
sgrub rdzas tshogs mchod byin rlobs la //
zag med bdud rtsi'i bcud du sgyur /
A ral+li hoH
dzaHhU~M baM hoH
tshogs phud spros la /
khams gsum dag pa'i zhing /
srid gsum thugs rje'i mgron /
ma lus khyab pa'i zas /
chos nyid nus pa'i mthus /
tshogs mchod mi zad pa'i gter du 'bul lo //
zhes dang sngags mchod rnams gong smos gtor 'bul skabs ltar la /
sngags mjug sa pa ri bA ra ga Na tsakra ma hA pU dza sarba pany+tsa a mr-ita kha raM khA hi /
zhes sbyar ba dang /
sam+b+hA ra'i sngags lan bdun gyis 'bul /
mthar /
oM badzra ar+g+haM nas /
shab+da pra tIts+tsha swA hA/
tshogs kyi mchod pa rgya chen 'di //
rtsa brgyud bla ma rnams la 'bul //
bdag la dbang skur byin gyis rlobs //
tshogs kyi mchod pa rgya chen 'di //
yi dam 'phags pa'i tshogs la 'bul //
bdag la dngos grub rnam gnyis stsol //
tshogs kyi mchod pa rgya chen 'di //
ma dang mkha' 'gro'i tshogs la 'bul //
phrin las sgrubs la bar gcod sol //
tshogs kyi mchod pa rgya chen 'di //
chos skyong dam can tshogs la 'bul //
sangs rgyas bstan pa gnyan po srungs //
bcol pa'i phrin las grub par mdzod //
ces 'dod don gsol la /
dngos grub blang ba ni /
hrIH
thugs rje chen po yab yum sras dang bcas //
bde gshegs rigs lnga pha rol phyin drug yum //
phyogs bcu'i byang chub sems dpa' ting 'dzin spyod //
sprul sku thub drug 'gro drug thabs kyis 'dul //
'gro ba 'dul phyir thugs rjes sku skyod la //
grub pa rtags kyi dngos grub bstsal du gsol //
mchog dang thun mong dngos grub bstsal du gsol //
oM ma Ni pad+me hU~M/
kA ya wA ka tsit+ta sid+d+hi hU~M/
zhes ci 'grub bzlas la /
ye shes kyi lha rnams kyi sku mi 'gyur ba lhun gyis grub pa'i dngos grub /
gsung mi 'gyur ba 'gag med snying po lung gi dngos grub /
thugs mi 'gyur ba spros bral chos nyid rang gsal gyi dngos grub thob par mos /
sgo gsum rdo rje gsum du gsal bas nang gi tshogs 'khor tshul du longs spyad /
lhag ma bsdus la slob dpon gyi kha chus bran te /
oM a kA ro sogs gsum gyis byin brlab /
hrIH
tshogs kyi 'khor lo'i lhag ma'i bdag
/'phags pa'i dkyil 'khor gnyan srung ba'i //
rigs lnga'i ging dang lang+ka dang //
'bar ma spor ma pho nya mo //
shugs 'gro dregs pa'i tshogs dang bcas //
'phags pa'i pha 'bab longs spyod ni //
bza' bca' btung ba'i tshogs dang bcas //
dga' bas khyer la tshims par zo //
rangs par mdzod la phrin las sgrubs //
oM uts+tshiSh+Ta pa ti sarba b+hak+Sha b+hak+Sha ku ru mi /
zhes gtsang sar 'bul lo //
phrin las dkyus kyi tshogs mchod kyi skabs su'ang dngos grub len pa dang 'brel ba 'di ltar bya chog cing /
bsnyen sgrub mjug gi dngos grub len pa'i cho ga'ang 'di kho na ltar bya'o /
gnyis pa mjug gi cho ga lnga'i dang po gtang rag mchod bstod ni /
hrIH
thugs rje chen po 'khor dang bcas pa la //
nyon mongs bkres skom gdung ba mi mnga' yang //
bdag cag bsod nams ye shes tshogs gsag phyir //
pU dza'i tshogs kyis mnyes shing bzhes su gsol //
oM ma Ni pad+me hU~M/
sarba pU dza me g+ha hU~M/
zhes mchod /
skyon gyis ma gos sogs dang /
bstod par 'os pa sogs kyis bstod /
gnyis pa nongs bshags ni /
yig brgya lan gsum bzla /
ma rnyed yongs su ma tshang sogs kyis bzod par gsol /
gsum pa bsdu ldang ni /
mdun bskyed tshogs kyi mgron rnams rten yod na brtan bzhugs spyi mthun bya zhing med na /
oM/
khyed kyis sems can sogs kyis gshegs su gsol /
bdag bskyed dam tshig gi 'khor lo rnams bdag nyid la thim /
rang nyid thugs ka'i hrIHla thim /
de yang rim pas je chung du bsdus te thig le 'od 'bar bar gyur /
de'ang chos nyid dag pa'i dbyings su 'ja' ltar yal nas mi dmigs par gyur /
ces chos nyid skye 'gag gnas bral gyi dbyings su mnyam par bzhag
/slar rang nyid spyan ras gzigs su gsal ba'i gnas gsum 'bru gsum gyis mtshan par gyur /
ces mos la khyer so gsum gyi ting nge 'dzin lam du khyer ro //
bzhi pa bsngo smon ni /
oM ma Ni pad+me hU~M/
jo bo thugs rje chen po 'phags pa spyan ras gzigs la sogs pa sangs rgyas dang byang chub sems dpa'/
smon lam la mnga' brnyes pa thams cad bdag dang sems can thams cad la dgongs su gsol /
thugs rjes gzigs su gsol /
bdag dang sems can thams cad kyis dus gsum du bsags pa'i dge ba'i rtsa ba ci bgyis pa thams cad dang /
ci yod pa thams cad dang /
da ltar gyi dge ba'i rtsa ba ci bgyis pa 'dis /
bdag dang sems can thams cad bla na med pa yang dag par rdzogs pa'i byang chub rin po che thob par gyur cig
/de lta bu ma thob kyi bar du tshe rabs thams cad du dal 'byor gyi mi lus phun sum tshogs pa thob par gyur cig
/thob nas kyang theg pa chen po'i chos ston pa'i dge ba'i bshes gnyen dang 'phrad par gyur cig
/'phrad nas kyang shes rab rnam pa gsum la gong nas gong du blo sbyong bar gyur cig
/sbyangs nas kyang 'jig rten gyi chos ci la yang ma chags par sgrub pa la gtso bor byed par gyur cig
/tshe 'di la nad dang sdug bsngal thams cad zhi bar gyur cig
/'chi khar yang chags pa med pas gnad gcod kyi nad thams cad zhi bar gyur cig
/bar dor yang don gnyis su med pa'i ye shes rang gi rgyud la skye bar gyur cig
/'dus pa med pas 'bral ba med pa'i grogs thob par gyur cig
/'khor ba med pas nor ba med pa'i lam thob par gyur cig
/skye ba med pas 'chi ba med pa'i tshe thob par 'gyur cig
/bsags pa med pas zad pa med pa'i ting nge 'dzin gyi longs spyod phun sum tshogs pa thob par gyur cig
/chos sku nam mkha' lta bu thob par gyur cig
/longs sku nyi ma shar ba lta bu thob par gyur cig
/sprul sku nyi zer lta bu thugs rje rgyun chad med pa thob par gyur cig
/khams gsum 'khor ba'i sems can thams cad kyi don byed pa thob par gyur cig
/de kho na nyid du thob par gyur cig
/ces sogs brjod /
lnga pa bkra shis ni /
oM ma Ni pad+me hU~M/
dus gsum sangs rgyas kun gyi sku gsung thugs //
'gro drug kun la thugs rje'i spyan gyis gzigs //
byams dang thugs rje'i thugs kyis skyob mdzad pa'i //
'phags pa spyan ras gzigs kyi bkra shis shog
/oM ma Ni pad+mA+e hU~M/
yi ge drug ma shes rab dbyings kyi yum //
nor bu 'dzin pa dbyings las ye shes shar //
rig sngags 'dzin ma chos dbyings mnyam pa'i ngang //
thugs rje chen po 'khor bcas bkra shis shog
/oM ma Ni pad+me hU~M/
bde gshegs rigs drug sku drug ye shes drug
/pha rol phyin drug 'khor ba'i pha rol son //
thugs drug sprul sku 'gro drug sdug bsngal sbyong //
'khor gyi lha tshogs rnams kyi bkra shis shog
/oM ma Ni pad+me hU~M/
'das pa'i sangs rgyas chos kyi dbyings na gnas //
da lta'i sangs rgyas sems can 'gro don mdzad //
ma 'ongs sangs rgyas 'gro kun don la dgongs //
dus gsum sangs rgyas stong gi bkra shis shog
/oM ma Ni pad+me hU~M/
yi ge drug pa thugs rje sprul pa'i sku
/'gro drug sgrib sbyong 'khor ba'i g.yang sa gcod //
byang chub lam 'dren sku gsum sa la 'god //
snying po yi ge drug pa'i bkra shis shog
/oM ma Ni pad+me hU~M/
spyan ras gzigs dbang 'gro drug yongs la gzigs //
thugs rje chen po'i snying rje rgyun mi chad //
'jig rten dbang phyug 'gro ba yongs kyi mgon //
'gro ba'i skyabs gnas mchog gi bkra shis shog
/oM ma Ni pad+me hU~M/
lo brgya 'tsho zhing ston brgya mthong ba dang //
longs spyod rgyas shing bsam don 'grub pa dang //
chos la bar chad med cing sgrub pa mthar phyin nas //
brgyud 'dzin byin gyis rlob pa'i bkra shis shog
/ces brjod la me tog 'thor zhing rol mo bsgrag go
/'dir sngon 'gro'i chos rnams ni don gyis thob pa dang dkyil 'khor sgrub pa'i skabs bgegs bskrad srung 'khor dgos pa gzhung las dngos su bstan pas snga 'gyur gyi phrin las spyi dang mthun par rang gzhung dang gter kha gzhan las bsab pa yin cing /
bsod nams kyi tshogs gsag pa phyin chad ni bka' 'bum rang gzhung gtsang ma la kha skong du 'os pa bla ma gong ma'i gsung lhan thabs su bsdebs pa'o //
yang lugs 'dir nam mkha' rgyal po'i phrin las bya bar 'dod na'ang /
gtso bo 'gro 'dul phyag bzhi pa'i mal du phyag stong spyan stong 'dzud pa dang /
bzlas pa'i skabs gzungs ring gtso bor byed pa tsam las /
gzhan thams cad cho ga 'di nyid kho nas grub pa yin no //
gangs can mgon po sgrub pa'i thabs //
bye ba phrag brgya'i mchog gyur pa //
bod kyi yab chos byin rlabs can //
rang gzhung bzhin du gsal bkod pas //
lugs 'di'i phrin las mi nub par //
yig drug chos kyi sgras khengs pas //
ljongs 'di'i lus can ji snyed kun //'phags pa'i rnam thar mchog 'grub shog
/ces pa'ang lha gcig 'di'i rig sngags 'chang ba'i da ri drA blo gros mtha' yas sam pad+ma gar gyi dbang phyug gis dpal spungs yang khrod 'phags mchog 'jig rten mgon po'i pho brang dkar po'i mgul du sbyar ba dge legs 'phel ///
/
