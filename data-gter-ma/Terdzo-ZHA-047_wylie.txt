@#//
thugs rje chen po rgyal ba rgya mtsho lugs gnyis gang la sbyar yang rung ba'i gnas lung khyer bder bsdus pa thugs rje'i 'phrul zhags zhes bya ba bzhugs so //
mi bzad ngan 'gro'i sdug bsngal ni //
mtshan tsam gyis kyang skyob mdzad pa //
thugs rje'i dbang phyug la btud nas //
gnas lung cho ga 'dus gsal spel //
byang chub kyi sems rin po che rnam pa gnyis la rtag tu gnas shing rim pa gnyis kyi ting nge 'dzin dang ldan pa'i sgrub pa po gang zhig
/las dang bag chags kyi gzhan dbang du gyur pas 'khor ba'i 'khor lo yang srid lu gu rgyud du nying mtshams sbyor ba'i 'gro ba la phan gdags par 'dod pas gnas lung gi cho ga brtsam par skabs su babs pa na /
rgyal ba rgya mtsho lha dgu lha lnga gang dang 'brel ba de'i dkyil 'khor sgrub mchod kyi chas /
tshogs kyi yo byad dang bcas pa rnams dang /
lho sgor sbyong stegs 'khor lo dkar po rtsibs brgyad bris pa'i gdan la tshe 'das kyi ming byang dri rten gos bzang gis bklubs pa /
bgegs gtor /
gul yungs /
til nag
/khrus chas /
zas bsngo sogs nye bar mkho ba rnams tshogs par byas la /
bdag mdun bum sgrub bdag 'jug tshogs mchod kyi bar du dkyus ltar btang /
tshogs la ma rol pa'i bar der 'dir 'jug
/lha lnga'i skabs bdag mdun bzlas pa yan grub nas dkyil chog chen mo gtang skabs bum sgrub lha dgus rigs 'gre bskyed chog 'dor len phyed par bya zhing /
bsdus pa tshigs bcad ma'i skabs su /
bsang sbyang /
pad zla'i steng du baM dkar las //
mtshan nyid yongs rdzogs bum pa'i dbus //
pad+ma nyi steng hrIHdmar las //
bcom ldan rgyal ba rgya mtsho gsal //
steng dang g.yas g.yon 'og gi char //
pad 'byung grub thob rgya mtsho dang //
rta mgrin dpa' bo rgya mtsho dang //
gsang ye dpa' mo rgya mtsho dang //
mkha' 'gro dam can rgya mtsho rnams //
sku mdog phyag mtshan rgyan cha lugs //
gsal la ma 'dres yongs su rdzogs //
las bum nang du rta mgrin rgyal //
dmar po phyag g.yas rdo rje dang //
g.yon pas sdigs mdzub zhags pa bsnams /
khro bo'i chas ldan me dpung klong //
brkyang bskum pad nyi'i gdan la 'gying //
kun gyi gnas gsum 'bru gsum dang //
thugs srog 'od kyi ye shes pa //
spyan drangs gnyis su med par gyur //
badzra sa mA dzaH
dzaHhU~M baM hoH
slar yang dbang lha spyan drangs te //
dbang bskur sku gang dri ma dag
/chu lhag yar lud gtso 'khor kun //
'od dpag med pas rgyas btab gyur //
mchod rdzas rnams la bdud rtsi gtor zhing bsang sbyang /
stong pa'i ngang las ka pA la //
yangs pa'i nang du hU~M yig las //
mchod rdzas dwangs shing thogs med pa /
kun bzang mchod sprin lta bur gyur //
oM badzra ar+g+haM AHhU~M/
de bzhin du /
d+hU pe dang 
puSh+pe nas /
shab+da'i bar du sbyar bas byin brlab /
oM/
mchod yon bdug spos me tog snang gsal dri //
zhal zas rol mo sha lnga rigs kyi yum //
zag med bde chen bdud rtsi bde ba'i gnas //
sha chen gsur dud zhun me dga' bde rgyas //
snang ba sna tshogs lhan skyes ye shes bde //
rang byung kun mkhyen ye shes mchod pa'i sprin //
mchod par bzhes la dngos grub bstsal du gsol //
oM badzra ar+g+haM pra tIts+tsha swA hA/
de bzhin tu d+hU pe dang puSh+pe sogs sbyar bas mchod /
oM/
thugs rje chen po 'jig rten dbang phyug sku
/sku mdog dmar gsal 'jig rten dbang du sdud //
spyan gyi 'od zer 'gro la thugs rjes gzigs //
zhal nas hU~M sgras stong gsum chos sgra sgrog
/shangs nas ye shes rlung gis nyon mongs gtor //
snyan gnyis thabs dang shes rab 'dul thabs mdzad //
phyag gnyis dbyings dang ye shes gnyis med sbyor //
g.yas pas bgrang phreng byang chub lam sna 'dren //
g.yon pas pad+ma 'khor ba'i skyon dang bral //
zhabs gnyis 'gro ba'i don la mnyam par bzhugs //
rin chen rgyan drug pha rol phyin drug ldan //
'gro rnams ma lus thugs rjes dbang du sdud //
'jig rten dbang phyug sku la phyag 'tshal bstod //
bstod par 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu gus pas phyag 'tshal bstod //
ces brjod /
rang srog sngags las 'od zer ser po 'phros //
gzungs thag brgyud de bum lha'i rgyud bskul gyur //
yig bcu sogs bzla /
las bum la /
oM hrIHpad+mAn+ta kr-ita badzra kro d+ha ha ya grI ba hu lu hu lu hU~M phaT/
ces bzlas la /
bum lha bde chen bdud rtsi'i ngo bor gyur /
khro bo'i rgyal pos las rnams bsgrub par mdzod //
de nas dmigs rten mdun du bkod /
las bum gyi chus bran la /
bsang sbyang /
stong pa'i ngang las yi ge nr-i yongs su gyur pa las tshe las 'das pa gson po'i dus kyi gzugs dang cha lugs ji lta bas dkyil 'khor gyi lha tshogs la gdong phyogs te 'dud pas gnas par gyur /
rang dang dkyil 'khor pa'i thugs ka nas 'od zer 'phros pas /
tshe 'das kyi rnam shes rlung med pa'i mar me lta bur bkug ste de'i spyi bo nas zhugs snying gar gnas par gyur /
hU~M mdzad kyi rgyas /
na mo /
rdze btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
bcom ldan 'das 'jig rten dbang phyug rgyal ba rgya mtsho'i dkyil 'khor gyi lha tshogs rnams kyi bka' bden pa dang /
dam pa chos skyong ba'i srung ma rnams kyi bka' bden pa'i mthus /
tshe las 'das pa'i rnam par shes pa rigs drug skye gnas bzhi gar gnas kyang skad cig gis 'dir mchis par gyur cig
/lan gsum gyis bkug
/dzaHhU~M baM hoHsa bstim /
bgegs gtor a kA ros brlabs g.yas g.yon du bskor la /
oM sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
lan gsum gyis bsngos la /
hU~M/
sha dang mar dang khur ba dang //
dza gad gtor ma 'di byin gyis //
lha klu gnod sbyin dri za dang //
lto 'phye sa bdag rigs rnams dang //
grul bum dang ni gnyan gyi rigs //
yi dwags sha za'i rigs rnams dang //
de bzhin stobs chen bdud kyi rigs //
btsan dang rgyal po 'khor bcas dang //
ma mo gshin rje la sogs pa /
khyed rnams kun gyi lan chags ni //
skad cig nyid la bral gyur te //
tshe 'das rigs kyi bu 'di dang //
lus dang grib bzhin ma 'grogs shig
/ngan song gsum gyi lam ma ston //
tshe las 'das pa'i sems can 'di'i //
sems kyi mdud pa myur du khrol //
gtor ma dor la bgegs bskrad pa ni /
hU~M/
nga ni pad+ma dbang chen te //
thams cad nga yis rang dbang sgyur //
nga yi bka' las ma 'gal bar //
rang rang gnas su byer bar gyis //
rta sngags dang sum+b+ha drag tu brjod /
gu gul dang yungs dkar gyis bskrad /
til dang me chu bshams la /
tshe las 'das pa'i snying gar thog med nas bsags pa'i sdig sgrib kaM nag po las sdig pa rwa can gyi rnam par gnas pa de /
lte ba nas ye shes kyi me'i 'od kyis ded pas mdun gyi til la thim par gyur /
mer sreg cing chur dor la /
oM sarba pA paM da ha na b+hasmiM ku ru swA hA/
lan gsum /
sngags bzlas pa'i bye yungs kyis brabs la yig bcu dang /
sbyong rgyud nas gsungs pa'i sngags gang lcogs dang /
kaM ka ni dang yig brgya bzla /
de nas rten la khrus gsol ba ni /
khrus kyi khang pa shin tu dri zhim pa //
shel gyi sa gzhi gsal zhing 'tsher ba bstar //
rin chen 'bar ba'i ka ba yid 'ong ldan //
mu tig 'od chags bla re bres pa der //
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol //
oM sarba ta thA ga ta a b+hi She ka te sa ma ya shrI ye hU~M/
rgyal ba'i sku gsung thugs la nyon mongs mi mnga' yang //
dmigs yul lus ngag yid gsum sgrib pa sbyang slad du //
rgyal ba'i sku gsung thugs la khrus chab 'di gsol bas //
dmigs yul lus ngag yid gsum sgrib pa dag gyur cig
/oM sarba ta thA ga ta sogs khrus gsol /
de dag sku la mtshungs pa med pa'i gos //
gtsang la dri rab bgos pas sku phyi 'o //
oM hU~M trAM hrIHAHsarba ta thA ga ta kA ya bi sho d+ha ne swA hA zhes sku phyi /
de nas de la kha dog legs bsgyur ba'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag de dang de dag gis //
'phags pa kun tu bzang dang 'jam dbyangs dang //
'jig rten dbang phyug sogs la'ang brgyan par bgyi //
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyang phyir 'bul //
bzod pa dam pa'i gos kyis brgyan par shog
/oM badzra wasatra AHhU~M/
zhes rgyan dang na bza' 'bul /
khrus chu las bum du blugs pas dmigs rten bkru zhing /
tshe las 'das pa rigs kyi bu //
nyon drug rgyu las log pa'i gnas //
'di nas steng 'og 'jig rten na //
'gro drug ces bya 'jigs rung ba'i //
sdug bsngal rnam pa sna tshogs pa //
mi bzad khyod kyis myang 'gyur te /
de las bsgral bar bya ba'i phyir //
phyin drug chu bo 'dis bkru 'o //
yi ge bcu pa dang /
tshe las 'das pa'i sdig sgrib thams cad shud+d+he shud+d+he bi shud+d+he swA hA/
zhes pa tsam mam /
cung zad spro na /
gzugs kyi phung po rnam dag pas //
nyon mongs gti mug sbyong byed pa //
me long lta bu'i ye shes kyis //
dpal ldan sku yi khrus gsol lo //
sngags sham brjod pa 'gre
/rnam shes phung po rnam dag pas //
nyon mongs zhe sdang sbyong byed pa //
chos kyi dbyings kyi ye shes kyis //
dpal ldan thugs kyi khrus gsol lo //
tshor ba'i phung po rnam dag pas //
nyon mongs nga rgyal sbyong byed pa //
mnyam pa nyid kyi ye shes kyis //
dpal ldan yon tan khrus gsol lo //
'du shes phung po rnam dag pas //
nyon mongs 'dod chags sbyong byed pa //
so sor rtog pa'i ye shes kyis //
dpal ldan gsung gi khrus gsol lo //
'du byed phung po rnam dag pas //
nyon mongs phrag dog sbyong byed pa //
bya ba grub pa'i ye shes kyis //
dpal ldan phrin las khrus gsol lo //
bum chus rten la byab cing /
'dod chags zhe sdang gti mug gsum //
'di dag 'jig rten dug gsum ste //
dkon mchog gsum po dug mi mnga'//
dkon mchog bden pas dug bcom mo //
zhes dang /
'byung bzhi dug gi pha yin te //
'byung bzhi dug gi ma yang yin //
bden pa'i bden tshig 'di dag gis //
dug gsum 'byung bzhi'i nang du song //
tshe las 'das pa'i nyon mongs pa dug gsum dkon mchog gsum gyi bden pas 'byung ba'i bag la zha bar gyur cig
/'byung ba'i ngang du thim par gyur cig
/me tog 'thor zhing /
sangs rgyas bsod nams mthu dag dang //
lha rnams kun gyi bsam pa yis /
khyod kyi 'dod don gang yin pa //
don de de ring 'grub gyur cig
/rkang gnyis khyed cag bde legs shog
/rkang bzhi khyed cag bde legs shog
/khyod cag lam du bde legs shog
/phyir 'ong dag kyang bde legs shog
/nyin mo bde legs mtshan bde legs //
nyi ma'i gung yang bde legs shing //
nyin mtshan kun tu bde legs shog
/khyod cag sdig par ma gyur cig
/tshe las 'das pa mi mthun pa'i phyogs thams cad las rgyal bar gyur cig
/de nas /
gtso bo rgyal ba 'gro ba'i mgon //
'gro ba skyob pa'i don brtson pa //
stobs chen 'jigs pa kun sel bar //
de ring nyid nas skyabs su mchi //
de yi thugs su chud pa'i chos //
'khor ba'i 'jigs pa sel ba dang //
byang chub sems dpa'i tshogs la yang //
de bzhin yang dag skyabs su mchi //
bdag ni 'jigs pas rnam skrag ste //
kun tu bzang la bdag nyid 'bul //
'jam pa'i dbyangs la'ang bdag nyid kyis //
bdag gi lus 'di dbul bar bgyi //
thugs rje'i spyod pa ma 'khrul ba'i //
spyan ras gzigs mgon de la yang //
nyam thag nga ros 'o dod 'bod //
sdig ldan bdag la bskyab tu gsol //
'phags pa nam mkha'i snying po dang //
sa yi snying po dag dang ni //
thugs rje che mgon thams cad la //
skyabs gsol snying nas 'o dod 'bod //
gang zhig mthong nas gshin rje yi //
pho nya la sogs 'jigs pa rnams //
skrags nas phyogs bcur 'byer byed pa //
rdo rje can la skyabs su mchi //
sngon chad khyed kyi bka' las 'das //
da ni 'jigs pa cher mthong nas /
khyod la skyabs su mchi lags kyis //
'jigs las myur du bskyab tu gsol //
zhes phyag bya /
de nas dbang bskur ba ni lha dgu yin na dbang bskur yongs rdzogs sam /
dbang bzhi pa yan chad dam /
rig pa'i dbang lnga yan chad tshang bar bskur /
lha lnga la'ang de ltar byas kyang rung mod /
'dir bsdus pa la dga' bas /
khrus /
maN+Dal /
pad+ma dbang gi dkyil 'khor du //
mgon po gzi brjid 'od dpag med //
rgyal sras tshogs dang bcas pa la //
dbang skur yongs su rdzogs pa ltar //
de bzhin bla ma khyed kyis kyang //
bdag la dbang bskur mdzad du gsol //
lan gsum /
spro na /
phyogs bcu dus gsum sogs nas /
zab cing rgya che bstan du gsol //
bar gzhung ngam gtor dbang ltar la /
bsdu na /
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis bzung //
sangs rgyas chos dang tshogs mchog la //
byang chub bar du skyabs su mchi //
rang gzhan don ni rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces brjod /
khyed rang rgyal ba rgya mtsho'i skur gsal ba'i //
lte bar pad steng g.yung drung g.yon du 'khyil //
hrIHla sngags kyis bskor ba'i 'od zer gyis //
sangs rgyas byang sems dkyil 'khor lha tshogs rnams //
char ltar bab byon lus ngag yid la thim //
lus sems bde ba chen pos khyab par gyur //
sngags sham du /
A be sha ya A be sha ya aHAH
zhes btags pa bzla /
spyi bor rdo rje bzhag la /
tiSh+Tha badzra /
mdun gyi nam mkhar ye shes kyi dkyil 'khor gsal ba dang phyogs bcu'i sangs rgyas thams cad dang /
mkha' 'gro ma'i tshogs rin po che'i bum pa thogs pa rnams kyis dbang bskur bar gyur /
bum pas dbang bskur la /
spyan ras gzigs dbang 'jig rten gsum gyi mgon //
sangs rgyas rnams kyi bum pa'i dbang //
deng 'dir khyod la bskur bar bya //
chos dbyings ye shes dbang 'di khyod kyis longs //
yig bcu'i sham du /
oM bud+d+ha a b+hi Shiny+tsa oM/
ji ltar bltams pa tsam gyis ni //
lha rnams kyis ni dbang bskur ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka te sa ma ye shrI hU~M/
de ltar dbang bskur pas nyon mongs pa lnga dag
/phung po lnga gnas gyur /
'od dpag med gtso bor gyur pa'i rigs lngas dbu brgyan par gyur /
thod pa'i bdud rtsi sbyin la /
sangs rgyas rnams kyi thod pa'i dbang //
sangs rgyas rnams kyis rab bsgrubs pa //
de ring khyod la bskur bar bya //
gsang mchog thod pa'i dbang 'di yongs rdzogs shog
/oM AHhU~M hrIHoM ma Ni pad+me hU~M/
oM d+hu ma g+ha ye na maHswA hA/
a b+hi Shiny+tsa tu mAM/
sin+d+hu ra'i me long gtad la /
sangs rgyas kun gyi shes rab dbang //
sangs rgyas kun gyis rab bsgrubs pa //
de ring khyod la bskur bar bya //
shes rab ye shes dbang 'di yongs rdzogs shog
/oM d+hu ma g+ha ye na maHswA hA/
a b+hi Shiny+tsa tu mAM/
rdo rje bstan la /
ye shes 'di ni ches phra zhing //
rdo rje nam mkha'i dkyil lta bu //
rdul bral mthar phyin zhi ba nyid /
khyod kyi pha ni khyod nyid do //
zhes ngo sprad /
bum pa'i dbang ni dang po ste //
gsang ba'i dbang ni gnyis pa 'o //
shes rab ye shes gsum pa ste //
nges shes bskyed pa bzhi pa 'o //
lha dang sngags dang stong pa nyid //
bde stong 'dres par bsgom pa dbang //
tha mal lus kyi rnam rtog ni //
dang po bum pa'i dbang gis bcad //
rang bzhin lha yi rnam pa bsgom //
tha mal ngag gi rnam rtog ni //
gnyis pa gsang ba'i dbang gis bcad //
bzlas brjod rgyun du bzlas pa 'o //
tha mal sems kyi rnam rtog ni //
gsum pa shes rab dbang gis bcad //
bde dang stong pa'i don dran bya //
'bras bu thams cad bsdus pa ni //
bzhi pa ye shes dbang yin no //
gtso bos ji ltar\u0f8e
maN+Dal /
deng nas brtsam ste sogs bya'o //
de ltar dbang bskur pas tshe 'das kyi sgo gsum lha'i ngo bor gyur /
'dod yon rnams bsang sbyang /
a kA ros brlab /
oM/
zas longs tshe 'das rigs kyi bu //
nga ni dbang chen dpal gyi sku
/sangs rgyas kun dang rab sbyor ba'i //
ye shes 'od zer kun tu 'phro //
thams cad 'dod pa tshims byed pa //
bcud chen ro mchog stong dang ldan //
'di ni sngon gyi dam tshig ste //
de phyir khyod kyis zas 'di longs //
sngon tshe rgyal po tshe 'das rnams //
zas gtad tshims shing grol ba ltar //
tshe 'das khyod la zas gtad kyis //
zas 'di longs la rang sems ltos //
tshe 'das rigs kyi bu khyod kyang //
phyis nas rgyud 'di ma len par //
skye med byang chub dran par gyis //
rang snang chos nyid dbang thob shog
/bde ba can gyi zhing khams na //
chos nyid 'od gsal lhun re stug
/zas 'di longs la dbyings su gshegs //
'khor ba 'di la ma chags shig
/de nas dmigs rten lag tu thogs te /
rgyas par na /
chos sku dri med rdo rje 'chang //
spyan ras gzigs dbang 'gro ba'i mgon //
tshe 'das sems nyid mchod par 'bul //
gti mug dbyings su sgrol mdzad gsol //
byang sems rnam par dag pa yi //
rnam snang rgyal po gang chen mtsho //
tshe 'das phung po mchod par 'bul //
ma dag gzugs kyi phung po sgrol //
mi 'gyur rdo rje lta bu yi //
mi bskyod rdo rje rigs kyi gtso //
tshe 'das rnam shes mchod par 'bul //
zhe sdang dbyings su sgrol mdzad gsol //
dri med pad+ma lta bu yi //
'chi med rgyal po 'od dpag med //
tshe 'das 'du shes mchod par 'bul //
'dod chags dbyings su sgrol mdzad gsol //
yid bzhin nor bu lta bu yi //
yon tan thams cad 'byung ba'i gnas //
tshe 'das tshor ba mchod par 'bul //
nga rgyal dbyings su sgrol mdzad gsol //
phrin las thams cad yongs rdzogs shing //
rgyal ba'i dgongs pa rdzogs mdzad pa //
tshe 'das 'du byed mchod par 'bul //
phrag dog dbyings su sgrol mdzad gsol //
dus gsum sangs rgyas sku gsung thugs //
rgyal ba rgya mtsho spyan ras gzigs //
tshe 'das skye mched mchod par 'bul /
khams gsum skye med dbyings su sgrol //
rang bzhin gdod nas dag pa la //
tshogs gnyis zung 'jug phrin las kyis //
bar dor gnas pa'i 'gro ba rnams //
thugs rje'i lcags kyus myur du drongs //
zhes sam /
bsdu na /
dus gsum sangs rgyas sku gsung thugs /man brjod /
de nas /
tshe 'das rgyud kyi ma dag pa'i //
phung po khams dang skye mched rnams //
sku lnga ye shes lnga yi mes //
bsregs pas byang zhing dag par gyur //
sngags rnams brjod cing ming byang bsregs la thal ba sAts+tsha gdab pa'am gtsang sar dor /
lam bstan pa ni /
'di nas phyogs bcu'i 'jig rten na //
dri ma med pa'i 'od la sogs //
rnam dag sangs rgyas zhing rnams na //
pad+mo'i dpal sogs bde gshegs rnams //
'tsho gzhes khyod la nyer dgongs te //
tshe 'das skal ldan rigs kyi bu //
rgyal ba de dag zhing du gshegs //
oM rat+ne rat+ne ma hA rat+ne rat+na saM b+ha we /
rat+na kIr Ne /
rat+na mA la bi shud+d+he sho d+ha ya sarba pA paM hU~M phaTa?/
pad+mo 'dam gyis ma gos ltar //
srid gsum dri mas ma gos kyang //
srid pa'i pad+mo las byung ba //
bde ba can du skye bar shog
/oM pad+me pad+me pad+mod+b+ha be su kha wa ti gats+tshan+tu swA hA/
rigs kyi bu de 'od dpag med sogs phyogs bcu'i de bzhin gshegs pa thams cad kyi sras su gyur te /
de la rgyal sras kyis mchod cing bde bar gshegs pa rnams kyis chos kyi rgyal srid chen por dbang bskur bar gyur to //
shis brjod dang bsngo smon bya /
de nas tshogs la rol zhing lhag ma dang rjes kyi cho ga rnams ni gzhung las 'byung ba ltar bya'o //
rang byung nam mkhar spyod pa'i gzhung bzang las //
dkon mchog 'bangs kyis bsdus shing gsal bar mdzad //
de las rang 'dra'i sher brtson dman rnams phyir //
bsdus te bklag chog nyid du bkod pa'i dges //
'jigs rung srid pa'i 'khrul 'khor la //
las kyis bcings pa'i 'gro ba kun //
pad+mas brgyan pa'i zhing mchog tu //
'jig rten mgon pos dgrol bar shog
/ces pa'ang thugs rje che dngos kun mkhyen bla ma mtsho skyes dgyes pa'i bka' lung rjes su bsgrub slad /
zab chos 'di nyid kyi snod ldan du gyur pa karma ngag dbang yon tan rgya mtshos dpal spungs yang khrod kun bzang bde chen 'od gsal gling du bris pa dge legs 'phel //

//
