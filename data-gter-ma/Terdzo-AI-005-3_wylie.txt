'byor lam pa'i dus na sems nyid kyi ngo bo la rim du bsgoms pas :
rnal 'byor pa lus kyi rgya dang bral ba'i dus su sku lnga ye shes lnga po de la thob tu med pa'i tshul gyis thob :
snang du med pa'i tshul gyis snang ba yin no gsungs :
sangs rgyas de lta bu des sems can gyi don byed tshul ni :
nyi ma'i snying po gcig las ma g.yos par rgya mtsho tha dad kyi nang du gzugs brnyan 'char ba ltar :
yang dag par rdzogs pa'i sangs rgyas chos kyi sku de chos nyid mnyam pa nyid las ma g.yos par :
longs sku dang sprul skus nam mkha'i mtha' klas pa'i sems can la :
gdul bya ji ltar mos pa bzhin du sprul nas rtog med kyis 'gro ba'i don byed do :
de yang dper na nyi ma'i 'od zer la 'gro ba'i don byas so byed do snyam pa'i rtog pa med do :
de bzhin du sku gnyis kyang 'gro ba'i don byed pa'i rtog pa dang bral te smon lam gyi shugs kyis 'gro don 'byung ba yin no gsungs :
:slob dpon gyis gsung pa :
mtsho rgyal bod kyi sngags pa la tshig gi smrang las don gyi sgom pa med :
gsang sngags bon gyer byed :
dam rdzas la tho co'i spyod pa byed :
dben pa grong khyer gyi dkyil du 'cha':
sbyor ba byed ces 'dod chags rang dga' mar spyod :
sgrol ba byed ces zer nas zhe sdang rang gar spyod :
dge sdig 'chol bar spyod :
man ngag la yang zong byed :
slob dpon gyis slob ma tshol :
gsang sngags la ras chod byed :
de lta'i dus kyi tha ma la :
gsang sngags tshig gis bsgribs nas don ma go bas byin rlabs 'grib :
grub pa thob pa nyung :
gsang sngags nub tu nye ba'i dus shig 'ong bas :
de'i dus su skal ldan las 'phro can gyi don du :
snyan brgyud yi ger thobs la gter du sbos shig gsungs so :
jo mos de nyid du yi ger btab ste gter du sbas :
skal ldan las 'phro can dang 'phrad nas kyang :
blo gros sgrib pa byang nas rig 'dzin sa thob shog :
gsang sngags kyi blo sbyong rin po che'i phreng ba zhes bya ba :
spre'u lo ston zla tha chung gi nyi shu gnyis kyi nyin mor yer pa'i mtho lding phug tu yi ger btab bo :
gter rgya :
sbas rgya :
gtad rgya ::
::

@#:
na mo gu ru :
slob dpon pad+ma 'byung gnas zhes bya ba :
dgongs pa yang dag par rdzogs pa'i sangs rgyas kun tu bzang po dang dbyer med pa :
lta dgongs kyis chos thams cad thugs la mnga' ba :
yang dag pa'i don la rtag tu g.yo 'gul med par gnas pa de la jo mo mkhar chen bza' mtsho rgyal gyis :
lta ba yas 'bubs kyi dgongs pa la zla ba thams cad kyi gnad thams cad zhus pa'o :
slob dpon pad+ma la jo mo mkhar chen gyis zhus pa :
snang srid 'khor 'das kyi chos thams cad dang po gang nas byung :
slob dpon gyi zhal nas :
snang srid 'khor 'das kyi chos thams cad ming gi bag chags brtas pa las byung :
ming la gsum ste :
yid kyi ming dang :
sems kyi ming dang :
ming gi ming dang gsum mo :
de la yid kyi ming las rnam rtog 'gyus :
sems kyi ming gis bag chags bsags :
ming gi ming gis sna tshogs shar :
des na ming 'dogs chod na bde gsungs :
slob dpon la jo mos zhus pa :
ming 'dogs ji ltar bgyis na bral bar 'gyur :
slob dpon gyis gsung pa :
yid kyi ming 'dogs dran rtog dang bral na :
sems kyi ming 'dogs bzang ngan dang bral :
de dang bral na ming gi ming 'dogs btags pa dang bral :
sna tshogs bag chags kyi rmi lam dang bral bas ming 'dogs dang bral :
de dang bral bas bar do'i ming 'dogs dang bral :
de dang bral bas skye shi'i ming 'dogs dang bral :
de dang bral bas 'khor ba'i skye rgyun gcod :
chos thams cad btags pas btags pa ming :
ming mi bden pa ming 'dogs dang bral na bde gsungs :
jo mos zhus pa :
ming 'dogs grol bar byed pa'i thabs gang lags :
slob dpon gyis gsung pa :
'khor 'das kyi chos ji ltar snang ba dang :
btags pa dang :
dga' mi dga' dang :
bde sdug dang :
nga dang bdag dang gzhan la sogs pa'i 'dzin pa kun :
ming yang mi 'gyur ming mi gdags :
gang yang rang sar bzhag pas rang grol du 'gro ba yin gsungs :
:slob dpon la jo mos zhus pa :
sangs rgyas dang sems can gnyis ka med pa'i so mtshams na ji ltar gnas :
slob dpon gyis gsung pa :
sangs rgyas dang sems can gnyis med pa'i dus na :
rig ma rig med par gnas :
rtogs ma rtogs med par gnas :
yin min bzang ngan med par gnas :
ming 'dogs thams cad dang bral bar gnas pa yin gsungs :
slob dpon la jo mos zhus pa :
sems can ming du btags pa 'di ji ltar 'khrul :
slob dpon gyi zhal nas :
ming 'dogs med la nga bdag byung bas bdag 'dzin gyi bag chags brtas pas :
pha ma bu nor dgra dang gnyen yul zhing la sogs pa'i ming du bzung :
bdag 'dzin ming gis 'gro ba rigs drug tu 'khrul pa'o gsungs :
jo mos zhus pa :
ji ltar bgyis na sangs rgya zhus pas :
slob dpon gyi zhal nas :
byas pa'i chos kyis sangs mi rgya :
ma byas pa'i chos shig dgos :
mtshon pa'i chos kyis sangs mi rgya :
mi mtshon pa'i chos shig dgos :
bshad pa'i chos kyis sangs mi rgya :
ma bshad pa'i chos shig dgos :
bsgrubs pa'i chos kyis sangs mi rgya :
ma bsgrub pa'i chos shig dgos :
gang yang ma byed :
gang du yang ma 'gro :
rtog med :
spros med :
bsdur med :
gtad med :
rten med :
dmigs med :
'dzin med :
gang ci yang med par gzhag go :
sangs rgyas zhes ming du ma btags :
chos sku smra bsam brjod dang bral ba yin gsungs :
slob dpon la jo mos zhus pa :
de ltar chos byar med pa zhig lags sam :
slob dpon gyi zhal nas :
yin ci yang ma yin te :
snang ba cir yang snang :
dngos po ci yang med de sna tshogs kun gyi gzhi byas :
mtshon du rdul tsam med de mtshon pa sna tshogs kyi rtsal byas :
chags zhen gnas pa med de kun gyi rten byas :
skye shi kun dang bral te na rga 'chi ba'i gzhi ma byas :
ma bcos ma bsgyur ye gdal ye gnas spros bral gyi ngang la zhog :
'khor 'das rang sar grol :
gsang ba'i dgra bo nga bdag gnas su zhi nas ltas ngan g.yang du khug pa yin gsungs :
:slob dpon la jo mos zhus pa :
sems la skyon gyi dngos gzhi yod dam med :
slob dpon gyi zhal nas :
ma rtogs skyon gyi dngos gzhi yin :
sems nyid ngo bo stong par rtogs :
stong pa chos sku chen po la :
skyon gyi dri ma mi gnas pas :
dus gsum sangs rgyas thams cad kyang :
sems nyid rtogs pas sangs rgyas pas :
skyon gyi dngos gzhi med par thag gcad gsungs so :
:slob dpon la jo mos zhus pa :
yul sems gnyis su yod dam zhes zhus pas :
slob dpon gyi zhal nas :
yul du snang ba sems kyi snang ba yin :
sna tshogs snang ba sems kyi rtsal yin pas :
ngo bo stong ste yul snang spang du med de grol :
yul sems gnyis su med par thag gcad do gsungs so :
:slob dpon la jo mos zhus pa :
sangs rgyas gzhan nas bsgrub tu bdog gam mi bdog ces zhus pas :
slob dpon gyi zhal nas :
dus gsum bzhugs pa'i sangs rgyas thams cad kyang :
rang sems skye ba med par rtogs pa ste :
skye med ngang las rol par sku gsum shar :
logs nas bsgrub tu med par thag gcad do gsungs so :
:slob dpon la jo mos zhus pa :
'pho 'gyur la nyam mi nga ba'i gdeng gang lags zhus pas :
slob dpon gyi zhal nas :
'pho 'gyur 'jig rten pas brtags na :
rang rig pa'i stobs kyi rtsal rdzogs pas mnyam pa chen po mi 'gyur ba'i ngang la rtag tu gnas pas 'pho 'gyur gzhi nas bral bar thag gcad do gsungs so :
slob dpon la jo mos zhus pa :
'chi ba la mi 'jigs pa'i gnas gang du bca' zhes zhus pas :
slob dpon gyi zhal nas :
sems nyid skye ba med par rdzogs pa'i dus na :
lus 'pho ba ltar snang yang :
sems nyid stong gsal chos kyi sku las 'gyur ba med par thag gcad do gsungs so :
:slob dpon la jo mos zhus pa :
rigs drug g.yang sa gang lags zhes zhus pas :
slob dpon gyi zhal nas :
rigs drug sdug bsngal sna tshogs su snang :
gzhan gyis byas pa ma yin de rang las byung ba yin te :
rang gis rang ngo ma shes pas rang la rang sems kyis gnod par byed :
rang sems stong pa chen po la sdug bsngal gzhi rtsa dang bral bar thag gcad do gsungs :
:slob dpon la jo mos zhus pa :
sems nyid 'di la las dang bag chags kyis gos sam ma gos zhus pas :
slob dpon gyi zhal nas :
las dang bag chags :
bzang rtog dang ngan rtog :
bsgom bya dang sgom byed la sogs pa dge ba thams cad kyang sems yin :
ngan rtog mi dge ba byed mkhan thams cad kyang sems yin :
sems skye med stong pa dngos med zang ka la :
las dge sdig gang gis kyang gos pa med par thag gcad do gsungs so :
:slob dpon la jo mos zhus pa :
ltung gnas kyi g.yang sa rtog gam mi rtog ces zhus pas :
slob dpon gyi zhal nas :
ltung ba'i dngos gzhi rang gi rnam rtog yin :
ltung ba'i sa ni rang gi g.yang sa ste :
ltung gis dogs pa sems kyi rnam rtog yin :
'khor ba sems kyi snang ba 'khrul pa ste :
rang sems chos sku chen por rtogs pa'i tshe :
rigs drug nyid kyang sangs rgyas zhing khams su thag gcad do gsungs so :
:slob dpon la jo mos zhus pa :
lta ba la phyogs lhung bdog gam mi bdog ces zhus pas :
slob dpon gyi zhal nas :
bkol ba med pa'i lta ba la phyogs med nam mkha' lta bu yin :
thams cad sems yin sems nyid stong :
phyogs ris med pa nam mkha' lta bur thag gcad do gsungs so :
slob dpon la jo mos zhus pa :
sgom pa la gsal 'grib bdog gam mi bdog zhus pas :
slob dpon gyi zhal nas :
sems nyid ngo bo stong pa la :
chos nyid 'gyur ba med par gzhag :
gnyis med ma 'gags gsal ba de :
nyi ma'i snying po lta bur gsal :
'grib kyang gzhi dang ma bral bar thag gcad do gsungs so :
:slob dpon la jo mos zhus pa :
spyod pa la blang dor bdog gam mi bdog zhus pas :
slob dpon gyi zhal nas :
blang dor med pa'i spyod pa ni :
shel gong dri ma med pa de :
dar sna'i gdan la bzhag dang mtshungs :
ci byed sems nyid stong gsal yin :
skyon yon gang yang gzhi ma grub :
cir snang rang byung rang grol du thag gcad do gsungs so :
:slob dpon la jo mos zhus pa :
'bras bu logs nas bsgrub tu mchis sam ma mchis :
zhes zhus pas :
slob dpon gyi zhal nas :
rang la gnas pas sgrub tu med :
dper na nor bu rin chen ltar :
dgos 'dod thams cad rang las 'byung :
sangs rgyas che ba'i yon tan rnams :
thams cad rang sems rtogs las byung :
rang sems chos skur ye nas lhun gyis grub par thag gcad do gsungs so :
:slob dpon la jo mos zhus pa :
phyi snang ba la skyon du 'tshal lam mi 'tshal zhus pas :
slob dpon gyi zhal nas :
snang ba la skyon du mi blta ste :
rang snang ba la rang bzhin med :
dper na me long gzugs brnyan bzhin :
snang la rang bzhin med par thag gcad do gsungs so :
:slob dpon la jo mos zhus pa :
nang rtog pa la skyon du blta 'tshal lam mi 'tshal zhus pas :
slob dpon gyi zhal nas :
rtog pa la skyon du mi blta ste :
dper na rgya mtsho'i rlabs dang 'dra :
rang sems stong nyid g.yo med pas :
rtog pa ci skyes chos nyid kyi rol par thag gcad do gsungs so :
:slob dpon la jo mos zhus pa :
'dus byas kyi dge ba'i rtsa ba la ltos pa mchis sam ma mchis zhus pas :
slob dpon gyi zhal nas :
byas chos thams cad blo yin pas :
'dus byas chos rnams thams cad 'jig :
chos nyid ye nas lhun gyis grub :
'dus byas kyi dge ba la 'bad rtsol med par thag gcad do gsungs so :
:slob dpon la jo mos zhus pa :
ye shes la shar nub mchis sam ma mchis zhus pas :
slob dpon gyi zhal nas :
rig pa ye shes rang la shar :
de yang ye nas rang gsal te :
ngo bo rang gsal phyi nang med :
ye shes rang gsal ba lhun grub chen por thag gcad do gsungs so :
:slob dpon la jo mos zhus pa :
rgyu 'bras gnyis su dbyer mchis sam ma mchis zhus pa :
slob dpon gyi zhal nas :
sems can thams cad byang chub snying po can :
ye nas sangs rgyas rgyu 'bras dbye ba med :
da gdod btsal zhing sgrub tu med par thag gcad do gsungs so :
:slob dpon la jo mos zhus pa :
chags sdang spang du mchis sam ma mchis zhus pas :
slob dpon gyi zhal nas :
dug lnga spang zhing ye shes sgrub tu med :
dgra la sdang dang gnyen la chags su med :
thams cad kyi byed pa po sems nyid stong pa yin pas :
dug lnga rang grol du thag gcad do gsungs :
:slob dpon la jo mos zhus pa :
'khor 'das la bzang ngan mchis sam ma mchis zhus pas :
slob dpon gyi zhal nas :
'khor ba'i rang bzhin 'dus byas yin :
'dus byas mi bden 'jig pa ste :
zhi ba'i rang bzhin stong pa yin :
stong nyid kyi klong du bzang ngan ye nas ma grub par thag gcad do gsungs so :
:slob dpon la jo mos zhus pa :
sku gsum rang la ji ltar gnas zhus pas :
slob dpon gyi zhal nas :
sems nyid stong pa chos kyi sku :
gsal ba longs sku :
'gag med sprul sku :
dug gsum gtan nas dag pas sku gsum ye nas rang la 'char bar thag gcad do gsungs so :
:slob dpon la jo mos zhus pa :
chos nyid kyi don nyams su blang du mchis sam ma mchis zhus pas :
slob dpon gyi zhal nas :
sems nyid stong pa'i don rtogs na :
sangs rgyas sa la 'gro rgyu med :
dkon mchog gsum la skyabs mi 'tshal :
rtsol sgrub kyis chos la bya rgyu med par thag gcad do gsungs so :
:slob dpon la jo mos zhus pa :
'khor bar ltung ba mchis sam ma mchis zhus pas :
slob dpon gyi zhal nas :
sems nyid stong pa'i rang bzhin la :
'khor ba gzhi nas grub pa med :
'khor ba'i rtsa ba ka nas dag :
ltung med 'khrul pa dang bral ba'i ye shes su thag gcad do gsungs so :
:slob dpon la jo mos zhus pa :
chos la byed pa po mchis sam ma mchis zhus pas :
slob dpon gyi zhal nas :
rang rig ngo bo ye nas stong pa la :
chos dang gang zag mi dmigs pas :
dge bcu spyod byed ye nas stong :
chos la byed mkhan med par thag gcad do gsungs so :
:slob dpon la jo mos zhus pa :
gdams ngag la rag lus sam ma lus zhus pas :
slob dpon gyi zhal nas :
chos nyid sangs rgyas dgongs pa nges :
btsal med ye nas rang la gnas :
rig pa spros med chos skur gnas :
gzhan gyis bstan du med pas gdams ngag mi dgos par thag gcad do gsungs so :
:slob dpon la jo mos zhus pa :
rtogs ldan gyi rnal 'byor pa de lus len nam mi len zhus pas :
slob dpon gyi zhal nas :
sems nyid nam mkha' lta bu la :
las kyis 'phen pa ma grub pas :
rigs drug mngal kha stong par bzhag :
las dang bag chags gsog pa stong :
khams gsum 'khor ba dong nas sprugs :
sems nyid thig le nyag gcig la :
'pho 'gyur ka nas dag ste stong :
skye shi gnyis po rtsad bcad de :
kun gzhi rtsa bral don rtogs pas :
skye rga na 'chi'i chu bo skam :
las kyi rnam smin rang sar dag :
rgyu drug gnas nas zlog ste stong :
'khor ba ma spang rang sar grol :
mya ngan 'das pa ma bsgrub thob :
'khor 'das gnyis med chos skur 'dres :
rnam smin lus blang don mi gda' gsungs so :
:slob dpon gyi zhal nas :
mtsho rgyal nga'i gdams pa 'di dus gsum sangs rgyas rnams kyi gshegs shul yin te :
'di'i ngang la sangs rgyas :
khams gsum gyi sems can gyi grol shul yin te :
'di'i ngang las grol :
pad+ma bdag gi dgongs pa yin pas :
mtsho rgyal thugs la chongs :
skal med rnams kyi skrag yul te :
skur pa btab pas dmyal bar ltung :
skal ldan rnams kyi me long yin :
bstan pa tsam gyis grol :
ma spel rin chen gter du sbos la rgya yis thobs :
skal ldan las 'phro can la gter sgo phyes la gtod ces gdams so :
lta ba yas 'bubs thag chod kyi skor :
slob dpon pad+mas gdams pa'i bcud phyung nas jo mo la gtad pa :
yos bu'i lo ston zla 'bring po'i tshes bco brgyad la mchims phu'i yang dben du yi ger bkod pa'o :
gter rgya :
sbas rgya :
gtad rgya ::
::

@#:
na mo gu ru :
slob dpon chen po pad+ma 'byung gnas la :
mu tig shel gyi spa ma gong gi dben gnas su :
jo mo mkhar chen bzas gdams pa zhus pa'i tshe :
nyams len dri med shel phreng 'di gsungs so :
slob dpon pad+ma'i zhal nas :
snying nas chos byed pa la brgyud pa'i bka' babs ma chad pa zhig dgos gsungs :
jo mos de gang la zer ba lags zhus pas :
slob dpon sprul sku'i zhal nas :
chos sku longs sku sprul sku gsum gyi bka' babs ma chad pa'i brgyud pa zhig dgos gsungs te :
de slob dpon pad+ma'i brgyud pa 'di yin par 'dug :
chos sku kun tu bzang pos longs sku snang ba mtha' yas la brgyud :
des sprul sku pad+ma 'byung gnas la rig pa thabs kyis brgyud :
sprul skus dngos su byon pa'i gsung kho mo bud med kyis thob pa yin :
brgyud pa'i bka' babs dang ldan pa yin no :
slob dpon sprul sku'i zhal nas :
snod med skal pa dang mi ldan pa la gdams pa mi sbyin gsungs :
jo mos de gang lags zhus pas :
bla ma la mi gus shing chos thabs kyis 'dor :
thob nas khungs gzhan la 'byin :
gdams ngag mchu'i zong du byed :
brgyud pa'i bka' mi 'dzin :
sgrub pa mi byed pa la chos byin pas gdams pa'i snod du mi rung :
ma go zhing nges shes med pas chos mi thub :
snod ngan la gdams pa byin pas yi ge'i ris dang dpe char song nas chos 'chal ba la dgos pa mi gda' gsungs :
:slob dpon sprul sku'i zhal nas :
sgro skur can gyi gang zag la chos mi bstan gsungs :
jo mos skyon ci bdog zhus pas :
gdams pa'i gnad med :
brgyud pa'i bka' babs med pas sems dang chos su ma 'dres :
rtog ge'i rjes gcod la mkhas pa'i mi la chos bstan pas chos la skur pa 'debs :
chos nyid la skur pa btab pas khos sdig gsog :
rang de la ma dga' nas nyams pas chos la brten nas gnyis ka'i sdig gsog pa la dgos pa mi gda' yi gsungs :
:slob dpon sprul sku'i zhal nas :
gdams ngag mchu zong byed pa'i 'khor mi bsten gsungs :
jo mos de gang lags zhus pas :
'jig rten 'di'i khe grags la dga' ba'i mi nyan lo shes lo nas :
sgrub pa gtsor mi byed par chos 'tshong ba'i tshong dpon :
zas nor bsnyen bkur bag tsam thob na chos la bla ma'i bka' rgya yod kyang mi thub pa de lta bu la man ngag mi sbyin :
chos bka' 'chal bar 'gyur ba yin :
'chi med kyi bdud rtsi rang gis mi za bar gzhan la byin pa la dgos pa mi gda' gsungs :
:slob dpon sprul sku'i zhal nas :
sngon sbyangs las 'phro can gyi gang zag la man ngag gi bcud bton la sbyin :
jo mos de gang lags zhus pa :
bla ma sangs rgyas su mthong bas mos pa che ba :
gdams ngag la bdud rtsir mthong bas nges shes skyes pa :
blo the tshom dang bral bas bka' lung la nor bu rin po cher mthong ba :
'khor ba'i sdug bsngal dug ltar mthong bas sgrub pa la rtsol ba :
tshe 'di'i bya ba la don med du mthong bas dka' thub la sdug sran che ba :
de lta bu la gdams pa byin na rang gzhan gnyis ka'i don du 'gyur ba yin :
seng ge'i 'o ma snod ngan gyis mi thub pas gser gyi bum par blugs na ngo mtshar che ba yin gsungs :[ <!TCC Tibetan character 4,37 undefined in unicode!> ]:slob dpon sprul sku'i zhal nas :
dka' thub kyi srang du ma bcug na nyams len rgyud la mi khel bas dka' thub bya ba gal che gsungs :
jo mos dka' thub kyi srang du ji ltar 'dzud zhus pas :
dang po chos nyams su len pa la dka' thub dang ma bsres par snyom las le lo tsam gyis mi 'ong bas :
dus tshod zla ba bzang po nam zla dbyar ston :
tshes grangs bzang po brgyad dam nya :
gnas dur khrod dam gangs ri'am grub thob kyi gnas sam dben par song la :
gnas der ma d+hal bsham :
mchod pa bsham :
rten dgram :
gnas de'i sa bdag klu la sogs pa la gtor ma btang la bar chad ma byed par bka' bsgo :
nangs nub chos spyod las dub pa spang ste :
bla ma dang dkon mchog la mchod pa 'bul :
gsol ba gdab :
yi dam dang chos skyong la gtor ma rgyun par gtong :
gtor ma gtong ba'i tshe kha phyir mi 'pho nang du bstan la gtad :
nyin mo snang ba nyid lam du bslang ste snang la bzo mi bya bar rang sor gzhag :
rang grol du gzhag :
'dzin pa med par gzhag :
bun ne wa le gzhag :
nub mo rig pa lam du khyer te :
srod la sems stod la bying rmugs su mi gtang bar sing nge gzhag :
nam phyed gnyid dang chos nyid bsres la dran med kyi ngang la nyal :
rmi lam la rmi lam du ngo shes par bya snyam du 'dun pa drags po gtang :
des rmi lam du yang chos nyid dran pa dang bde sdug las grol bar 'gyur ro :
tho rangs chos nyid lam du khyer te :
gnyid sangs nas khams bde ba'i dus der :
chos nyid gsal la 'dzin pa med par rang byung la ma dred par gsal btab la bsgom :
ngan dred dang snyom las kyi khar mi gtang bar dka' thub tshad bsring zhing bsgom mo :
sgrub pa ma thon bar du gzhan gyi gos mi gon :
zas ngan pa dang nyams grib can gyi zas mi za :
gdan mi spo :
gzhan gyi srung skyob mi bya :
lus gos dang dri ma dang mgo dang skra mi bkru :
skra dang sen mo mi breg :
gzhan la chos mi bshad :
dam bca' yang dus gcig mi bya bar bsring zhing bya :
sgrub pa ma thon bar du gzhan don spang :
rang don du dge sbyor 'phel bar sgrub :
dka' thub thon nas gtang rag gi mchod pa yang rim pas gtang :
mtshams klod nas zhag kha yar du mtshams rjes srung zhing :
grong yul dang thag ring du mi 'gro'o :
spyir bde bar 'dod na rang la dka' thub la sogs pa sdug bsngal gyis thog drangs na :
chos nyams len srang du tshud nas bde ba yun ring ba 'ong ba yin :
:slob dpon sprul sku'i zhal nas :
dam bca' phyir bsring ma shes na bar chad kyi bdud kyis khyer ba yin gsungs :
jo mos de gang lags zhus pas :
gdams pa ma nyams pa de dka' thub dam bcas nyams su len pa'i dus su :
gzhan gyi bsnyen bkur dang phyag dang mchod pa dang srung skyob la sogs pas gzhan gyi ngo srung dang zas skom gyi 'khri ba la gnyen po drag pos de dag spongs :
dam bca' yang dang po zhag bdun dgu zla phyed de nas zla ba dang lor rim par bsring shes pa ste :
rab kyis lo bcu gsum :
'bring gis lo drug :
tha mas kyang zla ba drug :
de yang ma grub na dbyar rgun re tsam le lo dang snyom las med par :
de la dka' thub kyi rde'u btsugs na don can du 'gro ba yin :
lar mi 'grub pa'i dam bca' 'di nyams pa'i rgyu chen po yin pas mi 'grub pa'i dam bca' mi bya gsungs :
:slob dpon sprul sku'i zhal nas :
gdams pa ma nyams pa de rgyud la nyams su len tsa na ngag gi smra gcad 'di gal che gsungs :
jo mos de gang lags zhus pas :
g.yeng ba'i nang na che ba smra ba mang ba yin pas long gtam gyis dge sbyor gyi bar chad du 'gro ba yin :
smra gcad nus na mtshams kyi nang nas mchog yin te :
lus tshong 'dus na 'dug kyang mi lto :
dka' thub ji tsam byed pa smra gcad byed nus na legs :
de ma 'grub kyang dge sbyor ma thon bar du smra ba gcad dgos :
ngag la nus pa 'byung zhing myur du 'grub pa yin :
lar chos spyod ma yin pa'i smra ba mang po la don med gsungs :
:slob dpon pad+ma'i zhal nas :
yi dam lha sgom pa la sku gsung thugs mnyam bzhag gi dgongs pa gal che gsungs :
jo mos de gang lags zhus pas :
lus lha'i rnam par snang la rang bzhin med par gsal ba de sku mnyam par bzhag pa yin :
ngag lha de'i sngags gsal la dag pa grags stong du zlos pa de gsung mnyam par bzhag pa yin :
yid rnam par rtog pa dang bral ba gsal stong dbyer med pa de thugs mnyam par bzhag pa yin :
sku gsung thugs mnyam bzhag las mi 'da' ba de phyag rgya chen po bya ba yin :
A+o~M sku AHgsung hU~M thugs 'bru gsum po 'di rgyun du bzlas na bde bar gshegs pa thams cad kyi sku gsung thugs dang ldan pa yin :
lar sku gsung thugs ya bral na gsang sngags lam log pa de ka yin gsungs :
:slob dpon pad+ma'i zhal nas :
bzlas pa'i grangs kyi thun tshad gzung ba 'di gal che gsungs :
jo mos de gang lags zhus pas :
bzlas pa byed pa la dus gsum mam bzhir zhag re la thun gcig byas la :
rab stong :
'bring lnga brgya :
tha ma yang brgya rtsa brgyad dam bca' byas la :
de ma thon bar du ngag bcad de mi tshig gis bar ma chad par bya :
des bar chad mi 'byung :
bzlas pa la nan tan byed pa 'di nga'i gdams ngag yin :
sgrib pa 'byang :
tshogs sog :
bar chad sel :
dngos grub 'byung :
bzlas pa'i nang nas kyang bde bar gshegs pa thams cad kyi sku gsung thugs kyi snying po 'bru gsum po 'dir ma 'dus pa med pas 'di zlos shig :
lar thigs pa bsags na rgya mtsho tsam 'ong ba yin :
mchu mi sdom par sngags 'bru re re la'ang slob pa gal che gsungs so :
:slob dpon pad+ma'i zhal nas :
thabs shes rab zung du ma 'brel na gsang sngags lam log par 'gro ba yin gsungs :
jo mos de gang lags zhus pas :
slob dpon gyi zhal nas :
thabs zhes bya ba bskyed rdzogs gang sgom yang de nyid kyi don ma nor ba de yin :
shes rab bya ba lta ba chos nyid stong pa 'od gsal rang byung gi don ma rtogs na shes rab kyi lam du mi 'gro la :
thabs dang bral ba'i shes rab la nyams myong mi skye :
shes rab dang bral ba'i thabs rkyang gis chos nyid lag tu mi lon :
des na ya ma bral bar zung du 'brel dgos gsungs :
:slob dpon pad+ma'i zhal nas :
mnyam gzhag rjes thob gnyis med du ma shes na stong pa'i gnas mi thob gsungs :
jo mos gang lags zhus pas :
mnyam gzhag la chos nyid dngos po med pa'i ngo bo nyid gsal la rtog pa med pa de la bzhag la :
rjes la gang la yang rang bzhin med par stong par rtogs :
stong pa nyams su myong ba la zhen pa dang chags pa med par mnyam bzhag dang rjes thob med par :
dmigs pa dang mtshan ma med par rang zhig tu 'gro'o :
lar mnyam gzhag dang rjes thob la gsal mi gsal med pa byad dang me long bltas pa lta bu zhig dgos pa yin gsungs :
:slob dpon pad+ma'i zhal nas :
bying rgod rang sar dag par ma shes na bsgoms kyang skyon gyi mthar 'chor ba yin gsungs :
jo mos de gang lags zhus pas :
chos nyid rang gsal la bzhag pa'i tshe :
bying rgod la sogs pa byung ba'i dus su de nyid la bltas pas bying ba nyid kyang chos nyid stong par 'dug :
bying rgod la mngon zhen med par dag nas bying rgod kyi mthar mi 'chor bar rang grol du 'gro :
bying rgod rang sar dag par shes na sgom byung ba yin gsungs :
lar sgom thams cad bying rgod bcos pas blo sgom du song ba yin :
bying rgod rtsa ba stong par rtogs pa gal che gsungs :
:slob dpon pad+ma'i zhal nas :
spyod lam dang bsre ma shes na bsam gtan gyis 'ching ba yin gsungs :
jo mos de ji ltar 'ching zhus pas :
chos nyid spros pa dang bral ba la mnyam par bzhag nas rgyud la myong ba de 'gro 'chag nyal dang 'dug ldang du nyams su len pa'o :
rang spyod lam ci byed kyang chos spyod dang ma bral bas :
rgyu chos nyid kyi ngang la gnas te bsam gtan thun du sgom pa dang ma bral bar 'gyur ro :
lar sgom gnad du ma thebs par lus sems btson du 'dzin pa'i sgom chen de 'ching ba'i zhags pa yin gsungs :
:slob dpon pad+ma'i zhal nas :
mchod bshags kyi bya ba bzhag nas las kyi sgrib pa mi 'dag gsungs :
jo mos de gang lags zhus pas :
gdams pa nyams su len pa'i dus su :
chos spyod lam du byed pa zhes bya ste :
sgom pa dang :
mchod pa dang :
bskor ba dang :
sAts+tsha dang :
gtor ma dang :
klog 'don dang :
gzhan chos spyod thams cad zag med kyi lam du bcug nas bya ba dang byed pa rgyun mi gcad do :
zhen pa dang ngal dub la sogs pa'i sgo nas gtsor yang mi sgrub :
lar dmigs pa med pas ma zin na :
ci byas thams cad 'khor ba'i bde 'bras skyed pa las byang chub kyi lam du mi 'gyur :
don med pa yin gsungs :
:slob dpon pad+ma'i zhal nas :
chos nyams su blangs pa las drod rtags kyi rtsal ma phyin na :
gdams pa don thog tu ma phebs pa yin gsungs :
jo mos de gang lags zhus pas :
nang rtags bde gsal mi rtog pa khong nas rang shar ba :
nyon mongs 'dzin pa'i mngon zhen dang bral ba rtogs pa rang grol du song ba yin :
byin rlabs rang rdol shugs 'byung lus ngag la 'byung :
nyon mongs pa dang rkyen ngan thog rdzis su gcod nus pa :
nad gdon bdud kyis bslur mi btub na :
bar gyi rtags chos kyi byin rlabs rnyed pa yin :
'jig rten chos brgyad dang bral nas bdag 'dzin grol na phyi rtags yin :
lar chos bdag po ngan na nges shes mi skye ba yin pas :
bla ma grub thob brgyud pa bar ma chad pa la gtugs 'tshal gsungs :
:slob dpon pad+ma'i zhal nas :
gdams pa zab mo la po ti med gsungs :
jo mos de ji ltar lags zhus pas :
gdams pa ma tshor ba de tshig gcig la yang bla ma khyad par can gcig gis :
slob ma skal ldan gcig la btab nas lag tu blangs pas nges shes skye ba yin gsungs :
:mtsho rgyal rang sems skye med stong gsal kun la khyab pa yin gyis rgyun du nyams len gyis :
lar chos kyi bdag po bzang na man ngag gar thod thod na yod gsungs :
:slob dpon pad+ma'i zhal nas :
chos ci byed sems can gyi don du ma song na nyan thos 'gog par 'gro gsungs :
jo mos de ji ltar 'gro zhus pas :
gdams pa nyams su len pa'i dus su :
sems can thams cad kyi don du sangs rgyas kyi dgongs pa nyams su len pa yin :
theg pa thun mong ma yin pas gzhan don sgrub pa yin :
rang gcig pu zhi bde 'dod pa de theg pa chung ngu ba yin :
lar rang gcig pu bde bar 'dod pa la skyid mi 'ong gsungs :
:slob dpon pad+ma'i zhal nas :
dmigs pa med pa'i snying rjes ma zin na :
byas pa'i dge ba'i rtsa ba thams cad chud 'dza' ba yin gsungs :
jo mos de ji ltar lags zhus pas :
dmigs pa dang bcas pa'i dge ba'i rtsa ba ni 'phel du mi btub cing 'dzad pa yin :
dmigs pa med pa'i bsngo bas zin na :
dge ba'i rtsa ba mi 'dzad pas bla na med pa'i byang chub kyi rgyu'i gtso bo yin :
dmigs med de gang yin zhe na :
bdag mi dmigs :
gzhan mi dmigs :
dge ba'i rtsa ba mi dmigs :
stong phyam gyis gtang 'tshal :
lar dregs pa dang bcas pa'i dge ba de :
bsngo ba log pa yin gsungs :
:slob dpon pad+ma'i zhal nas :
thabs la mkhas pa'i dge ba'i rtsa ba gcig gis gzhan zil gyis gnon pa yin gsungs :
jo mos de gang lags zhus pas :
gdams pa thams cad la mkhas pa dang bcas pas lag tu thob na :
yang dag pa'i don de la sbyangs shing :
dmigs med bsngo bas rgyas btab pas :
dngos po'i dmigs spyod zil gyis mnan te :
chos gang las kyang dge ba'i rtsa ba 'phel ba yin :
lar dge ba'i rtsa ba don du 'phel ba la dmigs med rjes med dgos gsungs :
:slob dpon sprul sku pad+ma 'byung gnas kyi zhal nas :
mthun pa gsum ldan gyi grogs dang 'grogs na bar chad bdud kyis mi tshugs gsungs :
jo mos de gang lags zhus pas :
mthun pa'i bla ma tshad ldan de la gsol ba 'debs pa'i don du spyi bor bsgom :
mthun pa'i grogs dam tshig gcig pa'i chos byed pa dang 'grogs :
mthun pa'i gdams pa bla ma sgrub pa pos nyams len gyis lag tu blang ba'i khrid la brten nas nyams su blang :
de gsum dang ma bral na bar chod kyis mi tshugs pa yin :
lar rang sems dpang du btsugs na ji ltar song yang legs par mchi gsungs :
:slob dpon pad+ma'i zhal nas :
chos nyams su len pa la gzhi nas bcas legs pa zhig dgos pa yin :
jo mos de ji ltar bgyi zhus pas :
dang po rang tshogs bsags pa zhig med na bla ma gdams pa can dang mi 'phrad :
sngon sbyangs kyi las 'phro med na chos mi go :
dad gus khyad par can med na bla ma'i yon tan mi go :
sdom khrims dang dam tshig med na chos kyi rtsa ba nyams :
gdams ngag gi khrid kyis ma khrid na sgom mi shes :
brtson 'grus dang 'bad pa med na dge sbyor bsrang la mi tshud :
'khor ba las yid ma byung na chos mthar mi phyin :
de dag thams cad 'dzom na chos 'ong ste :
spang bya spangs na bsgrub bya 'grub par 'gyur ro :
lar chos 'di rten 'brel mang po 'dzom dgos pas chos yang dag par gzhung bzhin 'grub pa de nyung bar mchi gsungs :
:slob dpon pad+ma'i zhal nas :
chos shes pas mi phan nyams su len dgos gsungs :
jo mos nyams su len na ji ltar bgyi zhus pas :
lta ba'i go rgya phyed pas chos la phyogs ris mi bya :
sgom pa'i btsan sa zin pas chos rnams kyi don sems su bsdu :
spyod pa'i 'jug sgo phyed pas lta spyod gang yang ma 'gal bar bya :
'bras bu'i gdeng dang ldan pas 'khor 'das chos nyid du mnyam :
dam tshig gi bsrung mtshams shes pas sdom pa gsum ldan du bsrung :
de ltar nyams su blangs na chos la 'chugs med :
lar chos kha chos su song nas rgyud la ma 'byar :
nyams len med pa kho na mang bar gda' gsungs :
:slob dpon pad+ma'i zhal nas :
dus phyi ma'i chos par khas len pa shas gcig :
rang gis ma khrol bar gzhan la bshad 'dod :
rang gis ma bsgom par gzhan la sgom 'debs :
rang ma grol bar gzhan la grol rdzu 'debs :
rang 'dod pa dang ma bral bar gzhan la spong thag gyis shig zer :
chos kyi phag nas g.yo sgyu dang :
khram dang :
mgo skor dang :
slu brid byed pa mang du 'byung bas :
chos tshul bzhin byed na thos bsam gyis sgro 'dogs chod :
nyams len gyis rgyud la khol :
tshad ldan gyi bla ma bsten :
brtson pa dang 'bad pas sgrubs :
dam tshig dang sdom khrims srungs :
dge sbyor phyi dus su ma gzhag par 'phral dag gyis :
lar chos byed pa la 'chi ba ma dran na mi 'ong gsungs :
nyams len shel phreng dri med ces bya ba :
sprul sku'i slob dpon pad+ma 'byung gnas la :
mkhar chen mtsho rgyal bdag gi mos pa yis :
lus ngag yid gsum gus pas gsol btab pas :
thugs kyi bcud thig bdud rtsi gsal ba 'di :
phyi rabs don du dkar chag yi ger btab :
spel ba'i gnas med rin chen gter du sbed :
skal ldan gcig dang 'phrad nas nyams su longs :
nyams len dri med shel phreng dri ma med pa'i skor :
gter rgya :
sbas rgya :
gtad rgya ::
::[ \u0f88  ]@#:[ \u0f88 ]na mo gu ru :
slob dpon chen po pad+ma 'byung gnas zhes bya ba :
sku mngal las ma skyes te pad+ma las 'khrungs pa :
'chi 'pho'i 'jigs pa dang bral ba skye shi'i rgyun bcad pa :
dgongs pa dpal kun tu bzang po dang mnyam pa de la :
jo mo mkhar chen bzas phyag phyir 'brangs nas zhabs tog byas te :
mu tig shel gyi spa ma gong na bzhugs pa'i dus su :
slob dpon la zhus pa :
slob dpon chen po lags :
sems can skye rga na 'chi'i chu bo chen po bzhi las mi thar ba 'di bar ma do ma chod pas lan gda' ba :
bar do la rnam pa du yod zhus pas :
slob dpon gyis gdams pa :
mtsho rgyal khams gsum 'khor ba'i sems can thams cad bar do ma chod pas skye ba blangs shing khams gsum du 'khor ba yin gsungs :
de la bar do la rnam pa lnga yin te :
rang bzhin gnas pa'i bar ma do thig le ngo sprod pa ni dwa phrug ma dang 'phrad pa lta bu :
ting nge 'dzin gyi bar ma do shes pa mi gsal ba gsal gdab pa ni sgeg mo me long blta ba lta bu :
rmi lam gyi bar dor bag chags kyis mtshams sbyar ba ni chu bo'i gzhung lta bu :
skye shi'i bar do la nyams kyi 'phro 'thud pa ni yur ba rkang chag gi wa btsugs pa lta bu :
srid pa'i bar ma dor las kyi 'phro 'thud pa ni mun khung du sgron me btegs pa lta bu :
bar do lnga po 'di rtsad ma chod na 'khor ba rtsad chod dus mi 'ong gsungs :
:slob dpon la jo mos zhus pa :
dang por rang bzhin gnas pa'i bar dor thig le ngo sprod pa dwa phrug ma dang phrad pa lta bu de cis gtan la 'beb ces zhus pas :
slob dpon gyi zhal nas :
rang bzhin gnas pa'i bar dor thig le ngo sprad pa ni :
dper na dwa phrug 'khyams pa ma dang 'phrad na ma yin pa la ma yin par ngo shes pa dang 'dra bar rang nyid chos skur ngo sprad gsungs :
de gtan la dbab pa la thabs rnam pa gsum ste :
ngo bo stong pa 'gyur med kyis gnas lugs chos sku gtan la dbab pa dang gcig :
rang snang ris med kyis snang lugs ye shes gtan la dbab pa dang gnyis :
byar med bde chen gyis gnyis med ye shes gtan la dbab pa dang gsum yin gsungs :
dang po la chos bdun te :
dang po rgyus ma skyed :
bar du rkyen gyis mi 'jig :
rang byung yin :
gzhan gyis ma byas :
dngos po med :
dus glo bur du ma byung :
rtag chad las grol ba zhig yin no gsungs :
gnyis pa snang lugs ye shes la gnyis :
phyi 'khrul pa'i snang ba dang :
nang ye shes kyi snang ba'o :
phyi 'khrul pa'i snang ba de ji ltar byung na :
rang rig pa byang chub kyi sems 'di gnas lugs ma bcos pa nam mkha' lta bu las :
rkyen ma rig pa sprin lta bu'i sred len byung :
de byung bas mngal du zhugs :
des phung po blangs :
de blangs pas 'byung ba lnga shar :
de las dug lngar byung :
dug lnga las nad lnga byung :
des rkyen byas nas 'chi bar 'gyur ro :
shi bas 'gro ba rigs drug tu 'khor ba yin no gsungs :
nang ye shes kyi snang ba ji ltar shar na rang grol :
'dzin med :
dngos med zhen med du snang bas :
ma rig pa rig par shar :
dug lnga ye shes lngar snang :
'byung ba lnga cha snyoms :
yul lnga sgro 'dogs chod pas :
bar do lnga la zhen pa ldog :
na tsha sdug bsngal zhi bar shes :
gdon lnga grogs su 'gro :
dmyal ba'i sgo khegs :
'gro drug gi g.yang sa chod pa dus der 'ong gsungs :
gsum pa byar med bde chen gyis gnyis med ye shes gtan la dbab pa ni :
sangs rgyas dang sems can gnyis :
'khor ba dang mya ngan las 'das pa gnyis :
snang ba dang stong pa gnyis :
de rnams tha dad du song ngam snyam pa la :
sangs rgyas dang sems can gnyis dus la snga phyi gnyis su med :
'khor ba dang mya ngan las 'das pa gnyis ngo bo la bzang ngan gnyis su med :
snang ba dang stong pa gnyis 'dug pa la tha dad med pas gnyis su med do :
de'i phyir byar med bde chen yin no gsungs :
de la zhen pa grol bzhi'i gdams ngag gis gnad nas bkrol ba ni :
rang snang ris med kyis stong mthar skur 'debs kyi zhen pa grol :
ngo stong 'gyur med kyis rtag lta ther zug gi zhen pa grol :
dbyer med zung 'jug gis bden rdzun res 'jog gi zhen pa grol :
gzhi phyogs med kyis phyogs gcig myur ltung gi zhen pa dgrol ba dag gces so gsungs :
ngo sprod drug gis lag tu blang ba'i man ngag la :
snang ba sems su ngo sprad :
sems stong par ngo sprad :
snang ba dang stong pa gnyis su med par ngo sprad :
gnyis su med pa bde ba chen por ngo sprad :
bde ba chen po mi rtog par ngo sprad :
mi rtog pa chos kyi skur ngo sprad gsungs :
rgyas gdab pa drug gis chos nyid ma dang 'phrad pa'i man ngag la :
snang ba la stong pas rgyas gdab :
stong pa la snang bas rgyas gdab :
de gnyis snang stong gnyis su med par rgyas gdab :
gnyis su med pa la bde ba chen pos rgyas gdab :
bde ba chen po la mi rtog pas rgyas gdab :
mi rtog pa la chos nyid 'gyur ba med pas rgyas gdab gsungs :
thag gcad lnga'i man ngag gis la zla ba ni :
chos sku ye nas rang la gnas pas btsal zhing sgrub tu med par thag gcad :
bde sdug chos skur gnas pas blang zhing dor du med par thag gcad :
chos sku la skye 'gag med pas rgyu dang 'bras bu dang bral bar thag gcad :
yin min gyi gza' gtad med pas sgro skur yul ma yin par thag gcad :
ma byas rgyun du gnas pas rnam rtog gis sbyar ba ma yin par thag gcad do gsungs :
de la lta ba rtogs pa'i yon tan ni :
ye shes rang sa zin :
chos nyid ma dang 'phrad :
mtshan ma rang sar grol :
bya ba ngo shes pa'i bde ba khong du chud pas :
shes bya rang chod du song ba :
lta ba mtha' sangs pa'o :
ye shes rang sa zin te chos ji tsam nyan yang snang stong las bogs dbyung rgyu med par shes :
rang du shes rang du go :
rang nyid kyi spyod yul las ma 'das par shes so :
yin pa la yin par ngo shes pas chos nyid ma dang 'phrad pa'o :
mig gi yul gzugs su snang ba la :
snang yang zhen med du shar tsam na mtshan ma rang sar grol ba'o :
de ltar shar tsam na ye shes rang la rnyed :
chos nyid rang la rnyed :
bde ba rang las rnyed :
byad ngo shes pa'i bde ba khong du chud pa'o :
de ni gdeng chen lta ba'i man ngag ste :
rgyal ba gdung mi 'gyur ba'i lta ba zhes kyang bya :
'dre rkun ngos bzung ba 'khrul gzhi zhes kyang bya :
'khor ba thog mtha' gcod pa'i man ngag ces kyang bya :
blo chos nyid du ngo sprod pa'i man ngag ces kyang bya :
de rnams ni lta ba'i man ngag ste :
dper na ma gcig la bu gcig yod pa la :
bu'i pha shi nas khyo gzhan gcig la song bas :
bu de 'khyams nas de phyis ma dang 'phrad pa la mas bur ngo shes :
bus kyang mar ngo shes :
de bzhin du chos nyid kyi don rtogs pa'i dus na sangs rgyas dang sems can gnyis :
'khor ba dang mya ngan las 'das pa gnyis :
snang ba dang stong pa gnyis :
ye nas tha dad med par chos nyid thig le nyag gcig yin par ngo shes te the tshom med par thag bcad pa ni :
rang bzhin gnas pa'i bar ma dor thig le ngo sprad pa'i gdams ngag dang :
dwa phrug ma dang 'phrad pa'i gdams ngag yin gsungs :
:slob dpon la jo mos zhus pa :
ting nge 'dzin gyi bar ma do shes pa mi gsal ba gsal gdab pa sgeg mo me long la blta ba lta bu gang lags zhus pas :
slob dpon gyi zhal nas :
shes pa mi gsal ba gsal gdab pa sgeg mo me long blta ba lta bu ni sgom pa'i man ngag yin te :
dper na sgeg mo de me long dus gsum du blta ba ltar :
rnal 'byor pas kyang dus gsum du sems la blta zhing bsgom dgos te :
de la lus kyi 'dug thabs dang sems kyi gzhag thabs gnyis las :
dang po thun sgom byed pa'i dus su lus drang por bsrang :
mnyam pa'i skyil krung bca':
mjing pa bag tsam dgug :
mig sna rtser dbab :
lce rkan la sbyar :
lag pa pus mo la dgab :
spyod lam gyi dus su 'gro 'chag nyal 'dug sdod dang sbyar :
gnyis pa sems kyi gzhag thabs ni :
gzhag rgyu med pa'i bzhag pa chen po ste :
lta ba rtogs pa'i ngang la dbang po rang yan du gzhag :
lus sems bcos med gsal la zhen pa med par gzhag :
chos sku gsal la chos skur 'dzin pa med par gzhag :
phyin ci ma log par bsgom :
yun ring du bsgom :
bar ma chad par bsgom :
gus pa skyed la bsgom :
phyin ci ma log pa ni lta ba rtogs pa de'i ngang la :
der gsal gyi sgom pa la der 'dzin gyi blo ma skyes na mi g.yo mnyam pa nyid kyi dgongs pa ste :
der gsal ba ni bde bar gsal :
ye shes su gsal :
rtog med kyi rig par gsal :
ye shes kyi rol par gsal te :
bde bar 'dzin pa med :
ye shes su 'dzin pa med :
rtog med kyi rig par 'dzin pa med :
ye shes kyi rol par yang 'dzin pa med :
de 'dzin med kyi rig pa zhen med du rang shar ba'o :
de ltar sgom pa la dgra ni :
bying rgod gnyis :
rtag chad gnyis te bzhi 'o :
bying ba byung na bying ba rang gang yang yid la mi byed pa ni :
bying rmugs chos skur gdams ngag ces bya'o :
de ma byung na shes pa gzengs stod la bsgom :
rgod pa ni rgod kyis dogs pa dang :
rgod pa nyid de tshur dgug snyam pa dang :
mi rgod par 'dug snyam pa la sogs pa ste :
rgod pa rang gi sems nyid du shes na rgod pa chos nyid du rgyas thebs pa zhes bya'o :
rgod rgyu dang :
dgag rgyu dang :
gzhag rgyu dang :
sbyang rgyu ma mthong bas :
de nyid rang du shes pa la rnam rtog chos nyid du slongs pa zhes bya'o :
de ni rtog pa bcom thabs so :
de ltar ma shes na 'thor ba bsdu ba'i man ngag ces bya ste :
sems nyid ngo bo ma bcos pa de'i ngang du bzhag cing bsgom :
yang sgom pa la shor sa bzhi 'byung ste :
'du shes phyal par shor ba zhes bya ste dran pa med par sems shor ba'o :
zhi gnas 'thom du shor ba ste shes pa ltengs nas chos nyid kyi don ma gsal ba'o :
shes pa rig tshor shor ba zhes bya ba mi 'phro bar 'dzin 'dod pa'o :
'du shes nyid phur shor ba zhes bya ba shes nas nang du bkug nas sdod pa ste :
de dag ni shor sa bzhi yin no :
skyon bsal ba ni shes pa gol sar mi gtod :
rtag par mi 'dug ste ngo bo stong pa nyid kyi rgyas thebs :
chad par mi 'dug ste gsal la ma 'gags pa'o :
sangs la rgya rgyu med de rang nyid chos skur gnas :
'khor bar dogs rgyu med de 'khor ba chos skur grol :
rtog pa ye shes su slongs :
sdug bsngal ye shes su shar tsam na dag rgyu med do gsungs :
de ltar sgom shes na phyin ci ma log pa'o :
de la yun bsrings la bsgom :
bar chad med par gus pa skyed la bsgom :
de ltar bsgoms pas sngar zhen gyi bag chags chung du 'gro'o :
bsgoms pa'i stobs kyis gsal ba bde ba lus med pa snyam byed pa 'byung ngo :
ma bsgom na glo bur gyi 'khrul rtog mi chod :
sngar zhen gyi bag chags mi chod pa'o :
de'i phyir dar po che rlung gis mi skyod pa ltar shes pa chos nyid dang mi 'bral bar phril le bsgom :
de yang sgeg mo me long blta ba de byad la skyon ci 'dug blta ba ltar :
ting nge 'dzin gyis lta spyod kyi don la bying rgod la sogs pa'i skyon ci 'dug brtag cing dus rtag tu bsgom gsungs :
de ni ting nge 'dzin gyi bar dor bsgom pa'i man ngag yin gsungs :
:slob dpon la jo mos zhus pa :
rmi lam gyi bar dor bag chags kyis mtshams sbyor ba chu bo'i gzhung lta bu gang lags zhes zhus pas :
slob dpon gyi zhal nas :
de ni spyod pa'i man ngag ste :
dper na chu bo rgyun chad med pa bzhin du da lta'i ting nge 'dzin dang rmi lam gyi dus kyi shes pa gcig tu bsres pa'i man ngag yin te :
de la rnam pa gsum :
gdams ngag gis bsre ba dang :
khams kyis bsre ba dang :
spyod lam gyis bsre ba'o :
dang po gdams ngag gis bsre ba ni :
gnyid bde stong dbyer med du khyer ba bya ste :
de la yang gsum ste :
rig pa bcun te nang du dgug :
lus bcun te bzhi bskum bya :
gnyis ka bcun te bag chags 'dra 'dre'i dus gnyid za zi la bde stong gi nyams dang mi 'bral bar bya'o :
bag chags la mi gnas pa'i dus gnyid log pa thams cad ni sgom pa'i nyams dang mi 'bral ba'o :
de tsam na bar do 'byongs pa yin no :
khams kyis bsre ba ni :
dang po gnyid phyogs pa'i dus su thim pa de sa la chu thim pa yin :
de'i dus su bde stong gi nyams la bslab :
shes pa bying tsam na chu me la thim pa yin :
de'i dus su bde stong la bslab :
shes pa zang zing byung tsam na me rlung la thim pa yin :
de'i dus na bde stong dbyer med la bslab :
gnyid hrul la song tsam na rlung rnam par shes pa la thim pa yin :
de'i dus na yang bde stong dbyer med la bslab :
rmi lam med par lhan ne ba de rnam shes 'od gsal la thim pa yin :
de tsam na skye med dran med bde stong lhan ner gnas par 'gyur te :
de tsam na bar do 'byongs pa yin gsungs :
spyod lam gyis bsre ba ni :
rmi lam la rmi lam du shes par bya snyam pa'i 'dun pa drag po btang la :
nyin mo sgom pa'i dus na yang rmi lam lta bu'i 'du shes gzhag par bya'o :
chos thams cad rmi lam du shes pa dang :
bde sdug thams cad 'khrul par shes par bya'o :
sngar gyi sgom nyams dran par bya'o :
de la rmi lam dang nyin par khyad med par bsgoms pa 'dra ba byung tsam na :
rmi lam dang bar do 'dra bas :
gong gi don bsgoms pas bar do chod 'ong gsungs :
de yang dper na chu bo la rgyun chad med pa ltar :
nyin mo dang rmi lam dang dus thams cad du rgyun chad med par bsgom gsungs :
rmi lam gyi bar dor spyod pa'i man ngag bstan pa yin no gsungs :
:slob dpon la jo mos zhus pa :
skye shi'i bar dor nyams kyi 'phro mthud pa yur ba rkang chag la wa 'dzugs pa lta bu gang lags zhus pas :
slob dpon gyi zhal nas :
skye shi'i bar dor nyams kyi 'phro mthud pa yur ba rkang chag la wa 'dzugs pa lta bu'i gdams ngag la gnyis te :
rkyen gzhan gyis gsal gdab pa dang :
rtogs ldan rang gis gsal gdab pa'o :
dang po ni slob dpon nam chos grogs kyis gsal gdab pa ste rang gis gdab pa ltar bya'o :
gnyis pa rang gis gsal gdab pa ni :
sems nyid skye shi med de rang gi sems su 'dug :
sa thim pa'i dus su lus mi khyag cing lci :
sa chu la thim pa'i dus su dbugs phyir sring nang du sdud :
chu me la thim pa'i dus su kha sna skam dbugs phyi nang gnyis ka thung :
me rlung la thim pa'i dus su shes pa mi gsal :
rlung rnam par shes pa la thim pa'i dus su dbugs 'chad de :
de'i dus na rang gi shes pa gsal btab ste :
shes pa btegs pas rkyen dbang du mi btang bar lus sems gnyis ka bcun la :
'chi ba yang rang gi sems su 'dug :
lus sha khrag dang bral yang sems la bral ma bral med de :
sngar gyi lta sgom gyi don dran par bya gsungs :
de yang de'i dus su yur ba rkang chag gi wa btsugs pa lta bur skad cig ma snga ma 'gags nas :
skad cig phyi ma goms shugs kyis rgyun mthud de 'gro gsungs :
de ni skye shi bar dor nyams myong gi 'phro mthud pa nyams kyi man ngag yin no gsungs :
:slob dpon la jo mos zhus pa :
srid pa'i bar ma do la las kyi 'phro mthud pa mun khung du sgron me btegs pa lta bu'i man ngag gang lags zhus pas :
slob dpon gyi zhal nas :
de ni sngags kyi lha'i sku sgom pa yin na :
bar ma dor lha'i skur gsal bas phyag rgya chen po'i rig 'dzin 'thob :
chos nyid kyi don phyin ci ma log pa bsgoms pa yin na :
bar ma dor mi rtog pa chos skur shes pas rang don du chos sku :
gzhan don du longs sku dang sprul skus 'gro don byed par 'char ro :
de yang srid pa'i bar do de gnyid log pa'i rmi lam dang 'dra ste :
dbugs chad pa dang shes pa bar dor yer gyis song ngo :
de la bar do ma chod pas snga ma'i bag chags kyis lus yod pa snyam byed de rtogs pas ma chod pas 'gro drug g.yang sar 'gro'o :
bar do chod na goms pa'i shugs kyis lha chos nyid gang gsal yang 'gro drug gi grong khyer khegs nas :
dbang po sha khrag med pas gang gsal ba de'i don la gnas nas 'khor ba rgyun chad pa yin no gsungs :
de yang dper na mun khung du sgron me btegs pa ltar :
rnal 'byor pa lus sems nam bral ba'i dus su :
sngon byung srid pa'i sha gzugs can med de :
lus sems bral ba'i skad cig ma de la chos kyi sku thob pas bar dor sangs rgya ba zhes bya :
mngon par shes pa drug 'char :
nyon mongs pa lnga spangs nas ye shes lnga 'char :
chos kyi sgo mo brgyad khri bzhi stong yang dus gcig tu gsal :
longs sku dang sprul skus 'gro ba'i don byed de :
mun khung du sgron me btegs pa bzhin du tshe gcig gis sangs rgya ba yin te 'bras bu lhun gyis grub pa zhes bya'o :
slob dpon pad+mas jo mo la gdams pa bar do rnam pa lnga'i gdams ngag go :
skal ldan las 'phro can dang 'phrad par shog :
mu tig shel gyi spa ma gong du sbrul gyi lo'i ston zla tha chung gi tshes gnyis kyi nyin mor bris so :
gter rgya :
sbas rgya :
gtad rgya ::
::[ \u0f88  ]@#:
'khrul gzhi rtsad gcod kyi skor ro :[ \u0f88 ]na mo gu ru :
slob dpon pad+ma 'byung gnas zhes bya ba :
'khrul pa rtsad nas chod de snang srid thams cad chos nyid kyi rol par mkhyen pa :
dgongs pa dpal kun tu bzang po dang mnyam pa :
sprul pa'i skur dngos su bzhugs pa la :
jo mo mkhar chen bza' mtsho rgyal gyis 'khrul gzhi rtsad nas gcod pa'i gdams pa zhus pa 'di'o :
slob dpon pad+ma la jo mo mkhar chen bza' mtsho rgyal gyis zhus pa :
slob dpon chen po lags :
sangs rgyas dang sems can gang snga lags :
sangs rgyas snga na dang po sangs rgyas las sems can du 'khrul pas :
de yang sangs rgyas pa la dgos pa mi gda':
chos la 'bad pa la don mi 'dug :
sems can snga ba lags na gzhi sems can de la gang gis bshad :
sems can la chos ston byed med pas ji ltar bsgrubs kyang sangs rgyas mi 'byung :
sangs rgyas dang sems can dus mnyam na :
rang rang so sor song bas sems can sangs rgyas pa'i rgyu dang bral :
gzhi gcig na gang gi gnyen po gang gis byed :
slob dpon chen po 'khrul med kyis gsung du gsol zhes zhus pas :
slob dpon gyi zhal nas :
skal ldan gyi bu mo :
spobs ldan gyi ngag :
bshad kyis nyon :
sangs rgyas dang sems can gnyis snga phyi med de :
thog ma sangs rgyas dang sems can gnyis med pa'i dus na chos med :
ston pa med :
nyan pa med :
smrar med :
tshig med :
brjod du med :
bde sdug bzang ngan mtha' dbus med :
gzhi ming 'dogs gang yang med pa :
nam mkha' lta bur gnas pa las :
sangs rgyas la snga ba yid byed pa po chos sku kun tu bzang po zhes bya ba byas pa dang bsgrubs pa med par rang byung du sangs rgyas so :
sems can la snga ba chos bya ba mo kun tu bzang mo zhes bya ba dang dus gcig tu byung nas :
yid dang chos gnyis kyis sangs rgyas sems can gnyis ka'i gzhi byas te :
dus mnyam du byung ba yin no gsungs :
:jo mos zhus pa :
chos sku kun tu bzang po byas pa med par sangs rgya ba ji ltar lags :
slob dpon gyi zhal nas :
gzhi lhun grub kyi sangs rgyas bya ba yin te :
gzhi ming 'dogs gang du yang ma grub pa de'i ngang las ma g.yos mnyam pa chen por lhun gyis grub pas dus gsum du 'pho 'gyur med par bzhugs pa yin no gsungs :
:jo mos zhus pa :
yid byed pa po kun tu bzang po dang chos bya ba mo kun tu bzang mos sangs rgyas dang sems can gyi don gzhi ji ltar byas :
slob dpon gyi zhal nas :
kun tu rnam par rtog pa'i yid dang gzhi'i shes pa chos bya ba mo gnyis byas pa med par rang byung bas :
yid las lhan cig skyes pa'i ma rig pa byung :
der rang gar song bas sems can gyi gzhi byas te mar 'khrul pas sems can rnams byung ngo :
chos las lhan cig skyes pa'i ye shes byung nas :
de rang gar song bas sangs rgyas kyi gzhi byas te mya ngan las 'das pa byung ngo :
de gnyis ka la ming kun gzhi zhes bya bar btags te :
de yang kun gzhi'i rnam par rtog pa'i yid ni khyo dang 'dra :
gzhi bya ba mo ni chung ma dang 'dra :
lhan cig skyes pa'i ma rig pa bu mo lta bu ste :
sangs rgyas dang sems can gnyis kyi byung khungs sam gyes tshul ni de ltar shes par gyis gsungs so :
:jo mos zhus pa :
mar 'khor ba'i tshul sems can gyi sdug bsngal cis lan :
slob dpon gyi zhal nas :
de ni yid byed pa po kun tu bzang po khyo lta bu de :
kun gzhi la kha nang du bltas nas nga dang bdag tu bzung pas :
de la bu mo skyes pa'i tshul du lhan cig skyes pa'i ma rig pa zhes bya ba dngos por med pa la gnod pa che ba zhig byung nas :
lhan cig skyes pa'i ye shes bu lta bu de skye ba'i gegs byas nas bag la nyal gyi sgrib pa rnams bsags so :
de las kun tu btags pa'i ma rig pa zhes bya ba dngos por med par snang la gnod pa che ba zhig byung ste :
bu mo de khyo tshol ba ltar yid kyi rnam shes kyis kha phyir bstan nas sgo lnga'i rnam shes kyi rjes su 'brangs pas sna tshogs pa'i las bsags :
nga bdag tu ma grub pa la der bzung bas :
dge ba dang mi dge ba dang lung du ma bstan pa'i bag chags sna tshogs bsags pas :
de rgyu byas nas skye ba dang rga ba dang na ba dang tsha ba la sogs pa'i sdug bsngal du byung ngo :
de yang kun tu btags pa'i ma rig pa khyo tshol ba lta bu des :
yid kyi rnam shes khyo dang 'dra ba kha phyir bltas :
de gnyis 'dod pa spyod pa ltar sgo lnga'i rjes phyir 'brangs pas :
bu tsha 'phel ba lta bur 'gro ba rigs drug tu 'khrul lo gsungs so :
:jo mos zhus pa :
yar sangs rgyas pa'i tshul ji ltar lags :
slob dpon gyi zhal nas :
sngar ltar chos bya ba mo dang :
yid byed pa po bza' mi lta bus te :
de yang chos bya ba mo kun tu bzang mo de ni shes bya chos kyi dbyings yin :
yid byed pa po kun tu bzang po de shes byed rig pa'i ye shes yin pas :
chos kyi dbyings la nga dang bdag tu mi lta :
dbyings ye shes gnyis su med pa'i bde ba chen por spyod pas :
de las bu lhan cig skyes pa'i ye shes shar te :
bu mo lta bu lhan cig skyes pa'i ma rig pa de zhar la 'gags nas :
'khrul pa ye shes su log :
rnam rtog chos nyid du log nas :
chos sku lhan cig skyes pa'i ye shes de rang ngo rang gis shes pas rtogs gyur gyis sangs rgyas te :
rigs drug tu skye ba'i rgyun bcad nas sku gsum gyi zhing khams su grol ba'o gsungs :
:jo mos zhus pa :
de ltar 'khrul gzhi rtsad chod pa tsam gyis chog gam :
nyams su len 'tshal zhus pas :
slob dpon gyi zhal nas :
gang zag dbang po yang rab ni :
de ltar chod nas 'khrul pa ngo shes pa tsam gyis 'khrul phyir mi 'jug ste :
rtogs pa mngon gyur du sangs rgyas pa yang yod :
dbang po 'bring dang tha mas 'khrul gzhi rtsad chod pa'i don de nyams su blang dgos gsungs so :
:jo mos zhus pa :
'khrul pa'i gzhi gang las 'khrul :
rgyu gang yin :
dus nam gyi tshe 'khrul :
ngo bo gang yin :
tshul ji ltar 'khrul :
'bras bu gang yin :
dpe ji lta bu zhes zhus pas :
slob dpon gyi zhal nas :
'khrul gzhi kun gzhi ste :
kun tu rnam par rtog pa'i yid kyis gzhi'i shes pa chos kyi sku la nga bdag tu bzung bas :
'khrul pa'i rgyu ma rig pa ste :
lhan cig skyes pa'i ma rig pa dang kun tu brtags pa'i ma rig pa gnyis kyis bag chags ngan pa bsags pas 'khrul lo :
'khrul dus ni dpyod byed kyi shes pa zhugs pa'i tshe 'khrul te :
kun gzhi chos nyid kyi dbyings mnyam pa nyid du gnas pa las :
chos sku las rig pa gzhan du dpyad pas yul sems gnyis su bzung ba'i tshe :
'khrul pa'i ngo bo nga bdag yin te :
kun gzhi nam mkha' lta bu la nyon mongs pa can gyi yid kha nang du bltas te bdag tu bzung :
yid kyi rnam par shes pas kha phyir bltas te :
sgo lnga'i rnam par shes pa'i rjes su 'brangs nas rtog pa sna tshogs su bsags pas dgra gnyen la sogs par bzung bas 'khrul lo :
'khrul tshul ni :
sems ngo bo gang du yang ma grub ming du gdags su med pa las :
phyi snod kyi 'jig rten dang nang bcud kyi sems can du btags :
de yang yul mkhar bu nor dgra gnyen med pa la yod par 'dzin pa'i tshul gyis ming 'dogs la chags zhen du bzung nas 'khrul lo :
'khrul pa'i 'bras bu ni :
rigs drug gi sdug bsngal nyams su myong ba'o :
de rnams kyang gzhan gyis byas pa ma yin te :
rang gi sems 'khrul pas nyes pa byas so gsungs :
'khrul pa'i dpe ni :
srin bu'i kha chu dang 'dra ste :
de rang las byung nas rang 'thums nas 'chi ba lta bu'o gsungs :
:slob dpon la jo mos zhus pa :
'khrul pa de gcod pa'i thabs gang yin :
dpe ji dang 'dra bar bzlog :
zlog pa'i rgyu dang rkyen gang yin :
dus nam gyi tshe yin :
log pa'i ngo bo :
zlog tshul ji ltar :
'khrul pa log pa'i 'bras bu gang yin zhus pas :
slob dpon gyi zhal nas :
'khrul pa de gcod pa'i thabs ni :
sngon du dad pa khyad par can bskyed la 'khor ba'i chos las yid dbyung bar bya ste :
dam pa'i chos la sems zhugs :
bla ma gdams pa can bsten pa'i tshe 'khrul pa zlog pa'i sa ru phyin to :
'khrul pa log pa'i dpe ni :
gnyid sad pa dang 'dra ste :
rmi lam na bde sdug la sogs pa'i dngos po thams cad bden par snang ba la sogs :
gnyid sad pa'i dus na gang yang med de 'khrul par 'dug pa ltar :
'di ltar gyi snang ba 'di thams cad blo 'khrul pa'i ngo gang la bden pa ltar snang yang gang yang bden par grub pa med :
rtag pa'i bden pa zhig med :
sems can thams cad 'chi bas mi bden :
gnas dang yul zhing thams cad 'pho bas mi bden :
da lta stong gsum gyi 'jig rten yang me bdun chu gcig gis mthar 'jig par 'gyur bas mi bden gsungs so :
'khrul pa ldog pa'i rgyu dang rkyen ni :
dper na chab rom la rkyen nyi ma phog pas chur 'gyur ba ltar :
rang byung gi ye shes gzhi la yod pa de rkyen bla ma'i gdams ngag gis bstan pas ye shes su ldog dgos gsungs so :
'khrul pa ldog pa'i dus ni :
sre byed kyi shes pas bsres nas 'dres pa'i dus su ldog ste :
bem rig gcig tu bsres nas bem po lus kyi cha la zhen pa med :
rig pa stong pa'i cha la zhen pa med na 'dres pa yin :
bdag dang pha ma gnyen 'dun rnams la zhen 'dzin med :
gzhan snang rnams dang dgra la zhe sdang med na bdag gzhan 'dres pa yin :
'khor ba spangs nas ring du 'gro rgyu med la :
mya ngan las 'das pa bsgrubs nas nye bar 'gyur ba med na 'khor 'das gcig tu gyur pa yin :
dper na lan tshwa chu la thim pa ltar dbyer med mnyam pa'i ngang du gnas na 'khrul pa ldog pa'i dus yin gsungs so :
'khrul pa log pa'i ngo bo ni :
rig pa gzung 'dzin dang bral ba yin te :
shes bya chos kyi dbyings skye ba med pa dang :
shes byed rig pa'i ye shes tha mi dad par gnyis med du nyams su myong ba'o :
de yang chos thams cad rang bzhin med pa'i stong pa'i bab ni chos kyi dbyings yin la :
ye nas rang bzhin med pa shes pa ye shes te :
gang la yang rang bzhin med par rtogs pa'o :
'khrul pa ldog pa'i tshul ni :
zhar skye dang zhar 'gag gi tshul du ldog ste :
'khrul pa'i dus su ma rig pa skyes pas ye shes zhar la 'gags pa bzhin du :
de ldog pa'i dus su ye shes skyes pas ma rig pa zhar la 'gags te :
dper na nyi ma shar bas mun pa zhar la 'gags pa ltar snang ba thams cad sems su shes :
sems stong par shes :
stong pa ye shes su shes pas ma rig pa'i gzhi med de :
snang srid thams cad ye shes kyi rol pa las gzhan med do gsungs :
'khrul pa log pa'i 'bras bu ni :
sku gsum ste :
chos sku nam mkha' lta bu skye med las :
longs sku mtshan dang dpe byad ldan pa sprin lta bur bzhengs nas :
sprul pa'i sku char lta bus 'dzam bu'i gling bye ba phrag brgyar gang la gang 'dul du sprul nas sems can gyi don mdzad pa yin no gsungs :
de rnams ni dbang po 'bring gi 'khrul pa log nas grol lugs so :
:slob dpon la jo mos zhus pa :
dbang po tha mas 'khrul pa ldog pa'i gdams pa zhig zhu dang zhus pas :
slob dpon gyi zhal nas :
dbang po tha mas 'khrul pa ldog pa la :
dper na kun gzhi'i rnam par shes pa khyim dang 'dra ste :
der nor gsog pa ltar las dang bag chags bzang ngan thams cad gsog pa'i snod do :
nyon mongs pa can gyi yid chung ma dang 'dra ste :
des nor rdzas 'dzin pa ltar :
kun gzhi'i rnam par shes pa kha nang du bltas nas :
bag chags bzang ngan du 'dzin pa'o :
yid kyi rnam par shes pa khyo lta bu ste :
des nor la sogs pa tshol ba ltar yid kyi rnam par shes pas kha phyir bltas nas yul sna tshogs la mtshan mar bzung nas rtog pa'o :
sgo lnga'i rnam par shes pa bu lta bu ste :
des nor gcod pa ltar rnam shes kyis yul la chags sdang sna tshogs skyed cing tshur gcod do :
lus kyi rnam par shes pa mna' ma dang 'dra ste :
nor la longs spyod pa ltar 'dod pa'i yon tan lnga la bltas nas nyams su myong bar longs spyod pa'o :
de ni 'khrul pa'i tshul bstan pa'o :
da 'khrul pa de las ldog pa la :
kun gzhi'i rnam par shes pa chos kyi dbyings yin te :
gang du yang ma grub pa nam mkha' lta bu zhig rang gi rgyud la gnas pa yin :
de la nyon mongs pa'i yid kyis ma gzung bar glod de 'bad rtsol dang bral bar bzhag pas :
rang gi rnam rtog yid gnyis ma langs :
yid kyi rnam par shes pas phyir ma bcad pas :
sgo lnga'i yul mtshan mar ma bzung ba gsal la rtog med de ye shes yin no :
de la chos sku thig le nyag gcig ces bya :
rang byung gi ye shes zhes bya'o :
de la nyams su blangs pas snang ba 'di snang la rang bzhin med pa chu zla'am :
gzugs brnyan nam :
sgyu ma'am :
rmi lam ltar ngo bo gang du yang ma grub pa stong pa'i nyams 'char ro :
de'i tshe na 'khrul pa ye shes su 'char ba yin no :
de la goms pa'i rnal 'byor pa bem rig bral ba'i dus na kun gzhi'i rnam par shes pa chos kyi skur gyur te :
chos kyi dbyings kyi ye shes su shar te :
sgo lnga'i rnam par shes pa me long lta bu'i ye shes su 'char :
yid kyi rnam par shes pa so sor rtog pa'i ye shes su shar :
nyon mongs pa'i yid mnyam pa nyid kyi ye shes su shar :
lus kyi rnam par shes pa 'od kyi lus su gyur nas gzugs sku gnyis su shar te :
bya ba grub pa'i ye shes kyis sems can gyi don byed do :
de yang chos sku nam mkha' dang 'dra ste dbyibs dang kha dog brjod bya las 'das so :
longs spyod rdzogs pa'i sku ni 'og min chos kyi dbyings na bzhugs te :
mtshan dang dpe byad dang ldan pa sangs rgyas rigs lnga'i tshul du bzung nas byang chub sems dpa' rnams la snang ste chos ston to :
sprul sku ni sems can gang la gang 'dul la thub pa drug tu sprul nas gdul bya ci yin 'dul ba'i tshul du snang ngo :
de lta bu'i sku gsum yang ngo bo nyid kyi skur gcig ste :
sems nyid kyi ngo bo chos kyi dbyings rtogs nas sgom pa brtan pa las byung bas rgyud yongs su dag pa'i sangs rgyas zhes bya'o :
sku gsum po de mthong ba'i dus na mas mthong :
thob pa'i dus na yas thob pa'o :
de dag ni dbang po tha ma'i 'khrul pa ldog lugs dang grol lugs bstan pa'o gsungs so :
'khrul gzhi rtsad nas gcod pa'i gdams pa 'di :
mkhar chen mtsho rgyal khyod la gtad :
snod ldan skal ldan shin tu dkon :
rin chen gter du sbos la zhog :
dus kyi mtha' la gter sgo phyes :
las dang skal ldan gcig la gtod :
ces gdams so :
'khrul gzhi rtsad gcod kyi zhus lan :
ston zla 'bring po'i tshes gsum la mchims phu'i yang dben du yi ger btab pa'o :
gter rgya :
sbas rgya :
gtad rgya ::
::[ \u0f88  ]@#:
slob dpon chen po pad+ma 'byung gnas bsam yas na bzhugs pa'i dus su :
rngog shes rab rgyal po zhes bya ba :
na so lo drug cu re gcig lon pa :
thos pa ma byas pa :
dad pa can gyi mchog tu gyur pa :
slob dpon la shin tu mos pa zhig gis :
brag po che'i dben pa ru :
slob dpon lo gcig du btegs nas :
rngog gis chos zhu ma byas :
slob dpon gyis chos bshad ma byas par :
lo gcig na slob dpon bzhud par dgongs pa la :
rngog gis ma d+hal gcig gi steng du gser srang gcig la me tog byas nas slob dpon la phul nas zhus pa :
slob dpon chen po lags :
bdag la thugs rjes dgongs 'tshal :
bdag gcig tu thos pa chung :
gnyis su shes rab chung :
gsum du na so rgas pas 'byung ba rnying :
slob dpon chen po nas bdag la go sla ba :
sgro 'dogs phyi nang chod pa :
rtogs par sla ba :
lta kham che ba :
nyams su blang sla ba :
tshe phyi ma la phan pa :
rgan po 'chi ka ma'i chos shig zhu 'tshal lo zhes zhus pas :
slob dpon gyis rgad po'i snying gar phyag 'khar gtad nas gdams pa btab pa 'di'o :
nyon cig rgad po rang rig pa byang chub sems 'di la ltos shig :
gzugs dang kha dog tu grub pa med :
mtha' dang dbus su grub pa med :
dang po byung sa med de stong :
bar du gnas sa med de stong :
tha ma 'gro sa med de stong :
stong pa cir yang ma grub pa gsal la dwangs pa zhig 'dug pa de mthong nas ngo shes na rang ngo rang gis shes pa yin :
chos kyi chos nyid go ba yin :
sems kyi sems nyid mthong ba yin :
dngos po don gyi gnas lugs gtan la phebs pa yin :
shes bya'i sgro 'dogs chod pa yin :
rig pa byang chub kyi sems de dngos po cir yang ma grub pas rang byung rang la gnas te :
gzhan nas btsal du med pas :
chos nyid kyi don rtogs sla :
sems nyid kyi don la gzung 'dzin gyi dngos po ma grub :
rtag chad kyi mtha' las 'das :
sangs la rgya rgyu med de sangs rgyas kyang rang gi rig pa rang sangs :
dmyal bar 'gro ru med de rig pa rang dag :
chos la bya rgyu med de chos nyid rang gsal :
lta ba rang lugs chen po de rang la yod pas gzhan nas btsal du med par thag bcad do :
de ltar lta ba rtogs nas nyams su len par 'dod pas :
rang gar 'dug pa'i sa de lus kyi ri bo'i dgon pa'i gnas :
phyi snang ba la gang shar ba de snang ba rang snang :
stong pa rang stong :
spros pa'i mtha' dang bral bar gzhag go :
de'i phyir snang ba grogs su rang sar dag ste snang ba lam du khyer cing nyams su blangs pas :
nang sems la dran pa ci shar yid la ci 'gyus kyang de la ngo bo med de stong par 'dug :
'gyu dran rang sar dag :
sems nyid gsal thebs pas 'gyu dran lam du bslangs nas nyams su blang bar bde'o :
gsang ba nyon mongs pa gang langs kyang :
nyon mongs par bltas pas rjes med ngang du zhi :
nyon mongs pa rang sar dag :
nyams su blang bar bde'o :
de ltar nyams su len tsa na :
sgom pa thun sgom byar med :
thams cad grogs su shes pas nyams la gsal 'grib med :
chos nyid kyi don la rgyun chad med :
spyod pa la yangs dog med do :
ji ltar gnas kyang chos nyid don la 'du 'bral med :
de ltar rtogs tsam na 'byung ba'i lus rgas kyang byang chub sems la rgas pa med :
na so la rgan gzhon med :
chos nyid don la phyogs ris med pas :
rig pa chos nyid kyi ye shes de rang la yod par ngo shes pas dbang po la rno brtul med do :
chos nyid kyi don la phyogs ris med pa de la med par go bas thos pa la che chung med do :
bem rig gi brnyan lus zhig kyang rig pa ye shes chos kyi sku la rgyun chad med :
mi 'gyur brtan pa thob pas tshe la ring thung med do gsungs so :
rgad po yang dag pa'i don de nyams su long mdzod :
nyams len rgyud la khol mdzod :
tshig dang don du ma 'dzol bar mdzod :
brtson 'grus grogs dang ma bral bar mdzod :
dran pa'i rtsis kyis zin par mdzod :
long gtam dang 'chal gtam la ma dga' bar mdzod :
tha mal gyi blo dang ma 'dres par mdzod :
bu tsha'i sdug bsngal ma che bar mdzod :
bza' btung la sred pa ma che bar mdzod :
tha mal du 'chi ba la sems mdzod :
tshe la long med brtson 'grus skyed mdzod :
rgad po 'chi kha ma'i gdams ngag 'di la mdzod ces gsungs nas :
rgad po'i snying gar phyag 'khar btsugs nas gdams pa btab pas :
rgad po la 'khar btsugs kyi gdams pa zhes bya'o :
rngog shes rab rgyal po grol te grub pa thob bo :
phyi rabs don du mkhar chen bza' yis yi ge ris su btab :
ming yang 'khar btsugs kyi gdams pa zhes bya'o :
rgya :
rgya :
rgya ::
::

@#:[ \u0f88 ]slob dpon pad+ma 'byung gnas zhes bya ba sprul pa'i sku de :
rgyal po khri srong lde btsan gyis spyan drangs nas :
brag dmar dpal gyi bsam yas na bzhugs pa'i tshe :
ston bza' dge ldan ma zhes bya ba :
rgan mo dad pa shin tu che ba zhig yod pa la :
g.yog mo mar gong bza' rin chen 'tsho bya ba la :
nangs kyi rigs la zho zhal bu re la rgun 'brum gyi phye tshum re btab nas 'dren du btang ba la :
de nas slob dpon bsam yas mchims phur bzhud pa'i dus su :
sgo nas chas pa'i lam kar phyag dang bskor ba byas nas mdun nas thal mo sbyar nas zhus pa :
slob dpon chen po lags :
slob dpon ni bzhud ka ma :
rgan mo ni 'chi ka ma :
bdag gcig tu bud med kyi bur song bas skye ba dman :
bya bas g.yeng nas chos mi dran :
gnyis su blo dman shes rab chung :
gsum du na so rgas pas rmongs :
rig pa mi gsal :
slob dpon chen po lags :
rgan mo la tshegs chung ba go sla ba :
nyams su blang sla la don che ba :
rgan mo 'chi ka ma'i gdams ngag zhig zhu 'tshal lo :
zhes zhus pas :
slob dpon pad+ma'i zhal nas :
rgan mo khyod su yin zhes dris pas rgan mos zhus pa :
khol mo ngan ma zhig zho zhal bu re 'dren du gtong ba de lags te zhes smras pas :
slob dpon dgyes te :
khri srong lde btsan bas kyang dad pa che ba de yin ang gsungs nas :
rgan mo dpon g.yog la gdams pa btab pa :
rgan mo skyil krung 'chos la lus po drang por srongs shig :
dal cig sems lhod kyis klod la zhog cig gsungs :
de nas slob dpon gyis rgan mo'i snying gar phyag gi mdzub mo btsugs nas gdams pa 'di btab bo :
rgan mo nyon mdzod cig :
yang dag par rdzogs pa'i sangs rgyas kyi dgongs pa dang :
khams gsum gyi sems can gyi sems la khyad ci yod na :
sems nyid don rtogs ma rtogs gnyis las med :
sems can gyis don ma rtogs pas :
ma rig pa la 'khrul pa byung nas sdug bsngal sna tshogs shar te mar 'khor bar 'khyams pa yin :
sangs rgyas kyi rgyu de rang la yod kyang ngo ma shes pa yin :
de la sangs rgyas kyi rgyu de sems can thams cad la yod :
sgos dal 'byor thob pa'i mi la yod do :
de yang pho la sangs rgyas kyi rgyu che ba med la :
mo la sangs rgyas kyi rgyu de chung ba med pas :
skye ba bud med du skyes kyang sangs rgyas 'grub pa la 'gal ba med gsungs :
sangs rgyas kyi ye shes de ngo shes shing rtogs par byed pa la :
chos kyi sgo mo brgyad khri bzhi stong gsungs kyang :
de'i don shes par byed pa la bla ma'i gdams ngag tshig gsum gsungs pa la 'dus pas :
blo dman shes rab chung yang mi lto gsungs :
da chos kyi don sangs rgyas kyi dgongs pa :
bla ma'i gdams ngag tshig gsum la :
phyi gzung ba'i yul dag pas snang ba rang sar grol :
nang 'dzin pa'i sems dag pas 'dzin med kyi rig pa rang sar grol :
bar du 'od gsal nyams dga' bas rang ngo rang gis shes pa'o :
phyi gzung ba'i yul ji ltar dag :
rig pa byang chub kyi sems 'di rnam rtog gis ma bslad pa :
rang gsal du snang ba 'di la bzhag pas :
yul snang la 'dzin pa ma zhugs pas snang ba gang ltar snang yang don du mi bden pa la dngos por mi 'dzin te :
snang ba gang yin sa rdo ri brag rtsi shing nags tshal :
khyim dang mkhar :
nor dang rdzas :
dgra dang gnyen :
spun dang grogs :
bu dang chung ma :
khyo dang bu mo :
de dag la sogs pa gang la yang bdag tu 'dzin pa'i blo ma zhugs pas snang yang don du mi 'dzin :
gang la yang zhen pa med pas phyi gzung ba'i yul dag pa bya ba yin :
yul dag zer nas snang ba med nas mi 'gro :
zhen pa dang 'dzin pa med pa gsal la stong pa :
dpe me long gi gzugs brnyan dang 'dra ste snang yang gzung rgyu med par stong pa ltar :
snang ba rang shar stong pa la bya'o :
nang 'dzin pa'i sems dag pas 'dzin med kyi rig pa rang sar grol ba'i man ngag ni :
sems la rnam rtog dang 'gyu byed kyi dran pa dang dug lnga gang skyes kyang :
gang dran pa de la blo ma bzung bas 'gyu ba rang sangs su 'gro ste :
'gyu byed kyi skyon gyis ma gos pa'o :
nang 'dzin pa'i dri med zer nas bem po sa rdo ltar 'gro ba ma yin te :
rig pa la rtog pa'i dri ma mi 'jog pa la zer ba yin no :
dper na rin chen gser gling du phyin pa dang 'dra ste :
rin po che gser gling na sa rdo'i ming yang med :
de bzhin dran rig ye shes su grol tsa na rnam rtog gi ming yang med do :
bar 'od gsal nyams dga' bas rang ngo rang gis shes pa'i man ngag ni :
nyams su blang ba'i dus su :
rang gis shes pa rig pa med pa :
sa le :
seng nge :
hrig ge ba :
chos nyid rang byung gi ye shes de rgyud la nyams su blangs pas :
bde ba gsal ba mi rtog pa zhen 'dzin dang blo yis ma bslad pa'i nyams shig 'ong bas :
de ka sangs rgyas kyi dgongs pa yin pas :
rig pa rang ngo rang gis shes pas :
dper na rang gi ma yin pa la mar sgom mi dgos :
ma min snyam pa'i rtog pa gang yang mi 'char :
de bzhin du rang gi rig pa chos nyid yin par ngo shes pa'i dus na :
'khor ba'i chos thams cad chos nyid yin snyam du sgom mi dgos te :
ma bsgom yang chos nyid kyi don dang mi 'bral te :
ma bsgom pa'i sgom pa bya ba yin pas :
chos thams cad rang bzhin med pa de chos nyid kyi ma :
rang bzhin med par shes pa chos nyid kyi bu :
rig pa chos kyi dbyings su ngo shes pas rang ngo rang gis shes pa bya ba yin no gsungs so :
dus de tsam na skye ba la mtho dman med :
bya ba la che chung med :
blo la rno brtul med :
shes rab la che chung med :
thos pa la mang nyung med :
na so la rgan gzhon med :
shes pa la gsal mi gsal med :
tshegs chung la go sla :
nyams len bde la don che :
'chi ba la nyam mi nga :
rgan mo nyams su long mdzod :
tshe la long med brtson 'grus skyed mdzod :
bu khyo'i khol mo gla med lag stong ma byed par :
bla ma'i gdams ngag rgyags phyer thogs mdzod :
tshe 'di'i bya ba'i las la zin pa med pas sgom sgrub mtha' ru phyungs :
rgan mo 'chi khar mi 'tsher ba'i sun mar gdams pa mdzod gsungs nas :
slob dpon gyis rgan mo'i snying gar mdzub mo btsugs nas gdams pa btab pas :
ming yang rgan mo mdzub btsugs kyi gdams pa zhes bya'o :
rgan mo dpon g.yog grol te grub pa thob bo :
jo mo mkhar chen bza' mtsho rgyal gyis phyi rabs don du yos bu'i lo'i dbyar zla 'bring po'i tshes bcu bdun la bsam yas lho ngos su yi ge ris su btab pa'o :
phyi rabs don du rin chen gter du sbas :
skal ldan sprul pa zhig dang 'phrad par shog :
gang la gang 'os 'gro la gdams pa mdzod :
'di yis las can rang rgyud grol bar shog :
rgya :
rgya :rgya ::
::[ \u0f88  ]@#:[ \u0f88 ]slob dpon chen po pad+ma 'byung gnas zhes bya ba :
sku mngal gyis ma gos te pad+ma las rdzus skyes su 'khrungs pa de :
bod kyi lha sras btsan pos spyan drangs nas bsam yas kyi sa gzhi btul ba'i dus su :
mu tig shel gyi spa ma gong du bzhugs pa la :
bud med khyad par du 'phags pa mkhar chen bza' mtsho rgyal dang :
shel dkar bza' rdo rje 'tsho dang :
cog ro bza' dpal gyi mchod gnas dang :
'bro bza' ma ting ma dang :
mar gong bza' rin chen tshul dang :
mchims bza' ma sa le 'od dang :
ru yang bza' ma ti dang :
bud med bdun gyis gser gyi ma d+hal khru gang pa zhig la g.yu'i me tog rin chen sna bdun gyi tshul du byas :
'bras chang ding ba dang zhal zas sna tshogs la tshogs 'khor mdzad nas :
slob dpon chen po lags :
dri med kyi sku :
rnam dag gi gsung :
spros bral gyi thugs :
gnang bar mdzod ces zhus so :
slob dpon pad+ma la :
jo mo mkhar chen bza' mtsho rgyal gyis zhus pa :
bdag bud med 'dra ba shes rab chung la blo brtul :
go ba chung la sems rgya chung bas :
shes sla :
gzung sla :
go sla :
rtogs sla ba :
bud med kyi lus 'di la brten nas tshe 'di la sangs rgya ba'i gdams ngag zhig zhu 'tshal lo zhes zhus pas :
slob dpon gyis gdams pa btab pa :
mkhar chen bza' nyon cig :
chos nyid yang dag pa'i don de :
blo'i yul dang bral :
rgya chad phyogs lhung med :
spros pa'i mtha' dang bral :
don ci'i ngo bor yang ma grub pa zhig yin pas :
de ni shes rab kyis dpyad mi dgos :
rang sems la ye nas gnas par shes pas :
shes rab mi dgos :
shes rab gdangs la bzed la zhog gsungs :
yang dag pa'i don de blo'i spyod yul dang bral bas skye med rnam dag rang byung rang gsal du 'dug kyang :
ched du bsgom mi dgos rang gsal du nyams su myong bas :
blo la gzung mi dgos :
blo rno ba la dgos pa med :
blo mal du snyol :
mnyam nyid kyi rig pa la che chung med :
sangs rgyas kyi thugs dang sems can gyi sems gnyis :
dang po rgyu byang chub sems su gcig :
bar du rtogs pas sangs rgyas :
ma rtogs pas 'khor bar 'khyams :
sems nyid kyi ngo bo spros pa dang bral :
dwangs sang nge :
ci yang ma yin par stong sang nge :
gsal la ma 'gags par bkra sa le ba de sangs rgyas kyi dgongs pa yin pas :
logs nas rtogs rgyu med :
rtogs pas gtan la phebs :
chos nyid kyi don de la tshig dang yi ger gzung ba med pas spros pa'i mtha' dang bral :
gdams ngag la yi ge ris dang dpe cha med pas :
spros pa gcod rgyu med :
de ltar rtogs na shes rab chung yang mi lto :
blo brtul yang mi lto :
go ba chung yang mi lto :
sems rgyas dgos pa med :
rtogs pa gtan la phebs pa'ang de yin :
tshig brgyud don dang ldan pa'ang de yin :
thos bsam gyi spros pa'i mtha' des chod pa yin :
tshe 'dir lus ma bor bar sangs rgyas pa'ang de yin :
de ltar nyams su long mdzod :
lar khyed bud med kyi bu la :
bshad na mi go :
bstan na mi mthong :
bslab na mi nyan :
gsang mi thub la chos zhu ba la nan tan che :
chos sems la med par yod rdzu'i tho co che :
bud med kyi chos 'di dka' bar gda' bas :
rang gis rang la rdzun ma byed par nyams len bag drag tu mdzod cig gsungs :
:shel dkar bza' rdo rje 'tshos zhus pa :
slob dpon chen po lags :
bdag bud med kyi bu 'dra ba rgyu ngan pas rtsol sgrub mi nus pas nyal nas nyams su blangs pas sangs rgya ba'i gdams ngag cig zhu 'tshal :
zhes zhus pas :
slob dpon gyi gdams pa btab pa :
nyon cig shel dkar bza':
chos nyid kyi don rang sems rang la gsal bar yod pas nyal bas chog ste :
chos nyid yang dag pa'i don de gang yin na :
rang sems gsal la ma 'gags par rang shar ba 'di yin :
gzhan btsal du med :
mnyam nyid kyi rig pa rang byung rgyun chad med pa 'di ngo shes pas nyal bas chog :
sems nyid rig pa'i rtsal sna tshogs su 'char bas :
'gyu byed kyi rtog pa gang shar yang :
chos nyid kyi don rang byung rang zhir song bas ye shes la rgyun chad med :
rtogs pa'i don la sgom zhing sgrub tu med pas nyal bas chog ste :
de lta bu'i chos nyid de la bsgom rgyu dang bsgrub rgyu ci yang med :
ye nas rang la rang chas su yod pa yin no :
bya byed 'bad rtsol thams cad 'dod pa'i thag pas 'ching bas rtsol sgrub kyis 'bras bu logs nas sgrub tu med :
rtogs pa chos nyid kyi ngang la mnyam nyid kyi rig pa rten med du nyol :
don de ltar rtogs nas nyal nus na sangs rgyas kyang de ka la zer ba yin :
'khor bar skye dogs med kyi gsungs :
lar khyed bud med kyi bu 'dra ba btang na mi 'gro :
bzhag na mi sdod :
ma bcol ba'i bya ba mang po dran rgya che :
bcol ba'i chos skad cig kyang mi dran :
sems nyid kyi don la bltar bcug na skad cig kyang lta mi nus par :
bltas pa la dgos pa med pa'i rang rang gi byad blta ba la rem :
sgom sgrub la rtsal mi thon par :
long gtam glang rgan gyi kha chu lta bur zin pa med pa zhig la rtsal 'don :
ngas bud med kyi chos la mthar phyin pa tsam ma mthong na :
rem la da rung chos la nan tan skyed cig gsungs :
:slob dpon la cog ro bza' dpal gyi mchod gnas kyis zhus pa :
slob dpon chen po lags bdag bud med kyi bu 'dra ba dug lnga shas che bas :
dug lnga spang mi dgos par sangs rgya ba'i gdams ngag cig zhu 'tshal :
zhes zhus pas :
slob dpon gyis gdams pa gnang ba :
nyon cig cog ro bza':
nyon mongs pa dug lnga po 'di ye nas rang la rang chas su yod pa yin pas 'di spangs pas mi spong :
bsgyur pas mi 'gyur :
sbyangs pas mi 'byongs te :
dug lnga chos nyid kyi rang bzhin yin pas dug lnga gnas su dag nas rang sar grol dgos gsungs :
de yang zhe sdang ngo bo stong pa yin te :
zhe sdang dmyal la skyes pa'i skad cig ma de las :
rjes la zhe sdang skye ba'i gnas med de :
'di las skyes pa bya ba med :
zhe sdang skye ba'i yul stong ste :
'di la skye bya ba med :
zhe sdang rang gi ngo bo stong ste :
dbyibs dang kha dog dang bral :
dngos po dang rdzas su grub pa med pas :
zhe sdang ma spang rang sar dag :
zhe sdang pas gnod ma bskyal :
zhe sdang ma skyes pas phan ma btags :
zhe sdang rang sar chos nyid klong du grol :
de bzhin du 'dod chags gti mug nga rgyal phrag dog kyang :
dang po gnas stong ste byung sa med :
bar du yul stong ste rten dang dngos por ma grub :
tha ma ngo bos stong ste kha dog dang dbyibs su ma grub :
nyon mongs pa dug lnga la rjes med :
dug lnga rang sar dag :
ye shes rgyun par 'char :
rnam rtog chos nyid du grol :
gzung 'dzin gyi gdos thag chod :
de ltar rtogs shing nyams su blangs na :
dug lnga ci skyes chos nyid du 'char :
dug lnga spang du med :
ye shes sgrub tu med :
dug lnga rang sar grol ba'i gdams ngag yin :
don de ltar nyams su blangs na sangs rgyas la mi 'ong ba'i 'gro sa med kyis gsungs :
lar khyed bud med kyi bu 'dra ba :
nyon mongs pa dug lnga rang gi rgyud la me ltar 'bar :
bag chags ngan pa chu ltar 'brub nas 'dod pa la g.yem :
gzung 'dzin gnyis kyis khyo'i 'dod pa rlung ltar 'tshub :
sdig sgrib gnyis po zol zog byas nas sa ltar gsog :
chos la mi sems bdag 'dzin sems zhing g.yeng bas khyer :
dug lnga rmu rgod du 'chor nyen yod pas nyams len rgyud la khol mdzod dang gsungs :
:slob dpon pad+ma la 'bro bza' ma ting mas zhus pa :
slob dpon chen po lags :
bud med kyi bu 'dra ba :
bya ba mang la g.yeng ba che bas bya ba ma spang par sangs rgya ba'i gdams ngag cig zhu 'tshal :
zhes zhus pas :
slob dpon gyis gdams pa btab pa :
nyon cig 'bro bza' ting pang ma :
chos nyid cir yang 'char bas thams cad sangs rgyas yin te :
'dod pa'i yon tan lnga gang la yang spyod la zhen pa med pa zas kyi snod lta bu yin te :
chags pa med pa sangs rgyas mdzad spyod yin :
rang byung ye shes rang las byung bas ci dran ye shes yin :
sems la dran pa ci byung yang :
de'i phyir mi 'breng bar rang byung rang zhi chu'i chu bur 'dra :
rang sar dag pas sangs rgyas dgongs pa yin :
'khor ba mi rtag pas dngos po ci yang med de :
skye rga na 'chi 'byung 'jug rgyun mi 'chad par 'khor yang :
de rnams rang gi sems las byung bas dngos po ci yang med de sgyu ma'i snang ba dang 'dra :
snang la rang bzhin med pa sgyu ma lta bu'i snang bar shes par gyis :
bdag 'dzin 'khrul pa yin pas nga bdag dngos por mi 'dzin :
yul dang khang khyim bu khyo dang nor rdzas thams cad rmi lam gyi yul dang 'dra bar mi bden rdzun pas rmi lam lta bur khyer :
'jig rten gyi bya ba thams cad sdug bsngal gyi rang bzhin yin :
srin gyi kha chu dang 'dra bar rang las byung nas rang 'ching :
ci byed thams cad dmigs med rgya yis thobs la byed spyod tshogs su sngos gsungs :
de ltar byas na bya ba ci byas kyang sangs rgyas 'thob pa'i chos su 'gro ste :
lar khyed bud med kyi bu 'dra ba :
skye ba dman pas snying rtsal chung :
lus la dgra yod pas chos la mi 'gro khyim thab byed :
las ngan pas bya ba mang bas chos mi dran :
bud med la chos 'ong ba nyung bar gda' bas snying rus skyed mdzod gsungs :
:slob dpon la mar gong bza' rin chen tshul gyis zhus pa :
bdag bud med kyi bu 'dra ba las ngan par gda' bas phyi ma la bud med kyi tshul 'di blang mi dgos pa zhig zhu 'tshal :
zhes zhus pas :
slob dpon gyis gsung pa :
mar gong bza' nyon cig :
rang rig pa byang chub kyi sems 'di dus gsum du 'dus ma byas yin pas :
pho mo ma ning bzang ngan med :
rang byung rang gsal rang shar chos nyid skye ba med pa la 'chi 'pho 'jigs pa dang bral :
'pho 'gyur la nyam mi nga :
rnam rtog ye shes yin pas bsgom zhing rtsol ba med :
rang byung rang grol nam mkha'i sprin dang 'dra :
chos sku rang la yod cing de la 'dus ma byas pas 'khor ba ka nas dag :
lus la blang rgyu mi gda' ba :
chos nyid kyi rol pa shes rab kyi rang bzhin yin pas :
de ltar shes na bud med yin yang lus ngan rgyu med :
chos nyid kyi don ngo ma shes na skye ba mnga' bdag rgyal por skyes kyang 'khor ba rgyun mi chod :
dgos pa mi gda' gsungs :
lar chos nyid skye med ma rtogs na cis kyang mi phan :
mo gsham la bu mi 'ong ba dang 'dra bar :
skye med rtogs tsam na lus blang rgyu mi gda' gsungs :
lar khyed bud med kyi bu 'dra ba shes rab kyi rtsal gyis chos mi 'ong :
brtson 'grus kyi go cha med pas sgrub mi nus :
blo chung bas chos nyid kyi don bstan dka':
snying stobs chung bas sgrub mi nus :
bud med kyis chos 'byung ba nyung bar 'dug na brtson 'grus skyed la nyams len rgyud la khol mdzod gsungs :
:slob dpon pad+ma la mchims bza' sa le 'od kyis zhus pa :
bdag bud med kyi bu 'dra ba :
blo brtul bas gdams pa tshig gcig gis sangs rgya ba zhig zhu 'tshal :
zhes zhus pas :
slob dpon gyis gsung pa :
mchims bza' ma nyon cig :
rang sems ye nas skye med rang byung rang gsal ba de :
ye nas rang gi rgyud la yod pas da gzod btsal zhing sgrub tu med :
sems nyid dngos po med pas sgom pa ci yang mi bsgom :
bsgom bya'i yul med :
sgom pa'i mkhan po med :
rnam rtog ye shes yin pas bying rgod la skyon du ma lta :
rnam rtog la ngo bo med par rang grol bas chos nyid rang shar du byung :
bying ba rang byung rang shar gsal :
rgod pa rang byung dbyings su dag :
'bras bu sgrub tu med pas rang sems rtogs pas chog :
rang sems 'pho 'gyur med pas chos sku thig le nyag gcig yin :
dgongs pa gcig chod kyi don 'di rtogs na sangs rgyas zhes de ka la bya'o gsungs :
lar khyed bud med kyi bu 'dra ba blo srab la the tshom za :
bla ma'i gdams pa mi thub :
nyon mongs pa shas che bas gdul ba dka':
chos mthar phyin pa nyung :
chos byed na bla ma'i gdams ngag gtsigs su gyis la dka' thub bag re gyis dang gsungs :
:slob dpon pad+ma la ru yang bza' ma tis zhus pa :
bdag rtsol ba chung bas byar med kyi chos shig zhu 'tshal :
zhes zhus pas :
slob dpon gyis gsung pa :
ru yang bza' ma ti nga la nyon cig :
chos nyid kyi don la dngos po med pas bsgrub pa bya rgyu med :
chos nyid kyi don de ye nas yod pas phyis btsal du med :
chos nyid kyi don de rang la yod pas gsal la 'grib pa med :
rang sems ngo bo stong par rtogs na sangs rgyas yin pas bsgrub rgyu ci yang med :
rtsol sgrub thams cad 'dod pas 'ching bas ma bcos sgom med ngang la zhog gsungs :
lar bud med kyi bu 'dra ba 'di gti mug shas che bas ji skad bstan kyang go ba med :
chos sku ngos 'dzin bstan kyang 'dzin mi shes :
sangs rgyas ngo sprod bstan kyang mthong ba med :
byar med chig chod bstan kyang rtogs pa dka':
bud med kyi chos 'di 'khyog mang bar gda' na :
go cha cher mdzod la khyo ga'i bdud kyis ma khyer bar gyis :
lus la bu ma skyes par nyams len gcig pur sdod la gyis dang ste dka' bar 'dra na gsungs :
:slob dpon pad+mas bud med rnams la gdams ngag spyir gdams pa :
bud med rnams dkar po'i chos byed na :
bdag 'dzin bud med che bas khyo la bdag tu ma 'dzin :
nyon mongs pa bud med che bas nyon mongs pa rang dgar ma gtang :
ser sna bud med che bas sbyin pa 'bad la thongs :
blo sna bud med mang bas blo sna chos la gzhol :
g.yeng ba bud med che bas ci byed chos dang bstun :
bya ba bud med che bas byed spyod tshogs su sngos :
chags zhen bud med che bas zhen chags mdud pa khrol :
dug lnga bud med che bas gnyen pos sleb par gyis :
le lo bud med che bas brtson 'grus 'bad pa skyed :
go ba bud med chung bas sems la lta rtog thongs :
de ltar byas na bud med kyis chos kyi lam rnyed nas 'ong ste :
chos bya bsam med pa'i rmu rgod ma tsho rang dgar shor nas 'chi ba'i nangs par sdug rab 'ong nyen yod pas bag tsam tshod zungs mdzod dang gsungs :
:yang slob dpon pad+mas bud med rnams la gdams pa :
za ma bud med rnams chos byed par 'dod na :
'khor ba'i btson rar sdug bsngal gyi rtsa ba dug lnga yin pas khyim thab spongs :
khyim bzang gi khol mo :
khyo ltogs na las kyi dgra yin gyis khyo ma 'dod :
bu byams na bdud kyi slu byed sdang na las kyi lan chags snyog pa yin gyis bu ma 'dod :
nor bsags pa ser sna'i rgyu yin :
ci tsam yod kyang chog shes med cing zhen chags slar che bas :
yo byad yod na bla ma dkon mchog mchod :
lus la gser g.yu la sogs rgyan gyis brgyan nas :
re 'bri'u dar zab la sogs 'jam po gon yang phung po g.yar po yin pas nam 'bor cha med :
rtag tu tshul khrims kyi rgyan thogs :
bzod pa'i gos gon :
tshe 'di'i 'brel pa bskyangs shing je dka' 'gro bas :
bya ba thongs la bla ma'i gdams ngag rgyags phyer thogs :
smra ba'i tshig la mthar thug med pas dug lnga skye ba'i 'phong ra spongs la nus thang chos spyod gyis :
bkal ba'i gos rnams byas shing yang dgos pas bal phrug 'dzin pa thongs la rang sems bya ra thongs :
byas pa'i las la zin pa med pas lhod kyis glod la chos nyid ma bcos ngang la zhog :
de ltar byas na 'dir bde phyi mar skyid :
'dzangs ma tshos mi tshe sdug la bskyal nas :
tshe phyi ma la de bas kyang sdug pa zhig ngan song gnas su skye ba de cha med dam gsungs :
:slob dpon pad+mas bud med rnams la gdams pa :
las ngan skye ba dman pa'i bud med rnams nyon dang :
snga rabs las ngan bsags pas da lta skye ba dman pas :
da rung tshul khrims bsnyen gnas gtsang mar srungs :
lus la dgra yod pas bu chung btsas pa'i sdug bsngal drag pos kyang ma bred sran mo che tsho :
'dod sred blo yis thongs :
brngo btags g.yo mngag la sogs lhag pa'i las kun 'bab kyang mi 'tsher ba'i me rdul can tsho :
tshe 'di bas phyi ma ring bas phyi ma'i don du lha chos rgyags phye thogs :
ma phyid ma ldang dogs pa mnyam po la ser sna 'jur gegs byed dgos pa'i zhib tig mkhan tsho :
bsags pa lus nas ngan song gsum du skye ba mi tshor ba'i rdzi brtul ma tsho :
yo byad yod med phyogs nas sbyin pa ci 'grub thongs :
gzhon pa'i tshe la chos mi dran par khyim thab la 'gro ba'i bsam pa de las med pa'i bsam brlag ma tsho :
khyim thab byas pas skyid kyang skyid yun med :
sdug na dmyal ba yin pas dam pa'i lha chos dran par gyis :
chos la go ba med cing gti mug gi mun par tshud pa'i nag yor ma tsho :
mi lus thob pa yin pas chos dang ma shes na'ang :
rang 'chi bar yang ma shes sam :
shi nas mi lus gtsang ma'i gdeng ni khyod la cang yod dam :
skyabs 'gro rem zhing bsnyen gnas dus gsum srungs :
bu khyo mang yang 'chi ba'i nangs par bu khyos mi stongs par gcig pur 'chi bas :
'chi khar mi 'tsher tsam gyi chos spyod gyis gsungs :
:yang slob dpon pad+mas bud med rnams la gdams pa :
nyon cig za ma bud med dad pa can kun :
skyabs gnas dkon mchog gsum bzang gis skyabs 'gro'i rim pa gyis :
tshe 'dir bkra shis phyi mar ngan song skyob :
bsten sar bla ma bzang gis mgo'i thod bzhin khur :
tshe 'dir byin rlabs 'byung zhing phyi mar lam sna 'dren :
mchod sar yi dam bzang gis tshogs dang gtor ma thongs :
tshe 'dir bsam pa 'grub phyi mar 'byor pa thob :
bkur sa pha ma bzang gis bkur sti rim gro gyis :
tshe 'dir mthong chos 'ong la phyi mar lan chags khyer :
stongs par khyo bo bzang gis khyo la mig bzhin khur :
'dir btsun phyi mar skye sar skye :
'phral dbang bud med che bas zas la yangs su gyis :
tshe 'dir 'khor 'du phyi mar zas nor 'du :
sngon gyi lan chags yin pas bu tsha chos la tshud :
tshe 'dir rang la phan zhing phyi mar bu la phan gsungs :
:slob dpon pad+mas bud med rnams la gsung pa :
blo dman go ba med pa'i mig sgrin ma tsho nyon dang :
tshe 'di yud tsam yin gyis 'di'i sdug bsngal ma che :
'di bas phyi ma ring bas g.yo 'khrig sdig ma byed :
'dir ngan phyi mar skyo bas khyo min skyes pa spongs :
rnam smin dran par gyis la sdig pa'i las ma byed :
yo byad yod na bla ma dkon mchog mchod :
'di phyi gnyis kar byin rlabs 'byung bar nges :
yo byad med na slar gyis bsod nams che yis sbyin pa thongs :
snying rje'i gnas la zas skom cung zad byin yang bsod nams dpag tu med :
grub na bla ma gong ma rnams la zas nor phul bas stong 'gyur 'phel :
ma grub chos ston 'ga' yang phyi ma'i rgyags phyer 'gyur :
grub na bka' la klog 'don byas na yun gyi byang chub 'thob :
ma grub mdo tshar 'gas kyang rang gi sgrib pa 'byang :
grub na yi dam bzlas pa byas na sgrib byang bar chod sel :
ma grub skyabs 'gro byas na 'di phyi'i skyabs su 'gyur :
grub na tshul khrims gtsang ma bsrungs na thar pa'i lam sna zin :
ma grub bsnyen gnas bsrungs kyang lha mi'i go 'phang 'thob :
grub na sems la bltas na rtogs pa nang nas 'char :
ma grub bsam blo ma mang nyon mongs rlung 'tshub ldang :
grub na khyo la bkur bsti byas na rang btsun mis mi 'phya :
ma grub 'thab rtsod ma mang 'dus pa 'bral bar nges :
grub na bu tsha la chos slobs 'di phyi gnyis kar phan :
ma grub sdig la ma 'dzud 'dir ngan phyi mar lci :
lar snying med ma 'di tsho 'di phyi gnyis kar sdug pa'i spyod pa sha stag byed de :
rang la rang tshas 'di ka tsam byas na rung ngam gsungs :
:slob dpon pad+ma'i zhal nas :
nyon cig za ma bud med tsho :
rig pa byang chub sems la pho mo med :
chos nyid rang byung ye shes la bzang ngan med :
rang byung chos sku la mtho dman med :
thig le nyag gcig gi don la 'phel 'grib med :
sangs rgyas kyi dgongs pa la che chung med :
chos dang chos nyid la gnyis su med :
rang sems sangs rgyas su rtogs na sangs rgyas gzhan nas btsal du med :
sems nyid kyi don rtogs par gyis la nyams su long :
bla ma dkon mchog mchod cing btub tshad chos dang bstun :
bud med du skyes kyang 'dzangs grags ldan pa yin no gsungs :
:yang gsung pa :
bud med kyi lus la ngan rgyu med kyis :
me long ma blta sems nyid stong pa mtha' bral gyi lta ba la ltos :
dug lnga ma sgoms rang byung ye shes 'od gsal gnyis med sgoms :
byad kyi dri ma ma phyid spyod lam rgyun du sems kyi dri ma phyis :
khyo'i 'dod pa'i 'bras bu ma sgrubs chos sku rang byung gi 'bras bu sgrubs :
ser sna 'jur gegs ma che sbyin pa 'bad pas thongs :
nyon mongs 'dod sems ma che lus ngag yid gsum tshul khrims srungs :
khong khro ma che bzod pa'i go cha bag dang ldan par gyis :
le lo ma che chos spyod brtson 'grus skyed :
g.yeng ba'i dbang du ma gtong bsam gtan ting 'dzin sgoms :
ma rig dbang du ma gtong shes rab gsal ba'i me chen sbor :
de ltar shes na bud med ma yin :
byang chub sems ma yin gsungs so :
de ltar ma shes na bla ma spyi bor sgoms :
skyabs 'gro dkon mchog la gyis :
snying po byang chub sgrub pa zlos :
sems nyon mongs pa la ma skur :
rig pa btsan sa zungs la chos la 'bad rtsol gyis :
sbyin pa chung ngu nas thongs :
sdig pa phra mo nas 'dzems :
dge ba chung ngu nas spel :
de ltar byas na tshe 'dir je bde je skyid :
phyi mar ngan song du song na ngas lan gyis gsungs so :
grub thob kyi bud med bdun gyis :
slob dpon la rjes su yi rang nas phyag dang bskor ba byas :
tshogs 'khor chen po byas so :
jo mo mkhar chen bzas phyi rabs kyi don la dgongs nas :
mu tig shel gyi spa ma gong du dus de nyid du yi ger btab bo :
rgya rgya rgya ::
::[ \u0f88  ]@#:
gnad kyi gdams pa nyi shu rtsa gcig :[ \u0f88 ]o rgyan gyi slob dpon pad+ma 'byung gnas zhes bya ba :
sangs rgyas snang ba mtha' yas kyi sprul pa :
rgya mtsho'i gling gi pad+ma las sku sprul te 'khrungs pa :
sku la 'das grongs med par skye 'chi rgyun bcad nas bzhugs pa :
gsung theg pa rim pa dgu la sogs pa rgyu 'bras kyi chos thams cad ston pa :
thugs thams cad mkhyen pa'i ye shes mnga' bas :
chos thams cad kyi gnad thugs su chud pa de la :
jo mo mkhar chen bza' mtsho rgyal gyis zhus pa :
bdag gis bka' phyi nang chos kyi sgo mo brgyad khri bzhi stong :
theg pa mtho dman thams cad kyi gnad ma go bas gnad kyi gdams pa zhig zhu 'tshal zhes :
slob dpon la lus ngag yid gsum gyis mnyes par byas te :
gser gyi ma d+hal la g.yu'i rin chen sna bdun gyi tshul du bkod nas phul te zhus pa'o :
slob dpon la jo mos zhus pa :
snang srid thams cad kyi gnad gar 'dus zhus pas :
slob dpon gyi zhal nas :
snang srid thams cad kyi gnad ni nam mkhar 'dus :
'byung ba bzhi ni thams cad 'gyur zhing mi rtag pa'o :
de yang nam mkha'i rang bzhin ni ye gdod ma nas stong pa mi 'gyur ba'o :
'byung ba sa chu me rlung ni 'gyur ba'i chos nyid yin te :
byung yang nam mkha'i ngang las byung :
gnas kyang nam mkha'i ngang la gnas :
thim yang de'i ngang la thim :
nam mkha'i rang bzhin dus gsum du 'gyur ba med pas :
snang srid thams cad nam mkha'i ngang du 'dus so :
dpe nam mkha' la don chos nyid nam mkha' lta bur ye gdod ma nas stong pa la :
rtags sems nyid stong pa nam mkha' lta bu la :
bag chags dang nyon mongs pa sprin dang khu rlangs lta bu byung yang sems nyid stong pa las byung :
gnas kyang sems nyid stong pa'i ngang la gnas :
thim yang sems nyid stong pa'i ngang du thim pa'o :
de ltar rtogs pa'i dus las dang nyon mongs pa'i bag chags kyi skyon gyis ma gos pa ni :
snang srid kyi chos thams cad gnad du tshud pa zhes bya'o gsungs :
:slob dpon la jo mos zhus pa :
chos kyi sgo mo brgyad khri bzhi stong gi gnad gar 'dus zhus pas :
slob dpon gyi zhal nas :
chos kyi sgo mo brgyad khri bzhi stong gi gnad ni chos nyid bde ba chen por 'dus :
chos gzhan ni 'gyur zhing mi rtag pa'o :
chos nyid bde ba chen po ye nas lhun gyis grub cing bya btsal med :
ma bcos pa'i ngang :
rang byung rang gsal :
spros pa med pa'i ngang du 'dus so :
theg pa gzhan chos kyi sgo mo brgyad khri bzhi stong ni :
byung yang chos nyid bde ba chen po'i ngang las byung :
gnas kyang chos nyid bde ba chen po'i ngang la gnas :
thim yang chos nyid bde ba chen po'i ngang du thim :
chos can gang 'gyur yang :
tshig tu ji skad gsungs kyang :
mkhas pas ji ltar bstan kyang :
chos nyid bde ba chen po'i don de mi 'gyur bas :
chos thams cad kyi gnad ni chos nyid bde ba chen po ma btsal mnyam par bzhag pa ni :
chos kyi sgo mo brgyad khri bzhi stong gi gnad yin no gsungs :
:slob dpon la jo mos zhus pa :
sems can skye 'gro thams cad kyi gnad gar 'dus zhus pas :
slob dpon gyi zhal nas :
sems can skye 'gro thams cad kyi gnad ni byang chub sems la 'dus :
gzugs dang shes pa gzhan ni 'gyur zhing mi rtag pa'o :
sems can skye ba rnam bzhi dang po byung yang sems ma rtogs pas sems can du 'khor ro :
sems skye ba med pa gdod ma nas dag pa rang byung gi rig pa de :
ngo shes tsam na sangs rgyas rang la rnyed pa yin :
sems kyi mtshan nyid ni rtogs pa'i dus na :
sems ma btsal mnyam par bzhag pa'i ngang las sangs rgyas so :
byang chub sems kyi ngo bo ni dus gsum du 'gyur ba med pas :
skye 'gro thams cad sangs rgyas pa'o :
bde bar gshegs pa'i snying po sangs rgyas kyis thams cad la khyab par gnas pas :
byang chub kyi sems rtogs pa gces so :
de rtogs na sems can skye 'gro thams cad gnad du tshud pa zhes bya'o gsungs :
:slob dpon la jo mos zhus pa :
ye shes thams cad kyi gnad gar 'dus zhus pas :
slob dpon gyi zhal nas :
ye shes thams cad kyi gnad rang byung gi ye shes yin :
ye shes gzhan ni 'gyur zhing mi rtag pa'o :
rang byung gi ye shes ni gdod ma nas rang byung zhing :
chos nyid kyi don rang gsal ris med du gnas pa'o :
rang byung gi ye shes ni des mi mkhyen pa med pa dang :
ma gzigs pa med pa dang :
des ma rtogs pa med pas :
rang byung gi ye shes de gsal la ngo bo brtag tu med pa'i phyir :
chos dang ye shes thams cad kyi rtsa ba yin :
gnas pa yang de yin pas ye shes thams cad de'i ngang du gnad du tshud pa zhes bya'o gsungs so :
:slob dpon la jo mos zhus pa :
ting nge 'dzin thams cad kyi gnad gar 'dus zhus pas :
slob dpon gyi zhal nas :
ting nge 'dzin thams cad kyi gnad ni de bzhin nyid kyi ting nge 'dzin yin :
ting nge 'dzin gzhan thams cad ni 'gyur zhing mi rtag pa'o :
de bzhin nyid kyi ting nge 'dzin ni :
chos nyid don gyi ngo bo de ma nor ba :
ye ji bzhin pa'i don de ma bcos pa :
don gyi ngo bo de nyid thog tu phebs pa de kho na de bzhin nyid kyi ting nge 'dzin stong pa nyid kyi ngang du ting nge 'dzin thams cad ma 'dus pa med de de'i ngang la 'dus pas :
ji ltar chos kyi rnam grangs bsam las 'das kyang :
stong pa ye ji bzhin pa btsal du med pa'i ngang du sangs rgyas kyi dgongs pa thams cad ma 'dus pa med pa'i phyir ro :
ting nge 'dzin thams cad gnad du tshud pa zhes bya'o gsungs :
:slob dpon la jo mos zhus pa :
gnas thams cad kyi gnad gar 'dus zhus pas :
slob dpon gyi zhal nas :
gnas thams cad kyi gnad ni 'gyur med chos kyi dbyings yin :
gnas gzhan thams cad ni mi rtag pa'o :
sems can chos nyid mi 'gyur ba'i don ma rtogs pa rnams ni gnas dang :
dus dang :
chos dang :
rkyen dang :
las dang :
rtog par 'gyur te :
chos nyid de ni rkyen dang gnyen po gang gis kyang mi 'gyur te :
sangs rgyas kyi zhing khams kyi gnas bzang ba dang :
sems can 'khor ba'i gnas ngan pa lta bu ma yin te :
bzang ngan gyi rtog pa gang yang ma dmigs pas :
ma bcos ma btsal bar bzhag pas mi 'gyur ba de ni chos kyi dbyings kyi gnas zhes bya'o :
de'i don rtogs na gnas thams cad gnad du tshud pa zhes bya'o gsungs so :
:slob dpon la jo mos zhus pa :
lam gyi gnad thams cad gar 'dus zhus pas :
slob dpon gyi zhal nas :
lam thams cad kyi gnad ni bgrod du med pa'i lam du 'dus pa yin :
lam gzhan ni 'gyur zhing mi rtag pa'o :
byang chub kyi sems kyi lam la bgrod du med de :
byang chub sems kyi ngo bo yang dag pa'i don phyin ci ma log pa'i dbyings :
gsal ba'i ye shes gnyis su med pa'i don la 'jug pa'i don rtogs pa'i dus na :
lam zhes bya bar 'gro sa dang bgrod du med pa'o :
de ltar 'gro 'ong med pa'i don rtogs pa'i dus na :
theg pa sa lam zhes bya ba'i chos nyid dngos po'i gzhi med de :
byas pa med pas rdo rje lta bu 'jig pa med pa'i sangs rgyas zhes bya ba :
de lta bu'i don rtogs na lam thams cad gnad du tshud pa zhes bya'o gsungs so :
:slob dpon la jo mos zhus pa :
sku thams cad kyi gnad gar 'dus zhus pas :
slob dpon gyi zhal nas :
sku thams cad kyi gnad ni chos kyi sku 'gyur ba med pa la 'dus pa yin :
sku gzhan thams cad ni 'gyur zhing mi rtag pa'o :
chos kyi sku la dngos po dang mtshan ma'i skyon gyis ma gos :
snang ba med pa'i sku la rkyen gang gis kyang 'jig pa med pas 'gyur ba med pa :
longs sku dang sprul sku la sogs pa blos brtags kyi sku thams cad 'gyur ba dang bcas pa'o :
sku zhes bya ba ni mi 'gyur ba'i phyir na sku zhes bya'o :
rkyen gang gis kyang mi 'jig pa'i phyir na sku zhes bya'o :
de'i don rtogs shing khong du chud na :
sku thams cad gnad du tshud pa zhes bya'o gsungs :
:slob dpon la jo mos zhus pa :
gsung thams cad kyi gnad gar 'dus zhus pas :
slob dpon gyi zhal nas :
gsung thams cad kyi gnad ni rang bzhin dngos med kyi gsung la 'dus pa yin :
gsung gzhan ni 'gyur zhing mi rtag pa'o :
sems can thams cad kyi skad la sgra ru grags pa la ni 'gag pa yod do :
chos nyid rang bzhin med pa'i don rtogs pa'i dus na :
sems can thams cad kyi skad thams cad rang bzhin med par rtogs pas :
sgra grags stong ngo bo nyid kyis stong ste :
stong pa'i ngang las ma 'gags par byung :
rang byung gi don la rang bzhin med pa'o :
de'i don rtogs shing khong du chud na gsung thams cad gnad du chud pa zhes bya'o gsungs so :
:slob dpon la jo mos zhus pa :
thugs thams cad kyi gnad gar 'dus zhus pas :
slob dpon gyi zhal nas :
thugs thams cad kyi gnad ni mnyam nyid 'khrul pa med pa la 'dus te :
thugs gzhan ni 'gyur zhing mi rtag pa'o :
sangs rgyas kyi thugs de ma nor ma bcos mtha' bral mnyam pa nyid 'khrul pa'i skyon las sangs :
rig pa'i ye shes rgyas pa zhig yin :
sems kyis sems la rtog pa thun mong gi theg pa kun rdzob sgyu ma'i chos rnams la spyod pa rnams ni 'khrul pa'o :
byang chub kyi sems ma nor ma bcos pa bya rtsol gyi mtha' dang bral ba de la sangs rgyas kyi dgongs pa thams cad 'dus pas :
de'i don rtogs shing khong du chud na thugs thams cad gnad du tshud pa zhes bya'o gsungs so :
:slob dpon la jo mos zhus pa :
dam tshig thams cad kyi gnad gar 'dus zhus pas :
slob dpon gyi zhal nas :
dam tshig thams cad kyi gnad ni ye nas bsrung du med pas phyal pa'i ngang la 'dus :
dam tshig gzhan ni 'gyur zhing mi rtag pa'o :
byang chub sems la skyon dang sgrib pa med pas dag cing gsal te :
yon tan dang yon tan gyi blang dor med pas :
byang chub kyi sems la bsrung bya dang srung byed du ma grub pa'o :
de lta bu'i don las g.yo ba med pas :
rtogs pa'i don las mi 'da' ba de ni dam tshig bsrung med phyal ba'i ngang zhes bya'o :
thun mong gi dam tshig la sa ma ya grangs med pa ni 'gal ba dang bcas pas bsrung ba nyid kyis dam du bcings pa'o :
de'i don rtogs shing khong du tshud pa na dam tshig thams cad gnad du tshud pa zhes bya'o gsungs :
:slob dpon la jo mos zhus pa :
yon tan thams cad kyi gnad gar 'dus zhus pas :
slob dpon gyi zhal nas :
yon tan thams cad kyi gnad kun la snyoms pa yin :
yon tan gzhan thams cad 'gyur zhing mi rtag pa'o :
byang chub sems kyi yon tan ni :
chos thams cad kyi yon tan sems las byung :
sems nyid las su rung bar gyur tsam na ji tsam 'dod pa la dbang yod de :
yid bzhin gyi nor bu rin po che lta bur dgos 'dod rang las 'byung ba'o :
de lta ma yin na log pa'i rig byed kyi yon tan phra mo ni :
kun la snyoms pa ma yin :
don phun sum tshogs par mi 'gyur ro :
sems nyid las su rung nas brtan pa thob pa ni :
sangs rgyas kyi yon tan phun sum tshogs pa kun la snyoms pa 'byung ba'o :
de'i don rtogs shing khong du chud na yon tan thams cad gnad du tshud pa zhes bya'o gsungs so :
:slob dpon la jo mos zhus pa :
phrin las thams cad kyi gnad gar 'dus zhus pas :
slob dpon gyi zhal nas :
phrin las thams cad kyi gnad ni ma btsal lhun gyis grub pa la 'dus :
phrin las gzhan thams cad 'gyur zhing mi rtag pa'o :
rang rig pa'i sems 'di ye nas ma bcos lhun gyis grub pa yin :
da gzod 'bad rtsol byas nas phrin las kyi don la bya rgyu med pas ye nas byas zin pa'o :
rgyu 'bras kyi chos la longs spyod pa rnams ni :
'bad rtsol gyi 'bras bu sangs rgyas 'thob par 'dod pa'o :
'dir phrin las :
ma btsal bzhag pas las rnams zin :
btsal ba med pas chos sku 'grub :
ces gsungs pas :
de'i don rtogs shing khong du chud na phrin las thams cad gnad du tshud pa zhes bya'o gsungs so :
:slob dpon la jo mos zhus pa :
gsang sngags thams cad kyi gnad gar 'dus zhus pas :
slob dpon gyi zhal nas :
gsang sngags thams cad kyi gnad ni gsang sngags don gyi snying po la 'dus :
sngags gzhan 'gyur zhing mi rtag pa'o :
gsang sngags kyi snying po ni rig pa yin te :
rig pa stong pa'i don de kun la gnas kyang kun gyis rtogs par dka' bas gsang :
snying po'i don la ngo bo brjod du med de ye nas ma bcos pas gsang :
don gyi man ngag bstan pa'i snying po 'di ni sangs rgyas 'grub pa'i rgyur 'gyur bas gsang sngags don gyi snying po 'o :
'bad rtsol gyis lha bsgoms zhing sngags bzlas pas sangs rgyas 'grub tu re ba ni :
sangs rgyas 'dod pas 'ching ba'o :
de lta bu'i don de rtogs par rtsol sgrub 'dod nas bsgrubs pas sangs rgyas ma grub ste sgrub pa nyid kyis 'ching ba'o :
des na rang la lhun grub tu shes na sangs rgyas bsgrub tu med do :
de lta bu'i don rtogs shing khong du chud na sgrub pa thams cad gnad du chud ces bya'o gsungs :
:slob dpon la jo mos zhus pa :
smon lam thams cad kyi gnad gar 'dus zhus pas :
slob dpon gyi zhal nas :
smon lam thams cad kyi gnad re 'dod med pa la 'dus te :
smon lam gzhan ni 'gyur zhing mi rtag pa'o :
de yang grub mtha' thun mong gi theg par gnas shing spyod pa ni re dogs gnyis su lta'o :
gsang sngags rdo rje theg pa'i smon lam ni :
re dogs gnyis med dper na bya lam 'dra :
lam lnga bgrod med mthar phyin lam la zhugs :
smon lam med par sangs rgyas lam du phyin :
ces pas :
byang chub kyi sems kyi don ma nor ba chos kyi dbyings rang bzhin lhun gyis grub pa de ngo shes tsam na sangs rgyas thob tu re ba dang :
'khor bar lhung gis dogs pa med pas :
smon lam ye dag las ye bgrod du med pa yin no :
de ltar rtogs shing khong du chud na smon lam thams cad gnad du chud pa zhes bya'o gsungs so :
:slob dpon la jo mos zhus pa :
sgom pa thams cad kyi gnad gar 'dus zhus pas :
slob dpon gyi zhal nas :
sgom pa thams cad ni ma bcos sgom med kyi ngang la 'dus te :
sgom gzhan thams cad ni 'gyur zhing mi rtag pa'o :
mi sgom ngang la bsam med sgoms :
sgom byed ma bcos ngang la gnas :
bsgom par bya ba'i rgyu mtshan med :
sgom par byed pa'i mkhan po med :
gang yang med par rtogs pa sgom pa'i gnad yin no :
theg pa thun mong ba rtsol bas sgom pa ni :
rtsol sgrub kyi dmigs pas bcings pas grol bar ma bshad do :
des sgom med rang gsal du khong du chud na sgom pa thams cad gnad du tshud pa zhes bya'o gsungs so :
:slob dpon la jo mos zhus pa :
spyod pa thams cad kyi gnad gar 'dus zhus pas :
slob dpon gyi zhal nas :
spyod pa thams cad kyi gnad ni spyad du med pa yin :
spyod pa gzhan thams cad 'gyur zhing mi rtag pa yin :
spyod pa ma btsal bzhag pas las rnams zin :
yid dang bag chags rjes su zhugs pa ni :
sems can thun mong gi theg pa rgyu 'bras kyi chos la spyod pa'o :
'o na gang yin na :
re dogs gnyis su med pa'i spyod pa chos thams cad ji ltar spyod kyang :
ma btsal mnyam par bzhag pas rtsol zhen gyi 'dod pa dang bral bas :
ji ltar snang zhing dran pa thams cad rtsol med mnyam pa nyid kyi chos nyid la bzhag pa ni :
sangs rgyas rnams kyi spyod pa yin no :
de ltar rtogs shing khong du chud pas spyod pa thams cad gnad du tshud pa zhes bya'o gsungs so :
:slob dpon la jo mos zhus pa :
'bras bu thams cad kyi gnad gar 'dus zhus pas :
slob dpon gyi zhal nas :
'bras bu thams cad kyi gnad ni yang dag par rdzogs pa'i sangs rgyas la 'dus :
'bras bu gzhan thams cad ni 'gyur zhing mi rtag pa'o :
yang dag par rdzogs pa'i sangs rgyas de rtag chad kyi mu mtha' las grol te :
dngos po thams cad kyi yul las 'das pas mi 'gyur zhing skye 'gag med :
yangs dog med pas :
yongs su rnam dag chos sku nyid :
rang snang dbyer med ngo bo nyid :
rig pa chos nyid ngang du zhi :
thob pa med pa 'bras bu'i mchog :
rang las byung zhing rang las 'thob :
ces so :
de ltar ma yin par 'bras bu sangs rgyas logs nas grub par 'dod pa ni :
theg pa thun mong ba ste grol bar ma bshad do :
de lta bu'i don rtogs shing khong du chud na 'bras bu thams cad gnad du chud pa zhes bya'o gsungs :
sangs rgyas thams cad kyi dgongs pa 'dus pa :
gnad kyi gdams pa nyi shu rtsa gcig 'di :
mtsho rgyal bdag gis phyi rabs don du sbas :
las can skal ldan gcig dang 'phrad pa'i tshe :
mang du spel na dngos grub nyams par 'gyur :
gter gyi rang bzhin gsang la rim gyis spyod :
gnad kyi gdams pa nyi shu rtsa gcig rdzogs s+ho :
gter rgya :
sbas rgya :
gtad rgya ::
::

@#:
kaM[ \u0f88 ]na mo gu ru :
sgom khrid rin chen gser phreng gi skor :
slob dpon chen po pad+ma 'byung gnas zhes bya ba :
sku la 'gyur ba med pa nyi ma lta bu :
gsung la rgyun chad med pa chu bo lta bu :
thugs la 'gag pa med pa nam mkha' lta bu :
yon tan 'phel 'grib med pa chu bo lta bu :
phrin las thogs pa med pa rlung lta bu :
dgongs pa sangs rgyas dang mnyam pa :
chos 'gro ba rigs drug dang mthun par ston pa :
sprul pa'i sku 'dzam bu gling du nyi ma ltar grags pa de la :
jo mo mkhar chen bzas zhabs tog byas te :
mu tig shel gyi spa ma gong na bzhugs pa'i dus na :
lus ngag yid gsum gyis mnyes par byas te zhus pa :
slob dpon chen po lags :
gang zag dad pa can sgom par 'dod pas sgom pa'i don du bya ba'i rim pa gang lags zhes zhus pas :
slob dpon gyi zhal nas :
bsgom pa'i don du bya ba'i rim pa la tshogs gsog :
man ngag nod :
'brel thag bcad :
cha rkyen bsdu :
de nas gnas byi dor byas :
che chung ran par khams bsang ste :
snying rje byang chub kyi sems kyis sems can thams cad byang chub la dgod par dam bca':
der stan ras bal can la sogs pa'i lhod tshangs can bting la :
lus kyi bshang gci dang mchil snabs la sogs pa dor nas :
lus skyil mo krung bca':
lag pa mnyam gzhag :
lus drang por bsrang :
mgo dgye sgu med par bya :
mig sna rtser dbab :
so dang mchu tha mal par gzhag :
lar sgo gsum lhug par bzhag la bsgom gsungs :
:slob dpon la jo mos zhus pa :
sgom pa'i dus su blo'i gzhag thabs gang lags zhus pas :
slob dpon gyi zhal nas :
sgom pa'i dus su lus sems glod la :
chos thams cad cir yang dpyad du med pas :
sems dang sems las byung ba rgyun bcad de :
de dag ched du yang mi dgag :
gtong 'dzin dang bral ba dang yid la byed pa kun spangs la cir yang mi rtog :
ci yang mi sems :
rang gi rang bzhin ji lta ba bzhin du gsal ba :
gang du yang mi g.yo bar rang bzhin rnal mar gzhag :
de bas na de'i tshe shes pa dang shes bya so sor ma mthong bas yul phar mi dpyod :
shes pas tshur mi dpyod :
gnyis ka ma yin par yang mi dpyod :
yul phar mi dbyung :
rtog pa tshur mi 'gog pas sems nyid dwangs gsal phyad de sang nge ci la yang mi gnas par gzhag go :
de la mi mthun pa'i skyon ni rgod pa dang :
bying ba dang :
zhe la 'dzin pa'o :
de yang rgod pa ni yul la 'phro ba ste :
de la bcos pa ni :
lus sems glod la ting nge 'dzin la gzhag :
yang nas yang du gzhag go :
da rung rtog pa sna tshogs rjes su 'phro na :
shes pa gang 'phro ba de nyid la yang nas yang du rjes su gtad do :
des kyang ma thub ste 'phro na :
nam mkha'i sprin ltar 'phro ba de gar byung gar 'phro ji ltar 'dug pa rang la brtags pas rang byung rang zhir gzhag go :
rtog pa de nyid stong pa yin pas dam dum 'phros kyang mi lto rtog pa ched du dgag mi dgos :
de ni rgod pa dang 'phro ba bsdu ba'i man ngag yin gsungs :
bying ba ni mun khung du zhugs pa lta bu'am :
mig btsums pa lta bu'o :
de bcos pa la spyod lam gyis gseng ba chos spyod dang gzhig 'brel la sogs pa bya :
ting nge 'dzin gyis gseng ba ni :
rang nam mkha' la sgom pa dang :
sgal tshigs 'phang lo ltar brtsegs la sgom pa dang :
shes pa nam mkha' ltar bsgom mo :
man ngag gis gseng ba ni :
yul gyi rjes su blta ste sgom pa dang :
dbang po har bsgom bya'o :
de ni bying ba gseng ba'i man ngag yin gsungs :
rmugs pa ni sems blong blong por 'jug pa'am shes pa dran pa med par 'dres brlabs pa bzhin song na :
mi bsgom par bzhag la phyis bsgom mo :
de ni bying ba spong ba'i man ngag yin gsungs :
zhe la 'dzin pa'i skyon ni :
chos nyid sgom pa ci yang mi dmigs mi 'dzin par bsgom rgyu la 'dzin pa yod na skyon yin :
yod med rtag chad mi mthun pa dang gnyen po dang blang dor gyi rtog pa la sogs pa rnams lta ci smros kyi :
tha na dngos po 'di kun snang ba rang bzhin med pa'o zhe'am :
dngos po 'di la bsam du med pas de la mi dmigs par bsgom mo :
zhes pa la sogs pa sems gyi na mo tsam dang 'dzin pa rdul tsam yod kyang skyon yin no :
de ni 'dzin pa bsal ba'i man ngag yin no gsungs so :
:slob dpon la jo mos zhus pa :
sgom zhing rtogs pa'i nyams ji ltar skye zhus pas :
slob dpon gyi zhal nas :
sgom pa'i tshe snang ba dang snang ba med pa dang :
skye 'gag med pa dang :
de la sogs pa ming gi rnam grangs kun :
'khor ba la dngos po med pas :
de mtshon par bya ba'i phyir glo bur du ming du btags pa tsam las med pas :
de ltar bsgoms pas dngos po 'di la ngo bor grub pa ci yang med par yang rtogs par 'gyur ro :
'khor ba la dngos po med pas spang du yang med :
mya ngan las 'das pa thob rgyu yang med :
de gnyis kyang ming tsam du rtogs par 'gyur ro :
yang dag par na 'khor 'das kyi chos thams cad nges pa'i don la ci yang ma yin pa :
sems kyi yul las 'das par :
tshig tsam ma yin par blo'i gting du thag chod pa mngon sum du rtogs par 'gyur ro :
gang zhig de ltar ma rtogs par dngos po thams cad ni ma skyes pa'o zhes tshig tu brjod pa dang :
'di ni stong pa nyid yin snyam du dmigs shing spyod pa ni nyams tsam zhes bya ste :
des ni nges pa rnyed par mi 'gyur ro :
dngos po rnams de ltar rtogs nas de'i don la mi dmigs pa'i tshe :
de'i tshe dngos po gyi nar snang yang sems kyi dngos po dang mtshan ma bstan rgyu'am dmigs rgyu rdul tsam yang ma mthong bas :
don nyams su myong ba'am shes pas gzung rgyu ci yang mi snang ba'i phyir :
dngos po 'di ni 'di'o zhes dran pa dang yid la byed pa mi skyed :
'on kyang da rung 'khrul rtog gi bag chags ma spang pa'o :
de tshe dngos po kun chu dwangs pa'i nang du mig gis blta ba bzhin du mig lam na ni kha dog gis bsdus pa lta bur bud med me long blta ba ltar so so'i rnam par rang snang yang :
de las 'di ni 'di yin no snyam pa'i 'du shes mi 'jug go :
yid kyi ngo bo gang de nyid nam mkha' bzhin du dwangs sang nge mngon te 'ong ngo :
de'i tshe rang yang rang du mi mngon pa dang :
bdag nyid nam mkha' la'ang 'dug pa 'dra ba'am :
yang shes pa dang shes bya so sor mthong bas g.yang za ba'am nyam nga ba'am :
de la gnas par mi 'dod par 'ong ngo :
ming dang gzugs bzhin du mthong nas sems can gyi 'du shes mi 'jug go :
de las langs nas spyod lam byed pa'i tshe na yang dngos po la cung zad brtags pas dngos por mi mthong ba'i ngang las 'gro yang 'gro bar mi tshor :
za na za ba'i 'du shes med pa lam lam gyis 'byung ngo :
de'i tshe dngos po kun la brtags pas blang dor med pa'i rtogs pa yang skye ste :
de la bdag dang dngos po kun rdzob sgyu ma tsam mam :
nam mkha' bzhin mthong bas :
bdag kyang bdag tu mi mthong :
gzhan yang gzhan du mi mthong ngo :
mig btsums kyang sems nang du lta ste :
yul kun bags kyis mi gsal bar gyur nas :
yid kyi 'gyu ba rgyun chad nas snang ba dang bral te :
blo'i dwangs ma yid nam mkha' bzhin du gyur nas :
lus kyang yod par mi tshor :
dbugs kyang 'gyu ba mi tshor ba 'byung ngo :
de'i sems kyang dper na nam langs pa'i nam mkha'i me long gi 'od bzhin mi g.yo ba gsal ba lham me bar 'dug nas dmigs 'dzin med par rang la rang gsal zhing :
nyin mo dang mtshan mo yang khyad med par 'dug go :
res 'ga' sems rgyun yang dngos por rim gyis song nas yang lhan gyis 'gro :
de bcos pa ni :
gsal ba de tsam yang mi 'dzin :
mi dmigs 'dzin pa med par rang gis rang gsal ba tsam du gzhag go :
de ldang bar bzo tsam na yang ldang bar ma tshor :
cung zad langs tsam na yang lhan gyis 'gro'o :
de ltar snang ba dang bcas pa'i dngos po rnams gong du stan thog tu thag chod pa'i dbang gis mnyam par gzhag pa'i dus su :
dngos po gyi nar snang bzhin du de la 'dzin cing dmigs pa med par gnas pas byang chub 'dod pa'ang sgyu ma :
'khor ba la nyam nga med par gnas nus na :
de ni snang ba mi skyod par mthong ba zhes bya'o :
de'i bcos thabs ni :
de tsam du yul rtog gi mtshan ma ci byung yang :
tha na 'di ni dngos po 'di yin no ba'i rtog pa yang spangs la :
de yang dang po dgag kyang mi dgag :
bar du de'i snang ba yang mi gzung :
tha ma de'i rjes su yang mi 'breng bar rang byung rang zhir gzhag ste :
ji srid 'dod pa'i bar du gnas par nus pa ni :
blo las su rung ba'am bya rtsol dang bral ba zhes bya'o :
de ltar gnas pa'i skabs de la ni mnyam par bzhag pa las langs pa'i shes pa phyis dpyad pa'am mnyam par gzhag pa'i dus nyid du dpyad pas :
shes rab la bcos mi dgos :
gzung ba'i yul ji ltar snang yang ched du dpyad pa mi skye :
rtog pa ji ltar skyes kyang chos nyid du gsal :
nyon mongs pa ci skyes kyang chos nyid du skyes :
sdug bsngal ci byung yang gnod pa med :
bde ba ci tsam skyes kyang phan med :
blo lhug par gnas pas bcos mi dgos :
ma bsgom par yang chos nyid dang mi 'bral :
de las lhag pa med pas the tshom gyi blo mi skye :
bsgom pa'i yul ma mthong bas blo'i rtsol ba mi dgos :
blo chos nyid du gyur pas 'phel 'grib med par gnas pa ni :
chos kyi sku'i dgongs pa ste mnyam pa nyid do :
de ltar brtan pa thob tsam na rang rgyud pa zhig ma grub pas :
mi rtog pa'i ye shes rang snang zhes bya ba yin no gsungs so :
:slob dpon la jo mos zhus pa :
tshul bzhin bsgoms pa la rtags ci 'byung zhus pas :
slob dpon gyi zhal nas :
gong ltar yun ring du bsgoms pas nang rtags phyi rtags rnams 'byung ngo :
de la nang rtags ni mnyam par bzhag pa'i dus su dbugs phyi nang du rgyu ba mi tshor ba dang :
lus yod pa mi tshor ba dang :
tsha ba dang grang ba dang shin tu mi bde ba dag :
byung ba yang mi tshor ba dang :
ci yang mi dmigs pa'i dga' bde chen po rang bzhin gyis 'byung bar 'gyur ro :
de tsam na yul gang la yang 'dzin pa chung zhing :
'di yin no ba'i 'dzin pa chung bar 'gyur :
ci la yang 'dzem dogs chung bar 'gyur ba dang :
bdag 'dzin dang chags pa dang dran yid dang chos brgyad la sogs pa'i rtog pa thams cad je phra je zhi 'ong ngo :
rtags de ltar ma byung bar du yang rtags dang ci mthun du 'bad do :
rdzu 'phrul dang gzhan gyis sems shes pa la sogs pa yang bags kyis 'byung ngo :
de rnams ni nang gi rtags yin gsungs :
de la phyi rtags ni :
rang gi lus la 'od 'byung ba dang :
nam mkha' la 'od dam kha dog gam dbyibs sna tshogs par mthong ba dang :
'phags pa dang sangs rgyas kyi sku mthong ba dang sgra thos pa dang bdag mchod pa dang :
de rnams kyis bdag la chos bshad pa dang lung ston pa nod pa la sogs pa 'byung ngo :
de la zhen nas rtag par bzung na bdud kyis bar du bcad nas skyon du 'gyur ba yin no :
ma gzung ma zhen na yon tan gyi rtags yin no gsungs :
:slob dpon la jo mos zhus pa :
mnyam par bzhag pa las langs nas spyod lam ji ltar bya zhus pas :
slob dpon gyi zhal nas :
gong ltar mnyam par bzhag pa las langs nas bslab lugs gnyis las :
shes rab dang mthun par bslab pa ni :
bdag dang phyi nang gi dngos po cir snang yang rmi lam bzhin du 'khrul pa'i snang bar yid ches par byas la :
de la ci gang su spyod :
spyod lam rnam bzhir dran pa des zin par bya :
lus cir snang yang dgag kyang mi dgag :
gzung yang mi gzung ba la bslab par bya'o :
lus ngag yid gsum gyi spyod pa ci byed kyang mi dmigs pa la bslab par bya'o gsungs :
thabs dang mthun par bslab pa ni :
sgyu ma lta bu'i sems can la sgyu ma lta bu'i snying rje bskyed cing :
bsam gtan la mi gnod na phan pa sna tshogs kyang spyad :
bzang spyod la sogs pa'i smon lam rgya chen po yang btab :
dge sdig shan phye la dge ba sna tshogs spyad :
gang zhig mtshan mar bzung nas spyad na mnyam par mi rung zhing theg pa gong ma pa ma yin pas bdag dang dngos po kun sgyu ma lta bur rtogs par byas la :
mi dge ba las 'khor bar dogs pa'am :
dge bas byang chub tu re ba la sogs pa dang bral bas :
rgyu tshogs gsag rgyu dang sgrib pa sbyang rgyu kun ma gtang bar blang dor med par mnyam par bzhag pa'i ngang las mnyam pa'i gdeng ma thob bar du sgrib pa sbyong zhing tshogs gsag la 'bad do :
mnyam pa'i gdeng thob cing blang dor med par spyad nas kyang :
gzhan gyis sdig pa spang zhing dge ba la gzud pa'i phyir :
tshul khrims la sogs bsrung sdom kun la'ang mi dmigs bzhin du gus par bya'o gsungs so :
spyir na de dag thams cad la'ang spyad ma spyad la'ang skyon yon du mi brtag go :
mtshan mar bzung nas blang dor du spyod na mnyam du mi ster ba'i sgrib pa yin te :
dper na nyi ma la sprin dkar nag gnyis kas sgrib pa bzhin no :
de bas mnyam pa'i gdeng thob nas sdom khrims la bsrung nyams su dmigs na :
de kho na nyid ma rtogs pa'i skyon yin gsungs :
rkyen bzang ngan dang khe grags la sogs pa nyon mongs pa'i rtog pa ci skyes kyang de'i dbang du mi gtang :
de yid la mi bya bar spang ngo :
bdag gi skyon bre mo'i gtam dang 'du 'dzi g.yeng ba thams cad spang zhing :
lus ngag yid kyi spyod lam yang shin du dul ba la bslab :
gzhan gyi skyon la mi rtog par yon tan la bsam :
gal te bdag la chos nyid rtogs pa la sogs pa'i yon tan yod snyam nas dregs te 'phang bstod cing che 'gying na :
de ni chos nyams rgyud la yod par ma song bas spang bar bya'o gsungs so :
mdor na rtog pa ni 'khor ba :
mi rtog pa mya ngan las 'das pa yin pas rnal 'byor pa 'du 'dzi dang g.yeng ba la gnas pa ni 'khor ba zhes bya'o :
tha na yud tsam gcig mi dmigs pa mnyam par bzhag kyang de'i bar du mya ngan las 'das pa yin no gsungs so :
:slob dpon la jo mos zhus pa :
de ltar nyams su blangs pas sangs ji ltar rgya zhes zhus pas :
slob dpon gyi zhal nas :
chos nyid kyi don rnam par mi rtog pa bsgoms pas :
'khor ba'i rgyu rnam rtog je zhi je phrar gyur nas :
rnam par mi rtog pa'i ye shes lhun gyis grub ste :
ye shes de la yang zhi ba dang spyod yul yongs su dag pa dang :
sku gsum la sogs pa sangs rgyas kyi yon tan kyang nyi ma las 'od 'byung ba ltar rang bzhin gyis 'byung ngo :
de ltar don klong du gyur pa ni :
lus mi yul na 'dug kyang dgongs pa sangs rgyas kyi sa la 'dug pa'o :
rim pa de ltar nyams su blangs pas bar ma dor sangs rgya ba la the tshom med do :
de yang rang snang la chos kyi sku cir yang ma grub pa nam mkha' lta bu las :
gzhan snang la longs sku nyi ma lta bu dang sprul sku 'od zer lta bus sems can gyi don byed par 'gyur ro gsungs so :
:slob dpon la jo mos zhus pa :
gang zag dbang po 'bring gis sgom pa ji ltar bsgom zhus pas :
slob dpon gyi zhal nas :
gang zag dbang po 'bring gis chos thams cad rang gi sems nyid yin par thag chod pa'i dus na :
chos nyid bsam du med pa'i ngang la blo gtad cing nyams su blangs pas :
sgom pa dang rtog pa dgag mi dgos te :
sngon la rtogs pa gces so gsungs so :
de la chos thams cad sems su mthong bas gzhan gang du yang ma mthong :
gang ltar gnas kyang sems su mthong ba de dang ma bral bas :
ched du ma bsgom yang chos nyid du btub pa'o :
rnam rtog sems nyid du shes nas :
rtog pa nyid kyang chos nyid de cir snang yang sems nyid du rang gsal bas :
sems las gzhan du 'dzin pa'i blo skyed pa med cing :
gang la gnas shing gang du mthong :
sems nyid rang gsal bas rgyun chad med pa'i phyir :
ma bsgom par gsal ba dang :
ma sbyang par bdag po btub pa'o :
don de la gnas pa'i dus na yul gyi mtshan ma ci byung yang gnod cing g.yeng bar mi 'gyur te :
mtshan mar snang ba nyid sems su mtshon pas mtshan ma'i blo mi skye ba'i phyir ro :
de ltar chos thams cad sems su gsal zhing gzhan du mi g.yo bar 'dug pa'i ngang las bya rtsol gang yang med de bya ba dang bral bas grol bar 'gyur ro :
de ltar yul ji ltar snang yang sems su snang blo'i 'dzin pa ci skyes sems su skyes na dus thams cad du dgongs pa chos nyid las mi g.yo ba yin no :
de ltar chos thams cad sems su gsal ba las blo gzhan du mi 'gyur ba ni ye shes yin no :
de ltar rtogs pa'i rnal 'byor pa de ni spyod yul ci byung ba thams cad chos nyid du gsal bas ci snang ba thams cad bsgom pa'o :
de ltar chos thams cad sems las ma gtogs pa med :
'du shes gzhan mi skye :
ma skyes tsam na yul rtog chos nyid du 'gro ba yin no :
de ltar rtog pa ci snang sems :
sems la ngos gzung med pas rtog pa dang mtshan ma la skyon du mi lta ste :
rtog pa nyid sgom pa'o :
de nas cir snang ci byed ci myong thams cad sgom par ma gyur pa med pas ched du blo gtad la sgom du med :
lta sgom chig chod kyi gzhung bstan pa yin no gsungs so :
:slob dpon la jo mos zhus pa :
chos nyid kyi ye shes de ngos ji ltar gzung zhus pas :
slob dpon gyi zhal nas :
ye shes ngos gzung ba'i man ngag ni :
dper na sman pa mkhas pa lta bu ste des nad pa'i nyams dang rtsa chu'i sgo nas nad ngos 'dzin pa dang 'dra ste :
rnal 'byor pas kyang ston pa'i gsung bla ma'i gdams ngag rang gi nyams gsum la brten te ye shes nam mkha' ltar khyab cing ngos zin par bya'o :
ye shes spyi blugs kyi dgongs pa ni :
dper na me long gi ngos la nyi ma shar ba lta bu'o :
de bzhin du rnal 'byor pas kyang 'di gsal gyi rnam pa med par ye shes spyi blugs kyi dgongs pa la gnas par bya'o :
tshogs drug lhug pa'i man ngag skyes bu nad kyis gzir ba lta bu ni :
de la ngo tsha mi tsha la sogs pa'i rnam par rtog pa mi 'byung ba dang 'dra bar :
de bzhin du rnal 'byor pas kyang chos thams cad rtog pa med pa la gnas par bya'o :
ye shes thug phrad kyi dgongs pa ni :
dper na sman bzang po lta bu ste :
des gang la reg pas sman gyi bya ba byed pa dang 'dra bar :
rnal 'byor pas kyang lta ba'i bdud rtsis zin na thams cad ye shes kyi bya ba byed par 'gyur ro :
sems gnas pa'i gdams ngag ni :
rus sbal 'khar gzhong du bzhag pas 'gul mi nus pa lta bu ste :
rnal 'byor pas kyang bla ma'i gdams ngag gis zin na shes pa 'gul mi nus so :
de rnams ni chos nyid kyi ye shes ngos gzung ba'i man ngag yin gsungs :
:slob dpon la jo mos zhus pa :
rang byung gi ye shes de la gzhag pa'i thabs ji ltar lags zhus pas :
slob dpon gyi zhal nas :
sems kyi gzhag thabs la gsum ste :
1
khyung nam mkha' la lding ba ltar gzhag ste :
de yang gshog pa thang bcad de lding ba dang :
rtsol sgrub med par lding :
'og gi yul gsal ba ltar lding :
'og ma'i yon tan 'du ba'i tshul du lding :
sgo nga'i nang nas gshog 'dab rgyas par lding ba ltar :
rnal 'byor pas kyang mnyam par 'jog pa'i dus su shes pa thang bcad la gzhag pa dang :
rtsol ba med par gzhag :
theg pa 'og ma'i don bsam par gzhag :
'og ma'i yon tan bsdu ba ltar gzhag :
'khor ba na gnas kyang sangs rgyas kyi dgongs pa dang ldan par gzhag :
2
bya thi ba tshang du 'jug pa ltar gzhag ste :
des rtsis gdab med par tshang du 'jug pa dang 'dra bar :
rnal 'byor pas kyang rtogs pa'i don la rtsis gdab med par gzhag par bya'o :
3
bya ba btang ba'i skyes bu ltar gzhag ste :
de sems ji ltar gnas pa bzhin bcos bsgyur med pa ltar :
rnal 'byor pas kyang blo ji ltar gnas pa bzhin ma bcos ma bsgyur ma bslad par bya'o gsungs so :
:slob dpon la jo mos zhus pa :
byang chub sems la btsa' thabs du bdog zhus pas :
slob dpon gyi zhal nas :
btsa' thabs la gsum yod gsungs :
1
rta rmu rgod ltar btsa' ba ni :
de ma yengs par 'dul ba dang 'dra bar :
rnal 'byor pas kyang thams cad yengs su med par lta ba'i don la gnas par bya'o :
2
rin po che gter ltar btsa' ste :
gnod pa'i rtsol ba ma byas na :
chom rkun gyis mi tshugs pa dang 'dra bar :
rnal 'byor pas kyang ting nge 'dzin gtang ba'i rtsol ba ma byas na :
bying rgod kyis mi tshugs par gnas so :
3
rgyal po'i btsun mo ltar btsa' ba ni :
dmangs thams cad rgyal po'i mnga' ris su 'dus pas :
btsun mo la gnod pa byed mi nus pa ltar :
rnal 'byor pas kyang chos thams cad sems su rtogs pas :
rtog pas gnod rgyu med par gnas par bya'o gsungs :
:slob dpon la jo mos zhus pa :
byang chub sems la bcos thabs du yod zhus pas :
slob dpon gyi zhal nas :
bcos thabs gsum yod gsungs :
1
khang stong gi rkun ma ltar bcos te :
khang stong la rku rgyu med pas slar log pa dang 'dra bar :
rnal 'byor pas kyang rtog pa rtsing zhib byung ba'i tshe :
de brtags shing dpyad pas ma rnyed par gnas so :
2
nam mkha'i sprin ltar bcos pa ni :
nam mkha' la sprin byung ba rang zhir 'gro ba ltar :
rtog pa rang zhir gzhag :
3
dug la sngags kyis btab pa ltar bcos te :
de'i sngags dang ldan pa'i skyes bu la dug gis gnod pa mi nus pa ltar :
man ngag dang
