@#//
rnam 'joms dkar po bi ma la'i lugs kyi gzungs chog rig gtad bum khrus dang bcas pa zla ba'i 'od zer zhes bya ba bzhugs so //
chos kyi dbyings las bag chags kyi //
dri ma sbyang phyir gzugs kyi sku
/bdud rtsi'i thig ler snang de la //
btud nas gzungs chog mdor bsdus bri //
'chi med ye shes kyi sku can paN chen dri med bshes gnyen gyi bka' srol thams cad mkhyen pa rang byung rdo rje nas brgyud pa'i lugs kyi gzungs chog dang rig gtad sgrub pa la gsum /
sngon 'gro /
dngos gzhi /
rjes so //
dang po ni /
gnas gang yang rung bar stegs bu gtsang ma la 'bru'i tshom bu lha grangs bkod /
bum pa gnyis la kha rgyan mgul chings gzungs thag
/bum sman tshogs par byas te /
gu gul gyis bdug cing /
oM a mr-ite hU~M phaT dang /
swa b+hA ba'i sngags kyis bsang sbyang /
dkar gsum mngar gsum chu gtsang dang sman sbyar bas bkang la rnam bum dkyil 'khor gyi dbus dang /
las bum slob dpon gyi mdun du bzhag
/dkyil 'khor gyi nub tu mchod gtor zlum po dang /
spro na gtor ma cha gsum bsham /
mdun du phyi mchod phreng tshar du bshams /
sngon gtor sogs 'du byas la /
las bum gyi nang du skad cig gis pad nyi'i gdan la khro bo bdud rtsi 'khyil ba sku mdog ljang sngon zhal gcig phyag gnyis pa /
g.yas rdo rje rgya gram /
g.yon bdud rtsi'i bum pa bsnams pa'i thugs kar hU~M la sngags kyis bskor bar dmigs nas /
oM a mr-ite hU~M phaT/
ces brgya rtsa sogs bzlas pa'i mthar /
sngags de nyid brjod bzhin du /
gnas khang mchod rdzas rnams la bum chu 'thor zhing rang nyid la'ang khrus dang kha bshal ba sogs bya'o //
gnyis pa dngos gzhi la bzhi /
byin gyis brlab pa'i rim pa /
rtsa ba bdun gyi man ngag
/rig pa gtad pa /
khrus kyi cho ga'o //
dang po la bzhi /
bdag
/gnas /
yo byad /
bum pa byin gyis brlab pa'o /
dang po ni /
rdo rje slob dpon sangs rgyas dpal //
sogs rgyun bshags yan lag brgyad pa dang /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom pa sngon du 'gro bas /
swa b+hA ba'i sngags kyis stong par sbyang /
stong pa'i ngang las /
rang gi snying gar zla ba dang nyi ma'i steng du hU~M/
de las 'od zer 'phros pa las rang gi phung po yongs su sbyangs te /
rdo rje dkar po hU~M gis mtshan pa /
de yongs su gyur pa las /
bdag nyid rdo rje rnam par 'joms pa sku mdog dkar la sngo ba'i mdangs chags pa /
zhal gcig phyag gnyis pa /
g.yas rdo rje rtse lnga pa 'dzin pa /
g.yon pa bdud rtsi'i bum pa thugs kar 'dzin pa /
sku la sbrul dang rin po che'i rgyan can /
stag gi pags pa'i sham thabs can /
sku la 'od zer rab tu 'bar bar gyur pa'i spyi bor zla ba'i steng du oM dkar po /
mgrin par pad+ma'i steng du AHdmar po /
thugs kar nyi ma'i steng du hU~M sngon pos mtshan par gyur /
ces bsgoms la bdag nyid kyi sgo gsum byin gyis brlab bo //
gnyis pa gnas rlabs pa ni /
'byung gtor /
raM yaM khaM gis bsang /
stong pa'i ngang las b+h+rU~M las rin po che'i snod zab cing rgya che ba'i nang du oM AHhU~M las gtor ma 'dod rgu'i rgya mtsho zad mi shes par gyur /
oM AHhU~M ha hoHhrIH
lan gsum /
sarba b+hU ta A kar+Sha ya dzaH
zhes dang /
sarba big+h+nAM na maHsarba ta thA ga te b+h+yo sogs nas /
i maM ga ga na khaM gr-ih+ne daM ba l+yA di swA hA/
lan gsum gyis bsngos la /
na mo dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
dpal rdo rje khro bo rnam par 'joms pa'i lha tshogs 'khor dang bcas pa rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i mthu la brten nas /
deng 'dir rig sngags zab mo'i sgo nas gzungs kyi cho ga sgrub pa la bar du gcod pa'i log 'dren thams cad gtor ma 'dis tshims par gyis la sa'i phyogs 'dir ma gnas par gzhan du dengs shig
/ces dang nye snying /
sum+b+ha ni brjod la bgegs bskrad /
bdag nyid phyag na rdo rje'i thugs ka'i hU~M las 'od 'phros pas /
steng rdo rje'i bla bre /
'og rdo rje'i sa gzhi /
logs rdo rje'i ra ba dang rtsig pa ste gnas khang rdo rje'i rang bzhin du gyur /
badzra rak+Sha rak+Sha hU~M/
zhes pas rgyas gdab bo //
gsum pa yo byad rlabs pa ni /
gnas yo bsang sbyang /
stong pa'i ngang las b+h+rU~M las rin po che'i gzhal yas khang mtshan nyid rdzogs pa'i phyi nang kun tu oM las rin po che'i snod du oM yig zhu ba las byung ba'i mchod rdzas rnams kun tu bzang po'i mchod pa'i sprin phung ltar bzang zhing rgya che ba nam mkha'i mtha' klas par gyur /
hU~M/
tsan+dan chu la bden pa brdar pa yis //
phyogs bcur gtor pas yongs su dag gyur te //
mi gtsang dri ma'i tshogs rnams dag gyur nas //
dri med yon tan dag dang ldan gyur cig
/oM sarba bi sho d+ha ni hU~M hrIHTha /
oM badzra puSh+pe hU~M/
de bzhin du /
d+hU pe /
A lo ke
/gan+d+he /
nai bid+ya /
shab+da'i bar dang /
oM sarba bid pu ra pu ra su ra su ra A brta ya A brta ya swA hA/
zhes byin brlab bo //
bzhi pa bum pa brlab pa la gsum /
snod brlab pa /
bcud brlab pa /
lha sgom zhing gnas byin gyis brlab pa'o //
dang po ni /
bdag nyid phyag na rdo rje'i thugs ka'i hU~M las 'od 'phros pas /
bum pa 'od du zhu /
yi ge b+h+rU~M gcig tu gyur /
b+h+rU~M 'od du zhu ba las /
rin po che sna bzhi las grub pa'i gzhal yas khang du gyur te /
shar shel /
lho bai DUr+Ya /
nub pad+ma rA ga
/byang in+d+ra nI la las grub pa /
dkar sngo dmar ljang gi rang 'od 'tsher ba'o //
oM AHhU~M badzra a b+hi Shiny+tsa a a /
zhes byin gyis brlab bo //
gnyis pa bcud brlab pa ni /
oM pany+tsa li ka sarba sid+d+hi swA hA/
oM pany+tsa bi te swA hA/
oM tri pa sha sarba sid+d+hi hU~M/
oM pany+tsa rU pi ni sid+d+hi hU~M/
oM pany+tsa rat+na sid+d+hi hU~M/
oM pany+tsa gar+b+ha sid+d+hi hU~M/
oM bo d+hi tsit+ta sarba sid+d+hi hU~M/
oM khaM dz+nyA na rasmi a d+hiSh+ThA na sid+d+hi hU~M/
oM kalpa brig sha sarba sid+d+hi hU~M/
bdag gi thugs ka'i hU~M gi 'od zer rdzas rnams la phog
/'od du zhu ba las /
bum pa gzhal yas khang gi nang du 'khor lo rtsibs bcu pa /
de'i dbus su pad+ma dang zla ba nyi ma'i steng du /
yi ge hU~M dkar po gnyis /
rtsibs bcu dang sgo bzhi la'ang nyi ma'i dkyil 'khor gyi steng du hU~M dkar po re re ste /
lha bcu drug gi rang bzhin du gsal bar gyur /
gsum pa lha sgom gnas brlab ni /
de rnams las 'od zer 'phro 'dus yongs su gyur pa las /
rdo rje dkar po hU~M gis mtshan pa bcu drug tu gyur /
de rnams yongs su gyur pa las /
dbus su bcom ldan 'das rdo rje rnam par 'joms pa sku mdog dkar la sngo ba'i mdangs chags pa /
zhal gcig phyag gnyis pa /
phyag g.yas ye shes kyi rdo rje rtse lnga pa 'dzin pa /
g.yon bdud rtsi'i bum pa thugs kar 'dzin pa'i steng na khro bo'i zhal phyung ba /
sku las 'od zer dang khro chung gi tshogs 'phro ba /
spyan gsum pa /
zhal gdangs shing ljags 'dril ba /
rin po che dang sbrul gyis brgyan cing stag gi pags pa'i sham thabs can /
de'i mdun du yum rdo rje lu gu rgyud ma sku mdog dkar mo zhal gcig phyag gnyis ma /
g.yas rdo rje lcags sgrog phyar ba /
g.yon bdud rtsi'i bum pa thugs kar 'dzin pa /
dar gyi cod pan dang mu tig gi rgyan gyis brgyan pa'o //
phyogs bcur khro bo chen po bcu sku mdog dkar po /
zhal gcig phyag gnyis spyan gsum pa /
phyag g.yas pa rnams kyis rdo rje rtse lnga pa gdengs pa /
g.yon pa rnams kyis bdud rtsi'i bum pa thugs kar 'dzin pa /
khro bo'i chas dang ldan pa'o //
shar sgor lcags kyu ma dkar mo /
lho sgor zhags pa ma ser mo /
nub sgor lcags sgrog ma dmar mo /
byang sgor dril bu ma ljang gu /
de ltar lha bcu drug gi spyi bor zla ba'i steng du oM dkar po /
mgrin par pad+ma'i steng du AHdmar po /
thugs kar nyi ma'i steng du hU~M sngon po /
gtso bo'i thugs kar nyi ma'i steng du rdo rje dkar po rtse lnga pa'i lte ba la hU~M/
de la snying po'i sngags kyis g.yas su bskor bar gyur /
ces gsal gdab la byin gyis brlab bo //
gnyis pa rtsa ba'i man ngag la bdun yod pa'i dang po spyan 'dren pa ni /
rdor dril thogs la /
hU~M/
'og min gnas mchog dam pa nas //
lcang lo can gyi pho brang du //
nor bu brtsegs pa'i gzhal yas nas //
ston pa sangs rgyas bcom ldan 'das //
rdo rje rnam 'joms lha tshogs rnams //
dad pa'i dbang gis spyan 'dren na //
thugs rje'i dbang gis gshegs su gsol //
oM badzra pA Ni hU~M/
sa ma ya dzaHdzaH
gnyis pa bzhugs su gsol ba ni /
mya ngan mi 'da' thugs rje'i dbang //
nyon mongs mi spang gos pa med //
ma chags rang bzhin dag pas na //
pad+ma'i gdan la bzhugs su gsol //
pad+ma ka ma lA ya satwaM/
sa ma ya tiSh+Than+tu /
dzaHhU~M baM hoH
zhes dam ye gnyis med du bsre /
gsum pa phyag 'tshal ba ni /
hU~M/
rdo rje rnam par 'joms pa'i lha tshogs rnams //
sku mchog stobs chen ldan la phyag 'tshal lo //
gsung mchog sgra chen ldan la phyag 'tshal lo //
thugs mchog ye shes ldan la phyag 'tshal lo //
nga bdag 'joms pa phyag na rdo rje yum dang bcas la phyag 'tshal lo //
mi dge bcu 'joms khro bo bcu la phyag 'tshal lo //
phrin las rnam bzhi sgo ma bzhi la phyag 'tshal lo //
a ti pU hoH
pra ti pU hoH
a la la ho /
bzhi pa mchod pa ni /
gzugs snang sna tshogs 'bul lo spyan gyis mchod pa bzhes //
sgra snyan sna tshogs 'bul lo snyan gyis mchod pa bzhes //
dri mchog sna tshogs 'bul lo shangs kyis mchod pa bzhes //
ro mchog sna tshogs 'bul lo ljags kyis mchod pa bzhes //
reg bya sna tshogs 'bul lo sku yis mchod pa bzhes //
gtor ma sna tshogs 'bul lo ljags kyis mchod pa bzhes //
gzugs kyi lha mo spyan la thim //
sgra yi lha mo snyan la thim //
dri yi lha mo shangs la thim //
ro yi lha mo ljags la thim //
reg gi lha mo lus la thim //
'dod yon lnga yi mchod pa bzhes /
oM badzra gan+d+he hU~M/
oM badzra d+hU pe hU~M/
oM badzra A lo ke hU~M/
oM badzra puSh+pe hU~M/
oM badzra ko'u shi ka hU~M/
oM badzra a lang+ka ra hU~M/
oM ba liM pU dza a mr-ita kha raM khA hi /
lnga pa bstod pa ni /
bcom ldan rdo rje rnam 'joms lha tshogs rnams //
sku yi rdo rje skye shi med la phyag 'tshal bstod //
gsung gi rdo rje 'gag pa med la phyag 'tshal bstod //
thugs kyi rdo rje mtshan ma med la phyag 'tshal bstod //
yon tan rdo rje cir yang snang la phyag 'tshal bstod //
phrin las rdo rje sna tshogs grub la phyag 'tshal bstod //
bcom ldan rdo rje rnam 'joms 'khor bcas ni //
sku mchog 'bar ba'i 'od zer can //
gsung mchog 'bar ba'i 'od zer can //
thugs mchog 'bar ba'i 'od zer can //
lus ngag yid gsum 'joms mdzad pa'i //
rdo rje'i sku la phyag 'tshal bstod //
rdo rje'i gsung la phyag 'tshal bstod //
rdo rje'i thugs la phyag 'tshal bstod /
khyod la mchod pa phul pa'i bsod nams kyis //
bdag gi dge ba'i tshogs rnams 'phel ba dang //
bsam pa grub par thugs rjes gzung du gsol //
drug pa gtor ma gtang zhing phrin las bcol ba ni /
bsang sbyang /
stong pa'i ngang las /
b+h+rU~M las rin po che'i snod yangs shing rgya che ba'i nang du /
dkar gsum mngar gsum la sogs pa'i rdzas kyi dngos po rnams 'dod pa'i yon tan lngar bsam /
oM AHhU~M/
lan gsum gyis byin brlabs la /
dpal rdo rje rnam par 'joms pa'i lha tshogs rnams kyi ljags 'od zer gyi sbu gus gtor ma'i bcud drangs te gsol bas thugs rgyud zag med kyi bde bas tshims nas mnyes par gyur /
nye snying gi gsham bu /
i dam ba liM ta kha kha khA hi khA hi /
zhes btags pa bdun nam gsum la sogs pas 'bul lo //
gsang sngags nang ltar byed na /
sman dang rak+ta gtor ma rnams me rlung gis sbyor bas byin gyis brlabs la dbul zhing /
spros pa la dga' na /
slar mchod pa dang /
mtshan brgya rtsa brgyad la sogs pas bstod /
gang ltar phrin las bcol ba ni /
hU~M/
lnga brgya dus kyi tha ma la //
rdo rje rnam 'joms bstan pa dar //
'jigs pa'i khro bo bstan srung po //
ri rab tsam gyi sku bzhengs la //
gnam sa tsam gyi zhal gdangs 'tshal //
rtsi shing tsam gyi mche ba gtsigs //
rgya mtsho tsam gyi mchod pa bzhes //
bdag cag rnal 'byor sgrub pa pos //
bcol ba'i las rnams grub par mdzod //
bdud rtsi sman gyi gtor ma bzhes //
mdzes pa'i me tog gtor ma bzhes //
rak+ta rgyan gyi mchod pa bzhes //
rnal 'byor sgrub pa po bdag gis //
bcol ba'i phrin las grub par gyis //
tshe ring nad med dbang phyug dang //
dpal dang grags dang skal ba bzang //
longs spyod rgya chen kun thob nas //
zhi dang rgyas la sogs pa yi //
las kyi dngos grub bdag la stsol //
dam tshig can gyis bdag la srungs //
dngos grub can gyis sdongs grogs mdzod //
ces so /
skabs 'dir nus shing spro na cha gsum spyi ltar gtang /
bsdu na ma byas kyang chog go
/'dir rtsa ba bdun gyi khongs su dngos su ma bstan par man ngag tu gzungs bzla ba ni /
gzungs thag 'jus la /
bdag gi thugs ka'i 'od zer gzungs thag la 'khril nas bum lha'i thugs rgyud bskul /
mdun bskyed gtso bo'i thugs srog sngags phreng dang bcas pa las 'od zer phyogs bcur 'phros /
rgyal ba rnams mchod cing bsrung bya gtso bor gyur pa'i sems can thams cad kyi sdig sgrib sbyangs /
'od zer tshur 'dus byin rlabs dngos grub thams cad bdag dang dkyil 'khor pa'i lha la thim pas mthu stobs phun sum tshogs par byas /
bum lha'i sku las bdud rtsi'i rgyun babs pas bum pa yongs su gang bar gyur /
ces mos la gzungs ring ci 'grub dang /
gtso bor nye snying 'bum phrag la sogs pa bzla 'o //
bdun pa sdig pa bshags pa ni /
thun mthar thal mo sbyar la /
hU~M/
na mo dus gsum sdig pa ci bgyis pa //
rang gnong 'gyod pa'i sems kyis mthol lo bshags //
slan chad sdom pa'i tshul la gnas lags kyis //
dus 'dir bag chags ma lus dag gyur cig
/bdag gis las ngan byas pas lus ngan thob /
khams gsum sdig pa'i tshang skyes pas //
ngag gis sdig byas rdzun tshig mang du brjod //
sems kyis blo nor log par lta ba sogs //
'di 'dra'i dbang gis sdig pa ci bgyis pa //
bkram pa'i lha tshogs rnams la mthol lo bshags //
ye shes lha la rtog pa mi mnga' yang //
de yi 'khor du gtogs pa'i lha srin la //
'gal 'khrul gra chag nyams pa bzod par gsol //
thugs dang 'gal ba mchis na gnod ma mdzad //
ces bshags so //
gzungs chog yun ring byed na /
rgyun bshags nas brtsam /
'byung gtor ma gtogs gzhan thams cad 'di bar bskyar nas thun gsum mam bzhi bya zhing /
mthar mchod bstod mdor bsdus dang nongs bshags smon lam tsam bya'o //
gsum pa rig pa gtad pa ni /
gzungs chog yun ring du byas pa'i mthar rang don du dbang len pa'am /
gzhan la rig pa gtad pa'i sngon du'ang bdag nyid nus ldan du bya ba'i phyir 'og nas 'byung ba ltar rdzogs pa blang /
gzhan rjes su gzung ba ni /
slob ma rnams las bum gyi chus phyi rol du khrus bya /
'byung gtor btang zhing bgegs bskrad srung 'khor bcas sngon 'gro'i skabs ltar dang /
me tog bkye bsdu byas /
sems bskyed gsal btab la /
'dir rgyud sde bzhi ka'i phrin las kyi lha rab 'byams kyi rtsa ba lta bur gyur pa rdo rje rnam par 'joms pa'i rig pa gtad pa bsgrub pa ste /
'di la gsar rnying gi bka' srol shin tu mang zhing /
re re la'ang dbang dang rjes gnang sogs rgyas bsdus kyi phyag len du mar snang ba las /
mkhas shing grub pa yongs kyi khyu mchog 'chi med ye shes kyi sku can slob dpon chen po bi ma la mi tras mdzad cing /
gnyags chen dz+nyA nas sbrags kyi yang thog tu bsgyur nas sog po lha dpal sogs las rim par brgyud de /
rgyal dbang thams cad mkhyen pa rang byung zhabs la bka' babs pa rnam 'joms dkar po lha bcu drug pa'i rig gtad rjes 'brel bcas bgyi ba la slob dpon gyi bya ba rnams grub zin /
khyed rang rnams kyi ngo skal du gyur pa thog mar maN+Dal 'bul bar zhu /
zhes maN+Dal 'bul /
thal mo me tog dang bcas te gsol ba 'debs pa 'di'i rjes zlos mdzod /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
gtso bos bdag la bka' drin stsol //
lan gsum /
de nas rgyud dag par bya ba'i phyir rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal //
sogs lan gsum /
de nas gzungs kyi bum pa thogs la /
bum pa gzhal yas khang chen po'i nang du /
bcom ldan 'das rdo rje rnam par 'joms pa lha bcu drug gi dkyil 'khor gzi byin lham mer gsal ba'i sku gsung thugs las 'od zer bdud rtsi'i rgyun dkar dmar mthing gsum byung /
khyed rang rnams kyi gnas gsum du thim pas lus ngag yid gsum gyi dri ma bag chags dang bcas pa sbyangs shing dag
/sku gsung thugs kyi byin rlabs dbang dang dngos grub ma lus pa dus gcig tu thob pa'i mos pa mdzod cig
/bum pa'i don ni chos nyid skye ba med /
kha rgyan kun 'byung dpag bsam ljon pa'i shing //
mgul chings shes bya dar gyi cod pan 'phur //
mi 'gyur rtags kyi phyag rgya bzhi yis mdzes //
rin chen rnam pa sna tshogs rgyu las byung //
dri med dag pa lha yi gzhal yas khang //
sman lnga 'bru lnga snying po lnga lha lnga //
sku lnga gsung lnga thugs lnga ye shes lnga //
stobs lngas byin gyis brlabs pa'i bum pa ru //
rang bzhin dag pa'i bdud rtsi'i bcud phyung pas //
las dang nyon mongs bag chags dag gyur cig
/bum pa mgo bo'i gnas lngar bzhag la /
oM bud+d+ha bai ro tsa na oM/
badzra bai ro tsa na hU~M/
rat+na bai ro tsa na swA/
pad+ma bai ro tsa na AM:
karma bai ro tsa na hA/
oM bud+d+ha ka la sha a b+hi Shiny+tsa oM/
badzra ka la sha a b+hi Shiny+tsa hU~M/
rat+na ka la sha a b+hi Shiny+tsa swA/
pad+ma ka la sha a b+hi Shiny+tsa AM/
karma ka la sha a b+hi Shiny+tsa hA/
dpral mgrin snying gar gtugs shing bum chu sbyin la /
bai ro tsa na oM/
kA ya pA la a b+hi Shiny+tsa oM/
a mi de ba hrIH
wA ka pA la a b+hi Shiny+tsa AH
badzra satwa hU~M/
tsit+ta pA la a b+hi Shiny+tsa hU~M/
de ltar bum pas dbang bskur pas khyed rang rnams kyi phung khams lha'i skur smin te rdo rje rnam par 'joms pa dkar po rdo rje dang dril bu 'dzin cing dar dang rin po ches brgyan pa'i skur gyur pa'i gnas gsum du rdo rje gsum gyi ngo bo yi ge 'bru gsum gyis mtshan pas sku gsung thugs su byin gyis brlabs /
spyi bo'i gnas lngar rigs lngas rgyas btab ste ye shes lnga'i dbang bskur rdzogs par mos shig
/de nas bzlas pa'i lung blang ba'i slad du /
slob dpon rdo rje rnam par 'joms par gsal ba'i thugs ka nas gzungs sngags kyi phreng ba byung /
zhal nas thon /
khyed rang rnams lhar gsal ba'i zhal du zhugs /
thugs kar nyi steng hU~M yig dkar po'i mthar 'khod par mos la 'di'i rjes zlos gsung bar zhu /
phreng ba sbrel la /
'di skad bdag gi thos pa sogs gzungs ring yongs rdzogs sam /
mi nus na nye snying lan gsum gyi rjes zlos byar gzhug
/mthar phreng ba mgo la bzhag ste /
slob ma 'di rnams kyi rgyud la rdo rje rnam par 'joms pa'i sku gsung thugs kyi byin rlabs dang rig sngags kyi nus mthu ma lus pa 'jug cing brtan par gyur cig
/ces brjod /
bzhi pa khrus kyi cho ga la gnyis /
rig gtad kyi mtha' rten du sbyor ba'i tshul /
khrus khol 'don du bya ba'i tshul lo //
dang po ni /
bzlas lung grub ma thag par /
bdag nyid phyag na rdo rje'i thugs ka'i hU~M las 'od zer 'phros pas lha bcu drug la phog ste 'od du zhu ba las /
lha'i chu dag pa dkar la 'tsher ba dri ma med pa'i chu nad gdon sdig sgrib thams cad kyi gnyen por gyur /
ces thog mar lha khrus gsol ba ni /
me long dang khrus dar thogs /
gzed zhal nang du gzungs bum gyis rim par khrus gsol la /
na mo dkon mchog sri zhu'i mgron gyur pa //
bla ma yi dam mkha' 'gro chos skyong tshogs //
phyogs bcu'i sangs rgyas byang chub sems dpa' dang //
nyan thos rang rgyal ji snyed bzhugs pa rnams //
gtsang ma'i sku khrus gsol gyis gshegs su gsol //
ye shes lha la dri ma mi mnga' yang //
bdag cag ma rig dbang gis nongs pa'i grib //
ye shes bdud rtsi'i chu yis dag gyur cig
/phan mdzad lha yi bkra shis gang lags pa //
dam pa des kyang deng 'dir bde legs shog
/dza ya dza ya rgyal gyur cig
/yon tan mgron gyur tshangs pa brgya byin dang //
rgyal chen sde bzhi phyogs skyong chen po bcu //
dpal ldan ha ri ka dang pany+tsi ka
/gang bzang nor bzang lngas rtsen bde ba'i ri //
ded dpon shes pa'i sgron ma la sogs te //
dam pa'i chos dang dkar phyogs skyong ba rnams //
gtsang ma'i sku khrus gsol gyis gshegs su gsol //
mi dge spyod cing dam tshig nyams pa yis /
khyed rnams thugs dang 'gal bar gyur pa'i grib //
ye shes bdud rtsi'i chu yis dag gyur cig
/phan mdzad lha yi bkra shis gang lags pa //
dam pa des kyang deng 'dir bde legs shog
/dza ya dza ya rgyal gyur cig
/ma hA de ba la sogs lha chen brgyad //
dga' bo 'jog po la sogs klu chen brgyad //
nyi ma zla ba la sogs gza' chen brgyad //
smin drug la sogs rgyu skar nyi shu brgyad //
da na dan+tin la sogs gnod sbyin brgyad //
lto 'phye grul bum la sogs sde brgyad rnams //
gtsang ma'i sku khrus gsol gyis gshegs su gsol //
mi mkhas nyon mongs dbang gis lta spyod 'gal //
lha klu sde brgyad mi dgyes gyur pa rnams //
ye shes bdud rtsi'i chu yis dag gyur cig
/phan mdzad lha yi bkra shis gang lags pa //
dam pa des kyang deng 'dir bde legs shog
/dza ya dza ya rgyal gyur cig
/gzhan yang sa steng lha dang sa 'og klu //
yul bdag sa bdag 'phral gyi dbang po che //
phu mda' nyin srib g.ya' gangs brag ri dang //
nags tshal chu bo mkhar khang mtsher sa la //
gnas pa'i lha klu gnod sbyin dmu bdud btsan //
gtsang ma'i sku khrus gsol gyis gshegs su gsol //
mi rnams rmongs pas byed spyod 'gal ba yis //
sa bdag yul bdag mi mnyes gyur pa rnams //
ye shes bdud rtsi'i chu yis dag gyur cig
/phan mdzad lha yi bkra shis gang lags pa //
dam pa des kyang deng 'dir bde legs shog
/dza ya dza ya rgyal gyur cig
/pho lha dgra lha srog lha le 'u'i lha //
pha myes mtshun gyi lha dang ma phyi'i sman //
srid pa'i lha dgu skyob pa'i lha lnga sogs //
gtsang ma'i sku khrus gsol gyis gshegs su gsol //
mna' dang khrel dang byur yugs la sogs pas //
lha mtshun dgra bla grib kyis phog pa rnams //
ye shes bdud rtsi'i chu yis dag gyur cig
/phan mdzad lha yi bkra shis gang lags pa //
dam pa des kyang deng 'dir bde legs shog
/dza ya dza ya rgyal gyur cig
/ces khrus gsol ba'i khrus chu gtsang sar gshegs /
de nas bsgrub bya la khrus bya ba ni /
hU~M/
rin chen las grub bum pa'i nang //
rnam par 'joms pa 'od zhu ba'i //
lha yi bdud rtsi dkar la 'tsher //
nad rnams zhi ba'i sman chen po //
gdon rnams 'dul ba'i gnyen po ste //
spyi bo tshangs pa'i lam nas zhugs //
lus kun ye shes bdud rtsis gang //
nad gdon sdig dang grib rnams kun //
'og sgo rkang pa'i mthil rnams nas //
dud khu sol khu bzhin du thon //
nang khrus mchong bas dmar bar shog
/phyi yi lus la bum chus khru //
gangs la nyi ma shar ba bzhin //
phyi khrus dung bas dkar bar shog
/ces brjod la mdo gzungs tshar gcig 'don bzhin du /
kha bshal ba dang /
yan lag lnga khrus dang /
khong du btung ba rnams byar gzhug
/slar yang khrus byas la /
hU~M/
ye shes chu bo khrus kyi rdzing //
dri med rnam dag bdud rtsi 'dis //
rnal 'byor bdag dang bsrung bya dang //
sbyin bdag 'khor dang bcas rnams kyis //
zas ngan lto ru zos pa bkru //
gos ngan lus la gyon pa bkru //
mi gtsang phyogs ngan bdud gcod bkru //
dme khram byur yugs phog pa bkru //
lus kyi na tsha thams cad bkru //
sems kyi sdug bsngal thams cad bkru //
skal pa ngan dang bkra mi shis //
mkhon grib mnol grib phog pa bkru //
dam tshig sdom pa nyams pa dang //
byad phur rbod gtong gnod pa bkru //
nad rigs bzhi brgya rtsa bzhi dang //
bgegs rigs stong phrag brgyad cu bkru //
ye 'drog sum brgya drug cu dang //
glo bur dgu bcu rtsa gcig bkru //
dus ma yin pa'i 'chi ba dang //
sems kyi g.yeng ba ngan pa bkru //
mdor na lus ngag yid gsum gyi //
sdig sgrib nad gdon bar chad kun //
ye shes chu bo'i khrus kyis bkru //
shel dkar bzhin du dag gyur cig
/gangs ri bzhin du dkar gyur cig
/nad med bde ba thob par shog
/'chi med rig 'dzin 'grub gyur cig
/nye snying mthar /
sdig sgrib nad gdon bar chad thams cad shAn+tiM ku ru swA hA/
zhes btags pa lan stong bzlas la khrus bya'o //
gnyis pa khrus khol 'don du bya ba'i tshul ni gsham du 'chad do //
gsum pa rjes kyi bya ba la gsum /
smon lam /
bkra shis /
bsngo ba'o //
dang po ni /
khrus grub ma thag par me tog 'thor ba dang bcas te /
na mo /
bkra shis rgyal byed bum pas dbang bskur bas //
ye shes dbang bcu rnams la dbang byed pa //
log 'dren bdud bzhi'i dgra las rab rgyal te //
rnam pa kun mkhyen ye shes thob par shog
/'bru mchog rnam pa mang pos dbang bskur bas //
'bras bu rnam pa mang po smin pa ltar //
dge ba'i lo thog mang po smin rgyas te //
ma 'dres bco brgyad chos dang ldan par shog
/spos mchog rnam pa lnga yis dbang bskur bas //
dri zhim spos kyis tsha ba'i gdung sel ltar //
tshad med la sogs zag med bdud rtsi lngas //
nyon mongs lnga yi gdung ba sel bar shog
/sman mchog rnam pa lnga yis dbang bskur bas //
'jig rten sman pa'i rgyal po dam pa ste //
bzhi brgya rtsa bzhi'i nad las phyir bsal te //
stong phrag brgyad cu'i bgegs las thar bar shog
/rin chen rnam pa lnga yis dbang bskur bas //
yid bzhin nor bus re ba kun skong ltar //
'gro don bsam pa yid bzhin 'grub pa dang //
yid bzhin yon tan chos dang ldan par shog
/snying po rnam pa lnga yis dbang bskur bas //
dge ba'i rtsa ba rgyu yi dbang po las //
dge bcu ma lus dbyings su smin gyur te //
snying po bla med 'bras bu thob par shog
/mgul chings cod pan lnga yis dbang bskur bas //
rdo rje rgyal mtshan gtso bor dbang bskur te //
ye shes rnam pa mang po rdzogs gyur nas //
bde gshegs rigs lnga'i dbang dang ldan par shog
/kha rgyan 'bras bu chags pas dbang bskur bas //
dpag bsam shing gis re ba kun skong ltar //
'gro don bsam pa yid bzhin 'grub pa dang //
'bras bu can gyi shing dang ldan par shog
/gzungs thag ye shes lnga yis dbang bskur bas //
don gyi gzungs dang tshig gi gzungs ldan zhing //
de bzhin gshegs pa'i sku dang ye shes lnga //
yon tan mi 'bral gzungs dang ldan par shog

/de ltar gzungs kyi bum pa 'di bzhengs su gsol te /
yar gang zhing gtams pa bzhin /
deng gi yon bdag gi tshe dang bsod nams dang /
dbang thang dang /
chus srid thams cad zla ba yar gyi ngo bzhin du /
tshes gcig nas bco lnga'i bar du gang zhing rgyas pa bzhin nam /
gangs ri la zla ba shar ba bzhin je che je cher rgyas te gsal bar gyur cig
/de ltar gzungs kyi bum pa 'di yon bdag gi sku la gsol te /
zla ba mar ngo zad cing stong pa ltar /
mi mthun pa'i phyogs thams cad ni tshes bcu drug nas gnam stong gi bar du zad cing stong pa'am /
bya sgro mer bsregs pa bzhin du je chung je chung song ste byang zhing dag par gyur cig
/de ltar gyur pa'i byin rlabs kyis dge ba'i bshes gnyen zhal dro bar gyur cig
/bum pa bkra shis par gyur cig
/yon gyi bdag po rnams tshe ring zhing nad med par gyur cig
/yul khams thams cad du mi nad phyugs nad thams cad rgyun chad nas /
lo phyugs ni rtag tu legs /
dbus su yul mi 'khrugs /
mtha' nas dgra mi ldang /
lhan ne lham me lhang nge bde skyid phun sum tshogs pa'i skal pa dang ldan par gyur cig
/ces brjod do //
gnyis pa bkra shis ni dril bu gsil zhing 'bru 'thor la /
hU~M/
sngon tshe bcom ldan thub pa'i dbang po yis //
rdo rje rnam 'joms rtsa ba'i rgyud gsungs pas //
rgyal po'i sdig byang mi nad phyugs nad chad //
bkra shis des kyang deng 'dir bde legs shog
/rin chen khang bu brtsegs pa'i gzhal yas su //
bshad pa'i rgyud gsungs dga' rab dbang phyug btul //
de bzhin deng 'dir bdud dang log 'dren thul //
bar chad rkyen rnams zhi ba'i bkra shis shog
/deng 'dir rgyu sbyor yon gyi bdag po yi //
tshe dang dbang thang bsod nams chos srid rnams //
yar ngo'i zla bzhin 'phel ba'i bkra shis shog
/nad gdon bar chad rkyen dang sdig sgrib rnams //
myur du zad cing stong pa'i bkra shis shog
/slob dpon tshe ring bum pa'i bkra shis shog
/yon bdag nad med bde ba'i bkra shis shog
/yul khams mi nad phyugs nad rgyun chad cing //
lo legs 'bru 'phel bde skyid phun sum tshogs //
lhan ne lham me lhang nger gsal gyur nas //
gsang sngags bstan pa mtha' rgyas bkra shis shog
/ces dang /
ye d+harmA sogs brjod /
dam tshig khas blang /
gtang rag maN+Dal sogs spyi ltar bya'o //
gsum pa bsngo ba ni /
nongs pa kha skong ba'i don du yig brgya bzlas la bdag bskyed mi dmigs par bzhag cing /
theg pa chen po'i bsngo bas rgyas gdab par bya'o ///
/
!
'di yi sgo nas gzhan la byab khrus spyi 'gre bya bar 'dod na /
bca' gzhi gong ltar la bdag mdun sgrub bzlas sdig bshags yan chad grub pa dang /
bsgrub bya gdan nag por 'khod pa'i mdun khrus snod du ngar mi changs bu bcas pa bzhag
/zhi drag gi sbyong gtor bsham /
a kA ro lan gsum gyis byin brlabs la /
na mo /
sangs rgyas chos dang dge 'dun dang //
bden smra kun gyi bden tshig dang //
snying po sngags dang phyag rgya dang //
gsang sngags rig sngags gzungs sngags dang //
rdo rje rnam 'joms bden pa'i mthus //
bsrung bya 'di la gnod byed pa'i //
bgegs dang lan chags 'byung po rnams //
gtor ma 'di yis tshims par gyis //
bu lon lan chags 'jal zin gyis //
phyin chad gnod pa'i sems spongs shig
/sbyong gtor g.yas su bskor zhing /
na maHsarba sogs nam mkha' mdzod kyi sngags lan gsum brjod la glud nang du dor /
changs bu ting lo thogs la /
hU~M/
bsrung bya 'di la gnod byed rnams //
changs bu 'di yi lam rgyags dang //
ting lo 'di yi lam sgron gyis //
gnod cing 'tshe ba rab spongs nas //
phyi yi lcags ri nag po'i rgyab //
gling bar mun pa'i nang du song //
g.yon du bskor la /
sum+b+ha ni lan gsum dang glud nang dor /
de nas mdun du til nag
/g.yas g.yon du me chu bzhag
/bsgrub bya'i snying gar paM yig la //
lus ngag yid kyi sdig sgrib thim //
rkang mthil yaM las rlung g.yos pas //
lte ba'i raM las me 'bar bas //
paM yig ded nas sna g.yas nas //
sdig pa rwa can rnam par thon //
mdun gyi til la thim par gyur //
me nang zhi ba'i thab khung nang /
khro bo hU~M mdzad zhal gdangs pa'i //
nang du sdig pa bsregs par gyur //
oM badzra DA ki nI kha kha khA hi khA hi /
sarba pA paM da ha na b+hasmiM ku ru swA hA/
sngags lan gsum dang /
bskor ba g.yas g.yon gsum gsum mthar me chur dor la de'ang khrus sder du blug go
/de nas /
bdag nyid phyag na rdo rje'i sogs gong gsal ltar lha 'od zhu dang lha khrus gsol /
hU~M/
rin chen las grub sogs nas /
shAn+tiM ku ru swA hA/
zhes pa'i bar grib khrus tshang bar byas la /
ku sha dang rma bya lag g.yon rtse gsum rgyas thogs la /
hU~M/
nga ni rdo rje rnam par 'joms //
phyag g.yon rdo rje rtse gsum gyi //
phyag rgyas byab pa'i rdzas 'dzin pa'i //
dbus su zla ba'i dkyil 'khor steng //
hU~M yig mtha' la sngags kyis bskor //
yig 'bru rnams las 'od byung nas //
nad dang gnod pa grib rnams kun //
'od des bsdus nas ngar mi la //
spo ba'i tshul du thim par gyur //
hU~M/
byab rdzas rtswa mchog ku sha 'di //
dag cing gtsang bar byed pa'i rdzas //
dug 'joms rma bya'i sgro mdongs 'di /
kha dog lnga ni ye shes lnga //
dug lnga'i nad gdon sel ba'i rdzas //
sdig sgrib nad gdon bar chad dang /
grib dang mi gtsang mkhon la sogs //
mi mthun rkyen ngan thams cad kun //
byab bo rten 'brel rdzas kyis byab //
spo 'o ngar mi khyod la spo /
rgyas par spro na 'dir mdo gzungs tshar gcig brjod /
bsdu na mi dgos /
rnal 'byor bdag dang bsrung bya dang //
sbyin bdag 'khor dang bcas rnams kyis //
zas ngan lto ru zos pa byab //
gos ngan lus la gyon pa byab //
mi gtsang phyogs ngan bdud gcod byab //
dme khram byur yugs phog pa byab //
lus kyi na tsha thams cad byab //
sems kyi sdug bsngal thams cad byab //
skal pa ngan dang bkra mi shis //
mkhon grib mnol grib phog pa byab //
dam tshig sdom pa nyams pa dang //
byad phur rbod gtong gnod pa byab //
nad rigs bzhi brgya rtsa bzhi dang //
bgegs rigs stong phrag brgyad cu byab //
ye 'drog sum brgya drug cu dang //
glo bur dgu bcu rtsa gcig byab //
dus ma yin pa'i 'chi ba dang //
sems kyi g.yeng ba ngan pa byab //
mdor na lus ngag yid gsum gyi //
sdig sgrib nad gdon bar chad kun //
byab bo rten 'brel rdzas kyis byab //
spo 'o ngar mi khyod la spo //
shel dkar bzhin du dag gyur cig
/gangs ri bzhin du dkar gyur cig
/nad med bde ba thob par shog
/'chi med rig 'dzin 'grub gyur cig
/nye snying mthar /
sdig sgrib nad gdon bar chad thams cad a pa na ya swA hA/
zhes btags pa lan grangs bzlas la byab bo //
de nas gdan nag po'i mtshon byed de ngar mi la bkon /
gdan dkar por bzhag la /
'o /
de ltar khrus kyi cho ga byas pa yis //
sdug bsngal 'khor ba'i gdan nag po //
spangs nas bde ba thob pa yi /
khri stan dkar po'i steng du phyin //
byang phyogs lcang lo can gyi gnas //
phyag na rdo rje'i zhabs drung du //
phyin pas nad gdon bgegs rnams las //
thar bar sgoms la rjes zlos mdzod //
rdo rje 'jur bcug la /
sdig pa thams cad byang byas nas //
sogs nas /
dpal kun gyis ni legs par brgyan //
lan gsum brjod /
de nas ngar mi bran la /
na maHsarba ta thA ga ta A ba lo ki te sogs lan gsum /
rin chen mang dang gzugs mdzes dang //
'byams klas 'jigs kun bral ba yi //
de bzhin gshegs la phyag 'tshal lo //
glud gtor 'dod pa'i yon tan lnga //
ngar mi mi bas glud bzang ba /
khams dang skye mched yongs su rdzogs //
gcig las brgya stong grangs med 'phro //
snang srid lha 'dre thams cad dang //
stong gsum bdag po sprin gyi sgron //
rdo rje mchu dang bi nA ya //
bgegs rig stong phrag brgyad cu dang //
za 'dre shi 'dre gri bo dang //
'gong po 'dre mo bse rag sogs //
lan chags bdag po thams cad la //
rgyu sbyor yon gyi bdag po yi //
tshe skyin srog glud 'di 'bul lo //
dga' mgu yi rangs ldan gyur nas //
bu lon lan chags byang gyur cig
/ma gnod ma 'tshe rang gnas dengs //
oM sarba big+h+nAn ba liM ta kha kha khA hi khA hi /
lan gsum gyis bsngos te 'dre lnga bdud gcod kyi phyogs sam /
chu bo chen por 'dor du bcug la /
hU~M/
nga ni rdo rje rnam par 'joms //
sangs rgyas kun gyi mthu stobs bdag
/yon bdag 'di la gnod byed bgegs //
'di ru ma 'dug gzhan du dengs //
gal te bka' las 'da' byed na //
rdo rje rnam 'joms thugs khros nas //
sa gas rgya mtsho gnam du 'phyur //
gnam grum 'brug sgras klad khrag 'gems //
srid rtse mnar med yan chad kyi //
bdud dang bgegs kyi gnas rnams kun //
ye shes me chen mched cing 'bar //
skad cig nyid la sreg par byed //
de bas myur du phyir dengs shig
/oM sum+b+ha ni sogs drag tu brjod cing rol mo yungs thun gu gul dud pas mtshams bcad /
rdo rje gsor la /
hU~M/
bdag nyid rnam par 'joms pa yi //
sku las sna tshogs rdo rje yi //
char babs bsrung bya'i lus la thim //
rdo rje'i go khrab zhu lub gyur //
sus kyang tshugs par mi 'gyur ba //
rdo rje pha lam lta bur gyur /

/na mo dkon mchog gsum dang rtsa ba gsum //
gsang sngags rig sngags gzungs sngags dang //
snying po sngags dang phyag rgya dang //
rdo rje rnam 'joms bden pa'i mthus //
bsrung byar gyur pa 'di nyid la //
sdig sgrib nad gdon bar chad dang //
mi gtsang grib dang mkhon la sogs //
mi mthun rkyen ngan thams cad kun //
srungs shig skyobs shig rak+Sha b+h+rU~M//
zhes rdo rje gnas bdun du bzhag la /
nye snying mthar /
sdig sgrib nad gdon bar chad thams cad las rak+Sha rak+Sha swA hA/
zhes btags pa lan mang du brjod /
de nas gong smros ltar shis brjod dang /
bsngo smon ji ltar 'os pa byas pas 'grub /
mdun bskyed bum lha 'od zhu dang las la sbyor zin pa la dgongs nas rjes chog ma bshad la /
bdag skyed rjes gong smros ltar ro //
bka' srol 'di'i rjes gnang byin rlabs dbang bskur gyi don dang 'brel pa ni thams cad mkhyen pa dgu pa dbang phyug rdo rje'i gsung rab yongs su grags pa las btsal bar bya'o //
'byung khungs btsun zhing khyer bde la //
yongs su grags kyang kun tu dkon //
gang de'i legs bshad mtho ris klung //
dri ma'i lam gsum kun 'bab shog
/ces pa 'di ni /
rje rang byung bas mdzad pa nyid lugs 'di'i rtsa ba zang mar mthong nas /
de la lag len lhan thabs su spros nas bklag chog gi tshul du dpal spungs yang khrod kun bzang bde gling he ru ka'i 'du khang chen por pad+ma gar dbang blo gros mtha' yas pa'i sdes sbyar ba dge legs 'phel ///
/
