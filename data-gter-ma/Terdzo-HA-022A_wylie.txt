@#//
'chi med 'phags ma'i snying thig las /
bla sgrub byin rlabs snying po'i bshags skong gi lag len dang 'don 'grigs khrigs su bkod pa bzhugs so //
tshad med thugs rje'i gzi byin gyis //
sdig ltung mun pa'i dpung 'joms pa //
rtsa gsum 'dus zhal bla ma rjer //
btud nas bshags skong gsal byed dgod //
dgongs gter 'phags ma'i snying thig gi sgos sgrub kyi bye brag 'chi med rig 'dzin rnam gsum gyi phrin las dang 'brel bar bshags skong bgyid par skabs su babs pa na /
sbyor ba rig 'dzin bla ma'i snang brnyan sogs rten bkram pa'i mdun du stegs bu'i steng /
dkyil 'khor gzhi mthing ga la pad+ma 'dab brgyad lte bar gtso bo'i sku'am phyag mtshan bri /
mthar 'od lnga'i mu khyud kyis bskor ba rdul tshon nam ras bris gang rung bkram pa'i dbus su /
'phrul stegs la ka pA la mtshan ldan chang dang chos sman sbyar bas bkang ba'i khar me long sin+d+hu ra brdal ba'i lte bar aH
de rgyab sngags 'khor bris pas bkab pa'i steng du shel rdo+o bzhag pa ni sku gsung thugs ye shes rdo rje'i rten du mtshon pa'o //
de rgyab 'byor na /
me tog
/bdug spos /
mar me /
dri chab /
zhal zas /
sman /
dpal gtor /
rak+ta rnams re re bzhin brgya rtsas bskor te bsham /
ma 'byor na /
mdun rgyab gang bder sman gtor rak+ta /
chu gnyis nyer spyod phreng tshar du bsham /
srung ma'i gtor 'bul sogs phrin las la dgos pa rnams dang /
tshogs kyi yo byad ji ltar 'byor pa rgya cher 'du bya'o //
dngos gzhi la /
phrin las kyi gzhung bsrang ste sngon 'gro nas brtsam bstod pa'i bar du btang /
de nas /
b+h+rU~M bi shwa bi shud+d+he sarba gu ru maN+Da la phaT dza :
bdag nyid rtsa ba'i dkyil 'khor las :
ye shes dkyil 'khor gnyis pa bye :
mdun gyi rten dang dbyer med par :
mngon sum bzhin du bzhugs par gyur :
ces dzapa? khang dbye /
dzapa? la bskul pa ni /
oM:
blo 'das 'od gsal dbyings kyi gzhal yas su :
rig pa tshad phebs bla ma'i dkyil 'khor shar :
nyams snang gong 'phel sprul pa'i tshogs dang bcas :
chos nyid mngon sum grags stong sngags kyi sgra :
rang byung dzapa? kyis rdo rje'i ye shes bskul :
ting 'dzin dgongs pa mnyam nyid phrin las kyis :
nyams chag rtog sgrib ka dag dbyings su zhi :
lhun grub rig rtsal rgyas par mdzad du gsol :
bzlas dmigs /
oM AHhU~M badzra sogs las byang ltar /
ngang nas bzla :
bar gyis gsal btab la rtsa ba'i bzlas pa ci nus dang mthar ru lu btags pa'ang ci rigs bzla /
shes shing spro na ru lu phra 'gyur sogs kyi dzapa? dbyangs blang /
stong tshigs mchod bstod bya /
srung ma'i gtor 'bul rgyas bsdus gang 'grub bcas grub nas /
bshags yul gsal gdab pa ni /
snying kha'i 'od dang rdo rje'i glus :
nam mkha' gang ba'i rgyal ba rnams :
rtsa gsum zhi khro'i rnam par bzhengs :
mdun gyi rten dang dbyer med gyur :
spyan drang zhing snyan gsan dbab pa ni /
oM/
ye shes sku mchog rang bzhin dkyil 'khor ni //
sogs tshang ba brjod /
cho ga'i dngos gzhi la gnyis /
bshags pa dang /
skong ba'o //
dang po la /
lus dang longs spyod ngag yid dang :
thun mong nyams chag bshags shing skong :
zhes lnga las /
dang po lus kyi sgo nas phyag 'tshal nas nyams chag bshags pa ni /
oM AHhU~M/
yid dang chos su 'dzin pa'i sems //
nang gsal chen por thim pa las //
rnam grol yon tan rgya mtsho'i bdag
/kun bzang yab yum la phyag 'tshal //
gdod nas yongs grub gnyug ma'i sku /
kha sbyor yan lag bdun gyi dngos //
bde stong mtshan dpe'i rnam rol can //
rdo rje sems dpa' la phyag 'tshal //
gang gi rang bzhin nam mkha' ltar //
zab zhi spros pa las 'das kyang //
snying rjes gzugs kyi skur bzhengs pa //
dga' rab rdo rje la phyag 'tshal //
'od gsal snang bzhi mthar son pas //
snying po'i bstan pa'i nyi ma che //
gnas lnga rig pa'i paN+Di ta //
'jam dpal bshes gnyen la phyag 'tshal //
gzung 'dzin dbu mar thim pa'i rtsal //
tshogs brgyad dag pa'i dur khrod du //
rang grol brtul zhugs spyod pa mdzad //
shrI siM ha la phyag 'tshal //
shes bya rab 'byams kun mkhyen cing //
zab mo'i don la mnyam bzhag pas //
sde gsum klong dgu'i de nyid gzigs //
dz+nyA na su tra la phyag 'tshal //
rags pa'i phung khams skye mched kun //
chos nyid dbyings su zad nas slar //
'pho chen rdo rje'i skur bzhengs pa //
bi ma mu tra la phyag 'tshal //
gdod ma'i mgon po 'od mtha' yas //
sin+d+hu'i dwangs mtshor mngon snang ba //
dus gsum rgyal ba'i phrin las pa //
pad+ma thod phreng la phyag 'tshal //
gzod nas rnam grol mchog brnyes kyang //
gang 'dul sgyu 'phrul drwa ba'i gar //
grub rigs rgya mtsho'i spyi mes che //
rje 'bangs 'dus pa la phyag 'tshal //
gnas brtan ldang ma lce btsun che //
pad+ma las 'brel rtsal la sogs //
bka' gter snying thig bstan pa'i bdag
/rig 'dzin brgyud pa la phyag 'tshal //
phyi nang grub mtha' rgya mtsho dang //
zab mo'i gnas lugs mngon gyur pa //
yongs rdzogs bstan pa'i shing rta mchog
/dri med 'od zer la phyag 'tshal //
ches cher snyigs ma'i dus su yang //
'od gsal rdo rje snying po yi //
ring lugs nyi bzhin gsal mdzad pa //
rtsa brgyud bla ma la phyag 'tshal //
gdod nas mngon par sangs rgyas kyang //
tshur mthong 'gro ba sgrol ba'i slad //
ye shes lus can de bzhin gshegs //
'khor lo'i mgon po la phyag 'tshal /
khyod kyi phung khams skye mched ni //
gdan gsum dkyil 'khor chen po ste //
de slad zhi khro rab 'byams kyi //
bdag nyid gcig tu gyur la 'dud //
'jug dang ldang ba'i srog rtsol rlung //
mi shigs nA dar dengs pa las //
lung rtogs chos phung rgya mtsho'i sprin //
bsam mi khyab par spro la 'dud //
mkhyen pas shes bya'i mthar khyab cing //
dmigs med brtse ba'i gzhan dbang gi
/nus pas 'gro kun sgrol mdzad pa'i //
thugs rje bsam mi khyab la 'dud //
gang mtshan lan gcig dran pas kyang //
srid zhi'i 'jigs pa kun 'phrog cing //
phan bde'i 'dod dgu sbyin mdzad pa'i //
yon tan lhun gyis grub la 'dud //
sems can rnams kyi khams dbang dang //
bsam pa'i khyad par legs gzigs nas //
ji bzhin gzhan gyi don mdzad pa'i //
phrin las pha mtha' yas la 'dud //
hU~M:
rang rig rang shes 'khrul pa bral :
mnyam nyid ngang las ye shes shar :
kun tu bzang po yab yum la :
yid chos dag phyir phyag 'tshal lo :
mi rtog dbyer med dgongs pa la :
ye shes lnga yi 'od mdangs gsal :
rigs lnga bde bar gshegs pa la :
nyon mongs dag phyir phyag 'tshal lo :
dbyings kyi ngang las bskyed pa'i rgyu :
ye shes lnga yi grogs su shar :
dbyings kyi yum chen lnga rnams la :
'byung ba dag phyir phyag 'tshal lo :
ye shes sprul pa mang po'i tshogs :
'gro ba'i don du rang shar ba'i :
byang chub sems dpa' brgyad rnams la :
rnam shes dag phyir phyag 'tshal lo :
ye shes ngang las yon tan rdzogs :
ci 'dod dngos grub char ltar 'beb :
mchod pa'i lha mo brgyad rnams la :
yul dus dag phyir phyag 'tshal lo :
gdug pa 'dul mdzad dpa' bo'i sku :
bdag tu 'dzin pa'i skyon dang bral :
ta kr-ita sgo ba bzhi rnams la :
log lta dag phyir phyag 'tshal lo :
byams dang snying rje dga' ba dang :
btang snyoms bzhi yis 'gro don mdzad :
sgo skyong khro mo bzhi rnams la :
rtag chad dag phyir phyag 'tshal lo :
rtog pa drug las 'khor ba drug :
ma rig dbang gis byung ba rnams :
thugs rjes 'dul mdzad thub drug la :
'khrul pa dag phyir phyag 'tshal lo :
hU~M:
kun tu bzang po rig pa'i rtsal :
che mchog gtso la phyag 'tshal lo :
dug lnga ma spang mthar phyin pa'i :
he ru ka la phyag\u0f8e
dbyings las skur bzhengs thabs shes sbyor :
khro mo yum la phyag\u0f8e
thugs las sprul pa'i gsang chen mo :
khro mo brgyad la phyag\u0f8e
za byed mche gshog pho nya mo :
phra men brgyad la phyag\u0f8e
'gug 'dren 'ching sdom dgyes mdzad ma :
sgo ma bzhi la phyag\u0f8e
'jig rten cha lugs sprul pa mo :
dbang phyug ma la phyag 'tshal lo :
gzhan yang phyogs bcu dus bzhi yi //
rtsa brgyud bla ma rgya mtsho dang //
yi dam DA ki'i tshogs bcas la //
gus pas btud de phyag 'tshal lo //
dngos dang yid las byung ba yi //
mchod pa'i sprin phung mtha' klas pas //
srid pa mthar byas de srid du //
dpal mgon bla ma mnyes par bgyi //
'khor ba thog ma med pa nas //
bsags pa'i sdig sgrib nyes ltung kun //
rang bzhin mtshan ma ma dmigs pa'i //
'od gsal gnyug ma'i ngang du bshags //
'phags dang so so skye bo yi //
rnam dkar dge ba ji snyed par //
mi phyed mchog tu dang ba'i blos //
dga' zhing rjes su yi rang ngo //
'gro ba'i sgron me thams cad la //
thal mo sbyar te gsol ba ni //
lung dang rtogs par 'brel ba yi //
chos kyi 'khor lo bskor bar bskul //
thog mar skye ba ma mchis pas //
mthar gyis gang du 'gag par 'gyur //
de slad phyogs bcu'i 'dren pa kun //
rtag pa rgyun du bzhugs gsol 'debs //
de ltar bsags las byung bas mtshon //
bsod nams ji snyed mchis pa kun //
'khor gsum mtshan ma las 'das ngang //
zag med chos dbyings chen por bsngo //
bdag gzhan skye zhing skye ba kun //
theg mchog lam bzang ston mkhas pa'i //
dpal ldan bla ma'i zhabs pad+mo //
mnyes pa gsum gyis bsnyen nus shog
/dal 'byor rnyed par dka' ba dang //
mi rtag 'chi ba rjes dran zhing //
srid las nges par 'byung ba'i blos //
las 'bras blang dor brtson par shog
/gsum la skyabs su 'gro ba dang //
smon 'jug byang chub sems bskyed nas //
sgrib sbyong tshogs gnyis rdzogs byed pa'i //
zab mo'i rnal 'byor mthar phyin shog
/khyad par mos gus bla ma'i lam //
rtag tu rtse gcig bsgom pa dang /
khyed shes dad pas gsol btab mthus //
thugs rgyud byin rlabs 'pho bar shog
/rdo rje lus kyi dkyil 'khor bzhi //
dbang bzhi'i bdud rtsis rab smin cing //
sdom pa gsum gyi bslab bya las //
nam yang nyams med srung nus shog
/snod bcud dkyil 'khor 'khor lor dag
/sgrar grag rdo rje'i sngags su rdzogs //
rtog tshogs bde stong zung 'jug pa'i //
ye shes chen por smin par shog
/'khor dang mya ngan 'das pa yi //
ru shan phyi nang legs phye nas //
sgo gsum rnal dbab sor gzhug pa'i //
sngon 'gro'i nyams len mthar phyin shog
/ka dag mngon sum rig pa'i ngang //
lhun grub snang bzhi'i rnal 'byor gyis //
zung 'jug 'ja' lus rdo rje'i grong //
gdod ma'i btsan sa zin par shog
/gzhan yang phyi nang mi mthun pa'i //
'gal rkyen mtha' dag zhi ba dang //
tshe bsod dpal 'byor ye shes sogs //
chos mthun bsam sbyor 'grub par shog
/bstan 'dzin mchog rnams zhabs brtan cing //
bshad sgrub bstan pa phyogs bcur rgyas //
'gro rnams gnas skabs mthar thug kun //
phan bde'i dpal gyis 'tsho bar shog
/tshe yi mthar yang rig 'dzin dang //
DA ki'i tshogs kyis mdun bdar nas //
dag pa'i zhing du dbugs dbyung zhing //
byang chub lung bstan thob par shog
/mdor na sa bcu lam lnga kun //
bla ma'i drin gyis myur thob nas //
mi gnas mya ngan 'das pa'i sar //
yid can rgya mtsho 'god par shog
/ces bla ma yi dam la phyag 'tshal yan lag bdun pa smon lam bcas bya /
gnyis pa longs spyod mchod sprin gyi sgo nas bshags pa ni /
oM hU~M trAM hrIHAH
lha rdzas dang ting nge 'dzin las grub pa'i phyi nang gsang ba'i mchod pa'i sprin phung dag cing gtsang ldan ye shes kyi rol pa mkha' khyab tu 'char bar gyur /
na maHsarba ta thA ga te b+h+yo sogs nam mkha' mdzod kyi sngags rgyas brlab /
badzra s+pha ra Na khaM gis rgyas par spel /
oM:
dngos 'byor yid kyis rnam sprul pa'i :
zhing khams rgya mtsho'i mchod rdzas rigs :
kun bzang mchod sprin cher spel nas :
rtsa gsum zhi khro'i thugs dam bskang :
nyams chag rtog sgrib dbyings su zhi :
ye shes rgyas pa'i dngos grub stsol :
oM gu ru sarba ta thA ga ta sa pa ri wA ra ar+g+haM pad+yAM puSh+pe d+hU pe A lo ke g+han+d+he nai wid+ya shab+da pra tIts+tsha swA hA:
zhes pa tsam mam /
rgyas par spro na /
mchod rdzas zhes pa'i mal du /
mchod yon /
zhabs bsil /
me tog
/gdug spos /
mar me /
dri chab /
zhal zas /
rol mo sogs so sor sbyar ba dang /
sngags rnams kyang so sor phral la 'bul /
gsum pa ngag gi sgo nas bzlas pas bshags pa ni /
a :
bdag gi spyi bor pad zla'i steng :
dpal ldan bla ma kun tu 'chang :
rdo rje sems dpa' bde ba che :
dkar gsal rdo rje dril bu bsnams :
dar dang rin chen rgyan gyis brgyan :
rang 'od yum 'khyud mtshan dper 'bar :
zhabs gnyis rdo rje'i skyil krung bzhugs :
thugs kar zla steng hU~M gis mthar :
sngags kyi phreng bas bskor ba las :
'od 'phros rgyal ba sras bcas mchod :
'gro kun sgrib sbyangs snod dang bcud :
bde chen rdo rje'i go 'phang bkod :
tshur 'dus sngags las bdud rtsi'i rgyun :
byang chub sems kyi sprin du 'phros :
rang gi tshangs pa'i sgo nas zhugs :
lus gang nad gdon sdig sgrib dag :
dbang dang dngos grub thob par gyur :
ces pa'i dmigs pa rtse gcig tu byas la yi ge brgya pa brgya rtsa brgyad dam nyer gcig las mi nyung ba bzla /
mjug tu bshags sdom rgyas par spro na /
oM/
thugs rje chen po bcom ldan rdo rje sems //
sogs ru tra'i smre bshags brjod /
bsdu na /
mgon po bdag ni mi shes rmongs pa yis :
dam tshig las ni 'gal zhing nyams :
bla ma mgon pos skyabs mdzod cig :
gtso bo rdo rje 'dzin pa ste :
thugs rje chen po'i bdag nyid can :
'gro ba'i gtso la bdag skyabs mchi :
sku gsung thugs rtsa ba dang yan lag gi dam tshig nyams pa thams cad mthol lo bshags so //
sdig pa dang sgrib pa nyes ltung dri ma'i tshogs thams cad byang zhing dag par mdzad du gsol /
zhes spyi ltar rjes /
bla ma rdo rje sems dpas dgyes bzhin 'dzum pa dang bcas sdig ltung dag pa'i gnang ba byin nas rang la thim pas dmigs bsam brjod pa dang bral ba'i ngang thugs yid dbyer med du 'dres par gyur /
ces brjod cing bsam /
bzhi pa yid kyi sgo nas lta bas bshags pa la gnyis /
chos nyid klong bshags bya ba dang dgongs pa bskyang ba'o //
dang po ni /
grol tig dgongs pa rang grol gyi chos sde las 'byung ba ni /
gdod nas ma skyes chos kyi sku :
gnyis med ro mnyam longs spyod rdzogs :
ma 'gags rol pa sprul pa'i sku :
phyag 'tshal bla ma mkha' 'gro la :
dngos 'byor yid las byung ba yi :
phyi nang gsang ba'i mchod sprin rnams :
chos dbyings nam mkha'i klong yangs nas :
rnam 'phrul gus pa'i yid kyis mchod :
thog med dus nas da lta'i bar :
rang bzhin dang ni bcas pa yi :
sgo gsum mi dge'i las rnams kun :
rang grol rig pa'i klong du bshags :
bla ma yi dam mkha' 'gro'i tshogs :
bdag dang dbyer med ro mnyam la :
bdag tu bzung pa mthol lo bshags :
dran rtog chos nyid rang rtsal la :
ye grol bskyar gzhi med pa yin :
blta bya lta byed med pa la :
ngo blta byas pa mthol lo bshags :
sems nyid ye grol khor yug 'di :
yid byed bsgom pa'i yul las 'das :
bsgom bya sgom byed med pa la :
stong nyid sgom pa mthol lo bshags :
chos dbyings brdal ba'i yo lang la :
spang blang spyod pa a thang chad :
spyad bya spyod byed med pa la :
blang dor spyod pa mthol lo bshags :
rig pa bcing grol med pa la :
sa lam 'bad pas grol ba mtshar :
'thob bya 'thob byed med pa la :
spang thob 'bras bu mthol lo bshags :
dran pa rang grol thig le'i ngang :
khyab bdal nam mkha'i khor yug la :
dran pas bzung dang ma bzung med :
dran pa'i sgrog bcings mthol lo bshags :
thams cad chos dbyings rol pa la :
yengs dang ma yengs ga la yod :
ye nas skye med rgya yan la :
ma yengs sems 'dzin mthol lo bshags :
sems nyid nam mkha' lta bu la :
gang gis klod cing sgrim par nus :
bya rtsol spros pa'i yul las 'das :
'bad rtsol sgrim klod mthol lo bshags :
ris med stong pa nam mkha'i srang :
btsal bas rnyed par mi 'gyur te :
'bad rtsol 'du byed 'khrul pa'i lam :
rig rtsol sdug btsir mthol lo bshags :
ma yengs rnam rtog ngos bzung nas :
de nyid klod cing de nyid blta :
'di yang 'du byed 'khrul pa'i lam :
ye dag rol par mthol lo bshags :
byas pa'i chos kyis sangs mi rgya :
blo yi chos kyis rang nyid 'ching :
gang la dmigs kyang yin lugs sgrib :
dmigs med chos dbyings klong du bshags :
sa lam drod rtags re bas bcings :
nyams rtogs ro la chags pas phung :
smig rgyu'i chu yis rang nyid bslus :
byar med ye grol klong du bshags :
mi rtog gnas pa'i 'khor yug ngang :
bde gsal mi rtog ting 'dzin dang :
stong nyid blo bral ris med sogs :
myong zhen skye med klong du bshags :
don dam chos dbyings spros bral ngang :
bsam med dmigs med brjod med sogs :
go myong yid kyi gtad so rnams :
ris med bsam 'das klong du bshags :
thos bsam 'bad rtsol sgom pa dang :
mi sgom mi rtog byar med sogs :
gang ltar byas kyang bcos ma'i lam :
ma bcos chos sku'i klong du bshags :
gtong gzhig 'gugs dang ched 'dzin sgom :
sgrim klod ngo blta la sogs dang :
rtag chad bsam gzhig yid byed lam :
byar med ka dag klong du bshags :
ma byas dge la rjes yi rang :
skye med chos 'khor bskor ba dang :
skye 'chi med par rtag bzhugs nas :
ji srid nam mkha'i mthar thug bar :
mi ngal 'gro ba 'dren par shog :
gnyis pa ni /
grub chen me long rdo rje'i snying thig sogs las 'byung ba ni /
a :
'khor 'das dbyer med byang chub sems :
gzhi med rtsa bral rdzogs chen don :
brjod bral blo 'das chen po la :
nyams dang bshags pa'i mkhan po med :
ye srung thig le nyag gcig pu :
spang blang yongs grol phyal pa che :
rang shar lhun grub chos nyid sku :
de ltar rtogs na bshags pa'i rgyal :
zhes theg mchog rdzogs pa chen po'i rang bzhin lta ba'i dam tshig chen po bzhi'i nges don gyi dgongs pa bskyang zhing /
'aHaHshaHsaHmaHha :
zhes rdo rje'i sngags tshig ci rigs bzla /
lnga pa thun mong nyams chag thams cad bshags pa ni /
oM:
dus gsum bde gshegs rgyal ba 'khor dang bcas :
rdo rje dam can ma lus dgongs su gsol :
dang por byang chub mchog tu sems bskyed de :
sgrub pa'i rig 'dzin byang chub go 'phang du :
sku gsung thugs kyi rdo rje bsgrub pa'i phyir :
yi dam lha dang rdo rje slob dpon dang :
gsang ba'i dam tshig grangs su mnos pa las :
dam bcas bka' las 'da' bar mi bgyid de :
las dang skal pas dmyal bar skye bar 'gyur :
'dod chags zhe sdang gti mug nga rgyal dang :
phrag dog la sogs shor nas nongs bgyis pa :
rdo rje slob dpon ston pa sgron me la :
snying nas smad cing dam tshig nyams pa dang :
dam tshig gcig pa'i rdo rje spun rnams la :
ngan sems log par lta ba la sogs pa :
sku yi dam tshig nyams pa mthol lo bshags :
yi dam lha yi phyag rgya ma gsal zhing :
sngags kyi bsnyen pa grangs las chad pa dang :
dus drug las kyi mchod pa khyad par du :
bsnyen sgrub skong ba'i cho ga ma bgyis te :
bka' ltar ma lcogs gzhung bzhin rngo ma thogs :
gsung gi dam tshig nyams pa mthol lo bshags :
rdo rje slob dpon byams pa'i bka' drin gyis :
snyan khungs brgyud nas sems kyi dkyil du bzhag :
thugs kyi man ngag ster bas dam tshig 'dres :
gsang mtshams 'das nas 'chol bar smras la sogs :
thugs kyi dam tshig nyams pa mthol lo bshags :
chos rnams mnyam pa nyid du ma rtogs te :
yan lag dam tshig nyams pa mthol lo bshags :
le lo snyoms las gnyid kyi dbang gyur te :
bsnyen sgrub dam tshig nyams pa bshags :
lus ngag yid kyi bsrung bya 'das pa yis :
sku gsung thugs kyi dam tshig nyams pa bshags :
zhes spyi bshags kyi thun mong du dam tshig nyams chag thams cad bshags pas shin tu dag pa'i nges shes bskyed do //
gnyis pa skong gi cho ga la /
sman gtor rak+ta mar me dang :
rmad byung tshogs kyis skong ba 'o :
zhes lnga las dang po bdud rtsi sman gyis skong ba ni /
a :
tha mal rtog pa'i b+hany+dza ru :
lhar snang phyag rgya'i bdud rtsis gtams :
snang stong dbyer med dam tshig gis :
sku yi rdo rje'i thugs dam bskang :
'gro 'ong rlung gi b+hany+dza ru :
bzlas pa sngags kyi bdud rtsis gtams :
grags stong dbyer med dam tshig gis :
gsung gi rdo rje'i thugs dam bskang :
dran bsam 'khrul pa'i b+hany+dza ru :
ma 'khrul gnyug ma'i bdud rtsis gtams :
rig stong dbyer med dam tshig gis :
thugs kyi rdo rje'i thugs dam bskang :
rang snang bdud rtsi'i mchod sprin gyis :
rtsa gsum zhi khro'i thugs dam bskang :
nyams chag rtog sgrib dbyings su zhi :
ye shes rgyas pa'i dngos grub stsol :
ma hA dz+nyA na a mr-ita khA hi :
gnyis pa dmar chen rak+tas bskang ba ni /
a :
lus khams rtsa yi ka pA lar :
byed rtsol bsgral pa'i rak+tas gtams :
gsal stong chen po'i dam tshig gis :
sprul pa'i sku yi thugs dam bskang :
srog rtsol rlung gi ka pA lar :
'byung 'jug bsgral pa'i rak+tas gtams :
mi shigs nA da'i dam tshig gis :
longs spyod rdzogs sku'i thugs dam bskang :
dkar dmar thig le'i ka pA lar :
'pho chags bsgral pa'i rak+tas gtams :
bde ba chen po'i dam tshig gis :
chos kyi sku yi thugs dam bskang :
rang gsal rak+ta'i mchod sprin gyis :
rtsa gsum zhi khro'i thugs dam bskang :
nyams chag rtog sgrib dbyings su zhi :
ye shes rgyas pa'i dngos grub stsol :
ma hA dz+nyA na rak+ta khA hi :
gsum pa longs spyod gtor mas bskang ba ni /
a :
lugs 'byung thig le'i gtor gzhong du :
zag bcas dga' bzhi'i gtor tshogs bshams :
brtul zhugs rol pa'i dam tshig gis :
mkha' 'gro rgya mtsho'i thugs dam bskang :
lugs ldog thig le'i gtor gzhong du :
zag med dga' bzhi'i gtor tshogs bshams :
lhan cig skyes pa'i dam tshig gis :
yi dam rgya mtsho'i thugs dam bskang :
mi shigs thig le'i gtor gzhong du :
byar med blo 'das gtor tshogs bshams :
bla med mchog gi dam tshig gis :
bla ma rgya mtsho'i thugs dam bskang :
rang byung gtor ma'i mchod sprin gyis :
rtsa gsum zhi khro'i thugs dam bskang :
nyams chag rtog sgrib dbyings su zhi :
ye shes rgyas pa'i dngos grub stsol :
ma hA dz+nyA na ba liM ta khA hi :
bzhi pa snang gsal mar mes bskang ba ni /
a :
ka ti shel kyi kong bu ru :
stong pa'i ye shes mar me sbar :
mngon sum nyams snang dam tshig gis :
gzhi grol sprul sku'i thugs dam bskang :
brdal khyab 'od kyi kong bu ru :
gsal ba'i ye shes mar me sbar :
tshad phebs chen po'i dam tshig gis :
gzhi snang longs sku'i thugs dam bskang :
bya rtsol bral ba'i kong bu ru :
zung 'jug ye shes mar me sbar :
chos zad gdod ma'i dam tshig gis :
gzhi dbyings chos sku'i thugs dam bskang :
rang grol mar me'i mchod sprin gyis :
rtsa gsum zhi khro'i thugs dam bskang :
nyams chag rtog sgrib dbyings su zhi :
ye shes rgyas pa'i dngos grub stsol :
ma hA dz+nyA na dI paM pra tIts+tsha pU dza ho :
de ltar dbang bzhi'i dam tshig dang 'brel ba'i skong ba thun mong ma yin pa song nas /
lnga pa rmad byung tshogs kyis skong ba ni /
tshogs dang po mchod pa'i rjes bshags pa spro na /
rig 'dzin brgyud pa'i bskang bshags DA ki'i thol glu'am /
gzhan yang rtsa gsum spyi skong sogs ji ltar rigs pa bya /
tshogs la rol cing lhag ma btang /
gong gi mar me'i skong ba'i rjes 'brel lam /
skabs 'dir khyad par gyi smon lam gdab pa ni /
ho :
brdal khyab thig le chen po'i dkyil 'khor du :
rang bzhin 'od gsal rdo rje slob dpon dang :
rig rtsal lu gu rgyud kyi mched lcam rnams :
byang chub snying po'i bar du mi 'bral shog :
nges 'byung chen pos 'khor ba'i 'khrul pa mthong :
snying rje chen pos 'gro kun pha mar rtogs :
mos gus chen pos bla ma'i byin rlabs zhugs :
rnal 'byor chen po'i dam tshig mthar phyin shog :
lta ba byar med gnas lugs mngon du gyur :
sgom pa blo 'das 'od gsal lhums su zhugs :
spyod pa rang grol khyab brdal gnyug ma'i ngang :
spang thob bral ba'i 'bras bur ro gcig shog :
rig gdangs chos nyid mngon sum lhug par mthong :
rig rtsal nyams kyi snang ba gong du 'phel :
rig pa tshad phebs sku dang ye shes rdzogs :
rig stong chos zad chen po mngon gyur shog :
gal te tshe 'dir brtan pa ma thob na :
'chi 'pho'i rtog pa chos sku'i dbyings su thim :
chos nyid rang gdangs longs spyod rdzogs skur grol :
srid pa'i 'khrul snang sprul skur lhun rdzogs shog :
gzhi dbyings khyad chos drug ldan mngon gyur nas :
gzhi snang gzugs sku'i rnam rol mtha' klas kyis :
khams gsum 'gro kun gcig kyang ma lus pa :
rang bzhin gdod ma'i dbyings su sgrol bar shog :
ces gdung shugs drag pos smon lam rtse gcig tu gdab /
oM:
bkra shis gang zhig sogs shis brjod bya /
de nas gtor ma bskyang ba phyin chad phrin las gzhung ltar tshang bar byas pas grub bo //
ngo mtshar rmad byung thabs chen 'dis //
sngags kyi sgor zhugs rnal 'byor kun //
rgyud dag rang rig thog ma'i mgon //
sgrib med mngon sum mthong bar shog
/ces khyab bdag gter chen bla ma rin po che'i phyag bzhes ji bzhin par blo gros mtha' yas pa'i sdes rang gzhan la phan pa'i blos nag 'gros su bkod pa dge legs 'phel //

//
