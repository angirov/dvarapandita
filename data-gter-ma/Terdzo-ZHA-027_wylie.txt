'pho ba snyan brgyud ma'i zin bris /
rnal 'byor gyi dbang phyug sprul sku nyi zla sangs rgyas la o rgyan chen pos dag snang du bstsal ba'i zab lam 'pho ba snyan brgyud 'jag tshugs ma'i nyams len gyi rtsa tho snying por dril ba ni /
dben pa'i gnas su bde ba'i stan la lus gnad rnam snang chos bdun legs par bcas nas /
skyabs sems sngon du 'gro bas lam rim dngos la /
dang po lus stong ra phru ma phus btab pa ltar skya seng nge bar rtse gcig tu bsgoms pas /
'byongs pa'i rtags de nyid rtsol med du lam lam 'char ba dang /
lus yang zhing g.yo ba snyam byed pa'o //
gnyis pa lus kyi nang snying ga'i thad du hU~M mthing ga gsal zhing 'tsher ba zhig bsgom /
ngag tu bu ga'i grangs dang mnyam pa'i hU~M rim pa bzhin brjod pa'i rkyen gyis bshang lam /
chu lam /
lte ba /
kha /
sna bug gnyis /
mig gnyis rnams snying ga'i hU~M yig las spros pa'i hU~M yig sngon po nA da nang du bstan pa res bkag par bsgom mo //
'byongs rtags /
dmigs pa rtsol med gsal ba dang /
lus mi bde ba snyam byed pa'o //
gsum pa rang lus stong ra'i dbus su rtsa dbu ma dmar gsal srab pa rag dung gi dbyibs can /
rtsa ba phra ba mda' smyug tsam pa lte 'og sor bzhir sleb cing yar sna gdengs ka che ba tshangs bug gi thad du rgya mthongs kha bye ba lta bu'i dbu ma'i g.yas su ro ma dmar mo dang /
g.yon du rkyang ma dkar mo sbom phra gro sog tsam pa mar sna dbu ma'i nang du sor re tsam gyen du chud pa /
yar sna rna ba'i thad kyi dbus su dbu mar reg la ma 'byar ba'i tshul du song /
de nas mdun du bug pa sna bug gnyis su bug pa ha re blta ba /
dbu ma'i mar sna ro rkyang gi bu ga'i steng du rang gi rnam shes thig le dkar po gsal zhing 'tsher ba /
yang zhing g.yo ba yungs 'bru nas /
sran chen gyi bar tsam blo la 'char ba bde ba zhig bsgom /
dbu ma'i yar sna tshangs bug gi thad du haM dkar po mgo thur du blta ba /
de'i steng gi nam mkhar /
'ja' 'od sna lnga'i gur khyim zer mdangs 'khyugs pa'i dbus su ngo bo drin chen rtsa ba'i bla ma la rnam pa o rgyan thod phreng rtsal mthing gsal longs sku'i chas can rdor dril 'dzin pa yum dang bcas pa'i rnam par gsal zhing mos pa dung nge rtse gcig tu bsgom /
des rlung sems 'dus shing 'byongs pa'i rtags dmigs pa'i gsal snang lam me ba rtsol med du 'char ba snyam byed pa'i bar bsgom mo //
bzhi pa sbyang ba dngos dang gegs sel las /
dang po ni /
rlung gnad gyen du gcun pas rnam shes kyi ngo bo thig le de nyid yang zhing g.yo ba 'phur la khad lta bur bsam la /
mig yid rlung gsum gyen du dril nas ngag tu hi hika ces pa je myur je drag tu btang ba mdun gyi ro rkyang gi mar sna'i steng nas thig le lte bar spar ba der cung zad 'dar zhing 'phar ba'i tshul du cung ngal bso /
yang /
sngar bzhin hi hika je myur je drag tu btang ba bdun gyis snying gar spar nas sngar bzhin ngal bso /
yang /
de las kyang drag cing myur ba bdun gyis smin mtshams su spar la ngal bso /
de las kyang shin tu drag cing myur ba bdun dang phaT gcig hika gcig gam gnyis sam gsum sogs rig pa'i rtsal shugs dang sbyar nas spar bas /
rnam shes thig le de nyid gyen du 'phar ba tshangs bug gi haM dang ro gcig tu 'dres nas skar mda' ltar skya yer gyis song nas spyi bo'i bla ma'i thugs kar bskyal /
bla ma'i thugs dang rang rig gnyis med spros pa dang bral ba'i ngang la mnyam par ci gnas su bzhag
/slar yang ngag tu ka zhes brjod pa'i rkyen gyis rnam shes kyi thig le thur du babs nas /
dbu ma'i mar sner skyel /
tshangs bug haM gis dgag go
/thun gcig gi tshe na yang sngar bzhin gyen du spar ba dang thur du 'beb pa bskyar zhing bskor nas bya zhing /
thun 'jog pa na rnam shes ka yig gis phab pa'i mthar /
spyi bo'i bla ma 'od du zhu nas rnam shes thig le la bstim /
tshangs bug haM gis sngar bzhin brtan par bkag nas bsngo smon bya'o //
yang na /
thun bskyar nas 'dzin pa na skyabs sems stong ra sogs nas 'dzin la rnam shes sngar ltar bya zhing /
de ltar 'bad pas rtse gcig tu sbyangs pas 'byongs pa'i rtags su ro stod dang mgo bo na zhing spyi bo skrangs pa dang /
rlung gyen du tseg cing nang du gnon dka' ba dang /
shes pa gnad du mi pheb par yed yed pa sogs byung na 'jag ma 'dzugs pa sogs kyis tshad la 'beb par bya'o //
gnyis pa gegs sel ba ni /
re zhig bsgom 'jog pa na /
spyi bo'i bla ma rnam shes thig le la bstims nas /
tshangs bug haM gis bkag pa'i rjes su steng rlung mnan cing /
dmigs pa rkang pa gnyis mnyam par gshibs te langs pa'i mthil du gser gyi ri rab lci zhing 'thas pa res thur du 'then par bsam mo //
des ma sel na dmigs pa de dang ldan pas gom pas bcag cing rkang mthil la shes pa dril bas sel lo //
gal te sbyang dus dran med du brgyal ba lta bu byung na rkang mthil brdung ba dang drod bdugs kyis gso ba sogs kyis bsal bar bya'o //
mthar las su sbyar ba la rang don dang gzhan don gnyis las /
dang po ni /
phyi nang gsang ba'i 'chi ltas rnams rdzogs par shar zhing /
de las bslu ba'i thabs gsungs pa rnams kyis kyang bzlog tu med pa'i mtshan ma shar ba na /
sngar bshad pa'i dmigs pa gzhan rnams dkyus bzhin las phyir 'beb pa'i dmigs pa dor te rnam shes bla ma'i thugs kar spar nas bla ma'i thugs rnam par mi rtog pa'i ye shes rang rig dbyer med par bsres nas /
de nyid nam mkha' la 'ja' yal ba ltar dmigs med spros pa dang bral ba'i de kho na nyid la mnyam bzhag rtse gcig pa bya zhing /
de ltar mi nus na bla ma'i thugs dang rang sems dbyer med pa'o snyam pa'i dran 'dzin ma yengs pa rgyun chags su byas pa /
rkyen gzhan gyis 'phrog par mi nus pa tsam 'byongs par byas nas 'chi ba'i 'od gsal gyis snga phyir goms stobs dang sbyar nas 'pho bar bya'o //
gnyis pa gzhan la 'debs na /
de nyid kyi dran pa gsal 'debs pa sngon du 'gro bas /
dmigs yul la bzod du med pa'i snying rje chen pos drangs pa'i sems rtse gcig tu gtad nas ji ltar bsgom pa de ltar dmigs yul gyi rnam par gsal la bsgom zhing /
rang nyid mos pa'i bla ma de gshin pos de nyid mi mos na de nyid bsgom du mi rung bas kho rang gang la mos pa'i bla ma de thod phreng rtsal gyi rnam par bsgom zhing /
'pho ba spar nas bla ma'i thugs dang dbyer med pa spros pa dang bral ba'i ngang la mnyam par 'jog cing mthar bsngo smon gyi rgyas 'debs nan tan du bya ba rnams so //
'di'i brgyud pa ni /
kun bzang /
rdo rje 'chang /
rdo rje sems dpa'/
dga' rab rdo rje /
shrI siM ha /
o rgyan chen po /
nyi zla sangs rgyas /
bsod nams 'od zer /
bsod nams dpal /
bsod nams chos skyong /
sna tshogs rang grol /
thugs sras kun dga' grags pa /
grub chen kun bzang rdo rje /
mdo sngags bstan 'dzin /
phrin las lhun grub /
de yan chad snyan brgyud du bzhugs pa las dam pa des bdag la dgyes pa chen pos gnang zhing nyams su blangs pa las yid ches nges pa cung zad thob pa'i don ji lta ba bzhin reg zig tu spel ba'o ///
/smin gling gter chen 'gyur med rdo rje'i gsung ngo //
