\u0f01\u0f83:
bla sgrub rtsa ba tshig rkang bdun :
'don thabs pad+ma drwa ba bzhugs :
:
rtsa gsum yongs rdzogs lha la 'dud :
rang byung rdo rje'i tshig bdun po :
bla sgrub kun gyi rtsa ba ste :
'di nyid kho nas mchog thun gyi :
dngos grub sgrub pa'i rnal 'byor pa :
dad mos dam tshig ldan pa pos :
rtsa ba'i rnal 'byor thod phreng rtsal :
yang na yi dam gang 'dod bskyed :
gnas gsum 'bru gsum 'od zer gyis :
so so'i zhing nas spyan drangs thim :
dngos grub thogs med 'grub par mos :
thog mar bla ma sku gsum la :
brten nas ye shes gsum skyed pa'i :
tshig sngags kha bsgyur 'di ltar ro :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
kun tu 'chang gi rnam par byon :
gzhi snang 'khrul pa dbyings su sol :
ka dag gzhi thog phebs pa dang :
chos sku'i dgongs pa mngon gyur mdzod :
oM AHhU~M ma hA gu ru badzra d+hA ra hU~M:
de ltar tshig bdun 'gres sbyar te :
tshe dpag med pa'i rnam par byon :
'chi bdag bdud bzhi dbyings su sol :
lhun grub rig rtsal rgyas pa dang :
longs sku'i bkod pa brnyes par mdzod :
oM AHhU~M hrI:
oM a mA ra Ni dzI ban+ti ye swA hAH
mtsho skyes rdo rje'i rnam par byon :
gnyis snang bag chags dbyings su sol :
'chi med 'ja' lus thob pa dang :
sprul sku'i 'gro don mthar phyin mdzod :
oM AHhU~M badzra gu ru pad+ma sid+d+hi hU~M:
bla ma sku bzhi la bsten nas :
dbang bzhi'i byin rlabs 'beb pa ni :
tshig bdun sham bu 'di ltar bsgyur :
thod phreng rtsal gyi rnam par byon :
lus la bum pa'i dbang mchog skur :
rtsa yi sgrib dag lha ru smin :
snang stong sprul skur 'grub par mdzod :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
thugs rje chen po'i rnam par byon :
ngag la gsang ba'i dbang mchog skur :
rlung gi sgrib dag sngags su smin :
grags stong longs skur 'grub par mdzod :
oM AHhU~M hrIHoM ma Ni pad+me hU~M:
'od dpag med kyi rnam par byon :
yid la thugs kyi dbang mchog skur :
thig le'i sgrib dag ye shes smin :
rig stong chos skur 'grub par mdzod :
oM a mi d+he ba hrI:
pad+ma badzra'i rnam par byon :
dbyer med rig rtsal dbang mchog skur :
bag chags sgrib dag bde chen smin :
ngo bo nyid skur 'grub par mdzod :
oM pad+ma badzra hU~M:
thod phreng sde lnga la bsten nas :
dug lnga phung lnga sbyang ba ni :
rdo rje'i tshig rkang bdun gyi mthar :
bud+d+ha thod phreng rnam par byon :
gti mug chos kyi dbyings su sbyongs :
gzugs kyi phung po gnas sgyur la :
'gyur med sku ru byin gyis rlobs :
oM gu ru bud+d+ha thod phreng rtsal bai ro tsa na sarba sid+d+hi hU~M:
pad+ma thod phreng rnam par byon :
'dod chags sor rtog ngang du sbyongs :
'du shes phung po gnas sgyur la :
'gag med gsung du byin gyis rlobs :
AHgu ru pad+ma thod phreng rtsal a mi ta b+hA sarba sid+d+hi hU~M:
badzra thod phreng rnam par byon :
zhe sdang me long lta bur sbyongs :
rnam shes phung po gnas sgyur la :
'khrul med thugs su byin gyis rlobs :
hU~M gu ru badzra thod phreng rtsal badzra ak+Sho b+h+ya sarba sid+d+hi hU~M:
rat+na thod phreng rnam par byon :
nga rgyal mnyam pa nyid du sbyongs :
tshor ba'i phung po gnas sgyur la :
yon tan rtsol med byin gyis rlobs :
swA gu ru rat+na thod phreng rtsal rat+na saM b+ha ba sarba sid+d+hi hU~M:
karma thod phreng rnam par byon :
phrag dog bya grub chen por sbyongs :
'du byed phung po gnas sgyur la :
phrin las thogs med byin gyis rlobs :
hA gu ru karma thod phreng rtsal a mo g+ha sid+d+hi sarba sid+d+hi hU~M:
rigs drug gu ru la bsten nas :
'gro drug skye sgo bcad pa ni :
tshig bdun gsham du sngags tshig bsgyur :
srid thub 'dzin gyi rnam par byon :
nga rgyal rgyu 'bras rtsad nas chod :
'pho ltung lha yi gnas stongs nas :
dpal ldan zhing du byin gyis rlobs :
oM rat+na gu ru de ba ts+tshin+da ts+tshin+da hU~M phaT:
rnam rgyal gu ru'i rnam par byon :
phrag dog rgyu 'bras rtsad nas chod :
lha min 'thab rtsod gnas stongs nas :
las rab rdzogs par byin gyis rlobs :
oM karma gu ru a su rA traT traT hU~M phaT:
pad+ma gu ru'i rnam par byon :
'dod chags rgyu 'bras rtsad nas chod :
brel phongs mi yi gnas stongs nas :
pad+mo bkod par byin gyis rlobs :
oM ma hA gu ru nr-i br-i ta br-i ta hU~M phaT:
seng ge rab brtan rnam par byon :
gti mug rgyu 'bras rtsad nas chod :
glen lkugs dud 'gro'i gnas stongs nas :
stug po bkod du byin gyis rlobs :
oM bud+d+ha gu ru tir+Ya ka ma tha ma tha hU~M phaT:
rnam snang gu ru'i rnam par byon :
ser sna'i rgyu 'bras rtsad nas chod :
bkres skom yi dwags gnas stongs nas :
bde ba can du byin gyis rlobs :
oM pad+ma gu ru pre ta ka pa tsa pa tsa hU~M phaT:
rnam gnon gu ru'i rnam par byon :
zhe sdang rgyu 'bras rtsad nas chod :
tsha grang dmyal ba'i gnas stongs nas :
mngon dga'i zhing du byin gyis rlobs :
oM badzra gu ru na ra ka da ha da ha hU~M phaT:
rabs bdun gu ru la bsten nas :
dkor bdun don dam rtsal rdzogs phyir :
sham bu 'di ltar gdags par bya :
bde skyong rdo rje'i rnam par byon :
yongs 'dzin phyi yi dbang bskur stsol :
mtshan dpe'i sku yi rang rtsal rdzogs :
rdo rje rtag par byin gyis rlobs :
oM AHhU~M badzra gu ru pad+ma kA ya sid+d+hi hU~M:
zag med 'od gsal rnam par byon :
gsang gsum nang gi dbang bskur stsol :
tshangs dbyangs gsung gi rang rtsal rdzogs :
gar gyi dbang por byin gyis rlobs :
oM AHhU~M badzra gu ru pad+ma wA ka sid+d+hi hU~M:
'dul skyong chen po'i rnam par byon :
glegs bam sgrub pa'i dbang bskur stsol :
'od gsal thugs kyi rang rtsal rdzogs :
rdo rje sems dpar byin gyis rlobs :
oM AHhU~M badzra gu ru pad+ma tsit+ta sid+d+hi hU~M:
ting 'dzin 'chang ba'i rnam par byon :
byang sems gsang ba'i dbang bskur stsol :
'dod 'byung yon tan rang rtsal rdzogs :
rdo rje nyi mar byin gyis rlobs :
oM AHhU~M badzra gu ru pad+ma gu Na sid+d+hi hU~M:
yon tan blo ldan rnam par byon :
shes rab phyag rgya'i dbang bskur stsol :
'gro 'dul phrin las rang rtsal rdzogs :
rta mchog rgyal por byin gyis rlobs :
oM AHhU~M badzra gu ru pad+ma karma sid+d+hi hU~M:
thabs shes dbyings sbyor rnam par byon :
ka dag rig rtsal dbang bskur stsol :
dbyings kyi don dam rang rtsal rdzogs :
he ru ka dpal byin gyis rlobs :
oM AHhU~M badzra gu ru pad+ma d+hA tu sid+d+hi hU~M:
slob dpon pad+ma'i rnam par byon :
lhun grub 'od gsal dbang bskur stsol :
ye shes don dam rang rtsal rdzogs :
'od mi 'gyur bar byin gyis rlobs :
oM AHhU~M badzra gu ru pad+ma dz+nyA na sid+d+hi hU~M:
mtshan brgyad gtso dgu la bsten nas :
theg pa rim dgu'i lam bgrod phyir :
tshig sngags kha bsgyur 'di ltar sbyor :
shAkya seng ge'i rnam par byon :
tshangs spyod rnam dag dbang mchog skur :
bden bzhi'i don rtogs nyan thos kyi :
bslab gsum yongs rdzogs dngos grub stsol :
oM AHbadzra gu ru shAkya siM ha sarba sid+d+hi hU~M:
blo ldan mchog sred rnam par byon :
rang byung khrims rdzogs dbang mchog skur :
rten 'brel don gnas rang rgyal gyi :
lta sgom rtogs pa'i dngos grub stsol :
oM AHbadzra gu ru pra dz+nyA dz+nyA na sarba sid+d+hi hU~M:
pad+ma rgyal po'i rnam par byon :
byang chub spyod pa'i dbang mchog skur :
tshul khrims gsum ldan byang sems kyi :
sa lam mthar phyin dngos grub stsol :
oM AHbadzra gu ru pad+ma rA dza sarba sid+d+hi hU~M:
pad+ma saM b+ha'i rnam par byon :
spang rtogs rdzogs pa'i dbang mchog skur :
spyod pa gtso ston kri ya pa'i :
rnal 'byor mchog thob dngos grub stsol :
oM AHbadzra gu ru pad+ma saM b+ha ba sarba sid+d+hi hU~M:
nyi ma 'od zer rnam par byon :
sgrib sel nus thob dbang mchog skur :
lta spyod gnyis ldan u b+ha ya'i :
ting 'dzin rtsal rdzogs dngos grub stsol :
oM AHbadzra gu ru sUr+Ya rasmi sarba sid+d+hi hU~M:
seng ge sgra sgrog rnam par byon :
phyi nang gsang ba'i dbang mchog skur :
phyag rgya bzhi ldan yo ga pa'i :
bsnyen sgrub mthar phyin dngos grub stsol :
oM AHbadzra gu ru siM ha gaN+De sarba sid+d+hi hU~M:
rdo rje gro lod rnam par byon :
sgo gsum smin byed dbang bzhi skur :
ma hA dkyil 'khor gsum ldan gyi :
rim gnyis grub pa'i dngos grub stsol :
oM AHbadzra gu ru badzra gro bo lod sarba sid+d+hi hU~M:
pad+ma 'byung gnas rnam par byon :
phyi nang sgrub gsang dbang bzhi skur :
a nu dbyings ye gnyis med ngang :
lam 'bras 'byongs pa'i dngos grub stsol :
oM AHbadzra gu ru pad+mA ka ra sarba sid+d+hi hU~M:
yid bzhin nor bu'i rnam par byon :
dgongs pa don gyi dbang bzhi skur :
a ti chos can chos nyid dbyings :
zad sar 'khyol ba'i dngos grub stsol :
oM AHbadzra gu ru ts+tshin+da ma Ni sarba sid+d+hi hU~M:
'di kun shin tu zab pa'i phul :
ye shes gcig sbyor ting 'dzin te :
spros la dga' ba'i rnal 'byor pas :
gu ru so so'i mngon rtogs bsgom :
phrin las rim pa'i sgrom du gzhug :
'phro 'du'i dmigs pa gsal ba'i ngang :
tshig bdun dang ni bzlas par 'bad :
byin rlabs rtags mtshan dngos su 'ong :
yid gnyis the tshom med par gces :
sa ma ya :
gzhan yang 'phrul mtshan bzhi bcu dang :
sngags kyi ston pa bcu phrag lnga :
mtshan brgya rtsa brgyad la sogs pa :
re re bzhin du kha bsgyur na :
'dod don ma lus sgrub pa la :
yid bzhin nor bu'i rgyal po bzhin :
mdor bsdus mtshan mchog spyi bsdoms dang :
nyer mkho'i sham bu 'di ltar spel :
hU~M:
o rgyan yul gyi nas /
gshegs su gsol :
'phrul mtshan bzhi bcu'i rnam par byon :
smin grol mthar phyin dbang mchog skur :
gzung 'dzin 'khrul rtog dbyings su sol :
las dang ye shes dngos grub stsol :
oM AHhU~M ma hA gu ru sarba sid+d+hi hU~M:
ston pa lnga bcu'i rnam par byon :
ye shes gcig sbyor dbang mchog skur :
sgrib gnyis bag chags dbyings su sol :
sku lnga lhun grub dngos grub stsol :
oM AHhU~M badzra gu ru pad+ma sid+d+hi hU~M:
mtshan brgya rtsa brgyad rnam par byon :
lha sngags rig pa'i dbang mchog skur :
phyi nang gsang ba'i bar chad sol :
don gnyis mthar phyin dngos grub stsol :
oM AHhU~M badzra gu ru pad+ma thod phreng rtsal dz+nyA na DA ki nI badzra sa ma ya dzaHsid+d+hi pha la hU~M A:
tshe dbang rig 'dzin rnam par byon :
'chi med tshe yi dbang mchog skur :
tshe bdud bar chad zhi bar mdzod :
skye 'chi med pa'i dngos grub stsol :
oM AHhU~M badzra gu ru pad+ma sid+d+hi A yu She hU~M b+h+rU~M nr-i dza :
gu ru che mchog rnam par byon :
mthu rtsal stobs kyi dbang mchog skur :
dmag dpung zlog cing 'thab rtsod zhi :
rgyal khams bde ba'i dngos grub stsol :
oM badzra gu ru ma hA shrI he ru ka hU~M phaT:
gu ru sman bla'i rnam par byon :
bdud rtsi 'od zer dbang mchog skur :
dug gsum nad gdon rtsad nas choms :
bde skyid dpal gyi dngos grub stsol :
oM gu ru bai DUr+Ya b+hai Sha dz+ye b+hai Sha dz+ye ma hA b+hai Sha dz+ye rA dza sa mung+ga te swA hA:
gu ru nor lha'i rnam par byon :
rat+na gter gyi dbang mchog skur :
dbul phongs bkres skom sdug bsngal sol :
dpal 'byor rgyas pa'i dngos grub stsol :
oM badzra gu ru pad+ma dzam+b+ha la dza len+d+ra ye d+ha na me d+hi hrIHswA hA:
'byung bzhi dbang sgyur rnam par byon :
gzhom med nam mkha'i dbang mchog skur :
sa chu me rlung 'jigs pa zhi :
rang dbang sgyur ba'i dngos grub stsol :
oM badzra gu ru yaM raM baM laM sarba b+ha ya shAn+tiM ku ru swA hA:
zil gnon drag po'i rnam par byon :
byin rlabs rtsal gyi dbang mchog skur :
gnas zhal gter sgo 'byed pa dang :
lung bstan thob pa'i dngos grub stsol :
hU~M a ka ma :
ha a ra ya :
a ya ma du ru tsa sha na trig nan sbur thuM dzaHdza :
d+ha lo sha pu wa ma a nr-i tri sid+d+hi pha la dzaHdza :
rdo rje drag rtsal rnam par byon :
rig rtsal thogs med dbang mchog skur :
snang grags lha dang sngags su rdzogs :
chos nyid gding thob dngos grub stsol :
hU~M hU~M hU~M hU~M hU~M hU~M hU~M:
dmar nag me phreng rnam par byon :
gdug pa 'dul ba'i dbang mchog skur :
khams gsum zil gyis gnon pa dang :
srid gsum dbang sdud dngos grub stsol :
oM AHhU~M hrIHartsig nirtsig na mo b+ha ga ba te hU~M hU~M AHhU~M hU~M phaT:
badzra hU~M:
yak+sha hU~M:
rak+sha hU~M:
a ya ma du ru tsa sha na sa ma ya hU~M phaT:
rdo rje chos kyi rnam par byon :
gsang chen lung gi dbang mchog skur :
rgyud lung man ngag mdzod brnyes shing :
gsang ba 'dzin pa'i dngos grub stsol :
oM gu ru badzra d+harma gu h+ya sarba sid+d+hi hU~M:
bde ba chen po'i rnam par byon :
lhan skyes dga' bzhi'i dbang mchog skur :
rdo rje'i gsang lam bgrod pa dang :
bde chen 'gyur med dngos grub stsol :
oM gu ru ma hA su kha sarba sid+d+hi hU~M:
'od mi 'gyur ba'i rnam par byon :
ye shes rig pa'i dbang mchog skur :
tha snyad blo las 'das pa'i ngang :
rtogs grol dus mnyam dngos grub stsol :
oM gu ru sa man+ta b+ha dra sarba sid+d+hi hU~M:
de ltar mtshan dang rnam pa'i tshul :
tha dad bsgyur bas gang 'dod don :
bde blag nyid du byed pa ste :
dper na nor bu gcig nyid la :
gsol ba gang btab 'grub dang mtshungs :
mchog dang thun mong dngos grub kun :
'di nyid kho nas 'grub par nges :
brgyud gsum rig 'dzin bla ma'i tshogs :
so so'i byin rlabs bskul 'dod na :
gtso bo rdo rje slob dpon gyi :
ye shes klong du ro gcig phyir :
ngo bo gu ru pad+ma 'byung :
rnam pa de dang der gsal nas :
kun la tshig bdun sham bu bsgyur :
rang rang skul 'dzab gzhung bzhin sbyar :
dgongs brgyud bla ma'i byin rlabs thob :
brda brgyud rig pa'i rtsal chen 'byongs :
snyan brgyud bka' lung man ngag dbang :
phrin las gang brtsam lhun grub 'gyur :
sa ma ya :
bdag nyid pad+ma kun tu 'chang :
gdod ma'i dbyings su snyoms zhugs tshe :
chos nyid rang rtsal rdo rje'i sgra :
tshig bdun rang byung dbyangs kyis bskul :
longs sku gzi brjid dpag med bzhengs :
mkha' khyab nges pa lnga ldan gyi :
zhing dang sku yi bkod pa bstan :
de tshe dbyings kyi yum lnga yis :
'gro don tshig bdun glu yis bskul :
bde chen zhing du 'o ma'i mtshor :
pad sdong rtse la skur bzhengs pa :
thod phreng sde lnga zhes su grags :
rnam thar mdzad pa bsam las 'das :
slar yang ye shes mkha' 'gro ma :
bye ba phrag brgyas mgrin gcig tu :
dzaM gling shAkya'i gdul zhing du :
gsang sngags bstan pa spel ba'i ched :
tshig bdun dbyangs kyis spyan drangs pas :
sngags kyi 'byung gnas o rgyan yul :
d+ha na ko sha'i mtsho gling du :
ngo mtshar pad+ma'i sdong po'i rtser :
bde can zhing nas sprul skur byon :
mtsho skyes rdo rje zhes su grags :
bsam mi khyab pa'i cho 'phrul bstan :
ya mtshan bkod pa tshad las 'das :
mtsho gling dpa' bo mkha' 'gro mar :
gsang chen gsang ba'i yang snying ni :
pad+ma sgyu 'phrul drwa ba yi :
rgyud lung man ngag bye phrag brgya :
gdul bya'i bsam pa tha dad pa :
byung dang 'byung 'gyur don phyir gsungs :
kun kyang rtsa gsum gcig 'dus dngos :
bdag nyid gu ru sgrub pa'i thabs :
de kun rtsa ba tshig bdun pa :
gzhi yi rnam shes tshogs bdun po :
lam dus byang chub yan lag bdun :
don dam dkor bdun 'bras bur rdzogs :
de ltar rdo rje'i sgra dbyangs 'dis :
bskul ba tsam gyis pad+ma bdag :
dbang med byon nas byin gyis rlob :
ye shes chen po'i dbang skur bstsal :
rtsa gsum lha tshogs sprin bzhin 'du :
dngos grub rnam gnyis thogs med ster :
dngos nyams rmi lam nga dang mjal :
'ja' 'od 'khyil zhing dri bzang 'thul :
brda dbyangs cang te'u'i sgra skad thos :
lus ngag yid la byin chen phebs :
rig rtsal thod rgal rtogs pa skye :
sde brgyad dregs par bka' btsan zhing :
'brel tshad don ldan byin nus thob :
myur du rig 'dzin sar gshegs nas :
pad+ma bdag dang dbyer med 'gyur :
sa ma ya :
bdag nyid rtsa ba gsum gyi dngos :
mtsho las skyes pa'i rdo rje'i sku :
sgyu 'phrul drwa ba'i tshul 'chang bas :
mos pa dang mtshungs gsol btab na :
de dang mthun pa'i dngos grub ster :
de phyir da lta'i rje 'bangs dang :
phyi rabs gdul bya'i don ched du :
thugs kyi bcud phyungs brtse bas gdams :
ma spel zab mo'i gter du sbos :
snyigs dus kho bo'i gdul bya 'byung :
de tshe bai ro'i smon lam mthus :
'od gsal brda yi ri mor shar :
blo ldan zhig gis 'dul thabs ston :
'gro phan mtha' ru rgyas par 'gyur :
sa ma ya :
rgya rgya rgya :
:
