grub thob chen po'i thugs tig las :
man ngag rdo rje'i tshig rkang bzhugs so :
thub dbang rdor 'chang kun tu bzang :
ye shes mkha' 'gro bla ma la :
btud nas lta sgom spyod 'bras kyi :
snyan brgyud man ngag snying po sbyin :
sa ma ya :
dad ldan byang chub thob 'dod rnams :
bla ma dam pa tshul bzhin bsten :
smin cing dam tshig rnam dag pas :
sngon dngos rjes kyis nyams su blang :
sa ma ya :
dang por dben pa'i gnas su song :
phyi nang bya ba thams cad btang :
lus ngag yid gsum rnal du dbab :
rtse gcig gsol gdab don la 'jug :
blo sna chos la btsan thabs bskul :
mngon mtho nges legs lam gzhug phyir :
las 'bras blang dor nges 'byung bskyed :
'di ni thun mong sngon 'gro yin :
skyabs gsol byang chub sems gnyis gzung :
sdig ltung sbyang zhing tshogs gnyis spel :
mos gus rnal 'byor snying por bya :
'di ni thun min sngon 'gro yin :
lus rtsa rlung gi stong ra bsgom :
phyi nang 'khor 'das ru shan dbye :
sgo gsum shin sbyangs bying rgod bsal :
'di ni khyad par sngon 'gro yin :
gnas lugs stong pa nyid du blta :
snang lugs mtshan med rten 'brel tshul :
zung 'jug smon pa med par shes :
lta ba dbu ma chen po yin :
rang babs gsum gyi ngang du glod :
skyon bzhi rang grol nyams myong bskyang :
sku bzhi rang shar gdengs rnyed pa :
sgom pa phyag rgya chen po yin :
snang sems rig stong sgyu mar bcad :
bskyed bzlas rlung dang thig ler sbyang :
brda bzhir la bzla brtul zhugs brtsam :
spyod pa ro snyoms chen po yin :
gtum mo'i drod bde sgyu mar shar :
'od gsal nyams myong rmi lam sbyangs :
'chi kha bar dor ma bsgom grol :
bogs 'don thabs lam chen po yin :
sgo yul rlung rig gnad gcun pas :
snang ba rnam bzhi'i ye shes 'phel :
rtags tshad mngon gyur spang thob bral :
'bras bu rdzogs pa chen po yin :
thun mthar bsngo smon rgya yis gdab :
thun mtshams dngos gzhi'i nyams myong spel :
nyams len mthar dbyung don gnyis bsgrub :
man ngag rjes kyi rim pa yin :
sa ma ya :
'di ni gser gyi bris nas su :
klog dang mgul du 'chang bas kyang :
skye ba bdun nas grol 'gyur na :
tshul bzhin nyams blangs smos ci dgos :
bka' babs lnga ldan snying po'i bcud :
sprul pa'i bu la gtad do rgya :
mdo rgyud man ngag zab mo'i mthil :
skal ldan tshe gcig grol byed lam :
las 'phro can la gdams pa 'dis :
'gro kun sku gsum mchog thob shog :
sa ma ya :
rgya rgya rgya :
brda thim :
