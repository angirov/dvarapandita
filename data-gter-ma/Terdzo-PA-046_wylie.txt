@#//
bla ma rgyal ba 'dus pa dang thugs kyi nor bu thun mong gi drag sgrub me'i 'khor lo'i dbang bskur gyi yi ge dpa' bo gcig grub ces bya ba bzhugs so //
na mo gu ru d+he ba d+hA ki nI yai /
bla ma dpal chen gtum drag can //
byin rlabs gzi 'bar de la 'dud //
dbang chog 'bri la thugs rje ches //
rjes dgongs ye shes byin chen phob //
gter kha gnyis 'dus bla ma drag po me'i 'khor lo'i dbang bskur bsgrub pa la /
stegs bu'i steng dkyil 'khor sgo rdzogs ras bris yod na bkram /
med na maN+Dal bdud rtsi lngas byugs pa la me tog gi tshom bu gtso 'khor lnga /
de rgyab bzhi rim gnyis bkod pa'i khar 'phrul stegs la /
zangs bum bcud ldan mgul chings dmar pos spras pa'i khar ban+d+ha mtshan ldan bdud rtsis bkang ba bzhag la me long dri med kyis bkab /
mdun du drag po rigs lnga'i tsakli /
shar du rdo rje /
lhor bdud rtsi /
nub tu dril bu /
byang du phur pa /
mdun rgyab gang bder sman raka gtor gsum /
chu gnyis nyer spyod skor bsham /
las bum dang /
phrin las la mkho ba'i tshogs gtor rnams 'du bya'o //
dbang don sgrub cing mchod pa ni las byang mthar chags su btang /
bdag bskyed go cha'i lha kho na dang /
mdun bskyed kyi dkyil 'khor dang bcas par gsal btab nas /
spyan 'dren mchod bstod bar bya /
bdag mdun bum gsum la dmigs pa'i 'phro 'du so sor gsal btab nas bsnyen sgrub kyi bzlas pa ci 'grub mthar mchod bstod bya /
las bum nang du pad nyi'i steng //
me dbal smug nag tho ba dang //
me zhags 'dzin cing dur khrod chas //
thugs kar k+sha la sngags kyis bskor //
bzlas pas bdud rtsi'i rgyun bab gyur //
oM badzra yak+sha kro d+ha hU~M phaT/
ces bzla /
de nas bka' gter srung ma'i gtor 'bul /
tshogs byin rlabs nas bsgral bstab kyi bar du byas la rig pa'i me tog dor /
dbang bskur ba ni /
slob ma rnams la khrus bya /
bgegs gtor btang zhing bka' bsgo mtshams gcod las byang ltar byas la srung 'khor bsgom /
maN+Dal bkye bsdu sems bskyed gsal gdab /
chos bshad ci rigs las khyad par /
de'ang mchog thun dngos grub byin rlabs ma lus pa 'byung ba'i gter /
snyigs dus kyi dam sri sde brgyad ma rungs pa rnams 'dul ba'i gnyen por khyad par du bsngags pa gu ru pad+ma drag por sgrub pa'i chos skor la rigs mi 'dra ba du ma zhig yod pa las /
da lam gyi chos bka' 'di nyid sprul pa'i gter chen zhig po gling pas khyung tshang brag nas tshe sgrub rgyal ba 'dus pa dang lhan cig spyan drangs pa'i gtum drag me 'khor dang /
chos rje gling pas spu ri bya rgod gshong nas spyan drangs pa'i rtsa gsum thugs kyi nor bu'i chos skor gyi sde tshan gtum drag me 'khor gnyis /
gnas dang gter ston mi 'dra ba las chos skor gyi ngo bo gcig tu gyur pa las /
gang rung gcig gi dbang thob pas gnyis ka'i dbang thob par 'gyur zhing drag sgrub kyi dbang rnams kyi nang nas 'di nyid byin rlabs kyi tshan kha lhag par du che ba yin /
'di lta bu'i dbang zab mo sgrub par bgyi ba la sogs kyis mtshams sbyar nas maN+Dal 'bul du gzhug
/A khaM bI ra hU~M gis gdong g.yogs /
oM AHhU~M gis me tog sbyin /
bla ma gtum drag me'i 'khor lo can dngos su gsal ba la gus pa'i yid kyis thal mo me tog dang ldan pas gsol ba 'debs pa 'di'i rjes zlos mdzod /
hU~M:
dus gsum sangs rgyas 'dus pa'i sku :
bla ma rdo rje 'dzin pa yis :
bdag ni 'khor ba'i sdug bsngal las :
bsgral phyir byin gyis brlab tu gsol :
lan gsum /
bla ma dang gnyis su med pa'i gu ru drag po rtsal gyi dkyil 'khor pa rnams kyi spyan sngar bdag gzhan mkha' khyab kyi sems can thams cad deng nas byang chub ma thob bar du skyabs su mchi'o snyam pas 'di'i rjes zlos /
na mo :
brgyud pa'i rtsa ba sogs las byang ltar lan gsum /
gdon bgegs log 'dren gyis thog drangs mar gyur sems can thams cad dbang drag pad+ma'i go 'phang la 'god par smon pa dang /
de'i ched du smin byed kyi dbang zhus la grol byed rim pa gnyis la 'jug par sems bskyed pa 'di'i rjes zlos /
sems bskyed 'gro ba sogs gsum /
rgyun bshags yan lag brgyad pa'i sgo nas gsag sbyong tshul bzhin bya ba'i blos 'di'i rjes zlos /
rdo rje slob dpon sangs rgyas dpal sogs /
dbang gi gzhi dgod cing ye shes pa dbab pa'i slad du gsol ba 'debs pa 'di'i rjes zlos /
bla ma rdo rje 'dzin pa yis :
bdag cag ma rig sems can la :
rig pa ye shes chen po yis :
gang smin rgyas par mdzad du gsol :
lan gsum /
de nas khyed rang yid ma yengs par dmigs pa 'di bzhin du gsal thob cig
/las chu dang las sngags kyis bsang /
swa b+hA bas sbyang /
stong pa'i ngang las pad+ma nyi zla dregs pa sde brgyad pho mo bsnol ba'i steng du khyed rang rnams kyi rig pa'i ngo bo rdo rje rtse dgu hU~M gis mtshan pa /
de nyid yongs su gyur pa las gu ru drag po rtsal sku mdog dmar nag srin po'i gzugs can zhal gcig phyag gnyis zhabs gnyis dor stabs bgrad pa /
zhal gdangs ljags 'dril mche ba gtsigs pa /
spyan gsum dmar 'khrugs g.yo zhing smin ma sma ra me ltar 'bar ba /
phyag g.yas gnam lcags kyi rdo rje nam mkhar phyar zhing g.yon lcags kyi sdig pa 'gyed pa'i tshul du bsnams pa /
dbu skra dmar ser gyen du brdzes pa /
sku la dur khrod 'bar ba'i chas kyis spras shing yum mchog rdo rje phag mo sku mdog mthing nag gri thod 'dzin pas dgyes par 'khril ba /
bskal pa'i me phung 'bar ba'i klong na bzhugs pa'i spyi bor oM/
mgrin par AH
thugs kar hU~M dang g.yung drung dmar po'i dbus su rdo rje phag mo /
yan lag bzhi la mkha' 'gro sde bzhi gar byed pa /
g.yung drung g.yas skor du kyi li li 'khor ba de las 'od zer 'phros /
lho nub rnga yab gling nas bsgoms pa ji lta ba'i bla ma drag po rtsal gyi lha tshogs spyan drangs /
khyed rang rnams la dbyer med du thim pa'i mos pa gyis /
gu gul gyis bdug cing DA dril 'khrol la /
hU~M:
chos dbyings ye shes sogs las byang ltar brjod cing /
gu ru badzra shrI he ru ka de ba DA ki nI sarba sa ma ya A be sha ya a A:
zhes pas ye shes pa dbab la /
ye shes pa dbyer med du thim pa'i mos pa mdzod /
su pra tiSh+Tha brjod cing me tog 'thor la rgya gram mgor bzhag
/me tog dor ba'i dkyil 'khor bkod /
de nas khyed rang dkyil 'khor la g.yas su bskor zhing sngar byin pa'i me tog lhag pa'i lha la 'bul ba'i blos 'di'i rjes zlos dang bcas te 'dor ba zhu /
oM AHhU~M badzra gu ru d+he ba d+hA ki nI sa pa ri bA ra puSh+pe pra tIts+tsha ho :
ces pas me tog 'grim dkyil du 'dor du gzhug
/de nas gdong g.yogs bkrol la /
dus gsum sangs rgyas bla ma yi :
bu khyod lam zhugs shin tu legs :
khyod la bdag gis dbang bskur bas :
dad cing 'dun pas 'dir 'dug la :
mig phyes thams cad mthong gyur pas :
dkyil 'khor bzang po 'di la ltos :
dga' dang dad dang 'dun par gyis :
khyod kyi lha ni 'di yin no :
dur khrod 'bar ba'i gzhal yas khang gdan dang bcas pa'i dbus su bla ma drag po gtum drag me'i 'khor lo can /
'khor du rigs bzhi'i drag po rtsal /
khro chen rigs bzhi /
mkha' 'gro sde lnga la sogs pas bskor te bzhugs pa mngon sum du mjal bar mos la dad pa dang spro ba bskyed mdzod /
de las khyed rnams kyi me tog phog pa'i lha ni gtso bo yin pas gsang ba'i mtshan du bud+d+ha drag po rtsal zhes bya ba yin no //
de nas dbang gi dngos gzhi zhu ba'i yon du dmigs te maN+Dal 'bul bar zhu /
gsol ba 'debs pa 'di'i rjes zlos /
dus gsum bla ma dgongs su gsol :
bdag nyid sangs rgyas thob bya'i phyir :
bde gshegs kun 'dus bla ma yi :
dbang bskur dam pa bstsal du gsol :
lan gsum /
dkyil 'khor dbus kyi gu ru drag po rtsal rigs lnga'i sku las rang 'dra ba'i sku 'phros pa khyed rang rnams kyi spyi bor thim pa'i mos pa mdzod /
drag po rigs lnga'i tsakli'am med na gtso bo'i sku spyi bor bzhag la /
oM:
bde ba chen po'i pho brang du //
rje btsun pad+ma thod phreng rtsal //
nyon mongs phung po lnga sbyong phyir //
sku lnga rdzogs pa'i dbang bskur ro //
oM AHhU~M badzra gu ru d+he ba d+hA ki nI artsig nirtsig na mo b+ha ga ba te bud+d+ha kA ya a b+hi Shiny+tsa oM oM hU~M trAM hrIHA:
chos gling lugs su gtso bo kha rkyang las mi dgos shing /
de la bud+d+ha zhes pa'i sngags mi sbyor /
zhig gling lugs la drag po rigs bzhi so so yod pas /
oM:
bde ba chen po'i pho brang nas :
rje btsun pad+ma thod phreng rtsal :
nyon mongs zhe sdang sbyong ba'i phyir :
zhi mdzad yongs rdzogs dbang bskur ro :
gong gi sngags mthar badzra kA ya a b+hi Shiny+tsa sogs btags pas bskur /
des 'gres te /
bde ba\u0f8e
rje btsun\u0f8e
nyon mongs nga rgyal sbyong ba'i phyir :
rgyas mdzad yongs rdzogs dbang bskur ro :
rat+na kA ya\u0f8e
bde ba\u0f8e
rje btsun\u0f8e
nyon mongs 'dod chags sbyong ba'i phyir :
dbang chen yongs rdzogs dbang bskur ro :
pad+ma kA ya\u0f8e
bde ba\u0f8e
rje btsun\u0f8e
nyon mongs phrag dog sbyong ba'i phyir :
phrin las yongs rdzogs dbang bskur ro :
karma kA ya\u0f8e
gu ru'i sku las 'od lnga 'phros :
lus kyi sgrib pa kun dag nas :
rang lus sku lngar gyur par bsam :
bskyed rim sku yi dbang thob nas :
'bras bu sprul pa'i sku thob bsam :
thod pa'i bdud rtsi mgrin par bzhag la /
A:
longs spyod rdzogs pa'i pho brang du :
rje btsun pad+ma thod phreng rtsal :
nyon mongs sgrib pa lnga sbyong phyir :
bdud rtsi gsung mchog dbang bskur ro :
sngags mthar /
wA ka a b+hi Shiny+tsa AHoM hU~M trAM hrIHA:
zhes bdud rtsi sbyin la /
gu ru'i gsung las bdud rtsi byung :
ngag gi sgrib pa kun dag nas :
rang ngag gsung lnga ldan par bsgom :
bzlas pa gsung gi dbang thob nas :
'bras bu longs sku thob par bsam :
me long snying gar bzhag la /
hU~M:
chos dbyings dag pa'i pho brang du :
rje btsun pad+ma thod phreng rtsal :
nyon mongs sgrib pa las sbyong phyir :
thugs rje ye shes dbang bskur ro :
sngags mthar /
tsit+ta a b+hi Shiny+tsa hU~M oM hU~M trAM hrIHAH
gu ru'i thugs kyi byin rlabs kyis :
yid kyi sgrib pa kun dag nas :
rang sems ye shes lnga mkhyen bsgom :
rdzogs rim thugs kyi dbang thob nas :
'bras bu chos sku thob par bsam :
bum pa gnas gsum du bzhag cing bum chu sbyin la /
hU~M:
chos dbyings bum pa'i pho brang du :
rje btsun pad+ma thod phreng rtsal :
gzung 'dzin sgrib pa kun sbyangs nas :
yon tan rdzogs pa'i dbang bskur ro :
sngags mthar /
sarba a b+hi Shiny+tsa hrIHoM hU~M trAM hrIHA:
gu ru'i sku gsung thugs kyi byin rlabs kyis :
gzung 'dzin sgrib pa kun byang nas :
sku lnga ye shes lnga ldan pa'i :
dbyer med bde chen dbang thob nas :
'bras bu kun mkhyen sku thob bsam :
de rnams kyis rtsa ba don gyi dbang bskur ba song nas mtha' rten phrin las bzhi'i dbang bskur ba la /
phyogs bzhi'i khro chen rigs bzhi las rang 'dra gnyis pa 'phros te thim pas phrin las bzhi la rang dbang thob par mos shig
/shar gyi rdo rje mgor bzhag la /
hU~M:
rje btsun thod phreng drag po yi :
thugs las sprul pa'i khro bo ni :
gsang bdag rdo rje 'dzin pa yi :
phyag rdor chos kyi dbang bskur bas :
nyon mongs nad gdon rnam rtog kun :
zhi ba'i phrin las dbang thob shog :
oM badzra gu ru badzra pA Ni shAn+tiM ku ru a b+hi Shiny+tsa hU~M:
lan gsum gsor la lag tu gtad /
thod pa mgor bzhag la /
hU~M:
rje btsun thod phreng drag po yi :
sku las sprul pa'i khro bo ni :
'jam dpal gshin rje gshed po ste :
bdud rtsi yon tan dbang bskur bas :
tshe dpal bsod nams yon tan kun :
rgyas pa'i phrin las dbang thob shog :
oM rat+na gu ru many+dzu shrI puSh+TiM ku ru a b+hi Shiny+tsa hU~M:
bdud rtsi lan gsum gtor la gtad /
dril bu mgor bzhag la /
hU~M:
rje btsun thod phreng drag po yi :
gsung las sprul pa'i khro bo ni :
dbang phyug rta mgrin dpa' bo ste :
gsung dbyangs dril bu'i dbang bskur bas :
snang dang mi snang 'khor 'das kun :
dbang bsdus phrin las bzhi dbang thob :
oM pad+ma gu ru h+ya grI ba ba shaM ku ru a b+hi Shiny+tsa hU~M:
lan gsum dkrol la gtad /
phur pa mgor bzhag la /
hU~M:
rje btsun thod phreng drag po yi :
phrin las sprul pa'i khro bo ni :
yak+sha me dbal khro bo ste :
rdo rje phur pas dbang bskur bas :
dgra bgegs log 'dren 'byung po rnams :
tshar gcod phrin las dbang thob shog :
oM karma gu ru badzra yak+sha mA ra ya a b+hi Shiny+tsa hU~M:
lan gsum sgril la gtad /
de dag gis bla ma drag po rtsal gyi dbang bskur mtha' rten dang bcas pa tshul bzhin du thob pa yin zhing /
dbang srog dam tshig gi rim pa bsgrag pa 'di la gsan 'tshal /
hU~M:
dam tshig spyod lam thams cad du :
lus ngag yid gsum mi dge spang :
lus kyis bla ma spyi bor bsgom :
ngag tu bla ma'i bzlas pa bya :
yid kyis bla ma'i thugs dgongs spyod :
phyi nang mchod gtor tshogs la brtson :
byang chub sems dang ma bral bar :
nyams myong byung rgyal nyid du skyongs :
zhes pa'i don lus ngag yid gsum gyi mi dge ba spang /
lus bla ma drag po rtsal gyi bskyed rim /
ngag sngags kyi bzlas brjod /
yid bskyed rdzogs kyi ting nge 'dzin dang ma bral ba /
dus bzang rnams su tshogs gtor 'bul ba la brtson pa sogs dam tshig gi gnas la nye bar gnas pa'i 'dun pas 'di'i rjes zlos mdzod /
gtso bos ji ltar sogs dang /
gtang rag maN+Dal phyin chad spyi ltar bya /
slob dpon gyis tshogs la rol pa nas shis brjod kyi bar las byang ltar byas pas 'grub bo //
gter kha gnyis ldan smin byed kyi //
chu bo gcig bsdus byin rlabs stobs //
me yi 'khor los gnyis snang gi
/'khrul rtog tshang tshing kun bsreg shog
/'di nyid zhig gling rgyal 'dus su bskyed rdzogs las tshogs bcas rgyas par bzhugs shing /
chos gling thugs kyi nor bur dbang dang sgrub thabs tsam bzhugs pa de gnyis tshig don mtshungs shing chos gling nyid nas chu bo gcig 'dres su mdzad pa ma zad kho bos kyang gnyis ka nos pas gter rnying sor bzhag
/phyi ma'i byin rlabs chu bo gcig tu bsres te pad+ma gar dbang bstan gnyis gling pa rtsal gyis shrI de bI ko Ti'i dben khrod du bgyis pa dge legs 'phel ///
/
