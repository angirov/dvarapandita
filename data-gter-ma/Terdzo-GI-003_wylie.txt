@#//
klong gsal rdo rje snying po las /
siM ha dmar mo'i phrin las dang srung zlog las kyi rim pa rdo rje'i thog mtshon zhes bya ba bzhugs so //
na mo gu ru dz+nyA na DA ki nI ye /
phyi nang rigs sngags brag ri 'bum //
'joms mdzad gnam lcags rdo rje'i mtshon //
dbyings phyug khros mas brtser dgongs la //
'dir bkod byin rlabs gnang ba stsol //
srung zlog zab mo kun gyi gnad 'dril 'di ni gzhung las /
ma 'ongs 'gro rnams bdag 'dzin dug lnga'i stobs :
rlangs pa ma rungs lha 'dre'i zug rngu dang :
mi rung mtha' dag 'joms mdzad drag rtsal can :
siM ha mu kha'i rig sngags bcud 'di longs :
zhes gsungs te gzhung nyung la 'dril bas nyams len khyer bde zhing glo bur rkyen ngan zlog pa la shin tu zab pa ste /
de'i srung zlog las sbyor thun mong ma yin pa'i rim pa ni gzhung them med ltar bya dgos la /
'dir thun mong tsam bstan pa la gnyis /
rtsa ba'i phrin las /
srung zlog las rim mo //
dang po ni /
mchod gtor spyi mthun 'du bya /
bsnyen sgrub sogs kyi thog mar dkar gtor gtang /
skyabs 'gro ni /
na mo 
phyogs bcu'i sangs rgyas dkon mchog gsum :
bla ma yi dam mkha' 'gro dang :
chos skyong dam can rgya mtsho la :
bdag ni gus pas skyabs su mchi'o :
sems bskyed ni /
hrI:
ma gyur 'gro ba kun don du :
bla med sngags kyi sgor zhugs nas :
phrin las rnam bzhi gang 'dul gyis :
'gro ba'i don la brtson par bya :
bgegs gtor byin brlab bsngo ba spyi mthun byas la bka' bsgo ba ni /
hU~M hU~M hU~M:
nga ni dbang chen khros pa'i sku :
khams gsum 'di na su yang rung :
gsang sngags blta bar mi dbang ba'i :
log par lta ba phyir dengs shig :
hU~M hU~M hU~M hU~M:
sum+b+ha ni sogs brjod /
de nas mtshams gcad pa ni /
hU~M:
phyi snod gzhal yas nang bcud lha :
thabs shes nyi zla'i gwa 'u dang :
phyi rol mtshon cha me ri'i gur :
srung ba'i tshogs khang lhun gyis grub :
oM badzra rak+Sha rak+Sha hU~M:
brda phyag 'tshal ba ni /
bdag gi yi dam rtsa gsum lha :
sngon chad ma rig rmongs pas bsgribs :
da ni rang ngo rang zhal mjal :
'bral med don gyi lhar phyag 'tshal :
a ti pU ho :
de nas bshags pa ni /
sngon chad ma rig nyes pa gang :
yi dam lha la mthol zhing bshags :
da ni rtsa gsum yi dam lha :
srog gi phyir yang mi gtang gzung :
badzra sa ma ya hU~M:
de nas byin 'beb pa ni /
hU~M hrI:
rje btsun pad+ma rig 'dzin rgya mtshos bskor :
dpa' bo dbang chen zhi khro'i lha tshogs bcas :
rdo rje rnal 'byor ma rgyud mkha' 'gro'i tshogs :
gnas 'dir bdag la byin chen dbab tu gsol :
sa ma ya A be sha ya a a A:
mchod pa byin brlab ni /
hrI:
mi gtsang gnyis 'dzin rang dag gi :
ka dag rang byung mchod sprin spel :
oM AHhU~M:
dam tshig pa bskyed pa ni /
hU~M:
klong yangs nam mkha'i khyon gyi gzhal yas khang :
mi zad rgyan gyi mtshan nyid rdzogs pa'i dbus :
pad nyi'i steng du rang nyid mkha' 'gro ma :
siM ha mu kha zhal gcig phyag gnyis dmar :
'jigs shing rngam pa rus pa'i rgyan drug gsol :
phyag gnyis nyi ma zla ba'i dkyil 'khor rdeb :
sku smad gnam lcags phur pa rno ngar ldan :
gnod byed dgra bgegs snying gar zug par bsgom :
ye shes pa spyan 'dren pa ni /
b+h+yo :
chos kyi dbyings las gzugs kyi skur sprul ma :
o rgyan yul dang dur khrod nyul mdzad cing :
dam ldan tshul bzhin srung zhing grogs mdzad ma :
rang bzhin gnas 'dir spyan 'dren gshegs su gsol :
badzra sa ma ya dza dza :
bzhugs gsol ni :
b+h+yo :
sngags kyi gsang chen dur khrod nas :
rab 'jigs drag sngags sgrog pa'i klong :
ma mo kun gyi mthu mo che :
drag shul chen mo bzhugs par 'tshal :
sa ma ya tiSh+Tha lhan :
phyag 'tshal ba ni :
gsang chen mkha' klong yum gyi klong :
mi srun rngam pa'i cha lugs can :
rig sngags zlog la phyag 'tshal lo :
mthu rtsal phyung la phyag 'tshal lo :
na mo pu ru sha ya ho :
mchod 'bul ni :
b+h+yo :
rab khros sngags kyi gtso mo la :
gsang chen mchod pa 'bul ba ni :
rak+ta'i khrag lbu 'khrigs pa la :
zhing chen lhu dum nyi li li :
dgra bgegs bla tshe srog gsum bzhes :
zas skal lhag ma med par bzhes :
ma hA sarba pany+tsa a mr-ita ma hA rak+ta ma hA ba liM ta khA hi :
bstod pa ni :
b+h+yo :
chos dbyings DA ki dur khrod gnas kun nyul :
dam ldan srung zhing dam nyams srog len ma :
rigs sngags rbod gtong cho 'phrul zlog mdzad ma :
drag rtsal rig sngags gtso la phyag 'tshal bstod :
bzlas pa ni /
thugs kar nyi ma'i dkyil 'khor gyi steng du hU~M dmar po'i mthar sngags phreng dmar po g.yon du 'khor ba las 'od zer 'phros /
rtsa gsum rgyal ba rab 'byams mchod cing byin rlabs nus mthu thams cad 'od zer gyi rnam par bsdus te rang la thim pas nus stobs bskyed /
byad ma rbod gtong thams cad tshar bcad /
sems can gyi sdig sgrib sbyangs /
snod bcud lha sngags ye shes kyi rol par gyur par mos la /
a ka sa ma ra tsa sha rbad :
ces rgyun khyer rtsa ba'i nye snying 'bum phrag brgyad dam rtags ma thon bar du bzla /
a ka sa ma ra tsa sha da ra sa ma ra ya phaT:
ces sgrub pa'i sngags 'bum phrag bcu bzhi la sogs pa bzla /
bsnyen sgrub gyi grangs thems nas las sbyor ni /
thugs kar raM las nyi ma'i steng :
hU~M yig dmar nag mtha' skor du :
bskor zhing 'khor ba'i 'phro 'du yis :
rang 'dra'i khro mo grangs med 'phros :
gnod byed phye mar brlag par gyur :
ces dmigs la yi ge bcu bzhi pa'i sham du /
shrI kA la ru Ta mA ra ya phaT:
ces btags pa bsnyen sgrub kyi bcu cha bzla /
zlog sngags ni /
phaTaHyaHraHmaHsaHraHdaHshaHtsaHraHmaHsaHkaHa :
zhes pa ste rgyun khyer la dgong mo'i cha lta bur nyer gcig gam brgya las mi mang bar bzlas pa'i mjug tu bden stobs thal rdeb spyi mthun dang /
bsnyen sgrub skabs sogs bzlas pa'i mthar kha skong stong tshigs spyi ltar bya /
tshogs mchod ni /
tshogs rdzas bshams la byin brlab pa ni /
raM yaM khaM/
oM AHhU~M/
gsum /
hU~M:
tshogs kyi dngos po sha sna snying sna stong :
tshogs kyi rnam pa sha lnga bdud rtsi lnga :
tshogs kyi rang bzhin rigs lnga ye shes rgyun :
tshogs kyi thugs rje A li kA li'i zer :
gang la reg rnams thar pa'i dngos grub thob :
brtul zhugs mchog gi 'dod yon ri ltar spungs :
oM AHhU~M ga Na tsakra pU dza ho :
spyan 'dren pa ni /
hrI:
klong grol bde ba'i shar cha 'gag med lha :
bdag rgyud dbyer med sgrol phyir spyan 'dren no :
skye 'gag gnyis med rang grol sku gsum gyi :
ngo bo'i klong las byin rlobs dbang bskur stsol :
oM AHhU~M sa ma ya dza dza :
mchod pa ni /
hU~M hrI:
sngags kyi bcud len zag med bde ba'i tshogs :
mchog gi longs spyod rtsa gsum dgyes phyir 'bul :
ma rig log spyod 'khrul pa'i bya ba gang :
dam bskang mthol bshags tshangs pa'i dngos grub stsol :
bsgral ba'i las /
hU~M hU~M hU~M:
dbang chen rab khros sku las mtshon cha'i char :
dgra bgegs lus la thobs shig tshal par 'gems :
dreg byed snying la gzir cig dum bu brgya :
rnam shes mar me sod cig mA ra ya :
mA ra ya mA ra ya hU~M phaT hU~M phaT:
bstab pa ni /
hU~M hrI:
bstan dgra bsgral pa'i bam gyi tshogs :
sha khrag dmar gyi don snying 'di :
drag mo dgyes pa bskang ba'i phyir :
zhal du bstab bo kha raM khA hi :
ma hA mAM sa rak+ta tsit+ta ba su ta go ro tsa na la khA hi :
de nas tshogs rdzas nang gi sbyin sreg tu rol la lhag ma ni /
hU~M:
dang po phud kyis dkyil 'khor lha rnams mchod :
bar du tshogs kyis 'dus pa rgya mtsho bskangs :
tha ma lhag la dbang ba 'dir gshegs shig :
b+h+yo b+h+yo :
dpal gyi bka' nyan rol pa'i lhag sdud ma :
shar lho nub byang dur khrod nyul byed pa'i :
dbang phyug ging dang lang ka 'bar ma'i tshogs :
zas su nyams pa'i sha dang khrag la za :
las su dgra bgegs gsod dang gcod la dga':
lhag gtor bzhes la gang bcol phrin las mdzod :
bskul pa ni :
b+h+yo :
rab 'jigs dur khrod 'bar ba'i gzhal yas su :
DA ki siM ha mu kha sku bzhengs shig :
sku mdog dmar nag dus mtha'i me ltar 'bar :
phyag gnyis nyi zla zung gcig cha lang rdeb :
mi mthun phyogs rnams rdul phran bzhin du brlag :
sku smad zur gsum phur pa'i dbal dang ldan :
gnam lcags rdo rje 'bar ba'i tshwa tshwa 'phro :
dgra bgegs ban bon byad ma rdul du rlog :
bka' nyan mkha' 'gro 'bum sde pho nyar bcas :
sha khrag dmar gyi mchod gtor 'di bzhes la :
thugs dam rgyud bskul drag po'i phrin las mdzod :
mi mthun 'gal rkyen mtha' dag zlog cing sod :
chad mdo ni /
hU~M:
sngon tshe bar dang bskal pa tha ma'i dus :
kun bzang snang mtha' pad+ma thod phreng gis :
gsang chen rgyud sde'i dgongs pa bkral pa'i tshe :
bka' srung so sos khas blangs dam bcas bzhin :
phrin las sgrubs shig bka' yi srung ma rnams :
bka' dang dam la ma 'da' sa ma ya :
brtan skyong ni /
hU~M:
sngon tshe slob dpon pad+ma yi :
dam la gnas pa brtan ma'i tshogs :
bdud mo gnod sbyin sman mo bzhi :
'khor dang bcas pas 'dod yon bzhes :
bka' bzhin sgrubs shig phrin las mdzod :
mnan pa ni /
hU~M hU~M:
bla ma'i byin rlabs yi dam mthu stobs kyis :
bka' 'das dam log mgo skor rjes bsnyags kun :
gtor gzhong ri rab chen po'i 'og tu bstims :
steng du khro rgyal drag po'i bro yis brdung :
bskal pa'i bar du ldang ba'i go skabs med :
oM laM hU~M laM satwaM b+ha ya nan :
'dir mdun dkyil sogs dang 'brel na gtang rag mchod bstod bya /
bsnyen sgrub kyi mjug lta bur dngos grub bskul ba ni /
hrI:
ye shes mkha' 'gro seng ge'i gdong can dgongs :
rang snang lha ru shar ba'i dkyil 'khor dang :
rang grol brtan pa thob pa'i rgyal po dang :
chog shes nor dang tshogs drug rang grol 'khor :
bdag 'dzin dgra bgegs med pa'i dngos grub stsol :
gang shar rang grol chos kyi rgyal por shog :
oM AHhU~M hrI:
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
nongs bshags bzod gsol ni /
yig brgya dang /
ma rnyed yongs su sogs brjod /
mdun rten 'brel na gshegs bstim gang 'os bya /
bdag bskyed bsdu ldang ni /
hrI:
gang shar ye shes dam tshig rang grol gyi :
rtsol bral 'khor yug rol pa'i klong yangs las :
gnas lugs yin lugs 'dres kyang snying rje'i mdangs :
slar yang phrin las rnam bzhir spyod pa 'o :
smon lam ni /
hrI:
sems bskyed dag pa'i bsnyen sgrub ting 'dzin gyi :
'bras bu mkha' mnyam thar bde'i sa bon mchog :
kun kyang rdo rje theg pa'i chos spyod nas :
dbyer med rang grol kun tu bzang por shog :
shis brjod ni /
hrI:
dus gsum phyogs bcu'i sangs rgyas mdzad pa dang :
phrin las nus mthu bden pa'i byin rlabs kyis :
bkra shis mi zad nam mkha'i chu rgyun gyis :
khams gsum sems can kun la bde legs stsol :
ces sogs brjod do //

//gnyis pa 'di'i bsnyen sgrub legs par song ba'i rnal 'byor pas rang gzhan gyi don du srung zlog gi las sbyor brtsam par 'dod na /
gong gtor mchod tshogs legs par bshams pa'i mdun du lcags snod du gtso mo la dmar gtor phur rtse gyen bstan lta bu khru gang las mi chung ba sku tsaka me long dar gdugs mthing nag gis brgyan pa /
de rgyab seng gdong rigs bzhi la gtor dbyibs de mtshungs gtso bo'i phyed cha bzhi phyogs bzhir bkod /
de rgyab dbang phyug nyer brgyad la kong bu zur gsum du dmar gtor bzhag pa nyer brgyad phyogs bzhir bdun bdun /
de rgyab mtheb kyu ci mang bzhag
/gtso 'khor kun la 'tshe yungs gzug cing me ri sha khrag gis brgyan /
nyin rdzogs lta bu la gong gtor zur du mi dgos shing /
zlog gtor mdun mchod gtor bshams pas chog
/zlog dkyil zur du byed na 'di la'ang sman raka phyi mchod bsham dgos so //
de nas gong bshad phrin las kyi dbu nas brtsam /
bdag bskyed kyi phrin las gtang /
bsnyen sgrub kyi bzlas pa ci 'grub bya /
de nas srung dmigs ni /
rang seng gdong mar bskyed pa'i rim par gnas pa las byung ba'i thugs ka'i hU~M yig gi 'od zer phyogs bcur 'phros pas :
rdo rje'i sa gzhi ra ba gur bla bre me dpung rang bzhin gyi gur khang srung ba'i rang bzhin mi chod pa :
mi shigs pa :
brtan pa sra ba'i bdag nyid can de nyid :
ra ba gur bla bre rdo rje'i lte bar hU~M yig gi mtshan pa las byung ba'i mkha' 'gro ma seng ge'i gdong pa can til gyi gang bu rgyas pa lta bu'i skur gyur pa'i zhal nas gsang sngags kyi sgra di ri ri sgrog par bsam la rtsa snying 'bru brgyad dang /
sgrub sngags yi ge bcu bzhi pa /
khyad par /
oM badzra kro d+hI kA li ha ri ni sa bsrung bya'i lus ngag yid gsum srungs shig rak+Sha rak+Sha swA hA:
zhes pa ci 'grub bzla /
de nas zlog pa'i phrin las ni /
mdun gyi gtor ma mi dmigs pa'i ngang las :
mkha' 'gro ma seng ge'i gdong pa can sku mdog mthing nag zhal gcig phyag gnyis pa :
zhing g.yang gzig sham thod phreng gis brgyan pa'i phyogs bzhi ru seng gdong ma bzhi rigs kyi mdog dang mthun pa :
kun kyang phyag gnyis kyis nyi zla rdeb pa'i bar du byad ma dgra bgegs thams cad sgong lpags bcar ba ltar phye ma rdul phran bzhin du brlags par gyur :
de'i phyi rol du dbang mo nyer brgyad kyis phyag na zlog pa'i khrag zor 'phangs pas dgra bo'i skye rgyud bcad par gyur :
de'i phyi rol du bka'i lha ma srin sde brgyad thams cad kyis gtso mo'i mthu rtsal ma bzod pas :
pho nya 'bangs kyi phyag na zhing gi dul mo brdabs pas dgra bgegs rten dang phral bar gyur :
ces gsal btab la /
b+h+yo :
chos kyi dbyings las sogs spyan 'dren nas bstod pa'i bar gong gi las byang ltar gtang /
thugs kar raM las sogs sngags dmigs dang ldan pas /
yi ge bcu bzhi ma'am sham bu can brgya rtsa sogs bzla /
de nas spro na bka' srung gtor 'bul bya /
tshogs byin rlabs /
spyan 'dren /
mchod bshags grub nas las byang ltar /
b+h+yo :
rab 'jigs dur khrod sogs kyi bskul gtang /
zan ling hom khung du bzhag pa dang /
phur bu gri gug sogs mdun du bkod la /
mdun du gnam lcags las grub pa'i gru gsum kha dog la gting zab pa :
'chi bdag las kyi gshin rje'i bshan khang :
shan pa'i grong khyer :
dug lnga'i mun pa 'khrigs shing :
thog dang mtshon cha'i char 'babs pa'i nang du :
nr-i tri las dgra bgegs gang yin pa mgon skyabs dang bral bar gyur :
na mo 
drin can rtsa ba dang brgyud par bcas pa'i dpal ldan bla ma dam pa rnams kyi bka' bden pa dang :
sangs rgyas kyi bka' bden pa\u0f8e
chos kyi bka' bden pa\u0f8e
dge 'dun gyi bka' bden pa\u0f8e
bla ma yi dam dpa' bo mkha' 'gro chos skyong dam can srung ma :
khyad par du drag mo seng ge'i gdong pa can 'khor dang bcas pa'i bden pa dang :
lha sngags ting 'dzin rten 'brel bslu ba med pa'i bden pas :
bdag cag dpon slob yon mchod 'khor dang bcas pa la gnod cing 'tshe bar byed pa'i gzugs can gyi dgra :
gzugs med kyi bgegs :
pha rol gyi byad ma la sogs pa thams cad skad cig rang dbang med par gzugs ling+ga 'di la khug cig :
dgra bgegs nr-i tri aM ku sha dza :
badzra pA sha hU~M:
badzra s+pho Ta baM:
badzra g+haN+De ho :
nr-i tri dzaHdza :
A be sha ya a A:
zhes lan gsum gyis 'gugs bcing bsdam myos bya /
gnad nas bskul ba ni :
b+h+yo :
dur khrod 'bar ba'i gzhal yas nas :
zhe sdang 'bar ba'i mi bzad ma :
mu stegs drag mo rngam pa mo :
drag tu bskul lo myur du byon :
nga rgyal rgyas pa'i mthu mo che :
mi bsrun dur khrod gnas nyul ma :
nyams pa bsgral ba'i shan pa mo :
gnad nas bskul lo phrin las mdzod :
khams gsum khrag tu gsol ba mo :
ru dra'i srog la za ba mo :
dgra bgegs bdun rgyud gcod pa mo :
myur du phrin las dus la bab :
de nas bsad pa'i phrin las bcol ba ni /
ho :
mchog gsum bla ma yi dam lha :
mkha' 'gro dam can dgongs su gsol :
dam nyams dgra bo las ngan 'dis :
dkon mchog gsum dang 'khor 'das kyi :
rgyu 'bras bden pa khyad du gsod :
rdo rje slob dpon sku dgra yin :
theg chen bstan pa'i ru tra 'di :
bsgral ba'i zhing du 'di gyur pas :
siM ha mu kha'i dus la bab :
dgra bgegs gsod pa'i dus la bab :
rdzong 'phrang srog gi gnad dang tshe khrus kyi dgongs pa ldan pas phur bu thogs la /
b+h+yo b+h+yo b+h+yo :
b+h+yo :
las kyi pho nya'i mkha' 'gro ma :
sha za seng ge'i gdong pa can :
bran dang bcas pa'i dus la bab :
rno ngar reg gcod phur bu yis :
gzas po'i bdun rgyud thal bar rlogs :
dgra bgegs mA ra ya nA sha ya b+hAn+d+ha ya satwaM b+ha ya phaT:
ces phur bus btab cing gri gug gis dum bur gtubs /
bstab pa ni :
hU~M:
phyes shig phyes shig zhal phyes shig :
bde gshegs rgya mtsho zhal phyes shig :
siM ha mu kha zhal phyes shig :
yongs la gnod pa'i dgra bgegs kyi :
sha khrag rus pa zhal du bstab :
bdun rgyud lhag ma med par bzhes :
hU~M:
dgra bgegs gsod pa'i brtul zhugs kyis :
phyogs bcu'i rgyal ba thams cad kyi :
zhing bcu bsgral pa'i dam tshig gi :
mchod pa chen po bla med kyis :
bde gshegs rgya mtsho'i thugs dam bskang :
mngon spyod phrin las myur du mdzod :
ling ro sha khrag gi skyems dang bcas zlog gtor du phul /
tshogs la rol cing lhag ma btang /
de nas zlog pa'i phrin las bcol ba ni :
b+h+yo :
chos nyid 'gyur ba med pa yis :
ma rtogs dgra bgegs zlog tu gsol :
drag mo'i skur bzhengs gdug pa 'dul :
log rtog dgra bgegs zlog tu gsol :
sngags bdag rngams chen rdzu 'phrul can :
bod khams dgra bgegs mtha' dmag zlog :
drag sngags mthu rtsal rgyas pa mo :
gsang sngags bstan pa'i ru dra zlog :
rdo rje theg pa'i dam tshig can :
rdo rje slob dpon sku dgra zlog :
sngags kyi gzer kha 'phen pa mo :
rnal 'byor bdag gi bar chad zlog :
mthu rtsal seng ge'i nga ro can :
dgra bgegs mtha' dag zlog tu gsol :
rgyal ba'i zhing khams gnas nyul ma :
ye shes lha yi bka' chad zlog :
dang po'i tha tshig 'brel ba mo :
mu stegs ngan sngags mtha' dag zlog :
las su bsngags pa'i pho nya mo :
bon gyi zor kha mtha' dag zlog :
bden stobs thal mo rdeb pa mo :
dge slong 'bum gyi 'bum bskor zlog :
skye shi rtsad nas gcod pa mo :
dus ma yin pa'i 'chi ba zlog :
dmar chen rngams pa'i mi bzad ma :
dal yams mtha' dag zlog tu gsol :
zlog byed nag mo mthu mo che :
'gal rkyen bar chad mtha' dag zlog :
thun zor drag po'i las mkhan ma :
byad kha zor kha thun kha zlog :
thun dang zor gyi las mkhan mo :
dgra bgegs mtha' dag zlog tu gsol :
ye shes 'jig rten kun gyi bdag :
sngon las 'phral rkyen gdug pa zlog :
mi srun rngams par bzhengs pa mo :
dgra bgegs nad gdon mtha' dag zlog :
b+h+yo b+h+yo zlog zlog :
b+h+yo :
drag sngags dmod pa'i nga ro can :
bden pa chen po'i mthu stobs kyis :
bar chad dgra bgegs mtha' dag zlog :
gsang sngags dmod pa'i gad rgyangs can :
bden pa chen po'i mthu stobs kyis :
bar chad dgra bgegs mtha' dag zlog :
rig sngags nus pa'i mtshon cha can :
bden pa chen po'i mthu stobs kyis :
bar chad dgra bgegs mtha' dag zlog :
gzungs sngags thog gi kha phru can :
bden pa chen po'i mthu stobs kyis :
bar chad dgra bgegs mtha' dag zlog :
rdo rje mi phyed pa yi tshig :
bden pa chen po'i mthu stobs kyis :
bar chad dgra bgegs zlog tu gsol :
oM tri kA d+hi :
tri mu d+hi :
tri la ka pa tA ni :
tri mA ra Na :
rbad kha byad stems mA ra ya hU~M phaT:
phaTaHyaHraHmaHsaHraHdaHshaHtsaHraHmaHsaHkaHa :
phaT phaT:
b+h+yo b+h+yo zlog zlog zlog :
ha ha :
hi hi :
hU~M hU~M:
phaT phaT:
zlog zlog :
b+h+yo :
ye shes rol pa'i mthu rtsal bla na med :
ye shes rngam pa'i gzi brjid gong na med :
ye shes rtsal gyi las la thogs pa med :
ye shes 'bar ba'i dmigs pas shor ba med :
bskul lo bskul lo zlog pa'i las la bskul :
mdzod cig mdzod cig zlog pa'i phrin las mdzod :
dgra bgegs bsam sbyor ngan pa zlog :
mtshe zor yungs zor 'phen pa zlog :
'byung po'i thod zor 'phen pa zlog :
gshin rje'i 'khor lo bskor ba zlog :
bdud kyi khram kha 'debs pa zlog :
ma mo'i khrag zor 'phen pa zlog :
klu yi byad du bcug pa zlog :
the'u rang tshe la rku ba zlog :
mu stegs bar chad byed pa zlog :
ltas ngan brgyad cu rtsa gcig zlog :
ye 'drog sum brgya drug cu zlog :
ltas ngan cho 'phrul ngan pa zlog :
mo ngan rmi lam ngan pa zlog :
bzhi brgya rtsa bzhi'i nad rnams zlog :
stong phrag brgyad cu'i bgegs rnams zlog :
sa ma ya b+h+yo b+h+yo zlog zlog :
tshar grangs dgos na zlog phrin 'di nyid bskyar la bar rnams su ling ro sogs 'bul /
mthar mdun bskyed bskyed chog skabs kyi dmigs pa gsal btab la yi ge bcu bzhi ma mjug ldog nyid brgya rtsa tsam bzlas la thal rdeb lan dgu bya /
zhag grangs byed na 'di mtshams srung ma'i gtor 'bul dang /
las byang chad mdo phyin chad mthar dbyung /
gtor zlog bor nyin zlog sngags grub pa dang /
gtor ma'i ye shes pa mdun mkhar bzhugs /
dam tshig pa las byed sprul pa'i dmag tshogs dgra yul du chas te gtor ma nad dug mtshon gyi char pas dgra bgegs kha phung rjes med du brlag par bsam la /
gser skyems spyi 'gro gtang /
gtor skyong dang chad mdo'i rjes su zor du 'phang ba ni /
b+h+yo :
zlog byed dmar gyi gtor ma 'di :
thun dang mtshon gyi thog chen la :
drag po sngags kyi dbal dang ldan :
rno dbal ngar ldan reg gcod kyis :
bsam zhing dmod pa thogs med gcod :
rig sngags drag po'i thog mtshon 'dis :
gzas po'i dgra bgegs thal bar rlog :
b+h+yo :
sangs rgyas phrin las rmad byung ba'i :
gang 'dul khro rgyal rngams pa mo :
thun sngags zor gyi tshwa tshwa 'phro :
ma rungs dug thun bsam chod kyi :
zor gyis dgra bgegs rdul du rlogs :
dgra bgegs bdun rgyud rtsad nas chod :
dgra bgegs skye rgyud drung nas phyungs :
lhag ma rdul tsam med par mdzod :
b+h+yo b+h+yo b+h+yo :
zlog zlog zlog :
ces mkha' 'gro rgyu phyogs dang gdong ma thug cing thebs yod pa'i sa 'am byad dgra dngos kyi phyogs su 'phang /
dam tshig pa rang la bstim /
thal rdeb rjes gcod srung 'khor spyi ltar la /
gtor gzhong bshal ba'i chus gtor ma bran cing brlabs la brtan ma bskyang /
gtor gzhong sbubs pa'i 'og tu sgab 'dre bkug la gtor mnan bya /
ye shes pa la gtang rag mchod bstod phul nas spro na dngos grub blang /
nongs bshags dang rten yod na brtan bzhugs dang med na gshegs su gsol /
bdag bskyed bsdu ldang /
bsngo smon shis brjod las byang ltar bya'o //
'di la kaHthog pa'i phyag bzhes su ye 'bar sogs yi dam gzhan gyi zhar byung gtang ba gtso che ba'i dbang du mdzad pas gter gzhung kha skong med pa gung bsdebs tsam las 'di nyid rang rkang tshugs pa'i chog khrigs ma bzhugs stabs /
bsnyen sgrub dang zlog pa sger thub la lag len 'debs dka' bas klong gsal rdor snying gi las byang che chung gis khog phub ste rang gzhung rkang thub tu bgyis pa'o //
'don sgom ting 'dzin bya sla zhing //
rno myur byin rlabs cher grags pa //
'dir brten gsang chen bstan 'dzin rnams //
bdud bgegs g.yul las rnam rgyal shog
/ces pa 'di'ang rang gzhan la khyer bde zhing zab pa'i nyams myong dang ldan pas nye bar mkho ba dang /
rin po che gter gyi mdzod gdams zab bcud kyis gtams pa'i cha rkyen du pad+ma gar dbang 'chi med bstan gnyis gling pa rtsal gyis shrI de bI ko Ti'i dben khrod du bgyis pa dge legs 'phel ///
/
