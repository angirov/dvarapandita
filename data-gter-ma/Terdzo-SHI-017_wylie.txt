@#//
dam chos sprul sku'i snying thig gi rdzogs rim khrid kyi sngon 'gro'i ngag 'don khyer bder bkod pa kun bzang bde lam zhes bya ba bzhugs so //
gu ru pad+ma sid+d+hi hU~M hrIH
gter chen bdud 'dul rdo rje'i zab chos sprul sku snying thig gi rdzogs pa'i rim pa'i sngon 'gro rig 'dzin nyid kyi zhal lung las 'byung ba mdor bsdus te nyams su blang ba la /
thog mar tho rangs ldang ba'i rnal 'byor ni /
bla ma dang mkha' 'gro'i tshogs kyis sngags dang DA ma ru'i sgras bskul pas gnyid sad pa la tshangs pa'i gsungs dbyangs kyis 'di ltar bskul bar mos la /
e ma skal ldan rigs kyi bu mchog rnams :
ma rig gti mug dbang du ma song bar :
rig pa ngar skyed da lta yar longs shig :
thog med dus nas da la thug gi bar :
ma rig ngang du nyal yun de tsam chog :
da ni ma nyal sgo gsum dge la 'bungs :
da lan 'di la don gcig ma grub na :
de nas bde 'gro'i sgra yang mi thos pas :
da lta nyid nas dam pa'i lha chos sgrubs :
zhes brjod la rlung ro bsal bas sdig sgrib dag par mos /
sems rang babs kyi ngang du ci gnas gzhag
/de nas sngon 'gro dngos la gnyis /
thun mong blo chos la bskul ba dang /
thun mong ma yin pa chos lam du slong ba'o //
dang po la bzhi las /
dang po dal 'byor rnyed dka' bsam pa ni /
kye ma :
dal 'byor rnyed dka' thob dus chud zos na :
phyin chad rin chen 'di 'dra rnyed dka' bas :
nyin dang mtshan du rnam g.yeng ma gtang bar :
dal 'byor don yod byang chub bsgrub la brtson :
gnyis pa mi rtag pa bsam pa ni /
kye ma :
sgyu ma smig rgyu chu zla 'ja' tshon ltar :
gar skyes thams cad nges par 'chi nges pas :
'chi ba'i tshe na gang gis phan skabs med :
de bas phyi ma phan pa'i 'chi chos sgrubs :
gsum pa las 'bras bsam pa ni /
bde sdug myong tshul phra mo ma dag par :
dkar nag gang byas 'bras bu thams cad ni :
las 'bras phra mo tsam yang mi bslu bas :
dran dang shes bzhin spang blang zhib 'tshal lo :
bzhi pa 'khor ba'i nyes dmigs bsam pa ni /
khams gsum rigs drug mtho dman gar skyes kyang :
sdug bsngal 'ba' zhig ma gtogs bde ba med :
de phyir 'khor ba'i chos rnams blo ldog la :
nges 'byung dran pas yang yang skul 'tshal lo :
zhes pa re re nas tshig dal bus brjod cing don sems rgyud la 'byor nges pa bya'o //
gnyis pa thun min chos lam du slong ba la lnga /
dang po theg pa thams cad kyi 'jug sgo skyabs su 'gro ba ni /
gnas khang dag pa'i zhing gi bkod pa dang ldan pa'i mdun gyi nam mkhar bla ma sku gsum la dkon mchog rtsa gsum chos srung rgya mtshos bskor ba mngon sum bzhin du bzhugs pa'i spyan sngar /
bdag gzhan mkha' khyab kyi sems can thams cad sgo gsum gus pa chen pos deng nas byang chub ma thob kyi bar du ci mdzad khyed shes kyis skyabs su 'gro bar mos la /
na mo :
ma nam mkha' dang mnyam pa'i sems can thams cad bla ma dkon mchog chos kyi sku la skyabs su mchi'o :
ma nam mkha' dang mnyam pa'i sems can thams cad bla ma dkon mchog longs spyod rdzogs pa'i sku la skyabs su mchi'o :
ma nam mkha' dang mnyam pa'i sems can thams cad bla ma dkon mchog sprul pa'i sku la skyabs su mchi'o :
ma nam mkha' dang mnyam pa'i sems can thams cad bla ma dkon mchog rin po che la skyabs su mchi'o :
ma nam mkha' dang mnyam pa'i sems can thams cad brgyud pa dgu ldan bla ma rnams la skyabs su mchi'o :
na mo :
sangs rgyas chos dang dge 'dun gsum la skyabs su mchi'o :
chos sku longs sku sprul sku gsum la skyabs su mchi'o :
bla ma yi dam mkha' 'gro gsum la skyabs su mchi'o :
lta ba sgom pa spyod pa gsum la skyabs su mchi'o :
gzhi dang lam dang 'bras bu gsum la skyabs su mchi'o :
rtsa dang rlung dang thig le gsum la skyabs su mchi'o :
bde dang gsal dang mi rtog gsum la skyabs su mchi'o :
ngo bo rang bzhin thugs rje gsum la skyabs su mchi'o :
rang sems rnam dag chos kyi sku la skyabs su mchi'o :
zhes pa rnams grangs ci nus su brjod /
gnyis pa theg chen thun mong ma yin pa'i rten gzhi sems bskyed pa ni /
skyabs yul de rnams kyi spyan sngar /
sems can gyi don du byang chub don du gnyer ba smon pa dang /
byang chub kyi spyod pa spyad par dam bca' ba 'jug pa dang /
'khor gsum dmigs mtha' dang bral ba don dam sems bskyed rnams gsal gdab la /
e ma ho :
bla ma rtsa gsum dkyil 'khor lha tshogs dgongs :
'di gzung bla med byang chub mchis kyi bar :
'gro drug sems can ma lus thams cad la :
pha dang ma yi 'du shes kyis :
ma bsgral bsgral dang ma grol dgrol :
dbugs ma dbyung rnams dbugs dbyung phyir :
smin grol byang chub sems bskyed do :
thun mong ma yin pa'i sems bskyed ni /
na mo :
sngon chad dus gsum rgyal ba thams cad kyis :
sdom pa la ni rab gnas ltar :
'di gzung 'khor ba ma stongs bar :
bla med smon 'jug byang chub sems :
'dren pa'i dpal du bdag gyur nas :
gzhan don skyong bar sems bskyed do :
khams gsum sems can ma lus kun :
rang ngo ma shes gzung 'dzin 'chings :
'gro drug 'khor ba dong sprugs phyir :
rang ngo shes par sems bskyed do :
dkon mchog gsum gzung phyir mi gtang :
rtsa gsum lha tshogs mi spang bsgrub :
sku gsum lhun grub rang gsal gdab :
'khor 'das chos rnams rang grol gzhag :
lhun rdzogs chen por sems bskyed do :
lan gsum brjod /
skyabs yul mi dmigs par bzhag
/gsum pa sdig sgrib sbyong byed rdo rje sems dpa'i sgom bzlas ni /
hrI:
bdag nyid tha mal spyi gtsug pad zla'i steng :
ye shes rang snang 'ja' zer klong dkyil du :
hU~M las bla ma rdo rje sems :
rigs kyi bdag nyid 'od kyi sku :
dkar gsal mdzes 'dzum rdor dril bsnams :
zhabs gnyis rol pa'i stabs su bzhugs :
thugs kar hU~M la yig brgyas bskor :
sku yi dbyibs brgyud zhabs mthil nas :
'o rgyun lta bu'i bdud rtsi babs :
bdag gzhan lus ngag yid gsum gyi :
grangs med sdig sgrib ma lus kun :
sol khu 'o mas khrus bzhin du :
rkang mthil nas thon gser gyi sa gzhir thim :
zhes pa'i dmigs pa la yid rtse gcig tu gtad de /
yi ge brgya pa bzlas pa'i dngos gzhi dang /
yang snying yig drug ji ltar nus pa bzlas la mthar thal mo sbyar te /
rig stong 'ja' 'od phung po longs spyod rdzogs :
rigs kun bdag nyid rdor sems snang stong sku :
snang srid 'ja' 'od 'bar ba'i thugs ka'i klong :
zla steng rdo rje hU~M yig sngags 'khor las :
stong gsum 'brug stong ldir bzhin sngags sgra sgrog :
khams gsum rigs drug ma rig rmongs bcom nas :
log rtog srid mtsho'i 'gro ba mkha' spyod du :
mi bzad sku gsung thugs kyi 'od klong sgrol :
mchod 'os dkyil 'khor rgya mtsho'i rigs kyi bdag :
rdo rje sems dpa' khyod la phyag 'tshal bstod :
bdag gzhan khams gsum rigs drug sems can rnams :
sgo gsum mi dge'i sdig sgrib kun sbyangs nas :
'brel tshad don ldan 'khor ba dong sprugs shog :
bcom ldan 'das bdag dang mtha' yas pa'i sems can thams cad kyi nad gdon sdig sgrib thams cad byang zhing dag par mdzad du gsol :
sku gsung thugs rtsa ba dang yan lag gi dam tshig nyams pa thams cad sor chud nas :
tshangs pa mchog gi dngos grub bstsal du gsol :
zhes rten dang gnyen po dang rnam par sun 'byin cing nyes pa las slar ldog pa'i stobs bzhi'i gnad tshang ba'i bshags pa byas pas sdig sgrib nyes ltung lhag med du dag par bsam la /
bla ma rdo rje sems dpas sdig ltung dag pa'i gnang ba bstsal nas 'od du zhu ste rang la thim par gyur /
ces mos la dmigs med kyi ngang du mnyam par gzhag
/bzhi pa tshogs gnyis rdzogs byed maN+Dal 'bul ba ni /
tshogs zhing skyabs yul skabs ltar gsal btab pa la mchod pa'i maN+Dal gyis mtshon byed du byas te /
phyi gling bzhi ri rab /
nang lus phung khams skye mched /
gsang ba dbyings rig zung 'jug gi maN+Dal rnams rim par 'bul bar dmigs la /
A+o~M AHhU~M:
rin chen maN+Dal gser g.yus brgyan pa 'di :
bla ma dkon mchog sprul sku'i zhing du 'bul :
thugs rjes brtse bar dgongs te bzhes nas kyang :
'gro kun sprul sku'i zhing la spyod par shog :
rang lus maN+Dal dbang pos brgyan pa 'di :
bla ma dkon mchog longs sku'i zhing du 'bul :
thugs rjes brtse bar dgongs te bzhes nas kyang :
'gro kun longs sku'i zhing la spyod par shog :
chos dbyings maN+Dal rig pas brgyan pa 'di :
bla ma dkon mchog chos sku'i zhing du 'bul :
thugs rjes brtse bar dgongs te bzhes nas kyang :
'gro kun chos sku'i zhing la spyod par shog :
sku gsum yongs rdzogs bla ma'i tshogs rnams la :
phyi nang gsang gsum de bzhin nyid kyis mchod :
bdag lus longs spyod snang srid yongs bzhes nas :
bla med mchog gi dngos grub bstsal du gsol :
zhes pa rnams kyis brgya stong ci nus su 'bul /
spro na /
sa gzhi spos byugs sogs 'bul tshig gzhan ci rigs brjod /
mnyes byed maN+Dal sogs kyis 'don don gsol /
tshogs zhing mi dmigs par bzhag go
/lnga pa rgyud la byin rlabs 'jug byed bla ma'i rnal 'byor ni /
dmigs rnam gyi gsal cha /
mos gus kyi gdung shugs dang ldan pas /
hrIHlas bdag nyid rdo rje phag mo ni :
sku mdog dmar gsal spyan gsum zhi ma khro :
phyag gnyis gri gug thod khrag kha T+wAM bkal :
dbu gtsug phag zhal mthing nag ngur sgra sgrog :
thod skam mgo phreng rus pa'i rgyan drug dang :
rat+na rin chen sna tshogs dar dpyang 'phur :
thod rnga dril bu g.yer kha'i sgra sgrog pas :
snang srid lha 'dre mi gsum dbang du sdud :
srid gsum 'ja' 'od me dpung 'khrug pa'i klong :
pad+ma nyi zla bam ro'i gdan steng du :
g.yas bskum g.yon brkyang rang 'od klong du gsal :
de yi spyi gtsug nyi zla pad+ma'i steng :
rtsa ba'i bla ma gdod ma'i kun bzang gsal :
de yi spyi gtsug nyi zla pad+ma'i steng :
ma Ni kIrti gdung 'dzin skyes bu rnams :
skyil krung mnyam gzhag gzi brjid 'od 'bar bskyed :
de yi spyi bor nyi zla pad+ma'i steng :
rig 'dzin chen po khrag 'thung bdud 'dul gling :
dkar gsal rig 'dzin rol pa'i stabs su bzhugs :
de yi spyi gtsug nyi zla pad+ma'i steng :
'brog ban lo tsA mnga' bdag chos kyi rgyal :
de yi spyi gtsug nyi zla pad+ma'i steng :
bde chen rgya mtsho mtsho skyes pad+ma 'byung :
shrI sing dga' rab ston pa rdo rje sems :
rdor 'chang gdod ma'i kun bzang yab yum dang :
de rnams mtha' skor rtsa gsum srung ma'i tshogs :
rgya bod rig 'dzin grub thob rgya mtsho rnams :
dgyes pas bdag la gzigs te dbang bskur zhing :
dkar gsal mdzes 'dzum bag dro lhun chags pa :
gzi byin 'ja' zer 'od phung 'khrigs klong du :
bzhugs pa'i 'khor lo bdun las 'od 'phros pas :
ye shes sems dpa' spyan 'dren gnyis med thim :
sku gsum yongs rdzogs bla ma'i tshogs rnams la :
phyi nang gsang gsum de bzhin nyid kyis mchod :
bdag lus longs spyod snang srid yongs bzhes nas :
bla med mchog gi dngos grub bstsal du gsol :
na mo :
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
na mo :
dus gsum sangs rgyas thams cad 'dus pa'i sku :
rdo rje 'dzin pa'i ngo bo nyid :
dkon mchog gsum gyi rtsa ba ste :
mtshan ldan bla ma rnams la phyag 'tshal bstod :
ces brjod la /
gsol 'debs ni /
hU~M hrI:
skye med 'og min chos dbyings zhing khams nas :
nyid las mi gzhan 'khor la chos 'khor bskor :
kun tu bzang po'i zhabs la gsol ba 'debs :
'ja' lus chos sku 'grub par byin gyis rlobs :
'od lnga ma 'dres so so'i zhing khams nas :
sems dpa'i 'khor la dgongs pa'i chos ston pa :
rigs lnga gang chen mtsho la gsol\u0f8e
'ja' lus chos sku 'grub par byin\u0f8e
dan tig chu bor mkha' 'gro'i 'khor rnams la :
sangs rgyas bka' yi dgongs pa 'grol mdzad pa :
dga' rab rdo rje'i zhabs la gsol\u0f8e
'ja' lus chos sku 'grub par byin\u0f8e
so sa'i gling du rig 'dzin 'khor rnams la :
snying thig dgongs pas rang bzhin 'ja' skur grol :
shrI siM ha'i zhabs la gsol\u0f8e
'ja' lus chos sku 'grub par byin\u0f8e
rab 'byams rtsa gsum rgya mtsho'i tshogs rnams kyi :
sku gsung thugs yon phrin las kun gyi dngos :
pad+ma thod phreng rtsal la gsol\u0f8e
'ja' lus chos sku 'grub par byin\u0f8e
nam mkhas gar khyab skal bzang snod ldan la :
snying thig bdud rtsis zag bcas chos skur grol :
bi ma mi tra'i zhabs la gsol\u0f8e
'ja' lus chos sku 'grub par byin\u0f8e
phyogs bcu'i sangs rgyas ma lus thams cad kyi :
ngo bo gcig tu 'dus pa'i rin po che :
bdud 'dul rdo rje'i zhabs la gsol\u0f8e
'ja' lus chos sku 'grub par byin\u0f8e
bi ma'i rnam 'phrul pad+ma'i ming can zhes :
o rgyan chen po'i bka' yi rjes gnang thob :
klong gsal snying po'i zhabs la gsol\u0f8e
'ja' lus chos sku 'grub par byin\u0f8e
sangs rgyas dgongs pa'i phrin las rmad byung ba :
rtsa ba yan lag chos kyi bdag po ste :
drug ldan brgyud par bcas la gsol\u0f8e
'ja' lus chos sku 'grub par byin gyis rlobs :


spyi gtsug nyi zla pad+ma'i gdan steng du :
bka' drin mnyam med skyabs kun 'dus pa'i zhabs :
rtsa ba'i bla ma'i zhabs la gsol\u0f8e
'ja' lus chos sku 'grub par byin\u0f8e
'bum phrag drug cu rtsa bzhi'i srung ma mchog :
sngags kyi bdag mo drang srong legs pa rtsal :
chos skyong drag rtsal can la gsol ba 'debs :
bar chad rkyen dang bral bar byin gyis rlobs :
zhes tshar gang 'grub dang /
grangs gsog na spyi gtsug nyi zla sogs rtsa ba'i bla ma'i gsol 'debs shwa lo ka gcig nyid bskyar /
'dir bla ma rgyang 'bod spro na spyi dang bye brag ji ltar 'os pa bya /
mthar dbang len pa ni /
dad mos drag pos gsol ba btab pas thugs rjes rtse gcig tu dgongs shing byin gyis brlabs /
mtha' skor gyi rtsa gsum chos skyong rnams dbus bla mar thim /
brgyud pa'i bla ma rnams kyang mas rim gyis 'od du zhu nas rtsa ba'i bla ma la thim /
bla ma gdod ma'i mgon po'i gnas gsum nas 'od zer dkar dmar mthing gsum rim dang cig char du spros pas dbang bzhi thob pa'i dmigs pa spyi ltar byas la /
mtshan rnams kun rdzogs ma hA gu ru la :
gsol 'debs dbang bskur byin rlabs lus la 'jug :
lus kyi sgrib pa kun dag nas :
lus la bde drod 'bar ba dang :
lus sprul skur grol bar byin gyis rlobs :
A+o~M:
A+o~M:
A+o~M:
gsung dbyangs yan lag drug cu'i dbyangs ldan ma hA gu ru la :
gsol 'debs dbang bskur byin rlabs ngag la zhugs :
ngag gi sgrib pa kun dag nas :
ngag la nus pa thon pa dang :
ngag longs skur grol bar byin gyis rlobs :
A:
A:
A:
'khrul med rgyal ba'i thugs mchog ma hA g+hu ru la :
gsol 'debs dbang bskur byin rlabs sems la 'jug :
yid kyi sgrib pa kun dag nas :
sems la rtogs pa 'char ba dang :
yid chos skur grol bar byin gyis rlobs :
hU~M:
hU~M:
hU~M:
sku bzhi'i dbang phyug ma hA g+hu ru la :
gsol 'debs bzhi pa'i dbang bskur byin rlabs 'jug :
sgo gsum 'dzin sgrib ma lus kun dag nas :
dbyer med bde ba chen po'i dbang thob cing :
sku lnga ye shes lhun grub mngon gyur nas :
mtha' yas 'gro ba sems can ma lus kun :
tshe gcig sangs rgyas 'khor ba dong sprugs nas :
gdod ma'i mgon mchog myur du 'grub par shog :
A+o~M AHhU~M hrI:
lan gsum brjod /
bla ma 'od du zhu nas rang la thim pas gsang ba gsum dang sgo gsum dbyer med par gyur /
ces mos la bzo med kyi ngang du mnyam par gzhag
/de las ldangs pa na snang grags rtog tshogs thams cad bla ma'i sku gsung thugs kyi rol par lam du khyer /
theg pa chen po'i bsngo ba dang smon lam gdab /
bkra shis ni /
e ma ho :
'od gsal rdo rje snying po'i gzhal yas nas :
dgu ldan bla ma 'gyur med rdo rje'i sku :
mi zad rgyan 'khor rnam dag legs sprul pas :
a ti'i sgrub brgyud dar ba'i bkra shis shog :
spros mtha' kun bral chos zad 'bras bu'i klong :
rig stong dbyer med mkha' spyod rdo rje'i zhing :
ka dag 'gyur med kun bzang pad 'byung klong :
'dus byas 'gro kun ma lus mngon rdzogs shog :
ces brjod do //
'di'ang chos tshul 'di'i khrid rim rnams la nye bar mkho ba'i yan lag tu snang bas pad+ma gar dbang rtsal gyis gter chen nyid kyi gsung la gsal byed phran bus brgyan te khyer bder bris pa dge legs 'phel ///
/
