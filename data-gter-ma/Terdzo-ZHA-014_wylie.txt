@#//
gnam chos thugs kyi gter kha las bde chen zhing sgrub kyi zin bris bzhugs so //
na mo a mi ta b+hA ya /
gnam chos bde chen zhing sgrub zin bris ni //
sta gon rgyas 'bring bsdus gsum spros med bzhi //
rgyas pa zhing bkod thang sku bshams pa'i mdun //
gzhi steng 'bru yi tshom bu 'dab brgyad bkod //
dbus su many+dzi'i steng du sku gzugs bsham //
g.yas su bum pa rdzas ldan spyi ltar te //
rgyab kyi 'dab mar phyag mtshan rdo rje bzhag
/g.yon du lhung bzed 'bru yis bkang pa'i nang //
tshe yi ril bu cung zad bzhag pa 'am //
tshe sgrub gtso bo yin na tshe ril lam //
yang na tshe zan zas snas bkang yang rung //
mdun du tshe gtor bum gzugs spyi ltar bzhag
/rgyab zur g.yas su bdud rtsi g.yon rak+ta //
mdun zur g.yas su zlum gtor gtso 'khor gsum //
g.yon du zhing skyong gtor ma gtso 'khor bzhi //
de mthar mchod pa sna bdun bskor bsham bya //
de rnams kha gsos ma gtogs brje mi dgos //
tshe mda' dar sna lnga btags rang drung bzhag
/dkyil 'khor de mdun mchod stegs gcig gi steng //
brje rgyu'i mchod pa rnam lnga maN+Dal bsham /
!
/'bring po zhing bkod mdun du mchod stegs steng //
sku gzugs bum pa tshe gtor phreng du bsham //
g.yon du lhung bzed steng du rdo rje bzhag
/de rtsar zhing skyong gtor ma zur gsum gcig
/mdun du mchod pa rnam lnga bshams pa yin /
!
/bsdus pa tshe gtor steng du tsakli btsugs //
tsakli'i rgyab tu lhung bzed rdo rje bri //
de la sku dang zhing bkod gnyis ka tshang //
gtor ma bum gzugs bum pa de la tshang //
zhing skyong gtor ma zur gsum gcig dang ni //
mdun du mchod pa rnam lnga bsham par bya /
!
/shin tu spros med rgyun khyer la sogs la //
dkyil 'khor mchod gtor la sogs yid kyis sprul //
de la zhing skyong 'don par mi bya 'o /
!
/sgrub tshe thun bzhi thun drug gang 'dod do //
dang po nyin par sngon 'gro bgegs gtor btang //
de nas rgyun du sngon 'gro mi dgos so //
'don 'grigs ltar du bsnyen pa'i mtshams bar 'don //
de nas bsnyen pa bya zhing dmigs pa bsgom /
!
/mdun du rin chen khri ni rgya che ba /
khri mig rnams su rma bya brgyad kyis btegs //
de steng pad+ma 'dab ma 'bum ldan steng //
nya rgyas zla ba'i steng du 'od dpag med //
pad+ma rA ga'am bye ru'i mdog lta bu //
chos gos ngur smrig rnam gsum sku la gsol //
rang nyid bya sprel lo pa yin na ni //
sku mdog dmar ser li khri'i mdog lta bu //
chos gos rnam gsum gser gyi mdog tu bsgom //
g.yas g.yon sems dpa' gnyis dang 'khor gyi tshogs //
sangs rgyas byang sems dpag med khrom tshogs bzhin //
gtso bo kun las che zhing mtho ba ni //
byang chub shing mchog dpag tshad stong drug brgya //
'dab rgyas me tog 'bras bu dri bzang can //
de la sku rgyab brten nas bzhugs pa'i mdun //
yan lag brgyad ldan bdud rtsi'i mtsho chung dkyil //
pad+ma dkar po 'dab brgyad chen po ni //
cung zad kha ni bye ma thag pa'i nang //
rang nyid byang chub sems dpa' sku mdog dkar //
thor tshugs dar dang rin chen rgyan gyis spras //
sku smad pad+ma'i nang du nub pa la //
sku stod thal sbyar zhal blta chos nyan bsgom //
bdag gis gsol ba btab dang sngags bzlas pas //
mdun bskyed de las 'od zer sna tshogs ni //
nam mkha' sa gzhi bar snang khyab par 'phros //
yul phyogs thams cad bde chen zhing du gyur //
sa gzhi bai DUr sa gzhi khod snyoms la //
'jam zhing bde la gser gyi mig mang ris //
me tog mdzes pa sna tshogs kun nas bkra
/shing kun rin chen sna tshogs ljon shing la //
lo ma dar zab 'bras bu bkra shis rtags //
g.yung drung dga' 'khyil la sogs 'bras bur smin //
nam mkhar 'ja' sprin bar snang me tog char //
sa gzhir ci 'dod longs spyod gcal du bkram //
srog chags thams cad byang chub sems dpa'i tshogs //
kun kyang gser mdog mtshan dang dpe byad ldan //
dge slong cha lugs chos gos rnam gsum bklubs //
kun kyang sdug bsngal ming med bde skyid ldan //
de ni zhing khams sbyong ba'i dmigs pa 'o /
!
/rang gi lus las rang 'dra'i sems dpa'i tshogs //
bye ba dung phyur grangs med sprul byas nas //
bdag dang 'gro ba kun gyis thog med nas //
da lta yan gyi sdig sgrib bshags pa'i phyir //
phyag ni 'bum ther dung phyur grangs med 'tshal //
de bzhin bskor ba 'bum ther grangs med kyang //
rdzu 'phrul stobs kyis skad cig nyid la grub //
de nas byang chub sems dpa' de rnams kyis //
rgyal ba sras bcas rnams la sku khrus gsol //
kA shi ka yi ras kyis sku phyis nas //
sprul sku rnams la chos gos rnam gsum dang //
sems dpa' gnyis la dar dang rin chen gsol //
yan lag brgyad ldan chu yi zhal bsil drangs //
de nas sprul pa'i sems dpa' bdag la thim //
bdag las sprul pa'i mchod pa'i lha mo'i tshogs //
mchod rdzas 'dzin pa bye ba grangs med 'phros //
zhabs bsil ma yis zhabs nas bkru ba sogs //
so so'i mchod pa'i bya bas mchod byas nas //
me tog ma ni spyan la thim pa sogs //
sku yi gnas rnams su thim thugs dgyes gyur //
de nas rang gi lag nas sprul pa yi //
bkra shis rdzas rtags brgyad dang rin chen bdun //
gling bzhi ri rab lha mi'i longs spyod tshogs //
dpag med sprul nas mdun du phul bar bsgom //
slar yang mchod pa'i lha mo mang spros te //
'chi med bdud rtsi ro brgya ldan pa'i zas //
bdud rtsi dmar po sogs kyis mchod byas nas //
shin tu snyan pa'i dbyangs kyis bstod bsngags brjod //
lha mo thams cad rang la thim par bsam //
de ni bsod nams tshogs gsag dmigs pa'o /
!
/de nas mdun du bzhugs pa'i sangs rgyas la //
dad gus drag pos rig pa rtse gcig gtad //
gtsug tor drang zhing bung ba'i mdog lta bu //
spyan dkyus ring zhing mdzod spu dung ltar dkar //
snyan shal ring zhing thugs kar dpal bes mtshan //
sku ni chu zheng gab cing lhang nger bzhugs //
phyag zhabs bzhi por gser gyi 'khor lo bkra
/rdo rje'i skyil krung mnyam gzhag lhung bzed 'dzin //
pad+ma'i 'dab 'dra'i zhal 'dzum spyan gnyis kyis //
bdag la gzigs shing zhal nas gsung byon te //
sangs rgyas yid la byed pa'i ting 'dzin ni //
'di bsgoms mthu yis khyod dang 'brel thogs kun //
ma 'ongs nga yi zhing du skye gsungs nas //
phyag g.yas mgo la lan gsum byugs mdzad pas //
phyir mi ldog pa'i go 'phang thob par bsgom //
de ni mdo yi lugs kyi dmigs pa yin //
sangs rgyas sku la rtse gcig sems zin na //
zhi gnas bsgom pa'i mchog kyang de yin no /
!
/de nas 'od dpag med pa'i thugs ka ru //
zla ba'i dkyil 'khor steng du hrIHdmar po //
de mthar sngags phreng bye ru'i phreng ba bzhin //
sngags ngo phyir bstan g.yas su 'khor ba las //
sngags kyi rang sgra de nyid grags bzhin bsgom //
de la rig pa rtse gcig gtad byas nas //
sems ni gzhan du mi 'phro bar bya ste //
bsgom pa'i gzhi ni sangs rgyas thugs ka ru //
zla ba'i dkyil 'khor de nyid tsit+ta ste //
hrIHyig 'grengs pa de ni thugs kyi srog
/sngags sgra sgrog bzhin yi ge'i phreng ba 'khor //
de yang me long nang gi gzugs brnyan ltar //
nang du yod kyang sku yis mi sgrib pa //
de ni bya rgyud lugs kyi dmigs pa yin /
!
/de nas rlung ro bus nas rlung bzung ste //
rlung ni nang du rngub pa'i dus kyi tshe //
sangs rgyas thugs ka'i zla ba sngags dang bcas //
tshur byon rang gi snying dbus thim par bsgom //
rlung ni phar la btang ba'i dus kyi tshe //
sangs rgyas thugs kar zla ba sngags phreng rnams //
dang po'i dus ltar gsar du gcig bsgoms te //
de ltar dmigs pa ci tsam sgom gyi bar //
rlung yang ha cang mi bsdam 'jam rlung ste //
sngags kyang gong bas thos pa tsam du bzla //
de ni spyod rgyud lugs kyi dmigs pa yin /
!
/de nas rang nyid 'jig rten dbang phyug dkar //
zhal gcig phyag bzhi'i dang po thal sbyar dang //
'og mas shel phreng dang ni pad dkar 'dzin //
thugs kar zla steng hrIHdkar yig drug bskor //
yig drug g.yas su 'khor ba'i 'od zer las //
yig 'bru sngags phreng dkar po shel lta bu //
rang gi thugs ka nas thon sangs rgyas kyi //
thugs kar thim pas thugs rje thugs dam bskul //
thugs ka'i sngags phreng rtsa nas 'od zer las //
oM a mi d+he wa hrIH
zhes pa'i sngags phreng byu ru'i phreng ba ltar //
zhal nas thon te rang gi zhal du zhugs //
snying ga'i hrIHra thim thugs rje byin rlabs zhugs //
de ltar phar la sngags phreng dkar po dang //
tshur la dmar po rgyun du 'khor bsgom zhing //
sngags bzlas pa ni rnal 'byor rgyud kyi lugs //
de yan bzla bya'i sngags ni de nyid dang //
oM AHhrIHswA hA/
oM hrIHswA hA/
hrIHswA hA/
de rnams gang 'dod bzlas pas chog gsungs kyang //
a mi d+he wa 'bru drug de rang zab /
!
/de nas rang nyid thugs rje chen po yi //
thugs kar mdun du bskyed pa lta bu yi //
'od dpag med pa gtso 'khor gsum po dang //
bde chen zhing bkod yongs su rdzogs par bsgom //
gtso bo'i thugs kar zla steng hrIHyig mthar //
a mi d+he wa'i sngags phreng g.yas su 'khor //
de las 'od zer kha dog sna tshogs pa //
mdzod spu nas thon nam mkha' khyab par 'phros //
'gro ba sems can kun gyi sdig sgrib kun //
thams cad ba mor nyi zer phog ltar dag
/bde ba can du skye ba'i skal ldan gyur //
bdag las 'od 'phros mdun bskyed thugs dam bskul //
mdun bskyed sku las 'od dpag med pa'i sku
/grangs med 'phros pas 'jig rten thams cad gang //
sngags sgra sgrog pas 'khor ba dong nas sprugs //
gzugs can gzugs med sems can ma lus pa //
'od dpag med pa'i go 'phang thob byas nas //
sprul pa tshur 'dus mdun gyi gtso bor thim //
de ni pha rgyud lugs kyi dmigs pa yin /
!
/bdag mdun thugs kar sngags phreng sngar bzhin las //
rang gi thugs ka'i sngags phreng 'od zer las //
hrIHdmar phreng ba bye ru'i phreng ba ltar //
zhal nas thon cing mdun bskyed zhal du zhugs //
thugs ka'i sngags phreng la thim thugs rgyud bskul //
de las hrIHyig dmar po'i phreng ba byon //
lte ba nas thon rang gi lte bar zhugs //
thugs kar thim pas byin rlabs dngos grub thob //
'gal me'i 'khor lo bzhin du 'khor ba las //
bar du 'khor tshe 'od zer sna tshogs pa //
nub phyogs bde ba can gyi zhing khams 'phros //
sangs rgyas 'od dpag med kyi sku la thim //
sku gsung thugs rgyud mnyes pa'i mchod pa 'bul //
sku las 'od dpag med pa'i sku che phra //
gsung las sngags phreng hrIHyig dmar po dang //
thugs las rdo rje dmar po rtse lnga pa /
kha ba bu yug 'tshubs pa bzhin du byon //
bdag mdun rnams la sib sib thim bsgom zhing //
hrIHyig kho na bsgrang bar bya ba ste //
de ni ma rgyud lugs kyi dmigs pa yin /
!
/de nas mda' dar yod na g.yab bya zhing //
med na dmigs pa kho nas chog pa yin //
mdun bskyed 'od dpag med pa'i sku las ni //
'phros pa'i yum chen 'byung lnga'i lha mo lnga //
sgrol ma ljang mo shing rlung lha mo ste //
mda' dar ljang gu shar du g.yug pa yis //
shar phyogs shing khams 'byung ba rlung gi bcud //
'od kyi thig le ljang gu'i rnam pa ru //
bsdus nas mdun bskyed gtso bo'i lhung bzed thim //
gos dkar mo zhes me yi lha mo dmar //
dar dmar lhor g.yug me yi bcud bsdus bstims //
nam mkha'i dbyings phyug lcags kyi lha mo dkar //
dar dkar nub g.yug nub phyogs lcags khams dang //
nam mkha'i bcud bsdus gtso bo'i lhung bzed thim //
mA ma kI ste chu yi lha mo sngo //
dar sngon byang g.yug chu bcud bsdus te thim //
sa yi lha mo sangs rgyas spyan ma ser //
mda' dar ser po mtshams bzhi steng du g.yug
/sa yi bcud bsdus gtso bo'i lhung bzed bstims //
de bzhin lha mo lnga yi 'od zer gyis //
snod kyi 'jig rten sa chu me rlung mkha'//
nad bcud 'gro ba'i sha khrag drod dbugs sems //
'phags pa rnams kyi sku lnga ye shes lnga //
byin rlabs thugs bcud bkrag dang gzi mdangs kun //
sib sib bsdus nas lha mo lnga la thim //
lha mo lnga po gtso bo'i phyag gi ni //
lhung bzed khar byon 'od du ltem gyis zhu //
'chi med ye shes bdud rtsis lhung bzed gang //
phyur zhing lud pa wa chu lta bur byon //
rang gi kha dang tshangs bug nas zhugs pas //
sdig sgrib nad gdon tshe yi bar chad kun //
dud khu sol khu'i rnam pa 'og sgo dang //
rkang mthil nas thon bdag lus shel ltar dag
/shel gyi bum pa 'o mas gang ba ltar //
bdag lus tshe yi bdud rtsis gang ba yis //
nad med bgres rgud bral ba'i lang tsho dang //
'chi med tshe yi rig 'dzin thob par bsgom //
A yuHsid+d+hi zhes pa'i sngags ring dang //
oM b+h+rU~M swA hA gnyis po gang 'grub bzla //
b+h+rU~M yig kho na mang du bsgrang bar bya //
de ni tshe sgrub dmigs pa'i rim pa'o /
!
/de nas mdun bskyed lha rnams bdag la thim //
bdag lus bcom ldan 'od dpag med pa'i sku
/phyi ni stong gsal nam mkha'i 'ja' tshon bzhin //
nang ni stong pa phru ma phus btab ltar //
rang gi snying gar pad+ma dmar po ni //
'dab ma brgyad pa cung zad kha bye ba //
ze'u 'bru'i steng du bde ba can gyi zhing //
'od dpag med pa gtso 'khor gsum dang bcas //
shin tu gsal ba mngon sum lta bur dmigs //
rang gi mgrin par pad+ma dmar po ni //
'dab ma bzhi pa'i lte bar hrIHdkar po //
shar du oM dkar lho ru AHser po //
nub tu swA dmar byang du hA ljang gu
/de dag yig 'bru langs te gnas par bsgom //
nyin gyi thun mtshams bar skabs thams cad du //
'di skabs rmi lam yin par yang yang dran //
snying ga'i lha la dmigs pa gtad bzhin du //
oM AHhrIHswA hA/
zhes pa de nyid ci 'grub bzla bya zhing //
stong nyid nyams len gshis dang ma bral bar //
dmigs pa de nyid gsal bar bsgom pa ni //
rdzogs rim gnyis med lugs kyi nyams len yin //
de ltar dmigs shing nyal bas rmi lam zin //
rmi lam yin par shes tshe 'phur byas te //
bde chen zhing sogs mjal du 'gro ba ni //
rdzogs rim rmi lam bzung ba'i nyams len yin //
nyal tshe snying ga'i 'od dpag med pa yi //
sku yi 'od kyis lus kyi nang thams cad //
nyi ma shar ltar gsal bsgoms nyal ba yis //
gnyid tshe sems ngo zin pa 'od gsal yin //
'chi kha'ang de ltar bsgoms pas thugs dam zin /
!
/thun mtshams gzhung ltar bsngo smon rgyas 'debs bya //
de ltar thun bzhi'am thun drug nyams len te //
thun rer dmigs pa thams cad rdzogs pa 'am //
dmigs pa zin par dka' na thun re la //
dmigs pa gnyis re gnyis re bgo nas bsgom //
dgong mo thun mjug zhing skyong gtor chog 'don //
de yi sngags dmigs cung zad bya ba des //
thun gcig go bcad thun drug dmigs pa tshang //
nub mo 'am ni thun mtshams nam dga' ru //
chag mi rung ba'i thugs dam gzhan kun bya //
bsnyen pa'i grangs tshad zhag bcu mdo las gsungs //
'on kyang bdun gnyis bdun gsum zla sgrub dang //
lo sgrub la sogs nan tan bskyed bya ste //
tshe 'dir tshe ring nad med nyams rtogs 'phel //
phyi ma dag pa'i zhing nas phyir mi ldog
/de bas lhag pa'i bsgrub rgyu gzhan ni med //
rtag tu khams dang nyams dga' rig pa dwangs //
mar me tshe ring mar me'i rtse mo 'phel //
mar me yon chab gtor ma 'dzin pa dang //
rol mo'i sgra thos 'ja' zug dri bzang 'thul //
rmi lam rab la bde chen zhing khams mjal //
sangs rgyas byang sems mjal lam lung bstan thob //
me tog chen po'i ze'u 'brur rang nyid 'dug
/me tog gling du phyin sogs dag snang 'char //
grangs kyi tshad med chu bo'i rgyun ltar bzla /
!
/de yang sgrub pa byed pa'i dus su ni //
tshom bu thang sku lhung bzed bum pa dang //
gtor snod dbyer med bde chen zhing khams bskyed //
sku gzugs bum chu tshe ril tshe nas dang //
gtor ma'i rtse mo rdo rje'i lte ba'i nang //
thams cad dbyer med 'od dpag gcig yin no //
grol khar so sor gtso 'khor tshang bar bsgom //
rgyas par spro na dbang sgrub byas nas kyang //
bdag 'jug rgyas par rang gis blang bar bya //
de tshe mdun bskyed bla ma dbyer med pas //
dbang don gsung bzhin rang la dbang bskur bsgom /
bsdu na dbang rdzas de dag rang nyid kyi //
mgo bor bzhag cing rang la thim par bsgom //
rtsa sngags rgyas 'bring gnyis po gang rung mjug
/kA ya wA ka tsit+ta a b+hi Shiny+tsa hU~M/
bum chus khrus bya btung zhing gtor ma dang //
tshe ril tshe nas cung zad lce la bzhag
/mdun bskyed thams cad bdag la thim bsgom zhing //
zhing skyong rten la bstim mam rang gnas gshegs //
rang nyid 'od zhu thugs ka'i hrIHra thim zhing //
hrIHyang mi dmigs stong pa'i ngang la bzhag
/bkra shis gang shes brjod rjes mtshams grol lo //
de ltar bde chen zhing sgrub zin bris 'di //
dge slong pad+ma sbyin pa zhes bya bas //
yun ring zhig nas nan du bskul ba'i ngor //
mkha' lding rgyal po'i lo sar tshes gcig nyin //
rA ga a s+yas ji ltar smras pa ltar //
bskul ba po des yi ger bkod pa las //
nyes 'gal mchis na srung ma rnams la bshags //
dge bas 'di nyid dar zhing cher 'phel nas //
'gro kun bde chen zhing du brdzus skyes te //
rigs drug 'khor ba'i btson ra stongs par shog
/mang+ga laM/
dge 'o //
dge 'o //
dge 'o ///
/
