@#//
'jam dpal phyag rgya zil gnon gyi gtor zlog bdud dpung mthar byed ces bya ba bzhugs so //
oM swasti /
rgyal kun mkhyen brtse'i ye shes gcig gyur pa //
'jam dbyangs drag po'i gar mdzad gshin rje gshed //
'khor 'das phyag rgya zil gnon dkyil 'khor lha //
bla ma mchog dang dbyer med der phyag 'tshal //
phyi nang gsang ba'i gshin rje gshed po ru //
rnam rol bsam mi khyab ston dus kyi dgra'i //
phrin las drag po zor gyi las rim khrigs //
bdud dpung mthar byed nyung gsal 'jug bder spel //
de la 'dir srung zlog gi las la bsngags pa'i dbang du byas nas /
drag po'i phrin las dang 'brel ba gtor ma'i las rim 'di la sbyor ba yo byad kyi gshom dang /
dngos gzhi cho ga'i rim pa'o //
dang po ni /
drag po'i las dang mthun pa'i gnas sam /
sgrub khang sogs gang du bya ba'i gzhi der dug khrag gi+is byug
/tshangs zur gyi thig btab pa'i dbus su chos 'byung mthing nag zur logs bstan thod ras bskor ba /
de'i phyi rim bzhin thod mkhar bzhi /
'khor lo sngon po rtsibs brgyad /
lcags mkhar bcu gnyis /
khyams dod mu khyud ljang gu
/'obs khung bcu drug
/rdor rwa me ri zhing gi khog pa rnams mthong brgyud bzhin bri /
'bru nag khrag gis sbags pa'i tshom bu lha gnas su bzhugs tshul dang mthun par dgod pa las /
dbus su tshom bu dgu dang /
khyams dod kyi mu khyud la phyogs rer tshom bu dgu tshar re bkod na lcags sdig gi bzlog gzhung dang yang 'byor te /
dkyil 'khor gyi dbus su lcags snod du 'bru nag gi rjen phye khrag gis sbrus pa zlog gtor zur gsum srin zhal can 'khor gyi bshos bu dang khrag kong gis bskor ba /
khram byang mtshe yungs rtsang rgyu rlon rnams kyis brgyan pa'i rtser lha tsaka dang gtor gdugs btsugs pa many+dzi la bzhag
/mthar skor du kong zor sogs zor rdzas rnams dang /
phyogs bzhir mchod bshags skong bzlog gi bshos bu bzhi /
thod pa'i snod du 'bru nag gi bshos bu zur gsum khong gseng sum brtsegs 'khor can sha khrag snying snas brgyan pa     sgrub gtor 'jam dpal bshes gnyen gyi zhal gzigs mar grags pa'ang 'di'o /   dang /
sman dang rak+ta /
nag po gsum gyi tsit+ta'i dam rdzas /
bam chas ldan /
drag po'i rdzas kyi nyer spyod thun gtor khrag skyems /
'brub khung ling+ga /
thun rdzas skam rlon /
phur bu sgrol gri
/tshogs rdzas /
rdor dril sogs 'og tu dgos pa'i yo byad thams cad ji ltar bde bar bsham mo //
gnyis pa la /
sngon 'gro
/dngos gzhi /
rjes kyi bya ba dang gsum las /
dang po ni /
gzhi bgegs la gtor ma sngon du 'gro bas skyabs sems nas bzung mchod rdzas byin gyis rlabs pa'i bar ro //
gnyis pa la rnal 'byor sgrub pa dang las kyi sbyor ba gnyis las /
dang po ni /
stong nyid spros bral 'gag med rten dang brten par sprul nas bzlas pa'i bar te bdag mdun dbyer med du bsgrubs pa'am /
bzhin dang me long bzhin bsgrubs kyang rung ba las bzlas pa'i tshe a kro bcu bdun pa sngon du 'gro bas sku gsung thugs sngags /
a+yai ring rnal ma dang /
gzir zlog gi spyang mo btags pa'ang rnal ma'i phyed cha'am sum zur tsam skabs dang sbyar ba bzlas nas /
bstod pa dang /
chos skyong gi gtor ma sogs bya'o //
tshogs kyi byin brlab nas bar pa yan chad las byang bzhin bya'o //
gnyis pa las sbyor la bsad las dang zlog las gnyis kyi /
dang po la bdun las /
dang po thugs dam bskul ba ni byin gyis brlabs pa'i khrag skyems gtor mar sbran te /
a+yai /
chos kyi dbyings kyi pho brang gi
/drag po e yi gzhal yas nas /
khro rgyal phyag rgya zil gnon gyi //
thugs dam chen po'i dus la babs //
gang la bya ba khyod kyis shes //
dmigs pa gang yin myur du sgrol //
zhe sdang dregs pa'i sbyor ba choms //
srog lus dbang po'i dwangs snyigs phyes //
rtsa rgyud khrag dang rba klong skoms //
lus srog dbang po'i rten dang phrol //
'byung ba rnam shes bkrag mdangs sdus //
rtsa rgyus khrag dang bla mtsho skoms //
drag po'i las rnams grub par mdzod //
a+yai /
g.yon gyi phyogs nas sku byung ba //
yum chen rdo rje khros ma ni //
mo gdon 'bum sde gzir zhing 'joms /
khyod kyi thugs dam dus la babs //
gang la bya ba khyod kyis shes //
zhes tshig rkang dgu po kun la 'gre /
a+yai /
zil gnon thugs kyi dkyil 'khor nas //
'jigs byed ya ma rA dza ni //
dgra bgegs ma lus sgrol mdzad pa /
khyod kyi thugs dam dus la babs //
gang la bya ba\u0f8e
a+yai /
ya ma'i thugs kyi dkyil 'khor nas //
dregs pa phyag na rdo rje ni //
dgra bgegs ma lus 'joms mdzad pa /
khyod kyi thugs dam dus la babs //
gang la bya ba\u0f8e
a+yai /
dregs pa'i thugs kyi dkyil 'khor nas //
rus sbal mi zan rngam pa ni //
srid pa gsum gyi khyams khang ste /
khyod kyi thugs dam dus la babs //
gang la bya ba\u0f8e
a+yai /
zil gnon dbu yi spyi gtsug nas //
bya khyung rgyal po mthu bo che //
klu gnyan sa bdag zil gyis gnon /
khyod kyi thugs dam dus la babs //
gang la bya ba khyod kyis shes //
dmigs pa gang yin myur du sgrol //
zhe sdang dregs pa'i sbyor ba choms //
srog lus dbang po'i dwangs snyigs phyes //
rtsa rgyud khrag dang rba klong skoms //
lus srog dbang po'i rten dang phrol //
'byung ba rnam shes bkrag mdangs sdus //
rtsa rgyus khrag dang bla mtsho skoms //
drag po'i las rnams grub par mdzod //
a+yai /
zil gnon phrag gong g.yas g.yon nas //
yang sprul dung gi khyung chen gnyis //
gdug pa 'dul ba'i las ngo longs /
khyod kyi thugs dam dus la babs //
gang la bya ba\u0f8e
a+yai /
zil gnon thugs ka g.yas g.yon nas //
seng ge ral pa sprug pa gnyis //
gdug pa ma lus zil gyis gnon /
khyod kyithugs dam dus la babs //
gang la bya ba\u0f8e
a+yai /
zil gnon sog ka g.yas g.yon nas //
stag chen ro la rngams pa gnyis //
dgra bo'i sha khrag dron mo gsol /
khyod kyi thugs dam dus la babs //
gang la bya ba\u0f8e
a+yai /
zil gnon sta zur g.yas g.yon na //
zhe sdang gdug pa'i dug sbrul gnyis //
dgra bo'i khong du dug mda' skyol /
khyod kyi thugs dam dus la babs //
gang la bya ba\u0f8e
a+yai /
zla gam dmar po gsum la ni //
sprul pa rnam gsum yum dang bcas //
las kyi mtha' sdud khyod yin pas /
khyod kyithugs dam dus la babs //
gang la bya ba\u0f8e
a+yai /
phyogs bzhi'i thod mkhar 'bar ba na /
khro rgyal las kyi gshed chen bzhi //
yum dang bcas pa'i tshogs rnams kyi /
khyod kyi thugs dam dus la babs //
gang la bya ba khyod kyis shes //
dmigs pa gang yin myur du sgrol //
zhe sdang dregs pa'i sbyor ba choms //
srog lus dbang po'i dwangs snyigs phyes //
rtsa rgyud khrag dang rba klong skoms //
lus srog dbang po'i rten dang phrol //
'byung ba rnam shes bkrag mdangs sdus //
rtsa rgyus khrag dang bla mtsho skoms //
drag po'i las rnams grub par mdzod //
a+yai /
phyogs bzhi'i lcags mkhar 'bar ba na //
srog gshed nang gi mon pa bzhi //
yum dang bcas pa'i tshogs rnams kyi /
khyod kyi thugs dam dus la babs //
gang la bya ba\u0f8e
a+yai /
mtshams bzhi'i lcags mkhar 'bar ba na //
phyi gshed khram 'debs bdud po bzhi //
yum dang bcas pa'i tshogs rnams kyi /
khyed kyi thugs dam dus la babs //
gang la bya ba\u0f8e
a+yai /
phyi rim lcags mkhar bcu gnyis na //
dam tshig sgrol ba'i las mdzad pa //
ma rungs las gshin 'chi bdag tshogs /
khyod kyi thugs dam dus la babs //
gang la bya ba\u0f8e
a+yai /
gzhal yas phyogs kyi sgo bzhi na //
drag po'i las mdzad sgo ba bzhi //
dgra bgegs sgrol ba'i las mdzad pa'i //
drag po ma rungs dregs pa'i tshogs /
khyod kyi thugs dam dus la babs //
gang la bya ba\u0f8e
a+yai /
drag po'i gzhal yas bar khyams na //
sgrol ging las gshin pho nya'i tshogs //
grangs med bsam gyis mi khyab pa /
khyed kyi thugs dam dus la babs //
gang la bya ba khyod kyis shes //
dmigs pa gang yin myur du sgrol //
zhe sdang dregs pa'i sbyor ba choms //
srog lus dbang po'i dwangs snyigs phyes //
rtsa rgyud khrag dang rba klong skoms //
lus srog dbang po'i rten dang phrol //
'byung ba rnam shes bkrag mdangs sdus //
rtsa rgyus khrag dang bla mtsho skoms //
drag po'i las rnams grub par mdzod //
ces thugs dam bskul lo //
gnyis pa gser skyems dang gsum pa gzu dpang gnyis rigs mthun nas blangs te /
a+yai ring tshar gcig gis sprul pa spros nas /
bzhi pa dmigs bya bskyed pa dang lnga pa rnam shes dgug pa'i tshe khyad par bcom ldan 'das phyag rgya chen po zil gyis gnon pa'i dkyil 'khor gyi lha tshogs bka' sdod dam can rgya mtsho'i sogs dang /
a+yai ring gi mthar nr-i dza tri dza dzaHhU~M baM hoH
pra be sha ya phaT/
a be sha ya AH
zhes sbrel bas yid ches par dgug
/drug pa pho nya spro ba ni /
a+yai /
drag po e yi gzhal yas nas //
gtum rngams ma rungs gshin rje'i gshed /
khro rgyal tshe bdag 'khor bcas kyi //
thugs dam chen po'i dus la bab //
shar gyi phyogs nas bla 'gug pa //
dung gi mon pa seng ge'i mgo
/lho yi phyogs nas bla 'gug pa //
lcags kyi mon pa stag gi mgo
/nub kyi phyogs nas bla 'gug pa //
bse yi mon pa dred kyi mgo
/byang gi phyogs nas bla 'gug pa //
gser gyi mon pa khyung gi mgo
/yum dang bcas pa'i tshogs rnams kyis //
dam nyams gnod byed dgra dang bgegs //
ma thogs myur du khug la shog
/drag po'i las kyis myur du sgrol //
ces bskul zhing bla 'gugs kyi sngags kyang cung zad bzla'o //
bdun pa bsgral las dngos ni /
a+yai /
gru gsum e yi snod nang du //
sogs nas /
mngon spyod tshul bzhin sgrol bar mdzod //
ces pa'i mthar /
a+yai myags sogs drag sngags bzla bas thun rdzas skam gsher gyis brab /
phur bus gdab cing tshe khrus kyi dgongs pas brten pa bsgral /
sgrol gris rten gzhi dum bur gtubs nas ling ro bdud rtsis bran pa btegs la /
a+yai /
phyag rgya zil gnon 'khor bcas la //
zhes pa nas sngags tshig rdzogs mthar gtor ma dang phud skyems la btab /
cha shas lhag mar 'debs rgyur bzhag go
/gnyis pa bzlog pa'i las sbyor la /
dang po bzlog pa'i dpung bskyed phyir skong ba ni /
bam gyi bcas yod na de'i sgo nas skong ba rgyas bsdus ci rigs pa byas te tshogs la rol /
lhag ma dkyus bzhin gtong ba'am btson 'dzin byed pa'ang yod /
gnyis pa sngags bzlog ni /
dkyil 'khor gyi lha tshogs rnams kyi sku las sprul pa'i pho nya mtshon cha sna tshogs kyi char 'bebs shing drag sngags kyi dmod pa 'brug ltar sgrog pa nam mkha' gang bar spros /
gnod byed ming gzhi tsam yang med par bcad bsregs thal bar byas /
skyob pa'i lha srung thams cad bya spu rlung gis khyer ba ltar khyer bar bsam zhing a+yai ring zlog spyang can lan gsum gyi rjes su /
sku'i sngags la sarba tsit+ta ro myags kha thaM srog gzer sbur nan 'drid phyungs hri shag rbad /
ces pa thal rdeb dang bcas pa lan gsum /
gsung sngags la ha la ha la tsa ma ri phyungs gnod byed a mu ka myags thums ril trig nan sbur ya nan /
e hur thums dzaH
khaM shag ro myags mug ti rbad ya /btags pa gsum /
thugs kyi sngags la gsung sngags kyi a mu ka man ji lta ba bzhin btags pa yang lan gsum dang /
a+yai ring lan gsum la spyang mo gang 'os sbyor ba las skabs 'dir zlog spyang nyid gtso che'o //
gzhan yang 'char ka'i hrIHSh+Ti dang yang zlog la sogs pa'ang dpung bsgril lo //
gsum pa zlog pa'i phrin las dngos ni /
mdun gyi dkyil 'khor dbye bsdu'i skabs phyed par byas nas /
sngar gyi ling ro rnams stob tshig dang bstun rim par 'bul zhing /
hU~M/
chos kyi dbyings nas rang byung grub pa'i lha /
khro rgyal rol pa'i dur khrod chen po na //
klu 'bum gnyan khri sa bdag stong gi gdan //
phyogs skyong dregs pa ma he bsnol ba'i gdan //
e las phyag rgya zil gnon sku mdog nag
/zhal gsum phyag drug zhabs bzhi dor stabs bsgrad //
rno ba'i mtshon cha sna tshogs phyag na bsnams //
sprul pa'i lha tshogs mang po 'khor bcas la //
dgra bgegs bsgral pa'i sha rus zhal du stob //
ling ro 'dir 'bul ba kun la 'gre /
byad dang rbod gtong ma lus zlog tu gsol //
shar gyi dri za pho mo bsnol steng du //
dregs pa phyag na rdo rje ni //
ljang nag rdo rje snying phreng 'dzin //
dgra bgegs bsgral pa'i sha rus zhal du stob //
dri za'i byad dang rbod gtong zlog tu gsol //
lho phyogs gshin rje pho mo bsnol steng du //
gsod byed ya ma ser nag ni //
'khor lo tsit+ta phyag na bsnams //
dgra bgegs bsgral pa'i sha rus zhal du stob //
byad dang rbod gtong ma lus zlog tu gsol //
nub phyogs klu dbang pho mo'i khri steng du //
rus sbal rngam pa mi zan ni //
sder mo gnam lcags spu gri 'dra //
dgra bgegs bsgral pa'i sha rus zhal du stob //
klu yi byad dang rbod gtong zlog tu gsol //
byang phyogs gnod sbyin pho mo'i khri steng du //
sngags srung e ka dzA Ti ni //
phyag na ral gri glog phreng bsnams //
dgra bgegs\u0f8e
gnod sbyin byad dang rbod gtong zlog tu gsol //
yum mchog bai tA nag mo ni //
tsit+ta b+hany+dza yab la stob //
dgra bgegs\u0f8e
byad dang rbod gtong ma lus zlog tu gsol //
shar lho me lha'i khri steng du //
lha yi gshed chen seng ge'i dbu //
spu gri mi snying phyag na bsnams //
yab yum 'khor dang bcas pa la //
dgra bgegs\u0f8e
shar lho me lha'i gnod pa zlog tu gsol //
lho nub srin po pho mo'i khri steng du //
srog bdag dmar po stag gi mgo
/spu gri tsit+ta'i phreng ba bsnams //
srog bdag yab yum 'khor bcas la //
dgra bgegs bsgral pa'i sha rus zhal du stob //
lho nub srin po'i gnod pa zlog
/nub byang rlung lha pho mo'i khri steng du //
klu gshed nag po sbrul gyi mgo
/phyag na bse yi spu gri bsnams //
yab yum 'chi bdag 'khor bcas la //
dgra bgegs\u0f8e
nub byang 'chi bdag klu yi gnod pa zlog
/byang shar dbang ldan pho mo'i khri steng du //
gnod sbyin gshed chen khyung nag gnyis //
zhal du gdug pa klu sbrul gsol //
yab yum khyung chen 'khor bcas la //
dgra bgegs\u0f8e
byang shar klu gdon gnod sbyin gnod pa zlog
/zla gam thod mkhar gsum gyi dbus //
dug gsum bsnol ba'i khri steng du //
tshe bdag srog bdag 'chi bdag gsum //
sna tshogs mi sdug sems can dbu //
mtshon cha mi sdug lag na thogs //
dug gsum sgrol byed 'khor bcas la //
dgra bgegs\u0f8e
dug gsum 'dus pa'i byad dang rbod gtong zlog
/'khor lo lcags mkhar bcu gnyis dbus //
gsang ba'i gshed chen bzhi po ni //
srin po ya ma rA dza ni /
kha T+wAM ro dbyug 'khor lo thogs //
yum mchog thal mdog g.yon nas 'khril /
khram shing nad kyi rkyal pa bsnams //
gshin rje myos byed 'bar ba ni //
ser nag be con 'khor lo 'dzin //
g.yon du yum chen gsod byed ma /
khram shing nad kyi rkyal pa bsnams //
gshed po Ar+ya ma ru ni //
dmar po be con tsakra bsnams //
g.yon du srog len nag mo ni /
khram shing nad kyi rkyal pa bsnams //
gshed chen ral pa tshar dgu ni //
ljang nag be con tsakra bsnams //
yum mchog bdud mo ral nag ma /
khram shing nad kyi rkyal pa bsnams //
gsang ba'i gshed bzhir bcas pa la //
dgra bgegs bsgral pa'i sha rus zhal du stob //
gsang gshed sprul pa'i gnod pa zlog tu gsol //
nang gi gshed chen bzhi po ni //
dung gi mon pa seng ge'i mgo
/yum ni mon mo bla rkun ma //
lcags kyi mon pa stag gi mgo
/mon mo g.yu yi ral pa can //
bse yi mon pa dred kyi mgo
/mon mo khrag gi ral pa can //
gser gyi mon pa khyung gi mgo
/mon mo snying 'byin gzer 'debs ma //
yab rnams be con tsit+ta bsnams //
yum kun lcags kyu zhags pa bsnams //
nang gi gshed bzhir bcas pa la //
dgra bgegs\u0f8e
nang gshed mon pa'i gnod pa zlog tu gsol //
phyi yi gshed chen bzhi po ni //
he le khyab pa shar gyi bdud //
yum ni ro zan snying 'byin ma //
nag po 'dzum med lho yi bdud //
nag mo snying khrag rol 'thung ma //
so 'dar 'khrig pa nub kyi bdud //
nag mo sha la gzer 'debs ma //
ral pa spyir bcings byang gi bdud //
ma mo nag mo khrag ral can //
yab rnams khram shing zhags pa bsnams //
yum kun spu gri mi snying bsnams //
phyi yi gshed bzhir bcas pa la //
dgra bgegs bsgral pa'i sha rus zhal du stob //
phyi yi gshed bzhi'i gnod pa zlog tu gsol //
gru chad lcags mkhar bcu gnyis nang //
b+he wa sa twa nag po dang //
nor bu dge 'phel ser po dang //
nag po 'dzum med ser nag dang //
bye ba dgu khri nag po dang //
rak+sha glog phreng dmar po dang //
yak+sha za byed nag po dang //
gtum po dud kha ral pa gdong //
gang ba kun 'joms dkar po dang /
kha 'bar ral gcig mthing la sngo //
sbrul mgo kun 'dzing sngo la skya //
ngang pa stobs ldan kun nas ser //
hong phan srog 'dzin nag la 'jigs //
be con 'khor lo phyag na bsnams //
zla gshed gshin rje bcu gnyis la //
dgra bgegs\u0f8e
zla gshed bcu gnyis gnod pa zlog
/zhag gi gshed po so gnyis ni //
shar du khram thogs bdud po brgyad //
chibs su rta nag rting dkar 'chib //
lho yi gshin rje chu glang zhon //
'khor lo be con phyag na bsnams //
nub nas ma mo dred nag zhon //
phyag na nad rkyal thun zor bsnams //
byang du gnod sbyin bya nag zhon //
phyag na ral gri zhags pa bsnams //
zhag gi gshed po 'khor bcas la //
dgra bgegs\u0f8e
zhag gshed sum brgya'i gnod pa zlog
/shar sgor dkar po snying 'byin dang //
lho sgor mgon po nag po dang //
nub sgor bdud po yab rje dang //
byang sgor gnod sbyin sku mchog dmar //
phyag na 'khor lo thun khrag bsnams //
sku la rtse ber khra bo gsol //
yum mchog mkha' 'gro ro langs bzhi //
mi lpags rlon pa'i na bza' gsol //
phyag g.yas kha T+wAM ro dbyug phyar //
lcags kyu zhags pa lcags sgrog dril bu g.yon //
sgo bzhi sgrol ging 'khor bcas la //
dgra bgegs bsgral pa'i sha rus zhal du stob //
gshed bzhi pho nya'i gnod pa zlog
/phyi rol dkyil 'khor mu ran skyong //
za ma'i gshin rje bcu drug ni //
pho gshed sum brgya drug cu dang //
mo gshed sum brgya drug cu dang //
gshin rje bdun brgya nyi shu ni //
phyag na 'khor lo thun khrag bsnams //
chibs su mi dmar rta la 'chib //
gshed chen bdun brgya nyi shu la //
dgra bgegs\u0f8e
las gshed rbod gtong bzlog tu gsol //
gshin rje phyogs skyong sde brgyad dregs pa'i tshogs //
sa chu me rlung sprin dang dur khrod bdag
/mkha' la rgyu dang dbang phyug mkha' 'gro ma //
zhing skyong ging dang lang+ka brtan ma'i tshogs //
'jig rten kun tu khyab par rgyug byed pa //
las kyi gshin rje pho nya 'khor bcas la //
dgra bgegs bsgral pa'i sha rus zhal du stob //
pho nya gshin rje'i rbod gtong gnod pa zlog
/de nas bzlog pa bya ba ni /
sman raka gtor gsum tshig dang bstun nas 'bul zhing 'di skad do //
b+h+yo /
da ni bzlog pa'i dus la bab //
da ni bsgyur ba'i dus la bab //
'jigs su rung ba'i dur khrod nas //
klu 'bum gnyan khri sa bdag stong //
ma he phyogs skyong dregs pa'i steng //
gshin rje'i rgyal po tshe bdag ni //
g.yas dkar lha yi chad pa zlog
/g.yon dmar ma mo'i chad pa zlog
/dbus mthing bdud kyi cho 'phrul zlog
/phyag drug rgyud drug rbod gtong zlog
/dbu la khyung chen 'bar ba yis //
sa bdag klu gnyan byad than zlog
/yum mchog za byed be tA lI//
sbyor yum dbyings yum 'khor bcas kyis //
srid pa'i ma mo'i cho 'phrul zlog
/gyad gnon sprul pa'i lha brgyad kyis //
lha srin sde brgyad cho 'phrul zlog
/bdud rtsi chang gi mchod pa 'bul //
srid pa pho rgyud cho 'phrul zlog
/rak+ta khrag gi mchod pa 'bul //
srid pa mo rgyud cho 'phrul zlog
/dmar gyi gtor ma'i mchod pa 'bul //
byad dang rbod gtong cho 'phrul zlog
/dbu la nor bu 'bar bas brgyan //
rnal 'byor tshe srings dpal yang skyed //
b+h+yo /
tshangs pa brgya byin lha yi gdon //
'jig pa'i stobs kyis zlog tu gsol //
dga' bo 'jog po klu yi gdon //
brjid pa'i stobs kyis zlog\u0f8e
gang ba bzang po gnod sbyin gdon //
gzir ba'i stobs kyis zlog\u0f8e
za byed rngam pa srin po'i gdon //
drag po'i stobs kyis zlog\u0f8e
gtso mo kha 'bar yi dwags gdon //
bzhad pa'i stobs kyis zlog\u0f8e
phag gdong 'jigs pa sha za'i gdon //
gtum mo'i stobs kyis zlog\u0f8e
bi nA ya ka bgegs kyi gdon //
'gying ba'i stobs kyis zlog\u0f8e
khyab 'jug bi nu gza' yi gdon //
drag po'i stobs kyis zlog\u0f8e
khram thogs gri thogs ging gi gdon //
sprul pa'i stobs kyis zlog\u0f8e
kha bzhi mgyogs pa btsan gyi gdon //
'jigs pa'i stobs kyis zlog\u0f8e
tel pa phya sangs gshin rje'i gdon //
sprul pa'i stobs kyis zlog\u0f8e
ral pa gcig pa ma mo'i gdon //
gsung gi stobs kyis zlog\u0f8e
rol pa rkya bdun dmu yi gdon //
mgo brnyan brjid pas zlog\u0f8e
ma hA de ba mu stegs gdon //
bden pa'i stobs kyis zlog tu gsol //
b+h+yo /
'ja' 'khyil lha yi ltas ngan yin //
lha yi ltas ngan zlog tu gsol //
seng ge gshin rje'i ltas ngan yin //
gshin rje'i ltas ngan zlog\u0f8e
dom gzig ma mo'i ltas ngan yin //
ma mo'i ltas ngan zlog\u0f8e
'ug pa dmu yi ltas ngan yin //
dmu yi\u0f8e
pho rog mgon po'i ltas ngan yin //
mgon po'i\u0f8e
sha ba btsan gyi ltas ngan yin /
btsan gyi\u0f8e
sbrul nag klu yi ltas ngan yin //
klu yi\u0f8e
bya nag bdud kyi ltas ngan yin //
bdud kyi\u0f8e
ne tso klu srin ltas ngan yin //
klu srin\u0f8e
gla ba sman gyi ltas ngan yin //
sman gyi\u0f8e
bya rgod rgyal po'i ltas ngan yin //
rgyal po'i\u0f8e
srin bya the'u rang ltas ngan yin //
the'u rang\u0f8e
pu shud 'gong po'i ltas ngan yin //
'gong po'i\u0f8e
khrung khrung 'dre mo'i ltas ngan yin //
'dre mo'i\u0f8e
srod la bya pho 'tsher ba gnam the'u'i ltas ngan yin //
gnam the'u'i\u0f8e
tho rangs sgo khyi ngu ba bar the'u'i ltas ngan yin //
bar the'u'i\u0f8e
dur khrod wa mo brgyal ba sa the'u'i ltas ngan yin //
sa the'u'i\u0f8e
spyang sngon rgyug pa pho rgyud ltas ngan yin //
pho rgyud\u0f8e
gla ba grong rgyug mo rgyud than //
mo rgyud ltas ngan zlog tu gsol //
lha khang 'od rnams rgyal po'i than //
rgyal po'i\u0f8e
sdig sbrul klu yi ltas ngan yin //
klu yi\u0f8e
sbal srin sa bdag ltas ngan yin //
sa bdag\u0f8e
sre mang byi khyer gnod sbyin than //
gnod sbyin\u0f8e
ri bya khyim zhugs gnyan gyi than //
gnyan gyi\u0f8e
khyim du ro than 'gong po'i than //
'gong po'i\u0f8e
sha pho ru 'dzing rje dpon than //
rje dpon\u0f8e
nya mo rnga 'dzing bran gyi than //
bran gyi\u0f8e
bya nag sder 'dzing chung ma'i than //
bye bral\u0f8e
'dre bya sreg pa chung sri'i than //
chung sri'i\u0f8e
ban+de'i hom par bu yi than //
ban+de'i hom zor zlog\u0f8e
bon po'i tso zor zhang zhung than //
bon po'i tso zor zlog\u0f8e
mu stegs glang zor mi kha'i than //
mi kha'i rgya than zlog\u0f8e
sha mong khyim gang mi nad than //
mi nad ltas ngan\u0f8e
rwa gang nor la spu than byung //
god 'dre god ka zlog\u0f8e
bang gang sris la byi than byung //
'gong po'i sris than\u0f8e
yul than srid pa'i btsa' than byung //
btsa' sad ser gsum\u0f8e
dgra gshed dur len btsa' than byung //
glo 'gong btso than\u0f8e
lha srin 'khrugs pa'i gtad sel byung //
byad ma 'bum gyi ltas ngan zlog tu gsol //
b+h+yo b+h+yo sdang ba'i dgra la b+h+yo //
b+h+yo b+h+yo gnod pa'i bgegs la b+h+yo //
b+h+yo b+h+yo bar chad rkyen la b+h+yo //
yas kyi bdud du g.yos pa zlog
/mas kyi sri ru langs pa zlog
/chung bdud mkha' la 'jab pa zlog
/mi bdud gshed du 'khor pa zlog
/ltag pa gshed dril byed pa zlog
/mdun nas rtsang bzhin 'dzug pa zlog
/rgyab nas khyi bzhin 'breng pa zlog
/ngos la sprel ltar 'dzeg pa zlog
/yul mi dgra sdang byed pa zlog
/thams cad gcig tu dril nas kyang //
phung po khams dang skye mched rnams //
dmigs pa'i dgra bgegs gzugs su dril //
nya bo 'di la bkug byas nas //
phur 'debs thun dang mtshon chas bsad //
bsgral ba'i zhing gyur las la sbyar //
dpal chen tshe bdag zhal du bstabs //
'khor dang gshin rje 'bum phrag gis //
dgyes par rol cig kha raM khA hi //
lhag ma med par zhal du stob //
gzugs phung sha khrag mchod par bzhes //
dam tshig nyams chag so sor bshags //
thugs dam bskangs la dngos grub stsol //
bar chad rkyen ngan gdug rtsub zlog
/bsam pa sgrubs la re ba skongs //
phrin las rnam bzhi 'grub par mdzod //
'gro bas 'jam dpal sa thob shog
/ces pa'i mthar thun gtor spyi ltar gtang /
sgrub pa zhag sbrel gyi nyin snga ma rnams la chos skyong gi gtor 'bul rjes chog gzhung gi brtan skyong gtang rag gi mchod bstod bzod gsol nyer bsdu rgyun gyi rnal 'byor la 'jug pa'i bar las byang bzhin bya'o //
gsum pa rjes kyi las rim la bdun las /
dang po zor sgrub pa ni /
sgrub zhag rdzogs nas zor 'phang ba'i nyin thun gtor yan sngar bzhin byas nas /
gtor ma'i lha la mchod bstod bzod gsol ye shes pa rten la bstim pa'am bteg
/dam tshig pa bsdus nas slar yang gtor chen zor rdzas dang bcas pa skad cig gis zil gnon phyag rgya chen po sprul pa'i 'khor tshogs dang bcas pa /
khro gtum 'jigs pa'i gzugs can srid gsum gang ba nad mtshon dug gi char 'beb pas dgra bo sgrol ba'i las la rngams pa dmag dpung bskyod ma rags bzhin du byas nas /
a+yai ring la bzlog spyang sbrel bas zor rdzas bskor ba la sngags shing thal bsdeb bya /
dmag lto'i gtor ma la dmigs bya dgug bstim bdud rtsir spel ba phul nas phrin las bcol /
gong du lhag ma btson 'dzin byas na 'dir gtong ngo //
gnyis pa zor sgo dbye ba ni /
phyogs gtor bzhi dang gser skyems phyogs bzhir gtor bas /
hU~M/
gtor ma'i lam bstan gang du bstan //
gtor ma'i lam bstan shar du bstan //
shar phyogs rgyal po yul 'khor srung //
dri za pho mo'i 'khor gyis bskor //
sku zur de ni spyan byol cig
/gtor zor dmar po sha ra ra /
khrag zor dmar po chi li li //
thun zor ser phran nyi li li //
mda' zor skar ltar brengs se breng //
thod zor rbab ltar ri li li //
phur zor sha la thems se them //
rdo zor thog ltar rbad de rbad //
hU~M/
gtor ma'i lam bstan gang du bstan //
gtor ma'i lam bstan lho ru bstan //
lho ru rgyal po 'phags skyes po //
gshin rje mang po'i 'khor gyis bskor //
sku zur de ni spyan byol\u0f8e
sogs gong bzhin 'gre
/hU~M/
gtor ma'i lam bstan gang du bstan //
gtor ma'i lam bstan nub tu bstan //
nub tu rgyal po spyan mi bzang //
klu bdud mang po'i 'khor gyis bskor //
sku zur de ni spyan byol\u0f8e
sogs gong bzhin 'gre
/hU~M/
gtor ma'i lam bstan gang du bstan //
gtor ma'i lam bstan byang du bstan //
byang du rgyal po rnam thos sras //
gnod sbyin mang po'i 'khor gyis bskor //
sku zur de ni spyan byol\u0f8e
sogs gong bzhin 'gre
/steng gi lha la zor mi 'phen //
lha chen brgyad po zhabs sdus shig
/'og gi klu la zor mi 'phen //
klu chen brgyad po dbu 'phang smod //
bar gyi gnyan la zor mi 'phen //
gnyan chen sde bzhi sku zur cig
/drag po gshin rje'i gtor zor 'di //
sdang ba'i dgra la gtor zor ya //
dgra bo'i bdun rgyud rtsad nas chod //
gnod byed bgegs la khrag zor ya //
mo rgyud khrag gi mngal nas skoms //
thun zor bu rgyud tsha la ya //
bu tsha bdun rgyud rtsad nas chod //
mda' zor sgo yi nor la rgyob //
sgo nor god 'dre'i phyags mas thob //
thod zor nang khang sris la ya //
phyags mas thal ba rlung la skur //
phur zor dgra yi snying la ya //
drag po'i gri thab nad kyis sod //
rdo zor dgra bo'i mkhar la ya //
skye bo 'khor gyi rgyun lam chod //
byad kha zlog la phur kha sgyur //
bcol pa'i phrin las sgrub par mdzod //
ces zor lam bsal nas /
gtor zor rnams dkyil 'khor las 'gro phyogs su spags te /
gsum pa chad tho ni /
dam can spyi'i gtor ma rim par btegs la /
hU~M/
bskal pa brgyad khri bzhi stong sngon rol du //
'og min chos kyi dbyings kyi pho brang na //
spros bral chen po kun tu bzang po yis //
bya rtsol bral ba'i yid chos bstan pa'i tshe //
rigs lnga bde chen mkha' dbyings bkod pa'i tshogs //
ji ltar khas blangs dam tshig phog nas ni //
bka' yi gtor ma len par ma chad dam //
rnal 'byor bu bzhin skyong bar ma chad dam //
rgyu sbyor bar chad bzlog par ma chad dam /
khas blangs dam bcas bzhin du gtor ma longs //
ji ltar dam bcas bzhin du phrin las mdzod //
de rjes 'gro ba'i don la dgongs pa'i tshe //
slob dpon chen po 'jam dpal bshes gnyen gyis //
'jam dpal drwa ba 'bum sde dpe la bkod //
ma gshin yongs kyi dkyil 'khor zhal phyes tshe //
bka' srung gshin rje drug khris srog snying phul //
ji ltar khas blangs dam tshig phog nas ni //
sogs 'gre'o //
de rjes slob dpon shAn+tiM gar+b+ha dang //
mu stegs bzlog pa'i stobs chen sngags zlog rtsod //
snying gzer nag po'i dkyil 'khor zhal phyes tshe //
sdig pa'i snying 'dzings me dpung bstan pa brtsad //
dregs pa bco brgyad rang srog phul ba'i tshe //
dregs pa ma lus 'dus nas srog snying phul //
ji ltar sogs /
de rjes slob dpon ba su d+hA ra yis //
bka' yi mchod rten stobs chen bzhengs pa'i tshe //
las kyi gshin rjes srog snying zhal yang bstan //
ji ltar sogs /
da lta sgrub pa'i gnas mchog dam pa 'dir //
dkyil 'khor mchod rten lus dkyil gtor ma bshams //
bka' bzhin phog pa'i srung ma dam can rnams //
ji ltar khas blangs dam tshig phog nas ni //
bka' yi gtor ma len par ma chad dam //
rnal 'byor bu bzhin skyong bar ma chad dam //
rgyu sbyor bar chad bzlog par ma chad dam /
khas blangs dam bcas bzhin du gtor ma longs //
ji ltar dam bcas bzhin du phrin las mdzod //
ces gtor ma yang thog sogs su 'bul lo //
bzhi pa zor bskul zhing 'phang ba ni /
ru mtshon dang dkar gtor gyis sna drangs nas gtor chen phar khyer ba'i phyi bzhin du sgrub pa po rnams 'gro bas gang du 'phang ba'i sa der gser skyems sngon du 'gro bas dmigs bya dgug gzhug byas la /
hU~M/
chos kyi dbyings kyi pho brang gi
/drag po e yi gzhal yas nas //
phyag rgya zil gnon lha tshogs kyi //
thugs dam chen po'i dus la bab //
drag po zor gyi las mdzod cig
/ces dang /
hU~M/
steng gi lha la zor mi 'phen //
lha chen brgyad po zhabs sdud cig
/'og gi klu la zor mi 'phen //
klu chen brgyad po dbu 'phang smod //
bar gyi gnyan la zor mi 'phen //
gnyan chen sde bzhi sku zur cig
/drag po gshin rje'i gtor zor 'di //
sdang ba'i dgra la gtor zor ya //
dgra bo'i bdun rgyud rtsad nas chod //
gnod pa'i bgegs la khrag zor ya //
mo rgyud khrag gi mngal nas skoms //
thun zor bu rgyud tsha la ya //
bu tsha bdun rgyud rtsad nas chod //
mda' zor sgo yi nor la ya //
sgo nor god 'dre'i phyags mas thob //
thod zor nang khong sris la ya //
phyags mas thal ba rlung la skur //
phur zor dgra yi snying la ya //
drag po'i gri thabs nad kyis sod //
rdo zor dgra bo'i mkhar la ya //
skye bo 'khor gyi rgyun lam chod //
byad kha zlog la phur kha sgyur //
bcol pa'i phrin las sgrub par mdzod //
ces sogs kyi mthar rol mo'i sgra drag po dang bcas gtor ma 'phangs pas dgra bo'i rnam shes mar me bsad pa ltar song /
gnas lus longs spyod thams cad rjes med du brlags par bsam zhing /
thal mo dul mo brdab bo //
me chus rgyas gdab bo //
gsang lam dgag pa'i a+yai ring bzla zhing srung 'khor mtshams bcad bya /
rdo rje slob dpon gyis rting mnan te 'ong /
lnga pa bro rdung ni /
sgrub khang gi sgo drung du gtor gzhong bshal ba'i phud kyis brtan ma bskyang /
sa der dmigs bya bkug gtor gzhong kha sbubs pa ri rab tu gyur pas phyir 'brangs dam sri mnan par bsams te mnan pa'i spyang mo bzla zhing /
hU~M/
stong gsum stong gi 'jig rten na //
kun kyang 'jam dpal gshin rje'i gshed /
khro bo 'dus pas nam mkha' gang /
khro mo 'dus pas sa gzhi gang /
khro chung 'dus pas bar snang gang //
thams cad 'dus pa'i ngang nyid las //
ye shes chen po'i bro brdungs pas //
dgra bgegs dam sri thal bar brlag
/oM laM AHlaM hU~M laM dgra bgegs dam sri satwam+b+ha ya nan /
zhes bro brdung bya /
drug pa rjes chog ni /
nang du log nas mchod pa rnams kha gso /
tshe 'gugs shing dngos grub blang /
gtang rag gi mchod bstod dang bzod gsol bya /
ye shes pa'i rten yod pa rnams la brtan bzhugs dang /
rten med pa rnams gshegs /
dam tshig pa bsdus nas /
rdul tshon rnams a kA ros bsdu zhing /
smon lam shis brjod kyis mtha' bskyang bar bya'o //
de dag ni don gyi snying po tshang zhing gnas skabs lag len la 'jug pa bde ba'i dbang du byas pa'o //
yang cung zad rgyas pa la mos na bca' gzhi'i skabs su dkyil 'khor lugs gnyis gang ltar bri yang sgo rdzogs byed cing /
rtsa bar /
zhing chen gdan nam maN+Dal dbus //
zhes pa zhing lpags la ngos bzung nas tshom bu dgod pa dang /
yang ma traM gi dbang du byas nas de'i lto bar dkyil 'khor bris te tshom bu dgod pa'i lugs gnyis kyi phyi ma la lag len du mdzad mod /
gdan nam zhes nam sgras 'dam khar mtshon pa'i phyir /
bam dngos sam 'dra 'bag byas pa'i lus la lha dang mtshungs ldan gyi tshom bu bkod pa yang mtshon te /
'di yi dkyil 'khor gyi nang tshan gcig yin zhing /
ma mo dang sha za rnams kyi dam rdzas mchog dang drag po'i las la 'brel par yang mngon no //
zor gyi skabs su kong zor yon bdag gi lo grangs sam /
yang na brgyad du byas pa phyogs mtshams su bkod pa'i bar rnams su kong bu gru gsum khrag byugs pa dang dmar gtor gru gsum spel mar bkod pa lo grangs kyis kyang chog
/rdo zor ni mi bsad dam rbab rdo'am dur khrod kyi rdo dug khrag gis b+h+yo zlog rbad bris pa dang /
tshon skud sna lnga'i bsgul thog mi lpags kyi mthil dang yugs sa'i skra 'jag can /
skyer mda' 'ug sgro ma gri lcags kyi mde'u dug khrag nyug pa gzhu dang bcas pa /
spyir thun snod rgod ru dang zor thod rabs thod du gsungs pa'i skabs yod kyang /
rus sbal snying gzer las rwa rtse las pra brtag par bshad pas rwa zor du mdzad pa bzhin mi rta khyi gsum bsad pa'i g.yag rgod kyi rwa g.yas pa'i phyir khro bo'i mig
/rtser me ri bris pa dang /
phye gsum 'bru gsum gyi skam thun /
mi rta khyi phag gi khrag thun /
gu gul /
sha chen tshil chen rnams kyi bdug rdzas rnams thod pa'i snod du bkod pas mtshon mthong brgyud kyis shes par bya'o //
cho ga'i skabs bstod pa'i bar dkyus su bkod pa bzhin dang /
de'i rjes su mchod bstod gsal sgron gtong ba'i dbang du byas na de'i gtor ma dang khrag skyems byin gyis brlab /
mchod bstod kyi gyer khyung bskul yan chad song nas rwa zor gyi ngar 'don /
de nas mchod bstod kyi gyer rdzogs pa'i rjes su chos skyong gi phrin las dang tshogs mchod bam skong yan chad gtong ba yin mod kyi /
'dir dkyus su bkod pa ltar na'ang bam skong gi mthar rwa zor byin gyis brlab pa bya ba yin te /
rwa zor gu gul gyis bdug ste lag g.yas su bzung /
thun snod e b+h+rU~M zhes pas dbyings nam mkha' las kyi btson khang du gyur /
rwa rtse dang nang du dug khrag gis byugs te /
ra rak+ta dz+wa la maN+Da la hU~M zhes brjod /
skam thun gyis rlon thog tu brab cing sku gsung thugs sngags tshar gcig gi rjes su nr-i tri dgra bgegs kyi srog la thun rmugs b+h+yo /
byad ma gnod byed kyi srog la thums ri li li b+h+yo /
zhes bzla zhing phus 'debs /
rwa tshad ldan ma rnyed cing mi rta khyi gsum gyi gzugs brnyan bsgral ba'i ngar 'don kyang ma 'byor na gong gi bsgral las kyi tshe lid+gar bsnun tshul tsam byas pas kyang don 'grub ste byed las mtshungs pas so //
zor sgo dbye ba zor 'phang gi nub snga mar byed pa'ang legs mod kyi dkyus su bkod pa lag len spyi'i 'gros ltar byas kyang don tshang zhing 'jug pa bde ba'o //
rwa zor pra brtag pa'ang //
ru rtse kha shar phar bltas na //
phyir mi bzlog dang pho rab gsum //
zhes sogs rus sbal snying gzer las gsungs pas mtshon no //
sngar dkyus su smos pa ni gsang bdag sgrol ma ba'i phyag len snying por byas pa yin la /
'og tu sa khungs kyi chings smos pa bzhin cung zad rgyas pa la mos na se ston chen po dang gsang bdag yab sras rje thams cad mkhyen pa rnams kyi chog khrigs las kyang shes par bya'o //
spyir 'jam dpal tshe bdag nag po'i chos skor las /
pad gnubs brgyud pa'i bka' srol ji snyed yod pa rnams kyang lugs gsum du 'dug pa las /
'dir ni shin tu gsang ba gnam lcags thog me'i skor dang 'brel pa yin te /
spyi gcod las /
gnam thog chen po'i lugs ni /
gzhal yas khang lhun grub dang /
lha kog bzhengs dang /
sngags thug phrad du bzhed pa'o //
zhes gsungs pa bzhin 'dir dkyil 'khor sgom pa'i skabs su rnam thar gsum ldan gyi stong nyid chos kyi dbyings las ma g.yo+os bzhin du kun rdzob rten dang brten pa'i rnam pa rang bzhin lhun grub gsal la ma 'dres pa gcig car du bsgom pa sogs khyad par du mas mtshon pa nyid de /
des na 'di la bskyed rdzogs kyi rkang tshugs pa'i gzhung shin tu zab cing rgya che bar bzhugs kyang /
gnas skabs srung zlog gi las rim gtso bor bstan pa'i phyir nye bar mkho ba'i dbang du byas te 'dir yang gtor zlog gi lag len cha tsam smos pa dang /
bshad ma thag pa'i las rnams sgrub pa la grangs kyi bsnyen pa tsam song bas kyang 'grub pa'i phyir lha gzhan las phrin las myur ba yang yin no //
phyi nang bdud sde'i gshed du 'jam pa'i dbyangs //
drag por khros pa phyag rgya zil gnon gyi //
gtor ma'i las rim snying po bkod pa'i mthus //
bdud las rnam par rgyal ba'i mthu thob shog
/ces 'jam dpal phyag rgya zil gnon gyi gtor ma'i las rim bdud dpung mthar byed ces bya ba 'di'ang rig pa 'dzin pa 'gyur med rdo rjes sbyar ba'i yi ge pa ni rigs kyi bu 'gyur med yid bzhin legs grub bo //

//
