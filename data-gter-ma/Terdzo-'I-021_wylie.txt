dgongs gsol dpa' bo'i 'brug sgra zhes bya ba bzhugs so //
hoH
dgongs su gsol lo //
hoH
dgongs su gsol lo //
hoH
dgongs su gsol lo //
gzhi dbyings chos sku chen po'i klong na rang snang ma 'gags lhun grub kyi rol rtsal phyogs bcu dus gsum gyi skyabs gnas dkon mchog gsum dang /
yi dam rtsa ba gsum gyi lha tshogs rab 'byams chos skyong srung ma ma lus shing lus pa med pa thams cad snyan gsan zhing dgongs su gsol lo /
khyad par du snyigs ma lnga bdo'i skyabs gcig snang srid zil gyis gnon pa 7dpal o rgyan chos kyi rgyal po pad+ma thod phreng rtsal /
sprul pa'i gu ru mtshan brgyad /
rnam 'phrul bcu gnyis /
'phrul mtshan nyi shu la sogs pa'i mnga' bdag chen po /
'khor dpa' bo mkha' 'gro'i tshogs dang bcas pa dang /
rig 'dzin hU~M chen kA ra /
grub mchog 'jam dpal bshes gnyen /
mkhas grub bi ma mi tra /
dbang chen nA gardzu na /
mthu ldan pra b+ha hasti /
dpa' bo d+ha na saMskri /
phung byed shAn+tiM gar+b+ha /
'jigs mdzad gu h+ya tsan+d+ra /
rje 'bangs snying gi bu dgu /
brgyud pa'i bla ma dmigs bsal sbyar na 'dir 'dzud /
la sogs pa rgya bod kyi mkhas grub dam pa /
brgyud gsum rig 'dzin bla ma'i lha tshogs khyed rnams kyis /
sangs rgyas kyi bstan pa dang sems can gyi phan bde la dgongs pa'i thugs bskyed rdo rje'i dam bca' dgongs par mdzod la /
deng 'dir rig 'dzin rnal 'byor pa bdag cag la snyan gsan cing dgongs su gsol lo //
rang snang ye shes kyi dur khrod chen po chos kyi dbyings dang mnyam pa drag po'i me ri dmar nag tu 'khrugs pa'i klong na /
dran pa tsam gyis dngos grub 'dod dgu'i sprin phung g.yo ba /
dpal che mchog he ru kaH'bar ba'i mnga' bdag chen po /
'jam dpal sku yi lha tshogs /
pad+ma gsung gi lha tshogs /
yang dag thugs kyi lha tshogs /
bdud rtsi yon tan gyi lha tshogs /
phur pa phrin las kyi lha tshogs /
ma mo rbod gtong gi lha tshogs /
rig 'dzin slob dpon gyi lha tshogs /
'jig rten mchod bstod kyi lha tshogs /
dmod pa drag sngags kyi lha tshogs dang /
yi dam sger gyi dgongs gsol sbyar na skabs su 'dzud lugs shes par bya /
rgyud sde drug gi yi dam zhi khro rab 'byams kyi lha tshogs /
dgongs pa dus su mi g.yel ba'i rdo rje'i dam tshig chen po la gnas pa rnams snyan gsan cing dgongs su gsol lo //
sa 'og dang sa steng sa bla'i 'jig rten gyi gnas yul dur khrod chen po rnams su bzhugs shing rgyu ba'i /
dpal rdo rje khrag 'thung chen mo badzra bA rA hI/
gsang ba ye shes kyi DA ki ma /
seng ge'i gdong can 
mkha' 'gro dmigs bsal yod na 'dzud /
sogs rigs lnga'i mkha' 'gro bye ba 'bum gyi tshogs dang bcas pa /
phrin las rnam bzhi bsgrub pa'i mnga' bdag chen po rnams snyan gsan cing dgongs su gsol lo //
nyi ma byang shar gyi mtshams mda' mdung ral gri'i gur gyi gzhal yas na bzhugs pa'i /
dpal rdo rje nag po chen po rnam snang tshogs kyi bdag po /
gtum byed sku yi mgon po /
gsod byed gsung gi mgon po /
sgrol byed thugs kyi mgon po /
yum yak+sha bai ta li /
phyogs bcu'i mgon po /
sde brgyad kyi mgon po /
nag po stong /
dgra bla khri /
sha za 'bum /
ma mo sa ya /
lha dmag bye ba dung phyur /
sprul 'khor pho nya bsam gyis mi khyab pa'i tshogs dang bcas pa snyan gsan cing dgongs su gsol lo //
gsang chen lhun gyis grub pa'i dur khrod 'jigs su rung ba na dregs pa ru dra sde gsum gyi gshed du khros pa /
snang srid dregs pa kun gyi spyi rje dpal 'bar ma ning nag po'i lha tshogs 'khor dang bcas pa snyan gsan cing dgongs su gsol lo //
mtsho mu le mthing gi gzhal yas na bzhugs pa'i ma gcig dpal ldan lha mo re ma ti 'khor sprul pa yang sprul dang bcas pa rnams dang /
sngags srung e ka tsA ti /
dam can rdo rje legs pa /
gza' rgod dug gi spu gri /
sprul pa'i btsan rgod chen po /
zhing skyong seng gdong yab yum /
nor srung dur khrod lha mo /
bod skyong brtan ma bcu gnyis /
rnam sras dzam lha yab yum /
las gshin 'chi bdag nag po /
sngags bdag dregs pa bco brgyad /
dregs pa'i sde dpon sum cu /
bkra shis tshe ring mched lnga /
gter srung bdud btsan klu gsum /
mthu chen dgra bla bcu gsum /
dpal mgon bdun cu rtsa lnga sogs /
brgyud gsum rig 'dzin bla ma'i tha tshig la gnas nas sangs rgyas kyi bstan pa srung zhing dam ldan gyi grogs mdzad pa /
legs nyes stangs 'dzin cing dam nyams dgra bo sgrol ba'i phrin las drag po la mnga' dbang mdzad pa /
rgyud gsum gyi chos skyong dregs pa'i sde tshogs /
bang glog las myur ba /
bos na 'du zhing bsgrub na 'go ba /
dam nyams la sdang mig blta zhing dgra bo'i sha khrag la rngams pa /
khyed rnams rig 'dzin rtsa brgyud bla ma'i spyan sngar dkyil 'khor chen po'i gral du bzhag nas /
spyi bor dbang rtags kyi rdo rje bzhag
/lce la dam tshig gi bdud rtsi blugs te /
ma 'ongs dam ldan rig 'dzin gyi tshogs la stongs grogs byed cing bstan dgra sdig can sgrol ba'i rdo rje'i tha tshig gnyan po dgongs la /
rig 'dzin rnal 'byor pa bdag cag la snyan gsan cing dgongs su gsol lo //
gzhan yang ye shes dang las dang 'jig rten gyi snang srid dregs pa /
srid pa'i bde sdug gi stangs 'dzin cing /
legs nyes kyi bya ra byed pa /
phyi snod kyi 'jig rten /
nang bcud kyi sems can /
gnam sa bar snang gi khyon kun tu gnas shing rgyu ba /
lo zla zhag dus tshes dang gza' skar spar sme rten 'brel gyi bdag po dang /
khyad par sa'i phyogs dang dus 'di la dbang ba'i snang srid kyi dregs pa ma lus pa thams cad snyan gsan cing dgongs par mdzod la /
bdag gi bstan dgra sdig po che 'dis dkon mchog gsum gyi dbu 'phang smad /
las rgyu 'bras khyad du bsad /
snang srid dregs pa la do brdos /
rnal 'byor pa bdag la phod btsugs /
chos skyong srung ma la 'khon btang ba'i sdig can 'di rnams bdag gis sgrol ba la /
rgyu 'bras rten 'brel bslu med kyi lam nas snang srid dregs pa yongs kyis dpang po mdzod cig
/ho /
rtsa gsum chos skyong dregs pa'i tshogs dang bcas pa khyed rnams /
thugs chos dbyings spros pa med pa'i ngang las snying rje drag gtum mi bzad pa'i rtsal snang chen pos /
dus mtha'i me ltar 'bar ba'i sku gar dgu'i nyams kyis brjid cing /
'jigs rung sprin nag 'khrigs pa lta bu'i khro gnyer g.yo ba dang /
drag sngags thog ser 'khrugs pa'i gad rgyangs 'brug stong ltar sgrog bzhin du /
legs nyes kyi dpang po mdzad pa'i spyan mig nyi zla stong gi dkyil 'khor bgrad nas /
dgra bo'i sha khrag la rngams pa 'bar ba'i zhal gyi dkyil 'khor gnam sa ltar gdangs shing /
skyin thang dug mda' 'phro ba'i mche ba gangs ri ltar gtsigs te /
gnod byed dgra bgegs rngub pa'i drag po'i dbugs chen dus mtha'i 'thor rlung ltar g.yo zhing /
'jigs pa'i glog phreng drag po g.yo ba lta bu'i ljags bskyod par mdzad nas /
deng 'dir dam nyams pa'i dgra bgegs bsgral pa'i sha yi ri bo /
khrag gi rgya mtsho /
rus pa'i gram khrod /
don snying gi nags tshal /
dbugs rlangs kyi na bun /
rkang mar gyi 'dam rdzab dang bcas pa'i dpa' skyems 'di bzhes la /
mnyam med shAkya seng ge'i ring lugs spyi dang /
bye brag dus gsum rgyal ba'i gdung 'tshob 7dpal mkhan slob chos gsum gyi ring lugs rin po che mdo sngags bstan pa nyi zla zung 'brel la /
bsam pa ngan pa /
sbyor ba rtsub pa /
dngos su 'tshe ba /
lkog na gshe ba /
bstan dang bstan 'dzin gyi dbu 'phang smad pa'i dgra bgegs sdig can rnams /
'jig rten gyi khams gang na 'dug pa 'bar ba'i spyan gyis gzigs la dus da lta nyid du sgrol cig
/dgra bgegs de dag gi sde dang phyogs su gtogs pa rnams kyi bsod nams rlung rta snubs shig
/kha phung rjes med du thongs shig
/nam yang ldang med du mdzod cig
/khyad par du bdag cag dpon slob /
sde dgon mi phyugs yon mchod 'khor dang bcas pa rnams la gnod cing 'tshe bar byed pa'i dgra bgegs byad ma /
mtho la kha nas jag pa rta kha bsig mi /
dma' lung khung nas rkun ma sha ching khur mi /
rkun kha gshom byed mi /
'jab lag gshom byed mi /
mi med dang lha med zer mi /
kha mchu dang rtsod ya gzung mi /
kha dkar zhing snying nag pa /
do brdo zhing phod btsugs pa /
bsam pa ngan zhing sbyor ba rtsub pa /
legs na mi dga' nyes na dga' ba /
bzang na mi dga' ngan na dga' ba /
bstod na mi dga' smad na dga' ba /
tshe srog dbang thang la 'khu zhing /
stobs dpal 'byor pa la 'tshe ba /
gshe skur dug sbyor byed cing /
byad phur rbod gtong gshom pa /
lag pa tshig tu rngo ba /
snga dgra lag gis brdar ba /
phyi dgra yid la gshom pa /
da dgra thad du langs pa /
ming byang bu la bkod pa /
mtshan dkar chag la btab pa /
phrin las kyi yul du gyur pa bsgral ba'i zhing du gyur pa'i /
'dir dgra bgegs dmigs bsal yod na 'dzud /
dgra bgegs sdig po che 'di rnams kyi steng du /
rtsa gsum chos skyong rgya mtsho'i tshogs rnams khros 'khrugs rngams pa'i rang bzhin dus mtha'i me rlung gis bskyod pa'am /
gnam lcags drag po'i ser sprin 'khrigs pa lta bu'i dmag dpung chen po dus da lta nyid du phob cig
/dgra bo che rgyud la babs na sdong rgan la me mched pa bzhin du thongs shig
/'bring rgyud la babs na lcug phran zor bas brngas pa bzhin du thongs shig
/chung rgyud la babs na me tog sad kyis khyer ba bzhin du thongs shig
/pho rgyud kyi rtsa ba klu la gtod cig
/mo rgyud kyi mngal 'dzin btsan la gtod cig
/skyes dar ma grir sod cig
/mo dar ma 'gags su chugs shig
/bu tsha tshangs phying nang du sod cig
/ring por skyes pa'i rtsa ba chod cig
/thung ngur skyes pa'i rting pa phud cig
/sbom por skyes pa'i khog pa dkrugs shig
/gnam gyi 'ju thag chod cig
/sa yi rten phur phyungs shig
/dam nyams pa'i dgra bgegs rnams kyi bla tshe srog gsum kha rje dbang thang dang bcas pa thal ba'i rdul du rlogs shig
/sod cig
/sgrol cig
/kha skor cig
/tshangs dkrugs shig
/lings thobs shig
/mig phyungs shig
/snying drongs shig
/khong khrag sa la phos shig
/ro'i zam pa tshugs shig
/khrag gi chag chag thobs shig
/ngu 'bod kyi zing long thongs shig
/pho rgyud sha la dga' bas sha zo zhig
/mo rgyud khrag la dga' bas khrag thungs shig
/srog bdag dbugs la rngams pas dbugs rngubs shig
/sde brgyad gzan la rngams pas za kha ston cig
/dgra bo 'di'i tshe srog la babs na mar me rlung gis bsad pa bzhin du thongs shig
/kha rje la babs na brag ri thog gis bshig pa bzhin du thongs shig
/lus stobs la babs na sgo nga brag la bcar pa bzhin du thongs shig
/lha srung la babs na bya rog rdos bskrogs pa bzhin du thongs shig
/mnga' thang la babs na lo tog ser bas bcom pa bzhin du thongs shig
/'khor 'bangs la babs na nags tshal mes tshig pa bzhin du thongs shig
/zas nor la babs na thal ba rlung gis gtor ba bzhin du thongs shig
/gnyen bshes la babs na shog skya rlung gis khyer ba bzhin du thongs shig
/yul mkhar la babs na bye ma'i khang bu 'gyel ba bzhin du thongs shig
/nor phyugs la babs na grog tshang la rdo phog pa bzhin du thongs shig
/bsod nams la babs na nam langs kyi skar ma yal ba bzhin du thongs shig
/rlung rta la babs na khang rul la sgyogs rdo phog pa bzhin du thongs shig
/stobs shugs la babs na ri dwags rgya ru btsud pa bzhin du thongs shig
/dpal 'byor la babs na me stag chu la bor ba bzhin du thongs shig
/ling khung chen po kha ma dog cig
/shan pa lag dmar gyi spu gri ma rtul cig
/skye ba phyi ma la dus ma btab cig
/las kyi rnam par smin pa la khungs ma phyung bar /
rtsa gsum dam can rgya mtsho'i sku shugs drag po mi bzad pa myur du bskyed par mdzad nas /
dus da lta nyid du dgra bgegs sdig can 'di rnams la 'jigs su rung ba'i cho 'phrul thongs shig
/ltas ngan gyi yo lang slongs shig
/skyob byed kyi lha gnod pa'i bdud du phob cig
/srung ba'i gur rdo rje'i mtshon gyis shigs shig
/bsam sbyor ngan pa'i mtshon cha kho yi gshed du slongs shig
/bdun rgyud rtsad nas chod cig
/ming tsam yang med par thal ba'i rdul du rlogs shig
/mdor na bstan dgra sdig po che rnams kyi bla tshe srog dbugs stobs dpal 'byor pa dang bcas pa /
rtsa gsum chos skyong rgya mtsho'i 'bar ba'i zhal du bzhes nas dgyes pa'i gang rgyangs drag po 'brug sgra stong ltar bsgrags pas /
bdag cag dpon slob sde dang bcas pa phyogs thams cad las rnam par rgyal ba'i stobs shugs mtshungs pa med pa'i sgo nas /
dgra bgegs 'byung po'i tshogs rnams gdod ma'i chos sku chen por thugs rje'i shugs kyis sgrol ba'i drag po mngon spyod kyi phrin las mthar phyin par mdzod /
smras pa /
e ma /
dmo~Xd pa~X drag sngags dra~Xg po~X'i sprin nag las //
'jigs rung dpa~X' bo~X'i 'bru~Xg sgra~X rnam 'jigs pas //
dgra~X bge~Xgs sdig can don snyi~Xng tshal pa brgyar //
'gema~Xs 'di snga~Xgs 'cha~Xng dpa~X' bo~X'i gda~X rgya~Xngs yin //
zhes dgongs gsol dpa' bo'i 'brug sgra zhes pa 'di yang rab tshes sa yos zla ba dgu pa'i tshes nyer brgyad la /
dpal ma hA kA la sgrub pa'i dus su zil gnon dgyes pa rtsal zhes 'bod pas thun bar gcig la shar mar bris pa 'dis bstan dgra sdig can bsgral nas /
sangs rgyas kyi bstan pa rin po che phyogs thams cad las rnam par rgyal ba'i rgyur gyur cig
/mang+ga laM///
/
