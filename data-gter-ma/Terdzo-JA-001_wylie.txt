\u0f01\u0f83:
bla ma dgongs pa 'dus pa las :
bla ma yi dam mkha' 'gro gsum gyi yang gsang rtsa ba'i thugs sgrub gsal byed thugs kyi nor bu bzhugs so :
na mo gu ru d+he wa DA ki nI hU~M:
phyi rabs skal ldan seng phrug snying gi bu :
rtsa gsum dril sgrub o rgyan srog phur 'di :
rtse gcig phur tshugs nyams su sus blangs pa :
nga dang 'bral med ci 'dod 'byung ngo bu :
spyi sgrub gzhan rnams nam mkha' lta bu 'am :
skar tshogs lta bur grangs mang cha tshang yang :
'di ni thugs sgrub nyi zla lta bu ste :
gcig chog blo bde don gyi bcud phur las :
dgongs 'dus mdo 'dzin rtsa ba'i man ngag yin :
'di nyid nyams su len pa'i gang zag ni :
dad pa dam tshig brtson 'grus snying rjer ldan :
khog yang blo brtan gsang thub gcig pur gnas :
chags med zhen bral tshe 'di blo yis thongs :
gzhan don gnyer len mtshan ldan thod bzhin khur :
the tshom yid gnyis bral gyis bsgrub par bya :
gnas ni ri sul gangs 'dabs nags khrod gling :
dur khrod bas mtha' sgrub gnas dben pa 'am :
yang na nyams dga' bag dro byin chags shing :
yid mthun byung na grong khyer yin yang rung :
gnas der yar tshes gza' skar bzang po'i dus :
bsnyen dang bsgrub pa las sbyor rnam gsum bya :
dang po bsnyen pa tsha ba dmar thag 'di :
'jig rten bya bzhag bskyungs la 'bad pas bsnyen :
rtags rnams rdzogs nas sgrub pa'i las la 'jug :
'di rtags ma rdzogs bsgrub dang las sbyar na :
dar la ma smin 'chal zhing byin rlabs yal :
bar chad bdud kyis 'tshe ba mang 'byung 'gyur :
rtags rnams rdzogs nas bsgrub cing las sbyar na :
ci 'dod dngos grub yid bzhin char ltar 'bab :
mchog don 'grub cing thun mong smos ci dgos :
de phyir 'di nyid rtags rdzogs bar du bsgrub :
sa ma ya :
skyabs 'gro sems bskyed yan lag bdun pa la sogs sngon du 'gro ba'i chos rnams spyi gzhung ltar rgyas bsdus blos skabs dang bstun par byas la :
gsal byed thugs kyi nor bu chu bo rgyun gyi rnal 'byor gyi bsnyen pa la 'jug pa ni :
skad cig dran pa'i ting nge 'dzin gsal ba las :
paM las pad+ma :
a las zla ba :
raM las nyi ma'i dkyil 'khor gyi steng du :
rang nyid bcom ldan 'das dpal rta mgrin sku mdog dmar po zhal gcig phyag gnyis khro zhing gtum pa dbu skra ral pa kham nag gyen du 'phyo ba'i khrod du rta mgo ljang zhur rngog ma dmar po le brgan me ltar du 'bar ba las mgar gyi tshwa tshwa lta bu'i 'od zer dmar po lcags kyu ltar 'phros pas khams gsum dbang du sdud pa :
zhal nas rta skad stong gsum du grags pa ltar 'tsher bas srid gsum zil gyis gnon pa :
thod pa skam po lnga dang rin po che'i rtse bran gyis brgyan pa :
zhal gdangs mche ba bzhi gtsigs shing ljags 'dril ba :
spyan gsum dmar zlum glog ltar 'khyug pa :
smin ma ag tshom me ltar du 'bar zhing 'phyo ba :
glang chen gyi stod g.yogs stag lpags kyi sham thabs :
zhing lpags kyi sked dkris dang :
yan lag thams cad rin po che'i gdu bu dang sbrul gyis dkris pa :
thod rlon lnga bcu rtsa gcig gi ga shal sogs te dur khrod kyi chas brgyad dang rus pa'i rgyan drug gis brgyan pa :
dar sna tshogs kyi cod pan 'phur zhing phyag g.yas pas rdo rje gri gug nam mkhar 'phyar ba :
g.yon pas thod pa khrag gis bkang ba pus mo'i thad du gdengs pa :
gsus khyim che ba nya sul rags pa :
shin tu khro zhing gtum pa gnod sbyin dang srin po khros pa'i cha lugs can ye shes kyi me rab tu 'bar ba'i dbus na bzhugs pa gcig tu lam gyis gsal ba'i thugs kar :
rang gi snying khrag paM las bdud rtsi'i rgya mtsho zangs dmar 'o mas bkang ba lta bur gyur pa'i dkyil du :
snying de nyid pad+ma'i sdong po brtsegs pa :
snying gi rtsa thams cad phyir gyes pa las pad sdong gi yal ga lo 'dab me tog gi rnam par g.yur chags pa :
dper na dpag bsam shing chen gyi lo 'dab rgyas pa ltar bkrag gsal zhing :
dar rgyas lhun chags pa gcig bsam pa'i snying gi rtse mo pad+ma 'dab bzhi'i ze'u 'bru dang bcas pa :
me tog pad+ma dmar po kha bye ma 'phral lta bu dmar si re ba gcig tu gyur pa'i ze'u 'bru'i steng du :
slob dpon rin po che pad+ma 'byung gnas dmar la dwangs shing 'od gsal ba las kyang 'od zer dmar po'i zil pa phrum phrum pa :
lo brgyad lon pa'i na tshod tsam la shin tu mdzes pa :
zhal gcig phyag gnyis zhabs skyil krung mdzad pa'i pang du :
yum lha lcam me tog man+dA ra ba bzhugs pa :
phyag gnyis g.yas gser gyi rdo rje rtse lnga pa dang :
g.yon ka pA la zag pa med pa'i bdud rtsis phyur gyis gang ba bsnams pa :
phyag rgya bsnol ba'i tshul gyis yum gyi sked par 'khyud pa :
yum yang sku mdog gur gum gyi me tog dar ma lta bu zhal gcig phyag gnyis gri gug dang :
thod pa bdud rtsis phyur gyis bkang ba 'dzin pas yab la 'khyud pa :
yab yum gnyis rgyan med gcer bu rjen ce re ba :
zhal 'dzum mdangs kyis sbyar zhing :
spyan gsum gsum mnga' ba cung zad zlum par gzigs pa :
pad+ma 'dab ma bzhi'i steng du :
gtso bo yab yum la bsnyen pa'i dus su zhal nang du gzigs pa'i mdun du :
rdo rje mkha' 'gro sngon mo phyag g.yas rdo rje :
yab yum gyi g.yas phyogs su rin chen mkha' 'gro ser mo g.yas rin po che :
g.yon phyogs su las kyi mkha' 'gro ljang gu phyag g.yas rgya gram :
rgyab tu pad+ma mkha' 'gro dmar mo phyag g.yas pad+ma bsnams shing :
g.yon pa thams cad thod pa bdud rtsis phyur gyis gang ba thugs kar gtad pa :
rgyan med gcer bu nu ma 'bur zhing b+ha ga rgyas pa :
gzhon sha chags pa :
lang tsho dang ldan pa :
dbu skra sil bus sku rgyab non pa :
gtso bo yab yum gyi gdan rdo rje dkar po phyed pad+ma'i ze'u 'bru nang du nub cing :
phyed yab yum skyil krung mdzad pa'i zhabs la reg pa :
DA ki bzhi ni yas man gang la'ang ma reg par gar thabs su bzhugs pa :
de dag yab yum 'khor dang bcas pa rnams ye shes lnga'i 'ja' gur nang na bzhugs par bsam pa'i gtso bo'i thugs kar hrIHdmar po 'od tse re ba gcig gis mtha' skor du :
oM AHhU~M:
badzra gu ru pad+ma DA ki nI:
ha ya grI wa hrIHma ha ri ni sa hU~M:
ces pas 'od kor re bas bskor ba la shes pa gtad :
de nas rang gi dad pa dang mos pa gus pa dung dung bya zhing gsol ba btab pa'i tshul gyis :
yid gzhan du ma g.yos par dmigs pa gsal bar bzlas pa de nyid byas pa tsam gyis :
yig 'bru thams cad hrIHde nyid du g.yas skor du 'u ru ru bskor zhing 'khor ba las 'od zer dpag tu med pa 'phro zhing rang bzhin gyi gnas nas slob dpon pad+ma yab yum :
khyad par du lho nub srin po'i grong khyer nas 'od zer dang bcas te mkha' 'gro bzhis bskor ba byon nas thugs ka'i lha tshogs la thim pas gnyis med du khrugs kyis 'dres par bsam zhing bzlas pa byas pas :
yi ge thams cad 'khor zhing :
oM AHhU~M gsum las 'od 'phros gtso bo'i sku gsung thugs kyi rgyud bskul te :
gsung gi snying po bsgrags :
skus gar stabs kyi tshul du bde ba bskyed :
thugs kyi brtse bas bdag la dgongs :
badzra gu ru pad+ma zhes pa las 'od 'phros yon tan phrin las kyi rgyud bskul zhing :
yon tan gyis sngags kyi nus pa bskyed :
phrin las kyis 'dod pa'i don thams cad bsgrub :
DA ki nI zhes pa las 'od zer 'phros pas yum gyi rgyud bskul :
rang sngags bgrang zhing sku lus kyi bde ba g.yos pas :
yab yum gsang ba'i sbyor mtshams nas byang sems dkar dmar gyi rgyun babs pas gdan rdo rje la phog :
rdo rje las bdud rtsi dkar po babs :
pad+ma la phog :
pad+ma las bdud rtsi dmar po byung ste bdud rtsi dkar dmar gyi rgyun :
bdud rtsi'i rgya mtsho la babs pas :
bdud rtsi'i rgya mtsho ngang lhud lhud lud nas :
spyi gtsug man rkang mthil yan chad bdud rtsi dkar dmar dang yab yum gyi byang sems dang bcas pas mer gyis gang ste zho rkyal 'o mas gang ba ltar gyur :
ha ri ni sa las 'od 'phros pas :
mkha' 'gro'i thugs kar phog :
rang srog gnad nas bskul ba ltar gyur te :
gar stabs byed cing gtso bo yab yum la 'od kyi li li bskor zhing :
phyag g.yas kyi phyag mtshan gyis :
g.yon pa'i ka pA la'i bdud rtsi gtso bo yab yum la gtor zhing :
gtso bo yab yum dgyes pa'i dngos grub bdag la gnang ste :
mchog dang thun mong gi dngos grub thob par bsam :
ha ya grI wa las 'od zer 'phros pas :
bdag nyid rta mgrin la phog pas :
rta mgrin gyi thugs rgyud bskul te :
rta mgrin gyi sku'i ba spu'i bu ga nas :
khro chung nas 'bras tsam bsam gyis mi khyab pa 'phro zhing :
bdag nyid kyi lus ngag yid gsum dkar po dge ba'i las sgrub cing khyad par du sgrub pa la bar du gcod pa'i gnod byed dgra bgegs thams cad thal ba'i rdul bzhin du brlag par bsam :
de ltar dmigs pa ma yengs par bya :
khyad par du bdud rtsi dkar dmar gyi rgyun babs pas lus thams cad mer gyis gang ba la dmigs pa yang yang bya zhing bzlas pa rgyun ma chad pa gsal dag chu bo'i rgyun bzhin bzla :
de ltar bzlas pa byed pa'i dus na :
dang po spro ba bskyed pa'i rtags la :
bsnyen pa 'bum tsam them nas :
dar 'phyar ba dang :
dung 'bud pa la sogs te rol mo'i sgra sgrog pa dang :
sngags kyi rang sgra di ri ri sgrog pa la sogs pa 'byung :
de nas rim gyis rtags 'byung ba las :
dang po sku yi rtags la :
ri la 'dzegs pa dang :
gos gsar pa dri ma med pa gon pa dang :
khrus dang bskor ba byas pa :
nam mkha' la 'phur ba :
rdo rje dril bu la sogs pa phyag mtshan mis ster ba'am rang gis rnyed pa rnams 'byung :
de nas gsung gi rtags la :
spos kyi ngad pa chi li ba dang :
me tog sna tshogs pa dang :
khyad par du me tog dmar po dang :
rol mo'i sgra chen po'am :
sngags kyi rang sgra dang :
bris pa dang :
bar snang la rang shar ba dang :
pha rol gyi lces bton pa rnams 'byung :
de nas thugs kyi rtags la :
mkha' la nyi zla shar ba dang :
'od dang 'ja' shar ba dang :
shel dang :
me long mang po dang :
phreng ba gtad pa dang :
bag dro nyams dga' ba dang :
ting nge 'dzin khyad par can rgyud la skye ba rnams 'byung :
de nas dngos grub kyi ltas la :
bdud rtsi ka pA la'i nang du 'thung ba dang :
zas kyi rigs sna tshogs pa ster ba dang :
sman dang 'bru shing thog :
rin po che dar zab la sogs ster ba :
spang lci skam po :
'bud shing la sogs :
mdor na dngos grub kyi rdzas gzhan gyis ster ba dang :
rnyed pa rnams yang yang 'byung :
de nas grub pa'i rtags rin po che la sogs pa'i gter khung mang po rdol ba dang :
gzhan gyi ded dpon byed cing thams cad kyis rang la phyag 'tshal ba la sogs te bkur sti phun sum tshogs pa byed cing gus pa dang :
bud med rgyan ldan mang pos rang la phyag bskor ba byed pa dang :
chos bshad pa dang :
lus la bde ba dpag tu med pa skye zhing khams g.yo ba dang :
bkrag dang gzi mdangs 'bar ba dang :
bla ma yi dam DA ki la sogs pa mngon du mjal zhing chos bshad pas brda dbang bskur ba sogs byin rlabs kyi ltas dpag tu med pa :
rab mngon sum :
'bring nyams snang :
tha ma yang rmi lam du 'ong :
rnal 'byor pa sgrub pa po de nyid las 'phro ldan zhing sgrib pa chung na :
rtags rnams chal chol nar mar myur du 'ong ba yang yod :
de ltar rtags rnams ma byung gi bar du bsgrub :
zang zing gi rtags ma byung yang :
lus la bde ba skye :
ngag la nus pa 'bar :
sems la rtogs pa 'char na grub rtags dngos gzhi yin :
rtags ci ltar byung ba bzhin dad pa mos gus kyi gdung ba bskyed la bsnyen pa nan cher bya :
dus bzang DA ki rgyu ba'i skabs rnams su tshogs gtor ci 'byor ba bshams la gsol ba drag po gdab :
nyams skyo pa rkyen phran phrin byung na grogs su khyer la thog 'gel bya :
thun 'jog pa'i skabs su thams cad thugs ka'i hrIHla 'ubs kyis bsdus la hrIHnam mkha' la 'ja' yal ba ltar btang la rnam par mi rtog pa'i ngang las spyod lam rnams ci bder bya :
bsngo ba dang smon lam gyis rgyas gdab bo :
'di yi dam tshig la grib kyi rigs mtha' dag la 'dzem :
drag shul can gyi spyod lam mi bya :
dme sha can gyi zas spang :
rtags dang mtshan ma ci byung yang slob dpon min pa gzhan la mi bsgrag :
sngags bgrang ba dang bsnyen pa'i spyod tshul gzhan gyis ma rig par bya :
gsang sngags spyod pa'i dus ma gtogs pa gos nag dang gdan nag la mi spyad :
phor sder kha chag zhabs rdol gyi nang du bza' btung mi bya :
byang sems ma nyams par bya :
bud med kyi rigs la mi smod :
gzhan la skur ba mi btab :
chos dang mi mthun zhing do gal ma babs par rdzun mi smra :
sku gsung thugs kyi rten dang rang gi chos zhus pa'i bla ma min pa gzhan la phyag mi 'tshal :
nga rgyal khe grags 'gran sems mi bya :
gzhan gyi rkyen bzlog dang gdon 'dul mi bya :
ro bag dang 'khon la 'dzem :
de ltar bsnyen pa gzhung ltar byas nas :
dam tshig tshul bzhin bsrungs na :
rab zla ba gcig :
'bring gnyis :
tha mas kyang zla ba gsum la mi 'grub mi srid cing :
ci ltar skal med dang ni 'phrad par mi 'gyur :
gal te 'phrad nas bsgrub na zla ba bdun gyis 'grub pa la gdon mi za'o :
'di la bsnyen pa drod rtags thon nas sgrub pa dang las sbyor gang byas thams cad 'grub la :
khyad par du 'di nyid kyi yang sgrub pa las sbyor dang bcas pa rnams la ni byan tshud par 'gyur ro :
lan gcig legs por bsgrubs nas dam tshig rnams byed tshul spyi mthun gyis chog :
sgrub pa gzhan rnams ni 'bras dang 'dra zhing :
'di nyid 'bras kyi snying po'i bcud dang 'dra'o :
sa ma ya :
e ma :
nga yi rjes 'jug skal ldan las can kun :
bla ma bsgrub dang yi dam gang gi rigs :
mkha' 'gro la sogs ji ltar bsgrub 'dod kyang :
ngo bo nga la rnam pa gzhan gyi gzugs :
sku mdog phyag mtshan stangs stabs la sogs pa :
bsgrub par gyur na gang 'dod 'grub 'gyur zhing :
ji ltar 'dod pa'i dngos grub stsol bar nus :
de tshe the tshom yid gnyis spongs la sgrubs :
lha de'i thugs kar 'khrul 'khor gong ltar sgoms :
badzra gu ru pad+ma la sogs pa'i :
snying po'i gsham du gang bsgrub snying po dang :
las sngags sham bu la sogs gang 'dod gdags :
ji ltar 'dod pa 'grub 'gyur gdon mi za :
yid bzhin nor mchog mchod na 'dod dgu 'byung :
rin chen gter gyi bang mdzod phyes gyur na :
ci 'dod blangs pas chog pa smos ci dgos :
gter mchog yid bzhin thugs sras bu dang sprod :
sa ma ya :
rgya rgya rgya :
sbas rgya :
gtad rgya :
gter rgya :
kha thaM:
gsang sgrub gsal byed thugs kyi nor bu las :
rtsa ba'i bsnyen pa rin chen gter gyi bang mdzod :
o rgyan pad+ma'i lto tshil brus te :
blo dman mtsho rgyal bdag gis thems la mnan te rin chen gter du bskungs pa'o :
sprul pa'i skyes mchog sangs rgyas gling pas pu ri phug mo che nas bton pa'o //
mang+ga laM///
/
