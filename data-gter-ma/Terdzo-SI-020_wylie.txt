@#//
dga' rab rdo rje'i snying tig las /
yi dam zhi ba'i sgrub thabs dang phrin las kyi byang bu khrigs su bsdebs pa bde chen myur lam zhes bya ba bzhugs so //
na mo gu ru badzra satwa ya /
rdo rje gdod nas rnam dag dbyings //
sems dpa' ye shes chen por shar //
zung 'jug gnyug ma'i bla ma lhar //
btud nas de yi phrin las dbye //
de la 'dir zab chos rdzogs pa chen po sde gsum gyi bye brag
/sprul pa'i sku dga' rab rdo rje'i snying tig las /
yi dam zhi ba dpal rdo rje sems dpa' sangs rgyas mnyam sbyor gyi sgrub thabs dang phrin las kyi byang bu khrigs su sdeb pa la gsum /
sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
dbang dang sgrub mchod sogs kyi skabs gnas dben zhing yid dang rjes su mthun par stegs bu'i dbus su rdul tshon nam ras bris kyi zhi dkyil rta babs snam bu bzhi ma spyi dang mthun pa'i lte bar sku'am phyag mtshan gang rigs bris pa dgram pa'am /
de tsam ma grub na maN+Da lar tshom bu gcig bkod pa'i steng du many+dzi'i khar bum pa bcud ldan dang /
thod pa bdud rtsis gang ba /
me long shel rdo dang bcas pa rnams brtsegs mar bshams pa'i /
mtha' skor du sman raka gtor gsum dang /
nyer spyod /
tshogs gtor /
nye logs ci bde bar sngon gtor sogs dgos pa'i yo byad thams cad 'du bya /
bsnyen rkyang tsam gyi skabs su sman gtor rak+ta nyer spyod bcas bshams pas kyang 'thus /
rgyun gyi rnal 'byor la ni mchod gtor sogs kyi spros pa med kyang chog go
/gnyis pa cho gar gtogs pa'i sbyor ba la /
mtshams gcod skyabs sems tshogs gsag bshags //
dam bca' byin dbab mchod pa brlab //
ces brgyad las /
dang po ni /
stan bde ba la bsam gtan gyi spyod lam la gnas pas 'khod de /
tshig bdun gsol 'debs kyis thog drang /
bla ma sku gsum dang /
spros bral bde chen ma sogs gsol 'debs ji ltar rigs pa sngon du 'gro bas /
badzra ma hA shrI he ru ko\u0f85 haM/
rang nyid dpal he ru ka sku mdog sngon po khro bo'i chas can rdo rje dang dung khrag 'dzin pa'i skur gyur par bsam la /
de'i thugs ka nas raM yaM khaM 'phros pas ma dag pa'i dngos 'dzin thams cad bsregs gtor sbyangs /
stong pa'i ngang las bsang chu'i steng du /
ma sUr+Ya maN+Dal /
nyi ma la gnas pa'i hU~M yig dmar po /
s+pha ra Na phaT/
saM ha ra Na hU~M/
'phros 'dus yongs su gyur pa las /
oM badzra ma hA kro d+hI shwa rI hU~M phaT/
khro mo dbang phyug ma dmar mo dril bu dang b+han dmar 'dzin pa'i skur gyur par bsam zhing /
rdo rje rtse gcig gi phyag rgyas reg la /
oM ma hA kro d+hI shwa rI sarba dra byaM sho d+ha ya oM AHhU~M hrIHTha /
zhes brgya rtsa brgyad kyis byin gyis brlabs nas /
khro mo dbang phyug ma'i rang bzhin gyi chu'i rdul phra rab tu gyur par bsam /
oM ma hA kro d+hI shwa rI sarba dra byaM sho d+ha ya hU~M phaT/
ces pas bdag gnas yo byad thams cad la bsang gtor bya zhing /
thog mtha' kun tu bsang gtor gyi bya ba thams cad 'dis bya /
sngon gtor /
raM yaM khaM gis bsregs gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
b+hU mi pa ti sa pa ri wA ra badzra sa mA dzaHsa spyan drang /
gtor ma dang po /
b+hU mi pa ti sa pa ri wA ra a kA ro mu khaM sarba d+harmA NaM Ad+ya nut+pan+na twA ta oM AHhU~M phaT swA hA/
lan gsum gyis bsngos la /
gang dag 'dir gnas lha dang klu //
gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes gsol /
gtor ma gnyis pa /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
zhes lan gsum gyis bsngos la /
hU~M:
rgyal ba rtag pa rdo rje 'dzin :
he ru ka dang gar dbang che :
nyi ma rta mchog snang mdzad pa'i :
khro bo'i rgyal po nga yin gyi :
nga yi bka' las 'da' ma byed :
dngos grub chu la rdul 'jug pa'i :
log 'dren bdud rnams phyir dengs shig :
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la hU~M/
zhes brjod cing drag po'i tsham rngam dang bcas pas bgegs bskrad de gtor ma phyi rol du dor /
hU~M:
yang dag gsang ba'i dkyil 'khor du :
dpal chen dpal 'bar khro bo'i rgyal :
gnyis med yum dang rol pa yi :
rdo rje'i zhugs ni phyogs bcur 'phro :
mtshon cha me phung gur du 'khrigs :
las kyi khro bo'i dmag dpung gis :
phyogs bcu'i 'byung po rdul du rlogs :
hU~M hU~M badzra tIk+Sh+Na dz+wa la raM rak+Sha rak+Sha :
zhes srung ba'i 'khor los mtshams bcad /
gnyis pa skyabs 'gro ni /
zhing khams yongs su dag pa 'og min stug po bkod pa dang dbyer mi phyed par gyur pa'i mdun gyi nam mkhar /
bla ma rdo rje sems dpa' dkon mchog kun 'dus rtsa gsum rgya mtsho'i khyab bdag chen por bzhugs pa'i spyan sngar /
rang gzhan sems can thams cad sgo gsum 'jug pa gcig pas kun rdzob gzhi'i skyabs 'gro dang /
don dam rang bzhin yongs shes kyi skyabs 'gro'i de kho na nyid la mnyam par bzhag pas /
dbyings nyid rnam dag rdzogs sangs rgyas :
rig pa lhun grub dam pa'i chos :
dbyings rig gnyis med tshogs mchog la :
ye nas dag par skyabs su mchi :
lan gsum sogs ji ltar rigs pa bya /
gsum pa sems skyed ni /
kun rdzob smon 'jug gnyis gsal btab la /
e ma ho rang rig byang chub sems :
ma rtogs 'khrul par gyur pa kun :
gnyis su med par bsgral ba'i phyir :
rang byung rang gsal sems bskyed do :
zhes brjod cing don dam byang sems rang bzhin gnyug ma'i ngang du ngal gso /
bzhi pa tshogs gsag ni /
kun rdzob dang don dam pa'i yan lag bdun pa zung du 'brel ba'i dmigs 'don rtse gcig pas /
nam mkha' lta bu'i bde gshegs la :
gsal ba chen por phyag 'tshal lo :
rig pa'i ngang du mchod pa 'bul :
rgyun chad med pa'i klong du bshags :
rtag cing sgrib med yi rang ngo :
yin min med par chos 'khor bskor :
myong ba can du bzhugs su gsol :
nges pa can gyi mchog thob shog :
ces brjod /
lnga pa bshags pa ni /
thal mo sbyar te stobs bzhi'i dmigs gnad dang ldan pas /
hU~M:
mi gnas ye shes thugs kyi dkyil 'khor du :
ma rig dbang gis rmongs pa'i las bgyis pa :
gnyis med mnyam pa'i ngang du bshags par bgyi :
dag cing tshangs pa mchog gi dngos grub stsol :
ces dang yi ge brgya pa brjod /
drug pa dam bca' ni /
rdo rje rtse gcig pa'i rgya dang bcas lhag pa'i bsam pa brtan pos /
hU~M:
deng bzung byang chub snying por mchis kyi bar :
bla ma mchog dang rdo rje sems dpa' yum :
byang chub sems mchog sangs rgyas mnyam sbyor ba :
rnam pa kun tu mi 'bral bsgrub par bgyi :
zhes dam bca'/
bdun pa byin dbab pa ni /
ye shes kyi 'khor lo mkha' khyab tu sad par byas la /
oM hU~M a la la hoH
b+ha ga wAn /
sa ma ya hoH
sa ma ya satwaM/
hU~M:
phyogs bcu'i zhing na bzhugs pa'i rgyal ba sras :
'gro ba'i mgon po gang na su bzhugs pa :
gsang ba'i dkyil 'khor chen por spyan 'dren na :
sku gsung thugs kyi byin gyis brlab tu gsol :
gnyis med mnyam par rol pa'i sku gsung thugs :
lus ngag yid la rab tu brtan par mdzod :
dz+nyA na A be sha ya a :
zhes spos dang rol mo'i mtshon pas byin dbab cing /
hU~M hU~M hU~M hU~M zhes pas byin bsdus la /
nam mkha' gang ba'i lha tshogs rnams bdag gnas yo byad rnams la thim pas byin rlabs kyi gzi byin mchog tu 'bar bar bsam mo //
brgyad pa mchod brlab ni /
mchod rdzas rnams la bsang chu 'thor zhing /
raM yaM khaM:
zhi gnas lhag mthong ye shes las :
raM yaM khaM 'phros dngos 'dzin sbyangs :
dbyings rig gnyis med gtor chen dang :
klong lnga'i rang bzhin bdud rtsi che :
sems nyid 'khrul pa bsgral pa'i khrag :
ye shes 'od gsal mchod sprin 'khrigs :
snang ba sgyu mar rtogs pa yi :
phyi yi mchod sprin bsam mi khyab :
stong pa'i rang rtsal gsal ba che :
nang gi mchod sprin mtha' las 'das :
bde ba'i rang bzhin dga' ba che :
gsang ba'i mchod pa lhun gyis grub :
oM ma hA ba lin+ta AHhU~M:
oM sarba pany+tsa a mr-ita AHhU~M:
oM ma hA rak+ta dz+wa la AHhU~M:
zhes lan gsum gyis sman gtor rak+ta dang /
oM badzra ar+g+haM AHhU~M:
oM badzra pA d+yaM AHhU~M:
oM badzra puSh+pe AHhU~M:
oM badzra d+hU pe AHhU~M:
oM badzra A lo ke AHhU~M:
oM badzra gan+d+he AHhU~M:
oM badzra nai bid+yA AHhU~M:
oM badzra shab+da AHhU~M:
zhes so so'i phyag rgya dang bcas brjod cing nyer spyod byin gyis brlabs la rol mos byin dbab /
oM AHhU~M rU pa shab+da gan+d+he ra sa spar+she AHhU~M:
oM AHhU~M bo d+hi tsit+ta AHhU~M:
zhes pas nang mchod dang gsang mchod byin gyis brlab bo //

//gnyis pa dngos gzhi la /
dam tshig dkyil 'khor gsal btab cing //
dbang bskur dgug bstim bzhugs su gsol //
phyag 'tshal mchod bstod bzlas pa bya //
zhes brgyad las /
dang po ni /
ting 'dzin gsum gyis khog dbub cing /
rten dang brten pa'i dkyil 'khor bskyed pa'i tshul dmigs 'don zung du 'jug pas /
a :
ka dag gting gsal dbyings kyi ngang :
lhun grub kun snang rig pa'i rtsal :
rgyu yi yi ge a dkar po :
mkha' la 'ja' tshon bzhin du shar :
de las rang byung thugs rje'i rtsal :
ye shes rig gdangs me rlung chus :
snod bcud dngos 'dzin dbyings su sbyangs :
klong lnga yum gyi mkha' dbyings su :
mi 'gyur rdo rje'i sa gzhi la :
bde chen thig ler 'khyil ba yi :
pho brang gzhal yas mtshan nyid rdzogs :
de dbus pad nyi zla ba'i steng :
a las rang rig gdod ma nas :
chos kyi sku ru rnam dag pa :
rdo rje sems dpa' nam mkha' che :
bzung bas mi zin chu zla 'dra :
kun tu bzang po'i rol pa las :
rang bzhin yongs grub phyag rgya'i lha :
gzugs sku ye shes sgyu ma'i tshul :
sangs rgyas thams cad mnyam sbyor ba :
mkha' 'gro sgyu ma bde ba'i mchog :
dkar gsal dri med ston zla'i mdangs :
phyag g.yas rdo rje thugs kar gsor :
g.yon pas dril bu dku la brten :
longs spyod rdzogs sku'i rgyan gyis mdzes :
mtshan dpe'i gzi byin lham me ba :
rang 'od rig ma'i bde bas dgyes :
rdo rje pad+ma'i skyil krung gis :
ye shes 'od lnga'i klong na bzhugs :
gzugs phung rnam par snang mdzad de :
tshor ba rdo rje nyi ma 'o :
'du shes pad+ma gar gyi dbang :
'du byed bcom ldan rta mchog dpal :
rnam par shes pa he ru ka :
ye shes badzra satwa las :
rtsa gsum dkyil 'khor 'khor lo che :
bsam yas zhi dang khro bo'i lha :
sgyu 'phrul drwa ba'i sprin phung 'phro :
zhes brjod cing gsal gdab /
gnyis pa dbang bskur ni /
dug gsum ye dag rdo rje gsum :
lhun grub rdzogs par byin gyis rlobs :
dug lnga rnam dag ye shes lnga :
sku lnga ye rdzogs dbang bskur ro :
oM AHhU~M:
zhes brjod cing rdo rje rtse gsum pa'i phyag rgya gnas gsum du reg pas rgyas gdab /
oM hU~M trAM hrIHA:
zhes brjod cing rigs lnga'i dbang rgya spyi bo'i gnas lngar bzhag pas dbang bskur ro //
gsum pa dgug bstim ni /
spos dang rol mo'i sgras mtshon te 'dun pa rtse gcig pas /
hU~M:
mi mngon dbyings kyi zhing khams nas :
bla ma rig 'dzin bde gshegs tshogs :
yi dam dpa' bo mkha' 'gro rnams :
gnas 'dir spyan 'dren gshegs su gsol :
kun gzhi dag pa'i zhing khams nas :
gsal ba longs spyod rdzogs skur bzhengs :
thugs rje sprul sku'i 'khor dang bcas :
dbyer med chen por gshegs su gsol :
dbyings las gzhan med chos sku'i tshogs :
bde ba che la longs spyod pa :
cir yang snang ba sprul pa'i sku :
ma lus 'khor bcas gshegs su gsol :
snang yul 'dzin pa dbyings su khrol :
dbang po sku lngar byin gyis rlobs :
rnam shes ye shes chen por sgyur :
kun gzhi klong du thim par mdzod :
e h+ye hi ma hA kA ru Ni ka dr-i sh+ya ho :
sa ma ya ho :
sa ma ya satwaM:
dzaHhU~M baM ho :
zhes ye shes pa spyan drang /
bzhi pa bzhugs gsol ni /
hU~M:
ye nas dag pa'i kun bzang la :
gshegs dang bzhugs pa'i mtshan ma med :
phyogs lhung bral bar kun tu rdzogs :
gdod nas gnyis med ngang du bzhugs :
sa ma ya tiSh+Tha lhan :
zhes pas dam ye dbyer med bzhugs su gsol /
lnga pa phyag 'tshal ni /
hU~M:
'khrul ma myong ba'i byang chub sems :
e ma bde bar gshegs pa rnams :
'gro ba kun la khyab pa nyid :
gnyis 'dzin bral bar phyag 'tshal lo :
a ti pU ho :
pra tIts+tsha ho :
drug pa mchod pa la bzhi las /
dang po phyi nyer spyod kyi mchod pa ni /
e ma ho :
gdod nas dag pa'i mkha' dbyings su :
sems kyi yid bzhin sprin tshogs las :
mchod pa'i phyag rgya cir yang sprul :
rgyal ba'i tshogs rnams dgyes par rol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA:
gnyis pa nang 'dod yon gyi mchod pa ni /
shes yul dbang pos mtshams sbyar bas :
'dod pa'i yon tan bsam mi khyab :
zhen pa med pa'i rang bzhin nyid :
chos kyi sku yi rgyan du mchod :
oM rU pa shab+da gan+d+he ra sa spar+she AHhU~M:
gsum pa gsang ba zab mo'i mchod pa ni /
gsal ba thabs kyi rang bzhin la :
mi rtog shes rab sbyor ba yis :
bde ba chen po khyab pa che :
dbyer med ngang du mchod par 'bul :
bo d+hi tsit+ta ma hA su kha ho :
bzhi pa rmad du byung ba'i mchod pa ni /
dbyings kyi gtor ma rgyan dang ldan :
rig pa ye shes bdud rtsi lnga :
dbyings rig dbyer med khrag chen po :
bya rtsol bral ba'i mchod par 'bul :
oM sarba pany+tsa a mr-ita ma hA ba lin+ta ma hA rak+ta kha raM khA hi :
spro na /
rigs kun khyab bdag ston pa kun tu bzang //
longs spyod rdzogs sku rigs lnga gangs chen mtsho //
sprul pa'i gar mdzad dga' rab rdo rje la //
sman mchod 'bul lo mchog thun dngos grub stsol //
oM sarba pany+tsa a mr-ita kha raM khA hi /
rtsa gsum kun 'dus pad+ma sam+b+ha wa //
ye shes mkha' 'gro'i gtso mo mtsho rgyal yum //
'jig rten mig gcig bai ro tsa na la //
sman mchod 'bul lo mchog\u0f8e
oM sarba pany+tsa a mr-ita\u0f8e
'jam dpal rdo rje khri srong yab sras zhabs //
zab gter mdzod 'dzin mchog gyur bde chen gling //
bka' drin mnyam med rtsa brgyud bla ma la //
sman mchod 'bul lo mchog\u0f8e
oM sarba pany+tsa a mr-ita\u0f8e
stong nyid dbyings las ye shes rang shar ba //
dkyil 'khor gtso mchog dpal ldan rdo rje sems //
rigs drug zhi khro 'dus pa'i lha tshogs la //
sman mchod 'bul lo mchog\u0f8e
oM sarba pany+tsa a mr-ita\u0f8e
snod bcud yongs rdzogs rdo rje dbyings kyi lha //
snang grags rtog tshogs sku dang ye shes sprin //
bsam yas sgyu 'phrul drwa ba'i 'khor lo la //
sman mchod 'bul lo mchog thun dngos grub stsol //
oM sarba pany+tsa a mr-ita kha raM khA hi /
zhes brjod cing bdud rtsi thigs gtor bya /
badzra a mr-ita swa daM ku ru Sh+wa me /
zhes bdud rtsi lce la bzhag cing dngos grub blang /
bdun pa bstod pa ni /
e ma ho ngo mtshar rmad kyi sku :
dus gsum sangs rgyas thams cad kyi :
thugs rje rmad byung bsam mi khyab :
spros pa'i tshul ston sprul sku mchog :
spros med longs spyod rdzogs pa'i sku :
shin tu rnam dag chos kyi sku :
rab tu zhi ba ngo bo nyid :
sku bzhi'i bdag nyid rnams la bstod :
e ma ho ngo mtshar rmad kyi gsung :
yan lag drug cu dang ldan zhing :
nam mkha' lta bur khyab pa nyid :
nyi zla lta bur kun la gsal :
rgya mtsho lta bur gting mtha' bral :
'ja' tshon bzhin du so sor snang :
rin chen bzhin du dgos 'dod 'byung :
klong lnga'i gsung la phyag 'tshal bstod :
e ma ho ngo mtshar rmad kyi thugs :
kun gzhi bya rtsol bral ba las :
cir yang mi dmigs cir yang snang :
'od gsal shes pa zang thal le :
skye ba med pa'i rang bzhin nyid :
'gag pa med pa dbang por gsal :
yul snang gang shar dngos pos stong :
sems nyid shar grol thugs la bstod :
brgyad pa bzlas pa la gnyis las /
dang po dzapa? kyi phrin las skul ba ni /
hU~M:
stong gsum 'jig rten thams cad kun :
mkha' la 'ja' tshon shar ba bzhin :
'od gsal klong nas cir yang snang :
rang byung dzapa? kyi 'phro 'du las :
cir yang gsal zhing 'gags pa med :
ma bcos ye rdzogs snang srid rnams :
rdo rje'i sku gsung thugs su rdzogs :
lhun gyis grub pa'i rang bzhin bsgom :
zhes dgongs pa'i srog tu gzung la /
gnyis pa dzapa? dgongs dngos ni /
snying dbus thig zlum 'od lnga'i klong :
a yig tha mar sngags kyis bskor :
bde chen ye shes snang ba yis :
'khor 'das snod bcud rtog pa sbyangs :
nyams chag sdig sgrib rig ngor dag :
bsod nams tshogs chen gzhi la rdzogs :
ye shes 'bras bur lhun gyis grub :
thams cad ma lus sku gsung thugs :
yon tan phrin las rmad po che :
snang srid gzhir bzhengs chen po'i ngang :
grags stong rdo rje'i dzapa? 'di bzla :
zhes gsal btab la /
bzla bya'i sngags ni /
oM badzra satwa hU~M:
zhes rtsa ba'i bsnyen sngags yang snying 'bru drug dang /
oM ma hA su kha badzra satwa AHdzaHhU~M baM hoHsu ra ta satwaM oM trAM hrIHhaM hU~M:
zhes sgrub pa'i sngags rdo rje sems dpa' 'khor los sgyur ba drug dang bcas pa'i nye snying 'bru nyer gsum pa dang /
oM badzra satwa sa ma ya :
ma nu pA lA ya :
badzra satwa twe no pa :
tiSh+Tha dr-i D+ho me b+ha wa :
su toSh+yo me b+ha wa :
su poSh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me tsit+taM shre yAMHku ru hU~M:
ha ha ha ha ho :
b+ha ga wAna? sarba ta thA ga tA:
badzra mA me muny+tsa badzrI b+ha ba ma hA sa ma ya satwa A:
sgrub pa chen po las sbyor yi ge brgya pa ste /
de'ang sgrub mchod sogs kyi skabs su yang snying 'bru drug pa ji tsam bzlas pa'i phyed nye snying dang /
de'i phyed las sbyor gyi bzlas pa bya zhing /
bsnyen sgrub kyi skabs rab rtags kyi bsnyen pa /
sdig sgrib zhi dang ye shes rgyas :
gzungs dran mngon shes mtshan ma 'byung :
zhes pa'i mtshan ma thob pa dang /
'bring grangs bsnyen bsnyen sngags 'bum phrag drug
/sgrub sngags 'bum phrag bzhi /
las sbyor gyi bzlas pa 'bum phrag gcig gis mtha' rten pa bzla /
tha ma dus bsnyen ni de rnams bdun phrag rer bzlas pa bya la /
bzlas dmigs kyang bsnyen pa la bkod pa'i bzlas pa /
sgrub pa la do li'i bzlas pa /
las sbyor la spro bsdu'i bzlas pa gtso bor bya ba yin zhing /
spyir de gsum ka bsnyen sgrub las gsum kar yang sbyar du rung bas mtshon /
zhib par bsnyen yig dang bla ma'i zhal las rtogs par bya'o //
gang ltar yang thun mthar dbyangs gsal rten snying bzlas pas sngags kyi lhag chad kha bskang zhing byin rlabs brtan par bya /
oM gu ru shrI badzra satwa ar+g+haM nas /
shab+da pra tIts+tsha swA hA/
ma hA a mr-ita rak+ta ba liM ta khA hi /
zhes pas mchod /
mi rtog rdo rje thabs kyi ye shes ni //
dmigs med shes rab yum gyi ngang du rtogs //
thugs rje'i bye brag sna tshogs cir yang ston //
rdo rje sems dpa' che la phyag 'tshal bstod //
ces brjod yi ge brgya pa brjod do //

//gsum pa rjes la /
tshogs mchod bya zhing dngos grub bskul //
gtang rag nongs bshags brtan bzhugs bya //
nyer bsdu bsngo smon shis pa brjod //
ces brgyad las dang po ni /
thabs shes su 'os pa'i dam tshig gi rdzas bshams la bsang chu dang bdud rtsis bran te byin gyis brlab pa ni /
hU~M:
dngos 'dzin 'khrul rtog thams cad kun :
snang stong rig stong tshor stong gi :
ngo bo nyid du gdod nas dag :
cir yang 'byung zhing 'char ba las :
shes rab chen po'i snod yangs su :
dga' ba bzhi yi tshogs gtor bshams :
'dod yon lnga yis rab brgyan pa'i :
bla na med pa'i mchod sprin gtibs :
oM AHhU~M:
zhes mang du brjod /
tshogs zhing spyan 'dren pa ni /
hU~M:
'khor 'das pha mtha' bral ba'i dbyings :
gzhon nu bum sku'i zhing khams nas :
longs spyod rdzogs sku'i lha tshogs rnams :
dgyes mchod bzhes phyir gshegs su gsol :
e h+ye hi badzra sa mA dza :
tshogs phud cha gsum du spros la /
dang po mchod pa ni /
hU~M:
gdod ma'i dbyings kyi b+han+d+ha ru :
rig pa bde chen 'dod yon bshams :
dbyings rig gnyis med tshogs mchod 'di :
rdzogs pa chen po'i lha la 'bul :
ma hA dz+nyA na ga Na tsakra pU dza ho :
bar pa bshags pa ni /
hoH
gsal ba'i ngang du 'dzin pa bshags :
mi rtog phyal chad min par bskang :
bde ba chen po'i dngos grub stsol :
dbyer med ngang du lhun grub shog :
sa ma ya shud+d+he a :
zhes dang yi ge brgya pa brjod /
tha ma bsgral mchod ni /
hU~M/
yul gyi drwa bar tshud pa'i bdud :
dbang po'i drwa bar gcig tu bsdus :
rnam shes dag pa'i mtshon gyis bsgral :
kun gzhi'i klong du zhal du bstab :
mA ra ya phaT:
skabs 'dir spro zhing nus na skong bshags kyi cho ga rgyas pa ji ltar rigs pa'ang bya /
snang srid chos kun ma lus pa :
bde ba chen po'i tshogs la rol :
sems nyid rnam par dag gyur te :
dbyings rig zung 'jug rtogs par shog :
a la la ho :
zhes dam tshig gi rdzas nang gi sbyin sreg gi tshul du tshims par rol /
lhag ma bdud rtsis bran la /
pany+tsa a mr-ita hU~M ha ho hrIHsa brlab /
hU~M:
rnam rtog dag pa'i lhag sdud rnams :
'dzin med rang gsal lhag gtor bzhes :
dran snang so ma'i bar chad sol :
rang grol klong du phrin las sgrubs :
uts+tshi Ta ba liM ta khA hi :
zhes bsngos la phyi rol du dor /
gsal stong bde chen dbyer med pa'i :
snang srid gnyis med klong yangs su :
yul dbang shes bzhi dag pa'i tshogs :
phul pas dbyings rig zung 'jug shog :
ces chos nyid bsam gyis mi khyab pa'i bden pas smon lam gdab bo //
gnyis pa dngos grub ni /
hoH
ka dag rang byung dbyings kyi lha :
lhun grub rig pa'i ngang du bsgrubs :
zung 'jug 'dus ma byas pa'i klong :
mchog thun grub pa'i dngos grub stsol :
oM AHhU~M gu ru badzra satwa sid+d+hi pha la ho :
zhes rgyun dang dus kyi dngos grub gsol /
gsum pa gtang rag ni /
sngags tsam gyis mchod pa dang /
mi rtog rdo rje thabs kyi ye shes ni //
dmigs med shes rab yum gyi ngang du rtogs //
thugs rje'i bye brag sna tshogs cir yang ston //
rdo rje sems dpa' che la phyag 'tshal bstod //
ces pas bstod /
bzhi pa nongs bshags ni /
a :
gzung 'dzin rnam rtog las byung ba'i :
las dang nyon mongs sdig sgrib kun :
rang bzhin skye med ngang nyid du :
'khor gsum mtshan ma bral bar bshags :
zhes dang yi ge brgya pa brjod /
lnga pa brtan bzhugs ni /
mdun bskyed kyi rten yod na /
oM/
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ye swA hA/
zhes brjod cing me tog 'thor /
med na badzra muHsa rang bzhin ye shes kyi 'khor lo gshegs /
sgrub pa'i dkyil 'khor rang la gnyisasu med par bsam /
drug pa nyer bsdu ni /
dbyings las shar pa'i lha tshogs rnams :
rig pa'i dbyings su thim pa las :
dbyings ye zung 'jug rdzogs pa che :
'khor 'das dbyer med nyid du rdzogs :
a a a :
zhes lhar snang rig stong zung 'jug gi dbyings su sbyangs te mnyam par gzhag
/rjes thob cir snang thams cad sku dang ye shes kyi 'khor lor rang shar ba'i tshul la bslab /
bdun pa bsngon smon ni /
lta ba chos nyid ye nas dag :
sgom pa blo las 'das pa'i ngang :
spyod pa bsam yas dge ba kun :
'bras bu sku gsum 'thob phyir bsngo :
zhes 'khor gsum spros pa dang bral bas rgyas gdab /
brgyad pa shis brjod ni /
bsam du med pa'i lta ba rtogs :
brjod du med pa'i sgom nyams longs :
blang dor med pa'i spyod pa spyad :
'bras bu lhun grub bkra shis shog :
ces dang /
spro na /
ho :
lta ba ngang bzhag blo las 'das :
chos kyi sku yi bkra shis shog :
sgom pa mngon sum tshad la phebs :
longs spyod rdzogs sku'i bkra shis shog :
spyod pa dbyings rig 'du 'bral med :
sprul pa'i sku yi bkra shis shog :
'bras bu gzhi snang thig le cher :
dbyer med chen po'i bkra shis shog :
ces sogs shis pa brjod pa'i tshigs su gcad pa ci ltar rigs pa brjod /
me tog gi char dbab rol mo'i sgra dal zhing snyan par sbyar bas dge legs su bya'o //
dpal ldan rdo rje sems dpa' yi //
phrin las khrigs su bsdebs pa'i dges //
sems can khams kun sangs rgyas sar //
mnyam par sbyor ba nyid gyur cig
/ces dge slong sde snod 'dzin pa pad+ma b+ha dra sogs don gnyer can rnams kyis snga phyir lan mang du bskul pa las /
rang gzhung rtsa ba'i sgrub thabs dang byang bu khrigs su bsdebs shing sangs rgyas thams cad mnyam par sbyor ba he ru ka 'dus pa'i thugs tig sogs kyi phrin las nas kyang cung zad zur brgyan te bklags pas grub par /
mtsho skyes bla ma dgyes pa'i 'bangs pad+ma 'od gsal mdo sngags gling pas sdeb legs par sbyar pa'i yi ge pa ni /
nang rig pa'i sde snod khyad par du smra ba dge slong dge ba'i bshes gnyen lung rtogs bstan pa'i nyi mas bgyis pa dge legs su gyur cig //
/
