rtsa gsum bla ma'i dkyil 'khor par gnas chen byin 'beb dang 'brel ba'i dngos grub 'dod don gsol ba yid bzhin nor bu zhes bya ba /
oM/
rdo rje'i ye shes rmad po che //
byin rlabs dngos grub phrin las bdag
/rig 'dzin bla ma'i dkyil 'khor lha //
rtsa gsum sgyu 'phrul drwa ba'i sprin //
chos srung gter bdag rgya mtshor bcas //
bde chen chos dbyings klong nas bzhengs //
thugs dam zhal bzhes dus la bab //
mi g.yo mtha' bral rdo rje'i byin //
kun tu snang ba mtha' yas pas //
gnas yul 'og min lhun grub kyi //
zhing khams chen por byin gyis rlobs //
chos 'khor gtsug lag pad+ma 'od //
gzhal yas khang du byin gyis rlobs //
sku gsung thugs yon phrin las rten //
ye shes lnga ru byin gyis rlobs //
mchod rdzas 'dod yon dkor nor rdzas //
grub pa'i bdud rtsir byin gyis rlobs //
'dir tshogs rdo rje'i 'dus pa rnams //
rig 'dzin tshom bur byin gyis rlobs //
srid gsum gnas pa'i sems can rnams //
lha dang lha mor byin gyis rlobs //
phyi snod 'byung ba'i dkyil 'khor rnams //
yum lnga'i dal du byin gyis rlobs //
nang bcud brtan g.yo'i dngos po rnams //
rigs lnga'i lha ru byin gyis rlobs //
ma g.yel sku gsum bla ma rnams //
dgongs brgyud dag pa'i byin chen phobs //
ma g.yel rigs lnga gangs can mtsho //
brda brgyud grub pa'i byin chen phobs //
ma g.yel snyan brgyud bla ma lha //
man ngag snying po'i byin chen phobs //
ma g.yel zhi khro'i tshom bu 'bum //
bde stong dbyings kyi byin chen phobs //
ma g.yel dpa' bo mkha' 'gro ma //
thabs shes bcud kyi byin chen phobs //
ma g.yel rgyud gsum srung ma'i tshogs //
drag sngags mthu yi byin chen phobs //
ma g.yel gter bdag nor gyi lha //
'dod 'byung dpal gyi byin chen phobs //
ma g.yel dkar phyogs skyong ba rnams //
snod bcud dge ba'i byin chen phobs //
ma g.yel ma g.yel rtsa gsum lha //
ma g.yel ma 'da' mkha' 'gro ging //
thugs dam chen pos dbyings nas bzhengs //
snod bcud rnams la byin g.yang phob //
dam tshig rten la brtan par bzhugs //
mchog gi dngos grub bde ba che //
nam mkha' lta bu bstsal du gsol //
thun mong dngos grub yid bzhin gter //
bum bzang lta bur skyil du gsol //
srid zhi'i dpal 'byor 'byung ba'i gnas //
theg mchog bstan pa rgyas par mdzod //
rgyal ba'i gdung 'tshob rdo rje can //
bla ma'i sku tshe brtan par mdzod //
bstan 'dzin dge ba'i bshes gnyen rnams //
chos 'byor 'gro don rgyas par mdzod //
bdag cag rnal 'byor sgrub pa'i sde //
lta sgom spyod pa dag par mdzod //
'khor lo gsum ldan chos grwa rnams //
bslab nor chos spyod 'phel bar mdzod //
bstan pa mchod pa'i rgyal blon 'bangs //
rdzogs ldan 'byor pas bde bar mdzod //
yangs pa'i rgyal khams tha gru kun //
nad med skya rgyal dge bar mdzod //
'byung po yi dwags phra men tshogs //
byang chub sems dang ldan par mdzod //
dud 'gro yi dwags dmyal ba'i sde //
rang rang sdug bsngal las grol te //
lha yi 'byor pas dga' bar shog
/mdor na snyigs lnga'i rgud pa'i phyogs //
mi 'dod nyer 'tshe zhi bar mdzod //
tshe chos ye shes 'byor pa'i dpal //
mthun pa'i legs tshogs rgyas par mdzod //
rlung sems snang ba brtan g.yo'i bcud //
phun tshogs dbang du 'du bar mdzod //
'dre gdon byad phur 'gong po'i 'phrul //
sdig pa'i bskal ngan zlog par mdzod //
bdag dang mtha' yas sems can rnams //
thugs rje'i mkhar du bsrung bar mdzod //
gnas skabs yid la bsam pa'i don //
gang brtsam gegs med 'grub par mdzod //
mthar thug 'chi med rdo rje mchog
/rtsol med tshe 'dir 'thob par mdzod //
mdor na srid zhi'i dpal dang 'byor //
dge ba'i nor bu'i chu bo 'du //
rtsa gsum dkon mchog thugs rje'i byin //
snang ba'i nyi ma 'bum phrag gis //
sgrub gnas 'di dang yangs pa'i khyon //
bkra shis bde legs mdzad du gsol //
zhes dang /[ <!TCC Tibetan character 4,37 undefined in unicode!> ]gnas chen byin 'beb kyi bum gzungs 'dod gsol ni /
oM/
dkon mchog rtsa gsum lha tshogs rnams //
thugs rje bzhi yi ye shes che //
rten 'dir bzhugs nas phyi nang gi
/rgud pa'i bar chad thams cad zhi //
tshe chos 'byor pa'i yon tan rgyas //
brtan g.yo'i snang ba dbang du sdus //
mi mthun rgol ba tshar thag chod //
snod bcud legs tshogs spel ba dang //
bla ma'i zhabs brtan bstan gnyis rgyas //
rgyal khams bde zhing gnas mchog 'di //
'og min zhing dang mtshungs pa yi //
byin phob 'brel tshad don ldan mdzod //
ces pa'i rkang pa dang po mtshan bsdus spyir btang yin /
de bzhin du rkang pa dang po la /
'gro mgon 'od mi 'gyur ba yi //
zhes pa lta bu'i dper mtshon te /
bye brag lha so so'i mtshan skabs thob rigs 'gre shes par bya'o //
zhes pa'ang me 'brug lor 7khyab bdag gter chen bla ma zil gnon nam mkha'i rdo rjes gdan sa mtshur mdor bla ma'i thugs sgrub bar chad kun sel gyi sgo nas gnas chen 'beb kyi cho ga tshogs sgrub dang 'brel ba smin rgyas mdzad pa'i skabs /
nyer mkho'i cha rkyen du mang thos 'jam dpal tshul khrims nas rten bcas 'di lta bu zhig sbyor ces bskul ba don yod pa'i slad /
cho ga gang la'ang 'brel ba'i byin 'beb 'dod gsol smon lam du spel ba po ni rigs 'dzin gyi btsun pa kun bzang mkha' khyab bde ba'i rdo rje'o //
dge legs 'phel ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
