@#//
bla ma yid bzhin nor bu rnam gnyis chu bo gcig 'dus kyi rtsa ba'i dbang lnga gtor dbang dang bcas pa'i yi ge byin rlabs snying po zhes bya ba bzhugs so //
na mo gu ru ts+tshin+da ma Ni kA ya /
sku gcig bsgoms pas theg dgu'i bskyed rim rdzogs //
sngags gcig bzlas pas gsang sngags thams cad 'grub //
mos gus kho nas ye shes tshad la phebs //
sa lam gcig chod bgrod mdzad de la 'dud //
de yi sgrub thabs bye ba phrag brgya yi //
snying po thugs sgrub skor lnga kun 'dus pa //
nor bu lugs bzhi'i chu bo gnyis 'dres kyi //
spros med rtsa ba'i dbang 'di rmad du byung //
gter ston ma ti rat+na'i bla ma kun 'dus yid bzhin nor bu dang /
bsam gtan gling pa'i yi dam dgongs 'dus kyi chos sder bzhugs pa'i bla ma yid bzhin nor bu gnyis cha lag rgyas bsdus dang le mtshams yod med kyi khyad par las tshig don cha rnams zhu dag btub cing gnyis ka'i dbang lung nos pas phur pa spu gri rnam gsum bzhin chu bo gcig 'dres nges par rung la de kas gnyis ka'i go chod par snang /
'di la rgyud lung man ngag bla med kyi tshul dang bzhir yod pa las stag sham lugs de yang gsang bla med kyi tshul yin par rang gzhung las bshad pa ltar na /
ma ti lugs phyi rgyud ltar gsungs pa yin par mngon pas rtsa ba 'di thob phyin sgrub pa dang dbang bskur so so'i yig cha'i steng nas tha dad du bya 'dod na'ang chog pa yin no //
gang ltar sbyor dngos rjes kyi bya ba mtha' dag chog khrigs yod med tsam las khyad par ci'ang med pa las stag sham pas las byang sogs khrigs chags sogs su mdzad pas rnam pa gsal bas yig cha der bstun bgyid pa la gsum /
sbyor ba /
dngos gzhi /
rjes so //
dang po ni /
dri bzang gis chag chag btab pa'i stegs gtsang mar maN+Dal la dbus su pad+ma 'dab bzhi /
de rgyab 'dab brgyad nor phreng gis bskor zhing phyogs kha dog can pho brang gnam babs ma'i tshul du bzhengs /
de la dri bzang gi chus srin lag g.yon pas dbus dang phyogs mtshams rnams su thig le bkod pa'i tshul byas la /
b+h+rU~M rak+Sha maN+Da la b+h+rU~M hU~M zhes sngags nas dgod /
dbang chen gser gyi sa gzhir bsam :
paM pad+ma maN+Da la hU~M:
pad+ma'i sdong po stong ldan gyur :
ma sUr+Ya maN+Da la hU~M:
shes rab nyi ma'i dkyil 'khor gyur :
a tsan+d+ra maN+Da la hU~M:
thabs mchog zla ba'i gdan du gyur :
ces lha gdan bkod /
lag g.yas pas dri bzang dang ldan pa'i me tog tshom bu rim bzhin bkod la /
na mo gu ru d+he wa d+hA ki nI hU~M:
dbus su rtsa gsum kun 'dus ngo bo bla ma pad+ma 'byung gnas bzhugs par bsam :
phyogs bzhir gu ru sku bzhi bzhugs par bsam :
oM gu ru badzra rat+na pad+ma karma hU~M:
phyogs bzhi mtshams brgyad pad+ma la :
gu ru pad+ma sid+d+hi hU~M:
gu ru mtshan brgyad bzhugs par bsam :
dz+nyA na d+hA ki nI ha ri ni sa hU~M:
mtsho rgyal la sogs mkha' 'gro bzhugs par bsam :
maN+Dal g.yas dang g.yon du tshom bu bya /
b+hai tra ma man dzaM b+ha la ma hA kA la hU~M:
nor lha mgon po bzhugs par bsam :
chos skyong dam can rgya mtshos bskor bar bsam :
zhes gsungs pa ltar bya /
gal te rdul tshon sogs ma 'byor na'ang maN+Dal tshom bu tshul de ltar bkod pa'i khar rkang gsum la bum pa mgul chings gzungs rdor dang bcas pa'i steng du b+han+d+ha'i bdud rtsi la me long dri ma med pas bkab /
de'i steng ngam gang bder gu ru'i sku 'bag byin ldan bzhugs su gsol /
rgyab phyogs su gtor ma rin chen 'bar ba yig chung ltar bzhengs pa bzhag dgos kyang 'dir gud sbas gtor dbang rdo rje snying po bskur ba'i dbang du byas nas /
rin po che'i snod du sman spod btab pa'i zan la 'og gzhi zlum po gnyis brtsegs steng rin chen zur brgyad steng pad+ma kha sprod /
de steng zla gdan la bla gtor nor dbyibs phyogs bzhir pad+ma dang pad mtshams nor bus spras pa rgyan gyi bkod pas mdzes pa bzhag pa'i g.yas g.yon du sman raka
/phyi mchod bskor bsham /
las bum /
gzhan yang sngon gtor dkar bgegs /
bka' srung gtor 'bul /
tshogs dang chad brtan /
nyer mkho'i yo byad rnams tshogs par bya'o //
gnyis pa la /
dbang don dkyil 'khor sgrub cing mchod pa ni /
spro zhing nus na sngon 'gro chos spyod ngag 'don rnams btang ba'i phyag srol snang yang dkyus la ha cang rgyas drags pas /
brgyud 'debs dang sngon 'gro cha gnyis ltar dkar bgegs btang /
las byang gi bka' bsgo /
hU~M:
dam tshig ldan pa'i sogs dang /
sum+b+ha ni brjod /
mtshams gcod srung 'khor /
hU~M:
nga ni rigs 'dus sogs brjod la /
las byang dbu'i skyabs yul gsal 'debs skyabs sems 'phros su yan lag bdun pa la 'jug ste /
man chad mthar chags su gtang /
bdag mdun dbyer med sems nyid gcig pu'i rol par shes pas bzlas pa'i skabs su dbang don du dzapa? khang dbye /
'phro 'du'i dmigs pa spyi ltar bya /
bum pa gzhal yas khang gi nang du bdud rtsi'i rgya mtsho'i dbus su pad sdong nyi zla'i steng du thod phreng rtsal sde lnga rang rtags dang dril bu thugs kar bsnol bas rang 'od kyi yum la 'khyud pa /
za 'og rin chen rus rgyan gyis spras shing rdo rje'i skyil krung gis bzhugs pa'i gnas gsum 'bru gsum las 'od zer 'phros /
ye shes pa badzra sa mA dzaH
dzaHhU~M baM hoH
ar+g+haM sogs kyis mchod /
zhi ba'i las mdzad rdo rje thod phreng rtsal :
rgyas pa'i las mdzad rat+na thod phreng rtsal :
dbang gi las mdzad pad+ma thod phreng rtsal :
drag po'i las mdzad karma thod phreng rtsal :
las bzhi lhun grub gu ru'i sku la bstod :
ces pas bstod /
rang gi thugs ka'i 'od zer gzungs thag la 'khril te song bum lha'i thugs kar sa bon sngags kyis bskor ba la phog pas thugs rgyud bskul /
yab yum sbyor mtshams nas byang sems bdud rtsi'i rgyun babs pas bum pa gang bar gyur /
oM AHhU~M bud+d+ha ma hA gu ru sarba sid+d+hi hU~M:
des 'gres te /
badzra /
rat+na /
pad+ma /
karma sbyar la bzlas pa bya /
las bum du skad cig gis khro bo rta mgrin dmar po g.yas pad+ma'i dbyug to dang /
g.yon me'i zhags pa thogs par gsal ba'i sku las rdo rje bdud rtsi'i rdul phra rab bab pas bum pa gang bar bsams la /
oM ha ya grI ba hU~M phaT/
zhes bzlas mthar sngags tsam gyi phyi nang gsang mchod dang /
spro na rtags bstod chas bstod sbyar /
bsdu na /
ma bcos spros bral sh+loka gcig gis bstod /
oM AHhU~M/
mchod yon phul ba'i rkyen gyis bum pa'i lha bde stong chen po'i ngo bor 'od du zhu nas bum chu dang dbyer med du gyur /
las bum gyi lha 'od du zhu bas chu'i rdul ji snyed pa khro chung gi rang bzhin du gyur par mos /
gter srung gsol mchod dang /
tshogs byin rlabs nas bsgral bstab yan grub pa dang /
mdun bum las 'od zer gyi dbang len pa'am rig pa'i me tog dor ba gang 'dod bya'o //
de nas dbang dngos la slob ma rnams /
ji ltar bltams pas khrus bya /
bgegs gtor btang zhing bka' bsgo mtshams gcod srung 'khor las byang ltar bya /
maN+Dal bkye bsdu dang sems bskyed gsal btab la /
de'ang dus gsum sangs rgyas thams cad kyi spyi gzugs sku gsum kun 'dus mtsho skyes pad+ma kun tu 'chang chen po'i rnam thar dang phrin las gdul bya 'dul ba'i tshul sangs rgyas rdo rje'i ljags kyis kyang brjod pas gtugs par mi 'gyur ba las dus lan gcig gnas kyi gtso bo gsang sngags mkha' 'gro'i gling /
dpal tsa ri tra ye shes kyi pho brang /
mi'i snang ngor rdo rje zil chen gyi phug pa la dag pa'i spyod yul me ltar 'bar ba'i dur khrod pho brang pad+mas brgyan pa phyi nang med pa 'od du 'khyil ba'i klong du /
ston pa pad+ma 'byung gnas nyid longs sku yid bzhin nor bu yab yum gyi rnam par bzhengs te /
ye shes mtsho rgyal sogs mi dang lha dang ye shes las dang 'jig rten gyi mkha' 'gro dpa' bo bsam gyis mi khyab pa ga Na tsakra'i longs spyod chen po la rol pa'i dus su /
ston pa nyid dam chos yid bzhin nor bu dbyung ba'i ting nge 'dzin du bzhugs nas sku dang zhing khams kyi bkod pa tshad med bsam gyis mi khyab pa bstan cing 'khor ba dong nas sprugs pa'i rnam thar rol mo'i dbyings kyi thig ler dag pa'i 'khor rnams dgongs pa ro mnyam chen por 'dres pa'i      dus su /
mkha' 'gro mtsho rgyal sogs kyis zhus ngor gu ru'i sgrub thabs bye ba phrag brgya spyir bstan /
de las bsdus pa bye ba 'bum khri stong dang brgya dang bcu phrag brgyad lnga gsum gyi bar du gsungs nas /
mthar thams cad kun 'dus nor bu lugs su gsungs shing /
de la'ang sku gsung thugs yon tan phrin las kyi tshul du thugs sgrub lngar phyes te /
slar thams cad kun 'dus yid bzhin nor bu 'di nyid du bsdams /
'di la'ang phyi rgyud ltar /
nang lung ltar /
gsang ba man ngag ltar /
yang gsang bla na med par gsungs pa dang bzhi las /
dang po ni /
gter ston gyi rgyal po mchog ldan mgon po'i gter g.yog mkhar chen dpal gyi dbang phyug gi skye mtha' ma ti rat+na la mdo smad khro bcu'i brag nas rdo rje mkha' 'gros dngos su gtad pa'i bla ma kun 'dus yid bzhin nor bu zhes bya ba rgyud le'u nyis brgya dang gya bdun pa /
smin grol bskyed rdzogs las kha tshar dang bcas pa'i gdams skor tshang la rgyas pa dang /
yang gsang bla med lugs 'di nyid phyis byon gter ston yongs kyi 'khor los sgyur ba ar+Ya sa le dang /
rig 'dzin 'ja' tshon snying po'i ye shes sgyu 'phrul drwa ba'i rang gzugs stag sham nus ldan rdo rje'am o rgyan bsam gtan gling pas sbas gnas pad+ma bkod kyi byang gling dbang drag dga' tshal nas bod yul sa 'og kun gyi gter gcig yi dam dgongs pa 'dus pa'i sku gsung thugs kyi rten ngo mtshar bla na med pa rnams spyan drangs pa'i bsdebs su byon pa ste /
gter kha snga phyi de gnyis le mtshams dang cha lag mang nyung gi khyad par tsam las rtsa ba'i cha rnams tshig don gnyis ka zhus dag btub cing smin grol rdzogs par thob pas chu bo gcig 'dres su gyur pa yin la /
de lta bu'i smin byed la rgyas 'bring bsdus pa snying po dang bzhir bzhugs pa las /
'dir bsdus pa smin byed rtsa ba'i dbang lnga dang /
snying po gud sbas gtor ma'i byin rlabs chabs cig tu bsgrub par bgyi ba la sogs mtshams sbyar nas maN+Dal 'bul du gzhug
/bla ma dang dkyil 'khor gyi gtso bo gnyis su med pa la mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos mdzod //
ho :
rdo rje slob dpon dgongs su gsol :
bdag cag dad pa dam ldan bu :
rtsa gsum mchog gsum sku gsum gyi :
ngo bo kun bzang pad+ma thod phreng rtsal :
dbang skur byin rlabs mdzad du gsol :
khams gsum 'gro ba dbugs dbyung phyir :
'khor ba'i rgya mtsho sgrol ba dang :
byin gyis brlab par mdzad du gsol :
rang rig bla mar rtogs pa dang :
'gro ba'i ded dpon dbang skur cig :
lan gsum /
mdun bskyed rtsa gsum mchog gsum kun 'dus gu ru yid bzhin nor bu la brgyud pa drug ldan gyi bla ma rig 'dzin rgyal ba sras bcas yi dam chos skyong rgya mtsho sprin gtibs pa ltar bzhugs pa'i spyan sngar skyabs su 'gro ba 'di'i rjes zlos /
oM AHhU~M:
dgos 'dod kun 'byung ngo bo nyid :
gu ru o rgyan pad+ma la :
bdag ni gus pas skyabs su mchi :
rtsa gsum kun 'dus ngo bo nyid :
gu ru o rgyan pad+ma la :
bdag sogs gus pas skyabs su mchi :
sku gsum kun 'dus ngo bo nyid :
gu ru o rgyan pad+ma la :
bdag ni gus pas skyabs su mchi :
chos skyong dam can ngo bo nyid :
gu ru o rgyan pad+ma la :
bdag sogs gus pas skyabs su mchi :
lan gsum /
mkha' khyab kyi sems can thams cad gu ru yid bzhin nor bu'i go 'phang la 'god pa'i ched du zab mo bla ma sgrub pa'i rim pa la 'jug pa'i blo'i 'dun pa dang tshad med pa bzhi la blo bzhag ste sems bskyed pa 'di'i rjes zlos /
oM AHhU~M:
bdag gzhan mkha' mnyam sems can don :
mchog gsum rtsa gsum sku gsum gyi :
ngo bo kun 'dus o rgyan rin po che :
bdag la thugs rje'i brtse bas dgongs su gsol :
'di bzung bla ma bsgrubs nas ni :
mkha' mnyam sems can thams cad rnams :
'di bzung byang chub ma thob bar :
ma grol ba rnams dgrol ba dang :
ma bsgral ba rnams bsgral ba dang :
dbugs ma dbyung rnams dbugs dbyung zhing :
mya ngan 'das pa'i sa la bkod :
snying rjes zhi la mi gnas pa'i :
byang chub mchog tu sems bskyed bgyi :
lan gsum /
ye shes kyi dkyil 'khor du 'jug pa'i sngon 'gro dam la bzhag pa'i thog mar gsung gi dam tshig ngag la sbyin pa'i don go bar gyis shig
/bdud rtsi'i dam chu blud la /
hU~M:
rtsa gsum kun 'dus gu ru yi :
sku gsung thugs kyi bdud rtsi 'di :
gsang ba bla med dam tshig chu :
btung la dam tshig gtsang ma srungs :
a mr-ita sa ma ya hU~M:
thugs kyi dam tshig sems la bzhag pa'i don go bar gyis shig
/rdo rje snying gar bzhag la /
hU~M:
bla ma yi dam mkha' 'gro kun 'dus lha :
khyed kyi snying la yang dag zhugs :
gal te tshul 'di smras pa na :
de ma thag tu dral te gshegs :
oM AHhU~M na ra kan sa ma ya :
sku'i dam tshig lus la sbyin pa'i don go bar gyis shig
/las bum spyi bor bzhag la /
ho :
'di ni khyod kyi dam tshig chu :
skal ldan bu la sbyin par bya :
bsrungs na dngos grub rgya mtsho thob :
ma bsrung dmyal ba'i rgyu yin no :
de bas dam tshig thub par srungs :
zhes bum chu sbyin /
ho :
dam tshig sa ya 'bum phyes kyang :
rtsa ba'i dam tshig gsum la 'dus :
rtsa gsum gu ru nyid la 'dus :
de phyir dam tshig rgyun du srungs :
tshe rabs bag chags 'khrul pa zhig :
gsang sngags zab mo'i snod du rung :
zhes brjod /
de dag gis snod rung du legs par bsgrubs nas ye shes pa dbab pa la sgo gsum gyi gnad bcing /
khyad par yid gzhan du mi yengs pa dam tshig yin pas rtse gcig tu dmigs pa 'di ltar sgom mdzod /
sa phyogs dag pa'i zhing khams 'og min pad+ma 'od kyi gzhal med khang chen por gyur pa'i dbus su pad+ma dang zla ba'i gdan la khyed rang rnams skad cig gis rigs 'dus gu ru pad+ma 'byung gnas dkar la dmar ba'i mdangs can khro 'dzum gzi brjid dang ldan pa /
phyag g.yas gser gyi rdo rje thugs kar 'dzin cing g.yon pas mnyam gzhag thod pa tshe bum dang ldan pa bsnams pa /
gru mo g.yon na kha T+wAM ga dang bcas shing pad zhwa gsang gos phod ka chos gos ber phyam gyis bklubs pa /
zhabs rdo rje'i skyil krung gis 'ja' 'od kyi klong du bzhugs pa'i thugs kar yum rdo rje phag mo dmar mo gri thod bsnams shing gar stabs mdzad pa chag gang ba'i thugs kar dga' ba 'khyil ba'i dbus su hrIHdmar po /
yan lag bzhi la ha ri ni sas mtshan pa'i 'og tu yaM ljang gu
/bla mas yaM zhes brjod pa'i rkyen gyis yaM las rlung g.yos dga' 'khyil g.yon du drag tu 'khor ba /
bla ma'i smin mtshams su dga' ba 'khyil ba drag tu 'khor ba dang thugs ka nas 'od zer dpag tu med pa 'phros pas bde gshegs kun 'dus o rgyan rin po che la rtsa gsum mkha' 'gro 'bum gyis bskor ba sngags sgra ti ri ri kha ba babs pa ltar byon /
spyi bo nas snying gi dbus su thim par mos shig
/'beb pa'i rdzas dud rol mo dbyangs dang bcas /
hU~M:
bzhengs shig bzhengs shig bla ma rig 'dzin bzhengs :
dgongs shig rigs 'dus pad+ma dgongs :
rig 'dzin gnas nas sku bskyod 'tshal :
hU~M:
bzhengs shig yi dam gu ru rje :
dgongs shig pad+ma thod phreng dgongs :
chos kyi dbyings nas sku bskyod 'tshal :
hU~M:
bzhengs shig o rgyan mkha' 'gro'i tshogs :
dgongs shig o rgyan mkha' 'gro dgongs :
mkha' spyod gnas nas sku bskyod 'tshal :
dbu skra thor tshugs shigs se shig :
rin chen rgyan cha khra la la :
gser gdub zhabs gdub si li li :
rgyan cha sna tshogs pu ru ru :
sil snyan mang po si li li :
glu len gar byed khyugs se khyug :
rol mo'i sgra skad di ri ri :
sku las 'od zer 'od phung lhabs se lhab :
rig 'dzin rgyal ba rgya mtsho kyi li li :
ma mo mkha' 'gro rgya mtsho spungs se spung :
dam can chos skyong rgya mtsho khyugs se khyug :
dpa' bo rgya mtsho gar stabs khrabs se khrab :
mkha' 'gro ma tshogs rgya mtsho thibs se thib :
lha srin sde brgyad las byed sha ra ra :
g.yas na pho rgyud mang po thibs se thib :
g.yon na mo rgyud mang po spungs se spung :
dar sna lnga yi ru mtshon lhubs se lhub :
dri zhim ngad ldan na bun thu lu lu :
mkha' 'gro mang po'i brda skad ti ri ri :
dpa' bo mang po'i bshug glu kyu ru ru :
hU~M gi gsang sngags snang glu di ri ri :
phaT kyi nyams dbyangs brda skad sangs se sang :
dngos grub rnam gnyis char ltar si li li :
dbang bskur byin gyis brlab phyir gshegs su gsol :
gnas mchog mchod rdzas 'di la byin phob cig :
sgrub mchog bu la dbang bzhi yongs rdzogs skur :
brgyud 'dzin bu slob rnams la byin rlobs shig :
sku gsung thugs kyi byin rlabs yongs rdzogs stsol :
bgegs tshogs log 'dren bar chod bdud rigs zlog :
mchog dang thun mong gnyis kyi dngos grub stsol :
gu ru'i sku yi byin gyis brlab tu gsol :
lus la gzi mdangs bskyed du gsol :
lus kyi sdig sgrib sbyang du gsol :
lha dbang lus la bskur du gsol :
sku mi 'gyur tshe yi dngos grub stsol :
gu ru'i gsung gi byin gyis brlab tu gsol :
sngags dbang ngag la bskur du gsol :
ngag gi sgrib pa sbyang du gsol :
gsung snying po lung gi dngos grub stsol :
gu ru'i thugs kyi byin gyis brlab tu gsol :
sems kyi sgrib pa sbyang du gsol :
chos dbang sems la bskur du gsol :
thugs skye med rdo rje'i dngos grub stsol :
sku gsung thugs kyi byin gyis brlab tu gsol :
ye shes lnga yi dbang mchog bskur du gsol :
gzhan don lhun gyis grub pa'i dngos grub stsol :
gsol ba 'debs so o rgyan rin po che :
oM AHhU~M swA hA:
oM AHhU~M badzra gu ru pad+ma dz+nyA na g+hu h+ye sid+d+hi hU~M:
zhes brjod la byin dbab /
de ltar byin phab pas lus sems bde gsal mi rtog pa'i nyams 'char zhing khyad par gzhi med rtsa bral ka dag gi dgongs pa rgyud la skyes pa de nyid lhan cig skyes pa'i ye shes su ngo shes par mdzod cig
/de ni dbang bskur thams cad kyi snying po byin rlabs don gyi bka' babs te /
de la brten nas brjod med don dam pa'i gnas lugs rtogs par 'gyur ro //
de nas dbang gi dngos gzhi khyad par rtsa ba'i dbang lnga bskur ba la /
thog mar sku yon du maN+Dal phul /
gsol ba 'debs pa 'di'i rjes zlos /
ho :
bla ma sangs rgyas kun 'dus dgongs :
ji ltar sngon gyi sangs rgyas kyang :
bla ma'i rjes gnang dbang mchog thob :
sangs rgyas sa la gshegs pa ltar :
de rjes bdag yid rab zhugs 'tshal :
bdag la dbang mchog bskur du gsol :
lan gsum /
'di ltar rig 'dzin 'dus pa rtsa ba'i rgyud kyi dgongs don zlum po bzhi la brten nas dbang bzhi byin rlabs kyi tshul du bskur ba dbang thams cad kyi snying por gyur pa de nyid sgrub par byed pa ste /
'di ltar bum pa la sogs pa'i dbang rdzas lnga po re re bzhin gnas gsum du bzhag nas /
mthar tshig don ngo sprad de rim pa bzhin dbang bzhi yongs rdzogs de kho na nyid dang bcas pa'i bdag nyid can du bskur ba la rnam pa nyi shus byang chub pa zhes bya ba yin pas /
thog mar bum dbang gi slad du slob dpon gyi thugs ka nas 'od zer 'phros /
dbang gi lha nam mkha' gang bar spyan drangs pa dang lhan cig tu bkra shis pa'i rnam pa du ma dang ldan pa'i rin po che'i bum pa bdud rtsi'i chu rgyun gyis gang ba gnas gsum du bzhag cing tshig don ngo sprad de dbang bskur ba'i mos pa mdzod la /
rigs kyi bu khyed rang rnams kyis tshig don rnams rjes su rtogs par gyis shig
/oM:
bum pa rnam dag spros bral zlum po'i nang :
skye med rnam dag byang chub sems chus gtams :
rnam rtog bag chags ma rig dri ma 'khrud :
chos sku skye med spros bral bde chen chus :
gzung 'dzin 'khor ba'i bag chags nyon mongs 'khrud :
rang byung rnam dag ye shes sems kyi chus :
dug lnga dug gsum nyon mongs dbyings su 'khrud :
nyon mongs ma rig rnam rtog kun byang nas :
bum pa'i dbang bzhi ye shes yongs rdzogs shog :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M a :
kA ya a b+hi Shiny+tsa oM:
zhes sngags lan gsum brjod pas bum pa spyi bor bzhag cing khrus bya /
mgrin par bzhag cing bum chu sbyin /
snying gar bzhag cing tshig don ngo sprad de nyams bskyang du gzhug
/de ltar bum pa spyi bor bzhag cing khrus byas pas bum dbang /
mgrin par bzhag pas gsang dbang /
bum chu sbyin pas sher dbang /
snying gar gtad cing tshig don ngo sprad pa ni /
sems nyid spros pa thams cad dang bral ba mtshon pa'i bum pa zlum po skye med rtogs pa don dam mtshon byed chus bkang ste bskur bas /
dug gsum bag chags dang bcas pa dag par shes pa ni bzhi pa tshig gi dbang /
des bde gsal mi rtog pa'i nyams skyes pa ni rigs 'dus de kho na nyid kyi dbang ste bum pa la brten pa'i dbang lnga yongs su rdzogs pa yin no //
bdud rtsi'i dbang bskur ba'i slad du /
bla ma rigs 'dus gu ru yid bzhin nor bu yab yum snyoms par zhugs pa'i mkha' gsang nas byung ba'i kun+da byang chub kyi sems lhan cig skyes pa'i ye shes kyi rten du gyur pa thod pa'i bdud rtsi dang ro gcig tu sbyar te gnas gsum du bzhag cing tshig don ngo sprad de dbang bskur ba'i mos pa mdzod /
A:
ban+d+ha zlum po chos nyid dbyings kyi ngang :
'chi med bdud rtsi a mr-ita yis rab tu bkang :
sha lnga bdud rtsi rigs lnga ye shes lnga :
nyon mongs bdud 'joms rigs lnga sku lnga dang :
gnyis med ngang du chos nyid rol par sbyor :
ma bcos rang byung bde chen byang chub sems :
chos nyid bdud rtsi rnam rtog bdud las rgyal :
dbang bzhi ye shes yongs rdzogs dbang thob shog :
ces rtsa sngags sham la /
wA ka a b+hi Shiny+tsa A:
lan gsum /
de ltar ban+d+ha spyi bor bzhag pas bum dbang /
mgrin par bzhag pas gsang dbang /
bdud rtsi blud pas sher dbang /
snying gar gtad nas tshig don ngo sprad pa ni /
sems chos dbyings thig le nyag gcig mtshon pa'i thod pa zlum po'i nang du /
gzhi nyon mongs lnga ngo bo sha lnga ye shes lngar rang rig pa sku lnga'i bdag nyid 'chi med kyi go 'phang brnyes par mtshon pa bdud rtsis bkang ste dbang bskur bas rnam rtog dag par shes pa ni bzhi pa tshig gi dbang /
des bde gsal mi rtog pa'i nyams skyes pa ni rigs 'dus de kho na nyid kyi dbang ste thod pa la brten pa'i dbang lnga yongs su rdzogs pa yin no //
me long gis dbang bskur ba'i slad du /
snang stong dbyer med chos dbyings yum gyi chu skyes mtshon pa'i me long dwangs shing gsal ba gnas gsum bzhag cing tshig don ngo sprad de dbang bskur ba'i mos pa mdzod /
hU~M:
me long zlum po chos sku dri ma med :
dag cing gsal la rnam dag rtog med ngang :
gzugs brnyan gsal la 'dzin bral ma 'gag pas :
sems nyid stong la gsal cha ma 'gag shar :
gzung 'dzin mtshan ma dngos po'i yul las 'das :
byang chub sems kyi cho 'phrul cir yang 'char :
gsal stong ma 'gag dbyings nas gsal 'grib med :
dga' bzhi ye shes yongs rdzogs dbang thob shog :
rtsa sngags dang /
tsit+ta a b+hi Shiny+tsa hU~M:
lan gsum /
de ltar me long spyi bor bzhag pa bum dbang /
mgrin par bzhag cing rtsa sngags kyi gnang ba sbyin pa gsang dbang ste sngags 'di'i rjes zlos mdzod /
sngags lan gsum /
snying gar gtad de rig pa gsal la ma 'gag par ngo sprad pa ni sems nyid chos sku dri med mtshon byed me long g.ya' dag zlum po la kun rdzob sgyu ma lta bu dang /
rnam kun mchog ldan gyi stong nyid gzugs brnyan cir yang shar bar mtshon pa'i 'char tshul 'gag pa med pas dbang bskur bas gsal ba la stong pas rgyas theb par shes pa shes rab ye shes kyi dbang /
de'i don rjes su rtogs pa bzhi pa tshig gi dbang /
des bde gsal mi rtog pa'i nyams shar ba ni rigs 'dus de kho na nyid kyi dbang ste me long la brten pa'i dbang lnga yongs su rdzogs pa yin no //
gtor mas dbang bskur ba'i slad du /
gtor snod dbyings kyi b+hany+dza yangs par /
gtor ma'i ngo bo rig pa ye shes lnga las gu ru rtsa ba gsum gyi lha tshogs rang shar ba'i rten dang brten par bcas pa gnas gsum du gzhug cing tshig don ngo sprad de dbang bskur ba'i mos pa mdzod /
oM AHhU~M:
e ma ngo mtshar rmad du byung ba yi :
gtor snod gzhal yas b+han+d+ha chos kyi dbyings :
gtor ma 'dod yon rnam lnga ye shes lnga :
rigs 'dus gu ru'i sku dang 'du 'bral med :
rnam dag bdud rtsi rtsa gsum mchod pa'i rdzas :
gnyis med dbyings su dam tshig gnyan por bsre :
ma mo mkha' 'gro thams cad dbang du sdud pa dang :
phrin las rnam bzhis 'gro rnams 'dul slad du :
sprul pa mang po las la 'gyed pa'i phyir :
dbang bzhi ye shes rdzogs pa'i dbang thob shog :
rtsa sngags dang /
sarba a b+hi Shiny+tsa hrI:
lan gsum /
de ltar gtor ma spyi bor bzhag pas bum dbang /
mgrin par gtad nas gtor zan myong ba gsang dbang /
snying gar gtad de tshig don ngo sprad pa ni /
dbyings stong pa nyid mtshon pa'i gtor snod du /
rig pa ye shes lnga mtshon pa'i gtor chen rtsa ba gsum gyi rnam pa /
dam rdzas bdud rtsi'i rang bzhin /
'dod yon sna tshogs pa'i sprin phung 'phro ba'i dbang bskur bas /
dbyings rig zung du 'jug pa'i phyag rgya gnyan po'i gzi byin gyis ma mo mkha' 'gro rnams dbang du sdud cing lhan skyes kyi ye shes mtshon pa shes rab ye shes kyi dbang /
de'i don rjes su rtogs pa bzhi pa tshig gi dbang /
des bde gsal mi rtog pa'i nyams skyes pa ni rigs 'dus de kho na nyid kyi dbang ste gtor ma la brten pa'i dbang lnga yongs su rdzogs pa yin no //
gu ru'i sku 'bag gis dbang bskur ba'i slad du /
sku gzugs 'di nyid chos dbyings skye ba med pa las rang shar ba'i longs spyod rdzogs sku rtsa gsum kun 'dus o rgyan snang srid zil gnon rtsal gang 'dul sprul pa'i sprin phung mkha' khyab tu 'phro ba'i ye shes kyi sku dngos su gsal ba khyed rang rnams kyi gnas gsum du bzhag cing gdung ba'i    glus thugs dam bskul te tshig don ngo sprad nas dbang bskur ba'i mos pa mdzod /
hU~M:
rigs 'dus chen po pad+ma thod phreng rtsal :
oM:
chos sku skye med dbyings las ma g.yos kyang :
A:
longs sku gsal la ma 'dres gu ru'i sku :
hU~M:
sprul sku ma 'gag sna tshogs 'gro ba 'dul :
oM AHhU~M:
sku gsum ngang gis mnyam zhing ma 'dres gsal :
sngon byung gu ru khyed dang smon lam gcig :
da lta bdag dang slob ma'i stangs zungs shig :
srog gi phyir yang mi gtong rjes bsgrub kyis :
ye shes chen po'i rab 'byams dbang rdzogs shog :
rtsa sngags lan gsum /
de ltar sku 'bag spyi bor bzhag pas bum dbang /
mgrin par bzhag ste gsang mtshan btags pa gsang dbang ste :
khyed rnams kyi gsang ba'i mtshan ni rigs 'dus gu ru thod phreng rtsal zhes bya ba yin no //
snying gar bzhag ste bla ma dang rang sems dbyer med du ngo sprad pa ni /
sems nyid bsam gyis mi khyab pa'i ye shes stong gsal rang rig 'dus ma byas pa gdod ma nas bla ma sku bzhi'i ngo bor bzhugs pa mtshon par byed pa gu ru'i sku 'bag gis dbang bskur bas /
rang rig gi ngo bo sgrib gnyis kyi 'ching bas ye nas gos ma myong ba mtshon bya don gyi kun bzang pad+ma 'byung gnas dang ro gcig tu bzhugs kyang /
rnam 'gyur glo bur ba'i dri ma sbyang ba'i phyir mtshon byed brda yi bla mas bdag dang slob ma'i rgyud byin gyis brlabs par shes pa shes rab ye shes kyi dbang /
snang grags rtog gsum gyi chos thams cad bla ma'i sku gsung thugs kyi rang bzhin 'ba' zhig tu shes par bya dgos te bzhi pa tshig gi dbang /
des bde gsal mi rtog pa'i nyams skyes pa ni rigs 'dus de kho na nyid kyi dbang ste sku 'bag la brten pa'i dbang lnga yongs su rdzogs pa yin no //
de ltar rtsa ba'i dbang lnga la rnam pa lnga ru dbye ba lnga lnga nyi shu rtsa lngas byang chub pa'i dbang zhes bya ba /
bla ma'i dbang chen rab 'byams chig rdzogs su bskur bas dbang bzhi'i mngon par rtogs pa'i byin rlabs thod rgal du thob par 'gyur ba yin no //
ma ti lugs ltar na gtor dbang med pas de rnams kyis grub pas rjes kyi rim pa sbyar /
stag sham lugs ltar gtor dbang gud sbas sbyar bar spro na /
sgrub pa gong du bshad pa'i khongs su 'thus pas /
gong gi 'phros de gar /
bla ma'i thugs sgrub yid bzhin nor bu'i smin byed kyi yang bcud dbang bzhi gdan thog gcig tu bskur ba gtor ma'i byin rlabs rdo rje'i snying po gsan pa'i yon du maN+Dal phul /
gsol ba 'debs pa'i rjes zlos /
ho :
mchog gsum rtsa gsum sku gsum kun 'dus pa'i :
gu ru yid bzhin nor bu'i ngo bo nyid :
bla ma rdo rje 'dzin pa dgongs su gsol :
rtsa gsum yid bzhin nor bu'i dkyil 'khor du :
dbang bskur byin rlabs dngos grub bstsal du gsol :
lan gsum /
gtor ma rin chen 'bar ba 'di nyid phyi ltar rin po che 'bar ba'i gzhal med khang yangs shing rgya che ba tshad dang mtshan nyid thams cad yongs su rdzogs pa'i dbus su /
nang ltar ma hA gu ru pad+ma 'byung gnas sku lnga mtshan brgyad dang o rgyan bye ba phrag brgya'i lha tshogs rnams mngon sum du bzhugs shing /
rtsa gsum gyi lha tshogs sprin ltar gtibs pa /
chos skyong srung ma rnams kyis las mdzad pa rigs 'dus gu ru yid bzhin nor bu'i rten dang brten par bcas pa'i dkyil 'khor yongs rdzogs su shar ba khyed rang rnams kyi spyi bor spyan drangs shing byin gyis brlabs pa la brten nas /
gtso 'khor thams cad kyi gnas lngar oM AHhU~M trAM hrIHrnams kyis mtshan pa las 'od zer dkar dmar mthing ser ljang gu'i mdog can dpag tu med pa 'phros /
khyed rang rnams kyi gnas lngar thim pas lus ngag yid gsum nyon mongs dang shes bya'i sgrib pa lnga dag
/bum gsang sher ye tshig dbang de kho na nyid yongs rdzogs chen po'i dbang lnga stan thog gcig tu rdzogs /
gu ru'i sku gsung thugs yon tan phrin las lnga'i dbang dang byin rlabs ma lus pa thob /
thun mong phrin las bzhi dang khyad par mchog gi dngos grub gcig char du brnyes pa'i mos pa mdzod cig
/hU~M:
skye med chos sku'i pho brang nas :
chos sku rnam dag kun tu bzang :
longs sku mtshan dpe snang mtha' yas :
rnam 'phrul sprul sku pad+ma 'byung :
sku gsum lhun grub thod phreng rtsal :
dam rdzas gtor ma'i dbang bskur bas :
sku gsum lhun grub dbang thob shog :
hU~M:
ma mo mkha' 'gro dbang du bsdu ba dang :
lha srin sde brgyad dam la btags pa dang :
sprul pa sna tshogs las la 'gyed pa dang :
phrin las gzhan don lo 'dab rgyas pa'i phyir :
sku gsum rigs 'dus gu rus dbang bskur ro :
hU~M:
o rgyan chen po rigs 'dus pad+ma 'byung :
rig 'dzin kun 'dus pad+ma'i sku yi dbang :
lus kyi sgrib dag bum pa'i dbang thob phyir :
skal ldan bu yis 'gro ba 'dul phyir bskur :
hU~M:
o rgyan chen po pad+ma thod phreng rtsal :
yi dam kun 'dus gu ru'i gsung gi dbang :
ngag gi sgrib dag gsang ba'i dbang thob phyir :
skal ldan bu yis 'gro ba 'dul phyir bskur :
hU~M:
o rgyan chen po rigs 'dus pad+ma 'byung :
mkha' 'gro kun 'dus gu ru'i thugs kyi dbang :
sems kyi sgrib dag shes rab dbang thob phyir :
skal ldan bu yis 'gro ba 'dul phyir bskur :
hU~M:
o rgyan chen po pad+ma he ru ka :
chos skyong kun 'dus gu ru'i yon tan dbang :
nyon mongs sgrib dag tshig dbang thob pa'i phyir :
skal ldan bu yis 'gro ba 'dul phyir bskur :
hU~M:
o rgyan chen po che mchog he ru ka :
dam can dpa' bo kun 'dus phrin las dbang :
shes sgrib dag cing yongs rdzogs dbang thob phyir :
skal ldan bu yis 'gro ba 'dul phyir bskur :
oM gu ru kA ya a b+hi Shiny+tsa oM:
AHgu ru wA ka a b+hi Shiny+tsa A:
hU~M gu ru tsit+ta a b+hi Shiny+tsa hU~M:
trAM gu ru gu Na a b+hi Shiny+tsa trAM:
hrIHgu ru karma a b+hi Shiny+tsa hrI:
zhes gnas bzhir gtugs /
mthar gtor ma'i lha ye shes pa 'od du zhu nas khyed rang rnams la thim pas rdo rje'i ye shes chen po'i byin rlabs rgyud la 'phos par mos shig
/rtsa sngags brjod la rol mo bya /
gtor zan dngos grub kyi rang bzhin bdud rtsi'i dwangs bcud du 'khyil pa myong bas rtsa khams thams cad la khyab /
zag med kyi bde bas rgyud gang /
mchog dang thun mong gi dngos grub ma lus pa thob pa'i mos pa mdzod /
ces brda sprad la /
gtor zan dngos sam /
mtha' skor gyi mtheb kyu lta bu bdud rtsi dang sbyar nas sbyin /
shis par bya ba'i slad du /
bla ma dkyil 'khor gyi lha tshogs rgyal ba sras dang bcas pa rnams kyis shis pa brjod pa'i tshigs su bcad pa'i rdo rje'i glu len zhing /
me tog gi char phab pas dge legs kyi snang bas phyogs dus gnas skabs thams cad du khyab cing rtag par byas pa'i mos pa mdzod byas la bkra shis ji ltar 'os pa brjod do //
gal te gtor dbang 'di kho na gud du bskur bar 'dod na sgrub pa sngon du song nas /
dngos gzhi gsol gdab dang /
skyabs sems /
byin dbab rtsa dbang ltar byas la /
gtor dbang tshan lnga so sor phral la mtshams sbyor so so dang bcas te bskur bar bya'o //
gsum pa rjes ni /
de ltar rigs 'dus bla ma yid bzhin nor bu'i rtsa ba'i dbang bskur byin rlabs gtor ma'i dbang bskur dang bcas pa grub pa yin pas de'i dam tshig tu gu ru yab kyi dbang rtags sku dang pad zhwa rdo rje glegs bam bcang /
yum gyi dbang rtags me long DA dril ka pA la gling gcig bcang /
yab yum gnyis med dbang gi dam tshig tshes bcu'i tshogs 'khor dang las gzhung chags med bya /
dag snang bskyed cing mos gus rtag tu bsgom /
rtsa ba'i bla ma gu ru dbyer med kyi rnal 'byor kho na lam du khyer te ma dad pa rnam pa kun tu spangs te yid ches nges shes kyis blo bkal na tshe gcig gis sangs rgyas sa la mnyam par sbyor bar gzhung nyid las rgya cher gsungs pa ltar tshul bzhin du bsgrub par       bgyi'o snyam pa'i yid kyis 'di'i rjes zlos /
gtso bos ji ltar sogs spyi ltar bya /
dkyil 'khor gyi rjes chog tshogs la rol zhing lhag ma gtang /
bskul pa nas bsdu ldang gi bar yang las byang nyid lhag chad med par byas pas 'grub cing 'dir rjes kyi mchod bstod mi mdzad kyang spyi ltar byed par spro na 'gal ba med par rtogs so //
rim gnyis phrin las dang bcas pa //
zab cing 'dus pa'i yid bzhin nor //
snyigs 'gro dbul po'i skal pa ru //
ma shongs sbas pa'i gter chen 'di //
'dzin spel bskyangs nas rgya mtsho'i mtha'/
khyab cing de snyed lus can kun //
rigs 'dus ma hA gu ru yi //
gsang ba gsum gyi mchog 'grub shog
/ces pa'ang zab chos 'di nyid la dad pa'i blo can pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas kun bzang bde gling du sbyar ba dge legs 'phel //

//
