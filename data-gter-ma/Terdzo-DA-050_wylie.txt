'od gsal rdo rje snying po'i rig 'dzin brgyud pa'i skong bshags DA ki'i thol glu zhes bya ba bzhugs so //
na mo gu ru b+h+yaH
gzod nas ka dag dri med chos kyi sku
/'od gsal lhun grub skur bzhengs longs spyod rdzogs //
zung 'jug sprul pa'i zer gyis rigs can gsum //
phan bde'i snang ba sbyin des dge legs stsol //
de la 'dir skabs ci rigs par 'od gsal snying tig gi rig 'dzin brgyud pa rnams kyi thugs dam bskang bar 'dod pas /
skong rdzas rnams nam mkha' mdzod kyi sngags rgyas brlabs la /
hrIH
kun brtags gzhan dbang 'khrul pa las 'das pa'i //
kun tu rtog bral yongs grub gnyug ma'i dbyings //
kun nas rnam grol yon tan rgya mtsho'i dpyid //
kun bzang chos kyi sku yi thugs dam bskang //
bde ba'i bdag nyid sna tshogs gzugs can dang //
bde mchog 'khor lo'i dbang phyug zung 'jug pa'i //
bde chen kha sbyor yan lag bdun gyi dngos //
bde stong rdo rje sems dpa'i thugs dam bskang //
dga' ldan lha brgya'i nor bu'i cod pan rtser //
dga' chen sgyu ma'i zhabs pad nyer bkod pa'i //
dga' bzhi'i ye shes mtshan dper shar ba'i gzugs //
dga' rab dgyes pa rdo rje'i thugs dam bskang //
dpal ldan mkhas pa'i tshogs kyis phyag byas shing //
dpal ldan grub rigs rgya mtsho'i 'khor los sgyur //
dpal ldan sras bcas rgyal ba'i ye shes sku
/dpal ldan many+dzu mi tra'i thugs dam bskang //
rang bzhin ka dag 'od gsal chen po'i ngang //
rang gdangs lhun grub snang bzhi'i rtsal rdzogs pas //
rang byung gdod ma'i gnas lugs mngon gyur pa //
rang grol shrI siM ha'i thugs dam bskang //
rnam bcas bde ba chen po'i rtul zhugs kyis //
rnam med stong nyid phyag rgyar mnyam sbyor bas //
rnam pa kun gyi mchog ldan ye shes dbyings //
rnam grol dz+nyA na sU tra'i thugs dam bskang //
'pho 'gyur gnyis su snang ba'i nyer len kun //
'pho bral dbu ma'i srog tu yongs grub pas //
'pho chen 'ja' lus rdo rje'i go 'phang las //
'pho med bi ma mi tra'i thugs dam bskang //
'chi med thog ma'i mgon po'i rnam rol ni //
'chi med rtag pa dam pa'i gzugs 'chang ba //
'chi med rig 'dzin DA ki'i tshogs kyi rje //
'chi med pad+ma thod phreng thugs dam bskang //
grub pa'i slob dpon chen pos rjes bzung zhing //
grub gnyis yid bzhin gter la dbang 'byor bas //
grub mchog bye ba'i gtsug na ngal 'tsho ba //
grub chen rje 'bangs nyer lnga'i thugs dam bskang //
kun tu zab zhi spros bral chos nyid dang //
kun snang snying rje chen po zung 'jug pa //
kun gzigs ye shes me long 'chang ba'i dngos //
kun mkhyen dri med 'od zer thugs dam bskang //
rigs gcig lhan skyes bde chen thig le las //
rigs rnams sna tshogs spro dang bsdu ba'i gar //
rigs dang dkyil 'khor rgya mtsho'i khyab bdag mchog
/rig 'dzin rtsa brgyud bla ma'i thugs dam bskang //
hrIH
thugs dam skong ba'i phyi nang mchod pa ni //
tshogs drug snang ba dbyings su thim pa las //
gang shar 'dod yon rgyan gyi rol mo'i sprin //
mi zad nam mkha' mdzod kyis thugs dam bskang //
mchod yon zhabs bsil me tog bdug spos dang //
mar me dri chab zhal zas rol mo'i sgra
/bkra shis rdzas rtags rin chen rnam bdun sogs //
lha rdzas phyi yi mchod pas thugs dam bskang //
snang stong sgyu ma'i gzugs dang nA da'i sgra
/bde chen tshul khrims dri dang dga' bzhi'i ro //
rab 'bar gtum mo'i reg bya chos kyi dbyings //
rang byung nang gi mchod pas thugs dam bskang /
khams lnga dbu mar sbyor ba'i a mr-i ta //
rlung bcu dbyings su bsgral pa'i dmar chen po //
zung 'jug bde ba chen po'i ba liM ta //
lhan skyes gsang ba'i mchod pas thugs dam bskang //
ka dag 'od gsal dbyings kyi gnas lugs rtogs //
lhun grub rig pa chos zad chen por smin //
'khor 'das gzhi grol gzhon nu bum sku'i ngang //
bla med mchog gi mchod pas thugs dam bskang //
so thar byang sems rig 'dzin sde snod kyi //
bcas dang rang bzhin nyams pa'i sdig ltung kun //
rtsa gsum kun 'dus bla ma'i dkyil 'khor cher //
rang grol gnyug ma'i ngang du mthol zhing bshags //
hrIH
de ltar bskang zhing bshags pa'i byin rlabs kyis //
bdag gzhan 'gro kun deng nas byang chub bar //
brgyud gsum rig 'dzin DA kis rjes bzung nas //
don gnyis bsam sbyor yid bzhin 'grub par shog
/gnas skabs brgyad gnyis 'jigs pa kun zhi zhing //
tshe bsod dpal 'byor nyams rtogs yon tan rgyas //
'khor 'das snang srid dbang du 'du ba dang //
gzung 'dzin dgra bgegs rtsad nas chod par shog
/mthar thug cir snang lha yi phyag rgyar dag
/sgrar grags bde chen rdo rje'i dbyangs su rdzogs //
rtog tshogs 'od gsal chos kyi skur smin nas //
rang bzhin gdod ma'i dbyings su grol bar shog
/de ltar 'od gsal snying tig gi rig 'dzin bla ma brgyud pa'i tshogs kyi thugs dam skong ba'i rim pa mkha' spyod DA ki'i thol glu zhes bya ba 'di yang /
theg pa mchog gi rnal 'byor pa kun mkhyen bla ma dgyes pa'i 'bangs 'jigs pa med pa'i sdes phyogs bral gyi rgyal khams nyul ba'i skabs su rgyal ba gnyis pa dri med 'od zer gyis sde gsum rdzogs pa chen po'i seng ge'i sgra dbyangs kyis bsil ldan ljongs kun khyab par mdzad pa'i gnas gangs ri thod dkar 'od zer sprin gyi skyed mos tshal du rnam 'phyang lo'i sa zla phyi ma'i dmar phyogs DA ki 'du ba'i dus kyi mchod pa chen po'i nub mor snang gsal zhig gi ngogs su shar mar sbyar ba dza yan+tu /
sarba dA mang+ga laM//

//
