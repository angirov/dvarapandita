@#//
rtsa gsum 'od gsal snying tig gi bka' srung gi srog dbang chog sgrig tu bkod pa mi 'gyur rdo rje'i mdud rgya bzhugs so //
kun mkhye~Xn ye shes me long gtsang ma'i ngog
/brtse~X chen thugs rje'i gzugs stong ma 'dres pas //
skal bzang dba~Xng po~X'i dpyid gyur chos kyi sgo //
rab 'byams 'byed pa'i ded dpon mchog la dad //
rtsa gsum 'od gsal snying tig gi bka' srung lcam dral dril sgrub kyi srog dbang bya ba la gsum /
sbyor ba gshom bkod /
dngos gzhi sgrub thab /
rjes dbang gi tshul bshad pa'o /
dang po ni gnas dben par nyer dgu sogs dus khyad par can la /
drag po'i dkyil 'khor spyi 'gro'am maN+Dal 'bru nag gi tshom bu gsum phreng tshar du bkod pa'i steng dbus su gtor ma dpung rong gru gsum /
de'i g.yas su gru gsum g.yas dkyus /
g.yon du dmar gtor rtse bcad bcas la mtheb kyu sha khrag zas snas brgyan cing /
dar gdugs sku tsaka gis spras pa dang /
mgon po ma ning /
gza'/
sngags srung gi sku tsaka
/sngags byang /
phyag mtshan rnams dang /
mchod gtor sman raka nyer spyod gser skyems sogs 'du bya'o //

//gnyis pa dngos gzhi sgrub thabs ni /
bdag bskyed 'od gsal snying tig gi rtsa gsum gang rung zhig gi bskyed bzlas sngon du 'gro bas /
mchod pa byin rlabs ni /
a mr-itas bsang /
swa b+hA was sbyang /
stong pa'i ngang las b+h+rU~M las gnas khang dur khrod drag po'i zhing khams bsam gyis mi khyab par /
phyi nang gsang ba'i mchod pa spyan gzigs mthun rdzas la sogs pa thams cad srid zhi'i 'dod yon gyi rnam pa mkho rgu tshang ba /
bzang rgu'i 'byor pa /
mdzes rgus brgyan pa /
ngo bo ye shes sgyu ma'i rang bzhin bde ba'i rnam pa thams cad par 'char bas nam mkha'i khams gang bar gyur /
na maHsarba ta thA ga ta b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
lan gsum /
badzra s+pha ra Na khaM gis rgyas par spel /
phrin las dngos la gter gzhung ltar /
hU~M:
rang mdun khrag mtsho sogs nas mchod pa'i gtor 'bul sngags mgo bar btang /
mgon po lcam dral 'khor dang bcas pa'i ljags rdo rje'i sbu gus gtor ma'i bcud drangs te gsol bar gyur /
oM shrI ma hA kA la ke ta ke ta rA hu la ma ma trag rak+sha aHyaHmaHduHruHtsaHshaHna sarba sa ma ya i dam ba liM ta kha kha khA hi khA hi :
lan gsum mthar /
dpal ye shes kyi mgon po dpal mgon ma ning nag po /
khyab 'jug gi spu gri /
ma mo sngags kyi srung ma lcam dral pho nya dregs tshogs 'khor dang bcas pas mchod sbyin gyi gtor ma rgya chen po 'di bzhes la sangs rgyas kyi bstan pa srungs sogs kyis phrin las gsol /
mdun bskyed thugs kar sogs bzlas pa dang /
skong bshags bstod bskul bcas byas mthar /
las bum sgrub bzlas bya'o //

//gsum pa rjes dbang gi rim pa la rig me dor /
slob ma'i bya ba khrus dang phyag byas nas gral du 'khod /
bgegs bskrad srung 'khor spyi ltar sngon du 'gro bas /
slob dpon gyis /
de la 'dir rdo rje theg pa'i myur lam gyi gsang ba zab mo'i shing rtas 'dzam gling gi gdul bya 'dul ba'i dus su son pa na /
sngon gyi skye bar gsang sngags 'chol bar spyod pa dang log pa'i bsam sbyor can gyi ma hA ru tra sde gsum gyis dpung bcas te 'jig rten phung bshig la sbyor ba'i brlang po'i spyod pa cher 'byin pa'i tshe /
sangs rgyas kun gyi stobs bcu'i ye shes srid zhi'i spyi dpal he ru kaHyab yum gyi rnam par bzhengs te /
ma hA de wa la sogs pa'i pho rgyud zhe sdang can thams cad sdig bskrad rngams gzir sgrol ba'i phrin las kyi tshar bcad /
de dag gi chung ma 'dod chags can thams cad ma chags thabs kyi sbyor bas dbang du bsdus /
'khor du gtogs pa'i lha srin dregs pa'i tshogs thams cad rang dbang med par bran du bkol nas bka' gtsigs phyag rgya gnyan po'i zil 'og tu bcug ste 'jig rten gyi khams thams cad bde 'jam la bkod /
mi bsrun pa'i lha srin gdug pa can de dag slar thugs rje byams pa'i ting nge 'dzin gyis rjes su bzung nas gsos te /
gsang sngags kyi bstan pa rin po che mel tshes skyong zhing /
rig 'dzin rnal 'byor pho mo'i bran dang 'bangs su gtad /
de bzhin khas blangs shing dam bcas pa las /
kun gyi gtso bo dregs can mtha' dag gi spyi mes gsang sngags gnyan gyi bstan pa spyi dang khyad par 'od gsal rdzogs pa chen po'i bka' srung thun mong ma yin pa /
ngo bo gdod ma'i mgon po stangs dpyal gyi ye shes dang gnyis su med kyang rnam pa bstan pa'i bka' srung mthu stobs drag rtsal gyi phrin las gzhan las myur zhing /
ye shes las dang 'jig rten gyi dregs pa can thams cad dbang du bsgyur ba 'chol ba'i khro rgyal dpal mgon ma ning nag po /
khyab 'jug dug gi spu gri /
sngags srung ye shes kyi ma mo rnams gcig dril gyi phrin las snga na ma byon pa rdo rje drwa ba'i srog dbang gsan pa'i ched du maN+Dal phul /

bla ma spyi dpal chen por mos pas gsol ba gdab pa 'di'i rjes zlos mdzod /
he ru kaHdpal bla ma rje :
dkyil 'khor bdag po dgongs su gsol :
bstan pa gnyan po bsrung ba'i phyir :
dam can lcam dral bdag la stsol :
lan gsum /
rgyud dag cing gsag sbyang gi phyir bla ma dpal chen po tshogs kyi zhing rab 'byams dang bcas pa'i spyan sngar rgyun bshags 'di'i rjes zlos mdzod /
rdo rje slob dpon sangs rgyas dpal //
sogs lan gsum /
khyed rnams gnyan po stobs kyi lha 'di ltar du gsal thob mdzod /
oM swa b+hA wa sogs /
'khor 'das kyi chos thams cad 'od gsal gyi rang mdangs rdo rje srung ba'i 'khor lo chen por dag pa'i dbus su paM las pad+ma dang raM las nyi ma'i dkyil 'khor gyi steng du /
hU~M las rdo rje hU~M gis mtshan pa ye shes lnga'i 'od zer mchog tu 'bar ba yongs su gyur pa las /
slob ma bcom ldan 'das che mchog he ru kaHsku mdog mthing nag mthing dkar dmar ba'i zhal gsum phyag drug gi g.yas gsum rdo rje rtse dgu rtse lnga rtse gsum pa dang /
g.yon gsum thod pa khrag gis gang ba 'dzin pa /
dbyings phyug ma sngon mo kha T+wAM dang thod pa 'dzin pa dang snyoms par 'jug pa /
zhabs bzhi g.yon brkyang gis dregs pa pho mo'i gdan la gnas pa /
dur khrod rol pa'i chas can /
gar gyi nyams dgu dang ldan pa /
de bzhin gshegs pa thams cad kyi bdag nyid du rnam par dag pa'i sku can bskal pa'i me dpung 'bar ba'i klong na bzhugs pa'i /
gnas gsum 'bru gsum gyis mtshan pa las 'od zer 'phros pas rang bzhin gyi gnas nas bsgoms pa dang 'dra ba'i ye shes kyi 'khor lo bsam gyis mi khyab pa spyan drangs nas thim par bsam la /
DA dril spos rol dang bcas te /
oM badzra kro d+ha ma hA shrI he ru kaHhU~M phaTaH
ma hA kro d+hI shwa rI hU~M/
dz+nyA na A bai sha ya a AH
zhes yang yang brjod pas byin dbab
tiSh+Tha badzras brtan par bya /
dbang dngos la /
mdun bskyed kyi dpal mgon lcam dral rnams rim par byon te dgyes pa'i tshul gyis mthun pa'i grogs su gtad par mos mdzod /
ma ning gi sku gtad la /
hU~M:
gdug pa'i ru tra 'joms pa'i phyir :
che ba'i che mchog nag po che :
lha chen dpal 'bar khyod la gtad :
sgrub cing bstan pa srung bar mdzod :
oM shrI ma hA kA la sarba sa ma ya hU~M b+h+yoHhU~M:
sngags srung gi sku gtad la /
b+h+yo :
stong pa bdag med dbyings kyi yum :
snang srid ma mo'i rje btsan te :
rnal 'byor dam ldan skyong ba'i ma :
e ka tsA ti khyod la gtad :
oM ma ma traka rak+sha sa ma ya hU~M b+h+yo hU~M:
khyab 'jug gtad la /
tri :
srid zhi 'chol ba srin po'i gzugs :
gnyis med ye shes stobs po che :
gsang bdag dpa' bo'i bka' sdod mchog :
khyab 'jug drang srong khyod la gtad :
oM ke ta rA hu la sarba sa ma ya hU~M:
de dag ni dpal mgon lcam dral gyi sku'i mthu stobs nus pa la dbang ba'i rjes su gnang ba 'o //
slob dpon he ru ka'i zil gyis dpal mgon lcam dral bskul bas mdun bskyed rnams kyi thugs srog las sngags kyi phreng ba byung ste /
slob ma dpal chen po gsal ba'i lte ba nas zhugs te snying ga'i hU~M gi zhabs kyur thim par mos shig
/sngags byang gtad la /
hU~M:
ma lus dregs pa'i srog chen po :
rang byung sngags kyi phreng bar shar :
bzlas pas las kun sgrub byed pa'i :
dngos grub 'byung gnas sbyin gyis longs :
sarba wA ka a b+hi Shiny+tsa A:
de ni dpal mgon lcam dral gyi gsung gi mthu stobs nus pa la dbang ba'i rjes su gnang ba 'o //
thugs ye shes kyi rang gzugs phyag mtshan gyi rnam par spros nas snying gar thim par mos shig
/phyag mtshan rnams gtad la /
hU~M:
rdo rje'i srog ste ye shes che :
rnam pa thams cad phyag rgya'i tshul :
ru mtshon snying zhags sogs gtad pas :
log 'dren tshar gcod rjes 'dzin shog :
tsit+ta badzra sa ma ya hU~M:
de ni dpal mgon lcam dral gyi thugs kyi mthu stobs nus pa la dbang ba'i rjes su gnang ba'o //
gtor ma mgon po lcam dral yongs rdzogs su gsal ba slob ma'i lag tu gtad la /
slob dpon gyis lha'i nga rgyal la gnas pas /
dus gsum rgyal ba'i bstan srung dpal chen he ru ka'i bka' sdod dpal ye shes kyi mgon po ma ning nag po /
khyab 'jug dug gi spu gri /
yum chen e ka dzA Ti /
'khor gyi las byed dreg pa'i dpung tshogs dang bcas pa rnams kyis chos sku kun tu bzang po /
longs sku rdo rje sems dpa'/
sprul sku dga' rab rdo rje /
slob dpon 'jam dpal bshes gnyen /
rig 'dzin shrI sing ha /
mkhas pa dz+nyA na sU tra /
paN chen bi ma mi tra /
o rgyan pad+ma sam b+ha wa /
mkha' 'gro ye shes mtsho rgyal /
lo chen bai ro tsa naH
kun mkhyen klong chen rab 'byams /
khyab bdag bla ma 7'od gsal sprul pa'i rdo rje /
'jam mgon yon tan rgya mtsho //
paN chen chos kyi rgya mtsho /
'khor lo'i mgon po pad+ma ye shes rdo rje'i bar du byon pa'i bka' brgyud par bcas pa'i bla ma dam pa rnams kyi bka' dang dam las ma 'da' bar /
spyir sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
snod kyi dge bcu sgrubs /
bcud kyi phan bde spel /
gdug pa can gyi gnya' non /
dam tshig can gyi sdong grogs mdzod /
thar 'dod kyi re ba skongs /
phan sems can gyi phrin las sgrubs /
khyad par rdo rje'i slob ma 'di'i sdang ba'i dgra thul /
gnod pa'i bgegs choms /
nad dang nyer 'tshe sol /
tshe dang bsod nams spel /
dpal dang grags pa sgrubs /
dbang phyug dang gzi byin skyed /
chos nor dang longs spyod spel /
mnga' ris dang chos srid skyongs /
dngos grub kyi bsam pa sgrubs /
phrin las kyi re ba skongs /
mdor na byang chub ma thob kyi bar du lus dang grib ma bzhin du 'grogs te phun sum tshogs pa'i bsam sbyor thams cad yid bzhin du 'grub pa'i phrin las g.yel med du sgrub par mdzod cig
/ces las kyi gnyer gtad rjes /
gtor ma bdud rtsis bshal ba'i chu slob ma la byin te srung ma rnams kyi srog snying 'od zer bdud rtsi'i rnam pas lte ba nas zhugs pa dang srog snying gcig tu 'dres par bsam la mnyam nyid lta bas rgyas gdab cing /
dam tshig khas blang gtang rag sogs spyi ltar bya zhing /
slob dpon gyis bskang bshags gtor ma 'bul ba sogs byas pas grub pa'o //
dbyings rig 'od gsal ye shes dgongs pa'i gter //
'gag med thugs rje'i rtsal gyi sprin phreng las //
byin rlabs glog gi zlos gar yin rloms kyis //
zab lam gser gyi phreng bar gcig tu bsdus //
dad dam lhag bsam zol med bsam sbyor gyis //
mchog gi bstan la zhabs tog zhus pa'i dges //
tshe rabs kun tu bla ma 'jam pa'i dbyangs //
dge ba'i bshes gyur de yi rnam thar spyod //
gzhan phan phrin las rgya mtshos rgyal kun dang //
gcig gyur thugs sras mthu bo'i ngang tshul gyis //
mkha' khyab 'gro sgrol phan bde'i dga' ston sbyin //
srid zhi'i nyer 'tsho'i dpal du bdag gyur cig
/ces pa'ang rtsa gsum 'od gsal snying tig gi smin grol yongs rdzogs skyabs mchog 'jam mgon bla ma'i mchog sprul rin po che dang zhe chen rab 'byams sprul sku la phul ba'i tshe /
kho bo'i rnam rtog gi rang gzugs 'di dag kyang kun gzigs bla ma'i rdo rje'i bka' lung khrol bas gzu lum gyi nongs pa med snyam gyis kha skong 'jug bde'i tshul du mang du thos pa'i grong sngags rgan po pad+ma gar dbang mdo sngags gling pa 'jigs med mkhyen brtse'i 'od zer gyis /
kha bzhi lho yi sman ljongs kyi bye brag spa gro skyer chu'i gtsug lag khang gi nye 'gram phun tshogs bkra shis dga' 'khyil du bris pa'i yi ge'i byed po sngags ston spong ba pa 'jigs med skal bzang gis dad gus kyis bgyis pa bstan 'gro'i dpal yon gyi gsos sman du smon pa bzhin 'grub par gyur cig //
/
