\u0f01\u0f83:
:rtsa gsum dgongs 'dus zab mo gter gyi mdzod las :
rig 'dzin tshe yi sgrub pa bzhugs :
:
rtsa gsum yongs rdzogs lha la 'dud :
rig 'dzin tshe yi sgrub pa ni :
bsgrub gzhi mi shigs dwangs ma gsum :
sgrub byed lha sngags dgongs pa gsal :
sgrub pa'i rdzas dang bcas te bsgrub :
grub 'bras rdo rje'i lus su 'gyur :
sa ma ya :
de la bkra shis gnas mchog tu :
dkyil 'khor bag dro brjid ldan bsham :
khyad par tshe yi 'brang rgyas dang :
thabs shes rten 'brel rdzas bshams la :
tshe yi mda' dar mtshan ldan 'dzug :
phyi nang mchod pa du ma bkram :
spos rol dang bcas byin chen dbab :
de ni sgrub pa'i sta gon no :
sa ma ya :
dngos gzhi las kyi gzhung bsrangs la :
bskyed rim gsal zhing bzlas brjod bya :
khyad par dzapa? kyi dgongs pa ni :
hrI:
dkyil 'khor gtso mchog pad+ma thod phreng gi :
thugs kar mi shigs dwangs ma 'od lnga'i klong :
thabs dang shes rab pad+ma zla ba'i steng :
zung 'jug 'od gsal snying po ye shes sems :
bcom ldan tshe dpag med mgon sku mdog dmar :
zhal gcig phyag gnyis mnyam gzhag phyag rgya'i steng :
'chi med bcud kyis gang ba'i tshe bum bsnams :
dar dang rin chen rgyan ldan skyil krung bzhugs :
rang 'od bde ster lha mo tsan+d+ha lI:
mda' dar bum 'dzin bde stong chen por sbyor :
yab kyi thugs kar nyi zla'i ga 'u'i sbubs :
ting 'dzin sems dpa' hrIHyig bye ru'i mdog :
mtha' skor mi phyed rdo rje'i sngags kyis mtshan :
bzlas pas rgyud bskul 'od zer mkha' khyab 'phros :
rang gi bla tshe chad nyams yar ba dang :
'byung bzhi'i snying po 'khor 'das dwangs bcud kun :
'chi med bdud rtsi 'od zer rnam par bsdus :
phyag gi bum pa'i nang zhugs zhu zhing khol :
lus kyi nang gang nad gdon sdig sgrib dang :
dus min 'chi ba'i bag chags ma lus sbyangs :
sgo gsum mi shigs dwangs ma gsum ldan dang :
tshe dang ye shes rdo rje'i srog 'grub gyur :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dza :
zhes pa'i sngags 'di rtse gcig bzla :
'bum phrag bzhi yis dngos grub thob :
lha sku'i gsal snang brtan par bzung :
'byung 'jug rlung kun sngags su bsam :
dbyings rig dbyer med ngang du bzhag :
'chi med ye shes 'grub par 'gyur :
sa ma ya :
skabs su thugs dam rgyud bskul phyir :
gdung ba'i shugs bskyed mda' dar g.yab :
oM:
'chi med pad+ma drwa ba'i pho brang che :
dwangs ma 'od lnga 'bar ba'i klong dkyil nas :
rig 'dzin gtso bo rje btsun pad+ma 'byung :
tshe bdag bcom ldan 'das dang gnyis su med :
rtsa gsum rgyal ba rgya mtsho'i sprin phung 'phro :
sngon gyi thugs dam zhal bzhes ji bzhin du :
bde stong zung 'jug thig le'i klong nas bzhengs :
sprul pa'i pho nya mgyogs ma las la skul :
'khor 'das snang srid nam mkha'i dwangs bcud khug :
chos dbyings ye shes tshe yi dngos grub stsol :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
hU~M:
shar phyogs rin chen 'bar ba'i rtsibs steng nas :
rdo rje hU~M chen kA ra sku bzhengs shig :
'khor 'das snang srid chu yi dwangs bcud khug :
me long ye shes tshe yi dngos grub stsol :
oM AHhU~M badzra ma hA gu ru hU~M kA ra a yu She hU~M b+h+rU~M nr-i dzaHsarba sid+d+hi pha la hU~M:
trAM:
lho phyogs rin chen 'bar ba'i rtsibs steng nas :
'jam dpal khrag 'thung bshes gnyen sku bzhengs shig :
'khor 'das snang srid sa yi dwangs bcud khug :
mnyam nyid ye shes tshe yi dngos grub stsol :
oM AHhU~M badzra ma hA gu ru many+dzu shrI mi tra A yu She hU~M b+h+rU~M nr-i dzaHsarba sid+d+hi pha la hU~M:
hrI:
nub phyogs rin chen 'bar ba'i rtsibs steng nas :
dbang chen nA gArdzu na sku bzhengs shig :
'khor 'das snang srid me yi dwangs bcud khug :
sor rtog ye shes tshe yi dngos grub stsol :
oM AHhU~M badzra ma hA gu ru nA gArdzu na A yu She hU~M b+h+rU~M nr-i dzaHsarba sid+d+hi pha la hU~M:
A:
byang phyogs rin chen 'bar ba'i rtsibs steng nas :
phrin las pra b+ha hasti sku bzhengs shig :
'khor 'das snang srid rlung gi dwangs bcud khug :
bya grub ye shes tshe yi dngos grub stsol :
oM AHhU~M badzra ma hA gu ru prahasti A yu She hU~M b+h+rU~M nr-i dzaHsarba sid+d+hi pha la hU~MH
dza :
shar lho rin chen 'bar ba'i rtsibs steng nas :
mngon rdzogs d+ha na saMskr-i sku bzhengs shig :
'khor 'das snang srid bde chen dwangs bcud khug :
klong gyur ye shes tshe yi dngos grub stsol :
oM AHhU~M badzra ma hA gu ru d+ha na saMskr-ita A yu She hU~M b+h+rU~M nri dzaHsarba sid+d+hi pha la hU~MH
hU~M:
lho nub rin chen 'bar ba'i rtsibs steng nas :
'chi med bi ma mi tra sku bzhengs shig :
'khor 'das snang srid bdud rtsi'i dwangs bcud khug :
'da' ka ye shes tshe yi dngos grub stsol :
oM AHhU~M badzra ma hA gu ru bi ma la mi tra A yu She hU~M b+h+rU~M nr-i dzaHsarba sid+d+hi pha la hU~M:
baM:
nub byang rin chen 'bar ba'i rtsibs steng nas :
gsang bdag gu h+ya tsan+d+ra sku bzhengs shig :
'khor 'das snang srid stobs kyi dwangs bcud khug :
dbyings grol ye shes tshe yi dngos grub stsol :
oM AHhU~M badzra ma hA gu ru gu h+ya tsan+d+ra A yu She hU~M b+h+rU~M nr-i dzaHsarba sid+d+hi pha la hU~M:
ho :
byang shar rin chen 'bar ba'i rtsibs steng nas :
stobs ldan shIMn+ta gar+b+ha sku bzhengs shig :
'khor 'das snang srid rtsal gyi dwangs bcud khug :
mtha' grol ye shes tshe yi dngos grub stsol :
oM AHhU~M badzra ma hA gu ru shIn+taM gar+b+ha A yu She hU~M b+h+rU~M nr-i dzaHsarba sid+d+hi pha la hU~M:
hU~M hrI:
brgyud gsum rig 'dzin bla ma dbyings nas bzhengs :
yi dam lha tshogs dngos grub gzi byin skyed :
mkha' 'gro chos skyong phrin las glog ltar 'khyugs :
rig 'dzin sgrub mchog rnal 'byor bdag cag gi :
bla tshe chad nyams yar ba rang sor tshud :
bar chad tshe 'phrang 'od gsal dbyings su zlog :
srid zhi'i tshe bcud mi shigs thig ler stims :
'chi med 'ja' lus tshe yi dngos grub stsol :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
tshe b+h+rU~M:
g.yu b+h+rU~M:
g.yu tshe b+h+rU~M:
A yur+dz+nyA na g.yu tshe b+h+rU~M:
zhes bskul bdag dang sgrub rten la :
tshe yi dwangs bcud yang yang bstim :
mthar thug snying po hrIHla 'dus :
nyi zla 'od kyi drwa bas bcings :
'pho med brtan par rgyas gdab bya :
a :
spros pas 'khor 'das khyab pa'i tshe yi bcud :
bsdus pas snying po mi shigs thig ler thim :
bcings pas 'du 'bral med pa'i lu gu rgyud :
mi 'gyur mi shigs rdo rje'i srog thob shog :
oM AHhU~M badzra A yu She b+h+rU~M swA hA:
sa ma ya :
de ltar yang yang brtson pa yis :
nyi zla shar dang bdud rtsi btung :
rtsi shing 'bru sman rgyas pa sogs :
rmi lam dge ba'i rtags byung na :
tshe 'brang lhar gsal gsol ba gdab :
'chi med rig 'dzin pad+ma 'byung :
rtsa gsum 'dus pa'i lha tshogs kyis :
bdag la brtse bas nyer dgongs te :
rdo rje tshe yi dbang mchog stsol :
ces bskul tshe 'gugs bcud bsdus la :
dngos grub bum pa spyi bor blang :
oM:
tshe yi 'brang rgyas nyi zla'i gwa 'u ru :
mi 'gyur rtag pa ye shes lha tshogs bzhugs :
'chi med bder gshegs sku yi dbang bskur bas :
stobs rtsal gzi brjid rgyas pa'i dbang thob shog :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
kA ya a b+hi Shiny+tsa oM:
tshe chang bdud rtsi mgrin par myang :
A:
chos dbyings rang byung b+han+d+ha'i snod mchog tu :
'khor 'das dwangs bcud ye shes bdud rtsir 'khyil :
'gag med snying po gsung gi dbang bskur bas :
rlung sngags mi shigs rdo rje'i srog 'grub shog :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
wA ka a b+hi Shiny+tsa A:
tshe ril snying gar blang zhing rol :
hU~M:
brtan g.yo'i rang bzhin bde chen thig ler 'khyil :
srid dang zhi ba'i tshe bcud 'du 'bral med :
'od gsal gnyug ma thugs kyi dbang bskur bas :
skye 'chi med pa don gyi dbang thob shog :
oM AHhU~M badzra ma hA gu ru sarba sid+d+hi A yu She hU~M b+h+rU~M nr-i dzaHsarba sid+d+hi pha la hU~M:
tsit+ta a b+hi Shiny+tsa hU~M:
rjes su rgyas gdab shis pa brjod :
dga' ston tshogs 'khor rgya cher bya :
des ni tshe yi bar chad zhi :
tshe dang ye shes 'phel bar 'gyur :
sa ma ya :
snod ldan gdul bya rjes bzung na :
khrus bya mtshams bcad srung 'khor bsgom :
maN+Dal dang bcas gsol ba gdab :
rgyud sbyang dam ye gnyis med bstim :
ting 'dzin gsal zhing tshe 'gugs bskul :
dbang rnams bskur cing rgyas gdab bya :
rjes kyi rim pa spyi ltar spyad :
'di ltar rnal 'byor sus bsgrubs na :
dus min 'chi ba nges par bslu :
tshe zad pa yang bsring bar nus :
dwangs ma mi shigs gsum ldan gyi :
rdo rje'i tshe la dbang 'byor 'gyur :
sa ma ya :
rtsa gsum dgongs 'dus gter gyi mdzod :
rig 'dzin yongs rdzogs sgrub thabs las :
mtha' rgyas tshe yi sgrub pa'i thabs :
zab cing snying por 'dril ba 'di :
ma 'ongs 'di spyod skyes bu yi :
tshe yi bar chad zhi ba dang :
'gro 'dul phrin las rgyas pa'i phyir :
lo tsA chen po nyid la gdams :
rin chen sa yi gter du sbos :
'chi med dga' ston 'phel bar shog :
sa ma ya :
rgya rgya rgya :
gter rgya :
sbas rgya :
gtad rgya :
rgya rgya rgya :
kha thaM:
gu h+ya :
'chi med bstan gnyis g.yung drung gling pas lha mdo 'bur mo bde chen pad+ma bkod nas dngos grub tu thob pa'o //

//
