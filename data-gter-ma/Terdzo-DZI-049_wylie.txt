@#//
sun zlog dang brtan bzhugs kyi cho ga mdor bsdus pa grub pa'i zhal lung bdud rtsi'i zil mngar zhes bya ba bzhugs so //
na mo gu ru de ba DA ki nI b+h+yaH
sun zlog khyer bde'i bca' gzhi ni /
gung du rang nyid kyis tshe dpag med sogs yi dam gang byed kyi mchod gtor dang /
nye logs su gtor zlum lnga tshom pad 'dab can mtheb kyu dang ril bus brgyan pa /
las bzhi'i dpal gtor zlum po /
gru bzhi /
zla gam /
zur gsum rnams mtheb kyu dang ril bus brgyan cing spro na kha dog so sor bsgyur /
rin po che'i snod du gser skyems bcas bsham /
de rnams kyi mdun du sku glud che ba glud phran mang pos bskor ba dang /
nyer spyod dang /
'dod yon sogs spyan gzigs dkor cha ci 'byor pas mdzes par byas /
de nas bdag bskyed bzlas pa dang bcas pa sngon du 'gro bas /
mchod gtor dang /
sku glud rnams /
raM yaM khaM gis bsang /
swa b+hA was sbyang /
stong pa'i ngang las b+h+rU~M kha dog lnga ldan las 'od 'phros /
'phags pa mchod /
sems can gyi don byas /
tshur 'dus yongs su gyur pa las rin po che'i snod yangs shing rgya che ba bcud zag pa med pa'i bdud rtsi'i rgya mtshor gyur pa'i steng du oM dkar po /
AHdmar po /
hU~M mthing kha rnams sangs rgyas thams cad kyi sku gsung thugs kyi ngo bor 'od du zhu /
oM AHhU~M lan gsum /
'dod yon lnga ldan gyi mchod sprin zad mi shes pas nam mkha' gang bar gyur /
ces brlabs te spyir bsngo ba ni /
hrIH
lha btsun nam mkha' 'jigs med kyi dag snang ma /   chos dbyings lhun grub 'od zer phyogs mtshams 'khrigs //
rang gsal pad sdong 'od kyi pho brang dbus //
tshe lha yab yum snang stong 'od zer klong //
nyi shu rtsa bzhi'i dpa' bo+o mkha' 'gros bskor //
bka' nyan dregs pa las byed chos srung rnams //
'dir gshegs mchod gtor sku glud tshogs mchod dang //
nam mkha' gang ba'i phyi nang gsang mchod sprin //
dgyes par bzhes la phrin las rnam bzhi sgrubs //
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA/
zhes mchod /
de nas rigs lnga'i lha tshogs la mchod gtor 'bul ba ni /
oM AHhU~M/
chos rgyal gter bdag gling pa'i mnal lam ma /   zhe sdang rnam dag rdo rje rigs kyi lha //
zhi ba'i las mdzad 'khor dang bcas rnams kyis //
'dod yon lnga ldan mchod gtor 'di bzhes la //
shar phyogs rdo rje mkha' 'gro'i bsun ma zlogs //
'byung ba chu dang nyon mongs zhe sdang las //
gyur pa'i 'gal rkyen bar chad kun sol la //
me long ye shes rdo rje tshe dbang skur //
mi 'gyur mi shigs rab tu brtan par mdzod //
nga rgyal rnam dag rin chen rigs kyi lha //
rgyas pa'i las mdzad 'khor dang bcas rnams kyis //
'dod yon lnga ldan mchod gtor 'di bzhes la //
lho phyogs rin chen mkha' 'gro'i bsun ma zlogs //
'byung ba sa dang nyon mongs nga rgyal las //
gyur pa'i 'gal rkyen bar chad kun sol la //
mnyam nyid ye shes rin chen tshe dbang skur //
mi 'gyur mi shigs rab tu brtan par mdzod //
'dod chags rnam dag pad+ma rigs kyi lha //
dbang gi las mdzad 'khor dang bcas rnams kyis //
'dod yon lnga ldan mchod gtor 'di bzhes la //
nub phyogs pad+ma mkha' 'gro'i bsun ma zlogs //
'byung ba me dang nyon mongs 'dod chags las //
gyur pa'i 'gal rkyen bar chad kun sol la //
sor rtog ye shes pad+ma tshe dbang skur //
mi 'gyur mi shigs rab tu brtan par mdzod //
phrag dog rnam dag las kyi rigs kyi lha //
mngon spyod las mdzad 'khor dang bcas rnams kyis //
'dod yon lnga ldan mchod gtor 'di bzhes la //
byang phyogs las kyi mkha' 'gro'i bsun ma zlogs //
'byung ba rlung dang nyon mongs phrag dog las //
gyur pa'i 'gal rkyen bar chad kun sol la //
bya grub ye shes phrin las tshe dbang skur //
mi 'gyur mi shigs rab tu brtan par shog
/gti mug rnam dag sangs rgyas rigs kyi lha //
lhun grub las mdzad 'khor dang bcas rnams kyis //
'dod yon lnga ldan mchod gtor 'di bzhes la //
dbus phyogs bud+d+ha mkha' 'gro'i bsun ma zlogs //
'byung ba mkha' dang nyon mongs gti mug las //
gyur pa'i 'gal rkyen bar chad kun sol la //
chos dbyings ye shes lhun grub tshe dbang skur //
mi 'gyur mi shigs rab tu brtan par mdzod //
las bzhi'i gtor ma 'bul ba ni /
oM AHhU~M/
lha btsun rin po che'i gsung /   shar nas rdo rje mkha' 'gro dkar mo 'bum //
zhe sdang las la rngams pa'i lha srin tshogs //
zhi ba'i mchod gtor bzhes la bar chad sol //
me long ye shes ngang du dar thag sdus //
lho nas rin chen mkha' 'gro ser mo 'bum //
nga rgyal las la rngams pa'i lha srin tshogs //
rgyas pa'i mchod gtor bzhes la bar chad sol //
mnyam nyid ye shes ngang du dar thag sdus //
nub nas pad+ma mkha' 'gro dmar mo 'bum //
'dod chags las la rngams pa'i lha srin tshogs //
dbang gi mchod gtor bzhes la bar chad sol //
sor rtog ye shes ngang du dar thag sdus //
byang nas las kyi mkha' 'gro ljang nag 'bum //
phrag dog las la rngams pa'i lha srin tshogs //
drag po'i mchod gtor bzhes la bar chad sol //
bya grub ye shes ngang du dar thag sdus //
mtshams bzhi'i dpa' bo DA ki chos skyong yang //
rang rang bran g.yog lha srin sde brgyad bcas //
las bzhi'i mchod gtor bzhes la bar chad sol //
rang rang dar thag chos kyi dbyings su sdus //
snang srid thams cad sangs rgyas mkha' 'gro'i zhing //
sku gsum 'bras bu ye nas lhun grub ngang //
chos kyi dbyings na bzang ngan 'pho 'gyur bral //
mnyam nyid ngang du rnam rtog 'tshe ba zlogs //
grangs gsog byed na mchod gtor so sor gso bran byas la /
oM AHhU~M gis brlab /
rigs lnga dang las bzhi'i mchod gtor 'bul ba la grangs gzung /
grangs rdzogs pa na /
rigs lnga'i gtor ma khang thog gi dbus dang /
las bzhi phyogs bzhir 'bul /
de nas gser skyems /
chos kyi dbyings dang nam mkha'i khyon gang ba'i //
las bzhir dbang sgyur dpa' bo mkha' 'gro dang //
sde brgyad dregs pa'i bsun ma zlog tu gsol //
sngon las 'phral rkyen ltas ngan bar chad dang //
chag che nyam nga rbod gtong byad stems rnams //
bla ma yi dam mkha' 'gro'i bden pas zlogs //
tshe rku srog 'phrog stobs dpal dbang thang dang //
bkrag mdangs gzi brjid 'gal ba'i bsun ma zlogs //
bla tshe srog tshe dbugs tshe yar dang gud //
nyams chad dus min 'chi ba'i ltas mi bzad //
chos skyong srung ma'i dpung gis zlog par gyis //
dpa' bo DA ki'i nus pas mtshams chod cig
/bla ma yi dam thugs rjes deng skyobs la //
stan 'dir 'chi med rdo rje'i dngos grub stsol //
slar yang sku glud /
oM a kA ro mu khaM sarba d+harmA NaM A d+ya nut+pan+na twAta oM AHhU~M phaT swA hA/
zhes brlabs la /
e waM mnyam sbyor thabs shes dbyings chen por //
e yaM ra suM keM raM b+h+rU~M 'od dang //
oM hU~M trAM hrIHAHdang A li dang //
kA li thabs shes mnyam sbyor rten 'brel bcud //
ting 'dzin 'od skur 'dus pa'i dgyes mchod sprin //
zab gsang rdo rje dbyings kyi rol rgyan du //
rnam rol ye shes snang ba rgyan gyi glud //
'pho ba chen po rtag brtan 'gyur med ngang //
'od gsal rdo rje'i snying po'i zhing du 'bul //
bzhes nas dngos 'dzin mtshan ma'i rnam rtog sol //
skye 'chi'i 'dzin mdangs 'ja' skur yal gyur cig
/glud grangs gsog na glud phran re re nas byin rlabs dang 'bul ba gong ltar byas pa'i mthar /
sku gsum phyogs dus rgyal ba rab 'byams kyi //
dbyings mchog 'od gsal dwangs ma rdo rje'i yum //
rigs 'dus 'bum phrag ye shes DA ki ma //
lhan skyes srid zhir ro gcig rdo rje'i dbyings //
'bar ba'i 'od skur brjid pa'i gtor ma dang //
srid zhi'i bde chen phun tshogs mchod pa'i sprin //
lhun 'byams shar grol dag pa'i klong nas bzhes //
mtshan 'dzin bar chad thams cad chos skur zlogs //
mi shigs gsang mchog rdo rje'i mkha' dbyings su //
'khor 'das rnam rol sgyu ma'i rol rtsed bsdu //
kun tu bzang mo'i dbyings kyi 'od gsal ngang //
snying gur dbus su 'chi med bdud rtsir aH
zhes gtor ma sku glud rnams rol mo'i sgra dang bcas nub phyogs su bskyal /
drag sngags kyis mtshams bcad /
rdo rje'i srung 'khor bsgom /
bsngo smon bkra shis rgyas par bya'o //
bla ma sogs kyi ched du yin na /
srung 'khor bsgoms pa'i rjes so so'i zhabs brtan gsol 'debs grangs mang du 'don pa'am /
brtan bzhugs spyi 'gre /
oM a mA ra Ni dzI ban+ti ye swA hA/
bla ma mchog gsum yi dam dkyil 'khor lha //
mkha' 'gro chos skyong srung ma'i bden stobs kyis //
bstan 'gro'i dpal mgon rje btsun bla ma mchog
/bskal brgyar zhabs brtan phrin las rgyas gyur cig
/ces dang /
chos rgyal gter bdag gling pa'i gsung /   snang stong bde chen gzhom med rdo rje'i sku
/mtshan dpe'i lang tsho rab rgyas rgyal kun gyi //
ngo mtshar spyi gzugs gang 'dul sprul pa'i sku
/'gyur med sku yi rdo rje zhabs brtan gsol //
grags stong 'gag pa med pa rdo rje'i gsung //
yan lag drug cu zab gsang chos kyi sgra //
'gro blo'i bsam pa bzhin ston longs spyod rdzogs //
'gag med gsung gi rdo rje zhabs brtan gsol //
rig stong skye 'gag gnas bral rdo rje'i thugs //
zab gsal ye shes chos kun 'byung ba'i dbyings /
khyab bdag rgyal ba'i snying po chos kyi sku
/'khrul med thugs kyi rdo rje zhabs brtan gsol //
kun khyab mkha' la phrin las nyin mor byed //
'char nub yongs bral phan bde'i snang ba can //
bstan 'gro'i pad tshal rgyas pa'i nyer 'tsho mchog
/bskal pa rgya mtshor rab tu gsal gyur cig
/phan bde 'byung ba'i sogs dang /
ston pa 'jig rten khams su 'byon pa dang //
zhes sogs brjod cing gsol ba rtse gcig tu gdab bo ///
/
!
yang rang nyid la bka' drin che ba'i rdo rje slob dpon sogs yul khyad par can la brtan bzhugs dmigs bsal 'bul ba'i tshul ni /
zla ba yar ngo'i dus tshes bzang por gnas khang phyag bdar bya zhing bkod pas mdzes par brgyan pa'i gung du seng ge'i khri phun sum tshogs pa brtan bzhugs kyi gding ba'am stan dkar rdo rje dang g.yung drung gi ri mos mtshan pas bkab pa dang /
de'i mdun du mchod pa'i bye brag
/nye logs gang bder tshe dpag med kyi dkyil 'khor dang /
mchod gtor /
maN+Dal dang sku gsung thugs rten /
bkra shis kyi yo byad sogs nyer mkho rnams dang /
gong du smros pa'i bsun zlog gi bca' gzhi rnams kyang bsgrig
/spros pa che na dar lam dang mkha' 'gro'i chas zhugs sogs kyang phyag len ltar nyer bsdogs bya /
de nas snga bar langs te tshe dpag med kyi cho ga bka' gter rgyas bsdus gang rigs dang /
las bum du bdud rtsi 'khyil pa bskyed bzlas bya /
tshogs mchod byed na tshogs tha ma'i bar sngon du song nas /
nyi ma 'char ka'i dus dang 'grigs na mchog tu legs shing /
gang ltar yang snga dro'i char brtan bzhugs 'bul yul nyid spos rol sogs bkur sti dang bcas te spyan drangs nas mngon par bshams pa'i khri la bzhugs su gsol rjes /
las bum gyi chus gdangs snyan pa dang bcas te me long gi ngogs la sku khrus gsol ba ni /
oM AHhU~M/
snang stong dag pa lha yi gzhal yas su //
pha rol phyin drug ye shes lnga ldan dang //
sa bcu lam lnga sku gsum bcud ldan 'dis //
rdo rje slob dpon sku la khrus gsol bas //
sgrib gsum bag chags nyes byas kun byang zhing //
sku bzhi ye shes lnga yi mtshan dper gsal //
snang stong 'ja' lus rdo rje dri med sku
/srid zhi'i dpal du mi 'gyur brtan par mdzod //
oM sarba ta thA ga ta a b+hi She ka ta sa ma ya shrI ye hU~M/
sku phyi ba'i tshul dang bcas /
oM hU~M trAM hrIHAHkA ya bi sho d+ha na ye swA hA/
de nas sun zlog dngos gong ltar la /
tshar gcig ma gtogs grangs gsog mi dgos pas /
rigs lnga /
las bzhi /
gser skyems /
glud bsngo rnams so so'i tshig mtshams su 'jam rol dang bcas mchod gtor gshegs /
dar lam dang chas zhugs yod na las bzhi'i skabs rim par bsdu zhing chas zhugs rnams la gtor ma bskur nas phyir bskyal lo //
de nas slob dpon gdan khri dang bcas pa /
a mr-itas bsang /
swa b+hA bas sbyang /
dmigs bsal tshe chog gang yin gyi gtso bo'i skur bskyed /
spyi khyab tsam du /
stong pa'i ngang las seng ges btegs pa'i rin po che'i khri bkod pa phul du /
byung ba rdo rje dang g.yung drung gis mtshan pa'i steng du /
pad+ma dang zla ba'i gdan la hrIHdmar po las rdo rje slob dpon o rgyan tshe dpag med sku mdog bye ru'i lhun po la nyi ma shar pa ltar rab tu dwangs shing 'od zer kha dog sna tshogs 'phro ba /
zhal gcig phyag gnyis mnyam gzhag gi phyag rgyas 'chi med tshe'i bdud rtsis gang ba'i bum pa bsnams pa /
dar dang rin po ches brgyan cing zhabs rdo rje'i skyil mo krung gis bzhugs pa /
mtshan dpe'i gzi byin mchog tu 'bar ba'i skur gyur pa'i gnas gsum yig 'bru gsum gyis mtshan pa las 'od zer 'phros pas /
phyogs bcu dus bzhi'i rgyal ba sras dang bcas pa thams cad o rgyan tshe dpag med pa'i rnam par spyan drangs nas sib sib thim par gyur /
spro na tshig bdun gsol 'debs dang /
hU~M:
bzhengs shig pad+ma 'byung gnas sogs dbyangs dang bcas pa bya /
gang ltar yang tshe gzungs bzla zhing rol mo'i sgra snyan par sbyar spos btul ba dang byin phab pa'i mthar /
dzaHhU~M baM hoHsa dbyer med du brtan par bsam /
mchod phreng rgyas pa'am bsdu na /
oM gu ru a pa ri mi ta A yur+dz+nyA na ar+g+haM pra tIts+tsha swA hA/
de bzhin du /
pA d+yaM 
puSh+pe 
d+hU pe 
A lo ke 
gan+d+he 
nai bid+yA 
shab+da'i bar sbyar bas mchod cing rol mo bya /
'jig rten 'dren pa'i gtso bo tshe dpag med //
dus min 'chi ba ma lus 'joms pa'i dpal //
mgon med sdug bsngal gyur pa rnams kyi skyabs //
sangs rgyas tshe dpag med la phyag 'tshal bstod //
ces bstod /
tshe 'gugs ni mda' dar g.yab cing /
bdag mdun rdo rje slob dpon dang bcas pa'i thugs ka nas 'od zer 'phros /
'khor 'das kyi tshe bcud dwangs ma thams cad 'od zer nyi ma 'char ka'i mdangs lta bur bkug ste thugs kar thim pas 'chi med sku tshe'i dngos grub la dbang 'byor par bsam la /
dmigs bsal las gzhung gang la brten pa ltar bya /
spyi khyab tsam du /
hU~M:
byang gter /   bcom ldan mgon po ye shes tshe dpag med :
'byung ba lnga la dbang sgyur lha mo'i tshogs :
rdo rje slob dpon sku tshe'i g.yang spel cig :
steng 'og phyogs bcu'i snod kyi 'jig rten la :
bros dang 'khyams dang yar pa'i tshe khug cig :
stong phrag brgyad cu'i bgegs kyi tshogs rnams kyis :
brkus dang phrogs dang gzhoms pa'i tshe khug cig :
'byung ba'i dgra gshed 'khrugs pa'i las sbyor gyis :
nyams dang zad dang thor pa'i tshe gsos shig :
yed kyis dngangs dang had kyis brgyal ba dang :
'ud kyis 'drogs pa'i tshe dang g.yang gsos shig :
tshe khug g.yang skyob dngos grub deng 'dir stsol :
'byung lnga 'od lnga 'bar ba'i tshe bcud stims :
'chi med tshe yi dngos grub deng 'dir stsol :
ces tshe 'gug cing rten 'brel snying pos brtan par bya /
de nas tshe bum sogs tshe'i rten rdzas rnams so so'i dbang gzhung ltar tshig cung zad kha bsgyur bas phul /
spyir btang du /
tshe bum phul la /
hrI:
mgon po tshe dpag med pa'i dgongs pa yis :
lha mo tsaN+Da lI la thugs brgyud nas :
'chi med pad+ma 'byung gnas byin brlabs te :
'das dang ma byon da lta dus gsum gyi :
tshe yi rig 'dzin rnams la gsol ba 'debs :
o rgyan pad+ma 'byung gnas la gsol ba 'debs :
'chi med tshe yi dngos grub bstsal du gsol :
'jam rol dang bcas me tog 'thor zhing /
sku tshe mi shigs pa'i rdo rjer gyur cig
/mi 'gyur ba'i g.yung drung du gyur cig
/mi nub pa'i rgyal mtshan du gyur cig
/'chi med tshe yi rig 'dzin brnyes par gyur cig
/ces brjod /
tshe ril phul la /
bkra shis tshe rten dpal gyi zas //
snying po 'dus pa'i bcud 'di ni //
de ring khyed kyis gsol bar gyis //
'di gsol bcom ldan tshe dpag med //
zhal mthong 'gyur bar gdon mi za //
zhes dang /
thabs kyi rdzas tshe'i ril bu phul pa la brten nas thabs bde ba chen po mchog tu mi 'gyur ba rdo rje tshe yi dngos grub brnyes par gyur cig
/tshe chang phul la /
'chi med tshe yi dpal la longs spyod cing //
rig pa'i blo dang rnam dpyod shes rab dang //
srid dang zhi ba'i dpal 'byor gang lags pa //
de kun lhun gyis grub par mdzad du gsol //
zhes dang /
shes rab kyi rdzas tshe'i bdud rtsi phul pa la brten nas shes rab stong nyid rdo rje tshe yi dngos grub brnyes par gyur cig
/spro na skabs 'dir brjod bya phun sum tshogs shing rjod byed rgyas bsdus 'tsham pa'i zhabs pad brtan par gsol ba 'debs pa'i snyan 'bul gyis mtshams sbyar te maN+Dal phul /
gang ltar yang maN+Dal tshom bu so bdun ma rgyas par 'bul ba dkyus ltar la /
ma tshang ba med pa 'di nyid dpal ldan bla ma dam pa zhabs pad bskal pa rgya mtshor 'tsho zhing gzhes la /
chos kyi 'khor lo bskor bar gsol ba 'debs pa'i slad du 'bul bar bgyi 'o sogs sbyar /
de nas sku gsung thugs rten sogs yod na rim par 'bul zhing /
sku rten la /
bstan 'gro'i gtsug rgyan rje btsun bla ma la //
ngo mtshar mtshan dpe'i snang brnyan 'di phul bas //
gang sku bskal pa rgya mtshor 'tsho gzhes pa'i //
dge mtshan snang ba rtag tu 'bar gyur cig
/gsung rten la /
chos kyi dbang phyug rje btsun bla ma la //
theg mchog bdud rtsi'i glegs bam 'di phul bas //
gang gsung yan lag drug cu'i sprin chen las //
zab rgyas dam chos char chen dbab tu gsol //
thugs rten la /
ye shes mchog brnyes rje btsun bla ma la //
rgyal ba'i chos sku'i rten mchog 'di phul bas //
gang thugs stong dang snying rje zung 'jug pa'i //
gzigs pas bdag sogs 'gro la lhag par dgongs //
yon tan gyi rten bum pa bcud ldan lta bu la /
yon tan rmad byung rje btsun bla ma la //
'dod dgu 'jo ba'i bum bzang 'di phul bas //
bral smin nor bu'i dga' ston mi zad pas //
sa gsum 'gro ba'i re ba skong mdzad gsol //
phrin las kyi rten sna tshogs rdo rje lta bu la /
phrin las mtha' yas rje btsun bla ma la //
sna tshogs rdo rje'i phyag rgya 'di phul bas //
gang 'dul phan dang bde ba'i mdzad pa mchog
/rtag cing khyab dang lhun gyis grub gyur cig
/ces pa'am /
yang na tshig lhug pa ji ltar rigs pa'i sgo nas phul /
de nas gsol ba 'debs rten 'bul tshan sogs yod na'ang rim par phul /
'dun pa rtse gcig pas brtan bzhugs kyi tshigs bcad ji ltar rigs pas gsol ba btab pa'i mthar /
de ltar yongs rdzogs bstan dang 'gro ba'i skyabs gcig
/mtshungs bral mchog gi rdo rje slob dpon chen po gang nyid /
ris su ma chad pa'i bstan pa dang /
mtha' yas pa'i 'gro ba'i mgon du zhabs pad bskal pa rgya mtshor 'tsho zhing gzhes par /
bdag cag 'dir 'dus shing tshogs pa rnams kyis dngos po kun gyis btud de gsol ba 'debs pa lags na /
de de bzhin du zhal gyis bzhes pa ci gnang /
zhes pa lta bu'i zhal bzhes zhu ba'i rim pa rgyas bsdus ji ltar rigs pas gsol ba btab pa'i lan du /
slob dpon gyis dmigs bsal 'di tsam bzhugs pa'i zhal bzhes sam /
spyir btang tsam du /
gal te bstan pa rgyas pa dang //
sems can phan pa'i rgyur 'gyur na //
mi lo brgya rtsa brgyad lhag sogs //
gang 'dod 'tsho bar bla ma dang //
rgyal ba sras dang bcas pas bdag
/dbang bcu ldan par byin gyis rlobs //
zhes pa lta bu'i zhal bzhes gnang byung ba dang /
gtang rag gi maN+Dal gyi tshig gong ltar la /
chos kyi 'khor lo bskor bar zhal gyis bzhes pa'i bka' drin gtang rag gi yon du maN+Dal 'bul bar bgyi 'o //
zhes sgyur la phul /
de nas zhal bsro'i slad du tshogs 'khor yod na phul zhing bsam pa lhun grub ma'i gsol 'debs bya /
bkra shis pa'i rdzas brgyad bsang sbyang byin brlabs la spyi ltar 'bul zhing /
tshig lhug pa'i stong thun sbyar na /
deng 'dir dpal ldan bla ma dam pa'ang me long gi rdzas la brten nas zhabs pad bskal pa rgya mtshor brtan cing /
shin tu bkra shis par gyur cig
/ces sbyar /
spro na rtags brgyad dang /
sna bdun yang spyi ltar 'bul /
gang ltar yang mthar /
phun sum tshogs pa mnga' ba la sogs pa'i bkra shis pa'i tshigs su bcad pa rgya cher brjod cing me tog gi char dbab /
rol mo snyan cing yun ring bas bde legs su bya /
brtan bzhugs 'bul yul spos rol sogs bskur sti dang bcas rang gnas su spyan drangs /
tshogs mchod yod pa'i tshe lhag ma man dang /
gzhan du mchod bstod sogs dkyil 'khor gyi rjes chog rnams rang rang gi gzhung ltar bya'o ///
/
!
yang sun zlog gi bca' 'don shin tu bsdu na /
shoms kyi skabs mkha' 'gro'i dpal gtor gser skyems /
sku glud tsam gyis 'thus /
dngos gzhir khrus gsol gyi rjes /
glud gtor bsang sbyang /
oM AHhU~M/   chos rgyal gter bdag gling pa'i gsung /
dag pa rab 'byams kyi mdangs nam mkha'i snod chen por 'dod yon zad pa med pa'i longs spyod kyi gter du gyur par bsam la nam mkha' mdzod kyi rig pa brjod /
kye /
dpal 'khor 'das kun tu 'char ba'i ma //
don dug lnga dag pa'i ye shes lnga //
rigs lnga yi sgyu 'phrul 'gag med du //
tshul cir yang snang ba'i mkha' 'gro'i tshogs //
'khor grangs med kyi pho nyar bcas pa rnams //
sku mdzes pa'i rgyan 'chang brda tshig gsung //
thugs bde chen gyis rab myos sprin phung bzhin //
deng 'dir gshegs bdag gi tshig 'dir dgongs //
mgon rdo rje slob dpon sku gzugs tshab //
dpal kun tu bzang po'i longs spyod sprin //
dbyings srid zhi gang ba'i nam mkha'i mdzod //
de zag med bdud rtsir sbar te 'bul //
thugs dgyes pa chen pos bzhes nas kyang //
spyir dpal ldan bla ma'i sku tshe srings //
sgos rigs lnga'i mkha' 'gro'i bsun ma zlogs //
brda tha snyad kyi dar thag dbyings su chod //
mgon rigs brgya'i khyab bdag bla ma rje //
dus ji srid du mi g.yo zhabs brtan cing //
chos zab don gyis grangs med gdul bya'i 'gro
/rgyud smin grol du mdzad la gegs med mdzod //
ces gtor ma dang sku glud rnams rol mo'i sgra dang bcas pas nub phyogs phul la /
slob dpon tshe dpag med du gsal gdab pa sogs man gong ltar bya'o ///
/
!
skabs 'ga' zhig tu sun zlog dang ma 'brel ba'i brtan bzhugs rkyang pa la /
gshom gyi skabs sun zlog gi bca' gzhi rnams mi dgos shing /
dngos gzhi sbyong ba gsum dang /
khrus gsol sngon du 'gro bas /
slob dpon tshe dpag med du gsal gdab pa sogs dkyus ltar bya /
de yang drag po'i sbyong ba'i bden bdar gyi skabs su /
deng 'dir dpal ldan bla ma dam pa zhabs pad brtan pa'i cho ga bsgrub pa la bar du gcod pa'i sogs sbyar /
khrus gsol gong du bkod pa'am /
yang na /
khrus kyi khang pa sogs kyis khrus khang bskyed /
ji ltar bltams pa sogs dang /
'di ni khrus mchog dpal dang ldan //
sogs sngags dang bcas pas khrus gsol /
de dag sku la sogs kyis sku phyi ba rnams spyi ltar byas kyang rung ngo //
zhes pa'ang lha btsun chen po nam mkha' 'jigs med kyi zab mo dag snang ma'i chos sde dang /
rig 'dzin gter bdag gling pa'i mnal lam du ye shes kyi mkha' 'gro mtsho rgyal mas bstsal ba'i sun zlog dang brtan bzhugs kyi tshigs su bcad pa'i rdo rje'i gsung rtsa bar bzung /
'thad 'os kyi phyag bzhes kyis zur brgyan te 'jug bde don tshang snying por dril ba 'di yang /
rig 'dzin gyi btsun pa many+dzu g+ho Shas zin bris su bgyis pa'i dge bas bstan 'dzin mchog rnams zhabs pad bskal pa rgya mtshor brtan cing phrin las rgyas pa dang /
bstan 'gro'i phan bde mchog tu 'phel ba'i rgyur gyur cig
/sarba dA mang+ga laM b+ha ba tu ///
/
