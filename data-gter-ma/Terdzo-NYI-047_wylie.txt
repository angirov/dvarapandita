@#//
thugs rje chen po don gsal sgron me las /
gter srung rdo rje legs pa'i rjes gnang bstan skyong snying bcud ces bya ba bzhugs so //
dbang chen pad+ma khrag 'thung dkyil 'khor gtso /
khyab bdag rdo rje 'dzin par snang ba'i zhabs //
spyi bor bkod nas bstan skyong dam tshig can //
smug nag 'bar ba khros pa'i rjes gnang dgod //
gter kha gzhan las zab gnad khyad par du gyur pa rdor legs srog gi 'khor lo'i rjes gnang thun mong ma yin pa bsgrub pa la /
sbyor ba gung du thugs rje chen po'i dkyil 'khor mchod gtor sogs skabs dang 'brel ba bsham pa'i mdun du /
maN+Dal dbus su chos 'byung dmar po /
mu khyud zlum pos bskor ba'i phyi rol 'khor lo rtsibs bzhi phyogs mdog
/zla gam gsum dang rtsibs mchan dmar po /
de'i phyi rol mu khyud nang ma la bya gcan keng rus sogs dur khrod kyi bkod pa dang phyi ma la me ri 'bar bar bris pa'i dbus su zangs lcags kyi snod du gtor ma mkhar thabs steng dmar gtor ra mgos mtshan pa /
phyogs bzhir dmar gtor re dang mtheb kyus bskor ba la sku tsaka dang dar dmar pos dril ba'i pha waM long bu gzug cing dar dmar gyi gdugs phub pa bkod /
zla gam gsum la mchod gtor zur gsum sha khrag gis brgyan pa dang /
sman rag thod pa /
rgyab ngos su rten mda' 'ug sgro ma me long dar sna rnga khra stag ras kyis brgyan pa /
rtsibs bzhi'i shar du rdo rje dang lcags kyu /
lhor bum pa dang zhags pa /
nub tu lcags sgrog dang ral gri
/byang du mdung dmar dang tho ba rnams dngos sam tsakli bkod /
zho dang bur sbrang /
yos dang sran ma khur ba sogs 'dzom na bkod /
dngos gzhi'i thog mar bdag bskyed thugs rje chen po'i phrin las bzlas pa dang bcas pa bya /
mdun rten la dmigs nas las byang gnam lcags spu gri'i spyan 'dren nas bstod pa'i bar du gtang /
phyi sgrub ltar bzlas pa ci 'grub mthar gsol kha dang gser skyems gtang /
las gzhung gi tshogs phul nas /
slob ma rnams la chab gtang /
sems bskyed gsal btab nas /
de la 'dir bcom ldan 'das pad+ma dbang chen he ru ka'i yang sprul dregs pa mthu bo che'i tshul 'dzin cing rdo rje theg pa'i bstan pa spyi dang khyad par bod yul gter kha thams cad kyi gnyer skyong ba /
mtshan dang sprul bsgyur gyi cho 'phrul du mas phrin las ma nges pa sna tshogs mdzad pa 'di ni /
ji skad du /
khyad par rdo rje legs pa 'dis :
pad+ma nga yi dam las 'da' ma myong ste nga yi rjes 'jug thams cad kyi srung ma byed :
snying nye :
dam gtsang :
gsol kha yang :
'grub sla :
las myur :
'khu ldog chung :
zas nor sdud :
'khor dang grags pa skyed :
chos dang rigs rgyud spel :
mthu dang drag rtsal 'byung :
'di'i pha bdud yin pas stobs che :
ma ma mo yin pas nor phyug :
kho rang btsan yin pas drag rtsal che :
grogs brtan ma yin pas snying nye :
'khor sde brgyad yin pas las myur ro :
zhes bsngags par mdzad pa don dang ldan pas gter kha kun nas 'di nyid kyi sgrub thabs che phra shin tu mang po byung yang /
'gro 'dul las 'phro gling pas lho brag mkhar chu lcags phur can nas gter du bzhes pa'i dam can srog gi 'khor lo'i sgrub skor 'di nyid thams cad las khyad par 'phags pa'i zab gnad dang ldan pa ste /
'di nyid kyi gsang sgrub las /
o rgyan pad+ma thod phreng ngas :
dregs pa'i tshogs rnams dbang bsdus pas :
rang rang srog gi snying po phul :
bstan pa bsrung bar khas blangs shing :
las rnams bsgrub par dam yang bcas :
re re la yang sgrub thabs dang :
mnan gtad gsad dang cho 'phrul sogs :
mang du mdzad cing gter du sbas :
kun kyang dug chu'i rgya mtsho dang :
nam mkha'i thog chen ji bzhin du :
reg phung zab gnad mang na yang :
khyad par dmar nag thig le rtsal :
dam can rdo rje legs pa 'dis :
sde brgyad kun gyi sna khrid cing :
drag las kun gyi bdag po yin :
sgrub sla snying nye dam gtsang bas :
zab gter rnams kyi gnyer du bskos :
sgrub skor las tshogs dang bcas pa :
gter kha mang du sbas na yang :
khyad par drag po'i gsang sgrub 'di :
gzhan dang mi 'dra zab pa'i gnad :
ces rdo rje'i gsung gis bstan pa'i bka' srung gnyan po'i rjes gnang bsgrub pa la sogs kyi mtshams sbyar nas maN+Dal 'bul du gzhug
/slob dpon nyid thugs rje chen po khros pa'i skur bstan pa khro rgyal yongs kyi rje btsan dbang chen rta mchog dngos su mos pa'i dad gus kyis gsol ba 'debs pa 'di'i rjes zlos /
e ma ho :
dpal ldan bla ma rdo rje 'dzin pa ni :
dpal chen rta mgrin sku ru gsal ba yis :
bdag cag dam chos sgrub pa'i skal ldan la :
bstan pa bsrung phyir dam can rjes gnang zhu :
lan gsum /
'di nyid sger du bya ba'i skabs sogs su 'dir skyabs sems sam rgyun bshags gang rung zhig sbyar na legs /
de la khyed rang rnams gnyen po stobs kyi gsal snang dang nga rgyal brtan po bskyed dgos pas sgom bzlas 'di bzhin du gyis shig
/kye ho :
skal ldan mos pa'i bu rnams nyon :
khyed rnams skad cig rang rig hrIHdmar las :
dpal chen rta mgrin sku mdog dmar 'od 'bar :
spyan gsum glog dmar bzhin du phyogs bcur 'khyug :
rtsa ba'i zhal nas drag po'i sngags sgra sgrog :
rta zhal ljang gu nam mkha'i dbyings su 'tsher :
phyag g.yas gri gug 'bar bas dregs pa 'dul :
g.yon pa thod khrag gdug pa'i snying khrag gsol :
sde brgyad bran du 'khol ba'i skur sgoms shig :
byas la snying po 'di brgya'am nyer gcig bzlar gzhug
/oM pad+mAn+ta kr-ita badzra kro ta ha ya grI ba hU~M phaT:
dam can gtor ma thogs la /
mdun gyi gtor ma dam can skyes bu chen po dngos su gsal ba nyid khyed rang rnams la rtag tu skyob pa'i srung mar gtad par mos shig
/hrI:
dpal chen rta mgrin pho nya drag rtsal can :
dam can chen po dmar nag thig le rtsal :
mthu dang nad yams cho 'phrul bdag po ste :
bstan pa bsrung phyir dpa' bo khyod la gtad :
badzra sA d+hu sa ma ya hU~M:
zhes gtad pa len bzhin du sngags 'di'i rjes zlos gyis /
badzra sA d+hu tri tri dzaHho :
phyi nang gi mchod pa rnams gtad pas rtag tu mchod bstod la dbang ba'i rjes gnang thob par mos shig
/dmar gtor lag tu gtad la :
'jig rten mchod dang bstod pas 'grub pa'i phyir :
sha khrag dmar gyi gtor mas rtag tu mchod :
rgyun du 'bral med phrin las sgrub par mdzod :
ba liM ta sa ma ye hU~M:
sman raka gi thod pa lag tu gtad la :
sman raka bdud rtsi nang gi mchod pa 'di :
rgyun du mchod na snying nye dam gtsang zhing :
mi nor zas gsum dbang du 'du bar 'gyur :
a mr-ita sa ma ya hU~M:
rten mda' gtad pas srog la dbang thob par mos shig
/mda' dar me long lag tu gtad :
dam can chen po'i srog rten mda' dar 'di :
bzung bas las rnams thogs pa med par 'grub :
dregs pa dbang sdud srog mda' rten du tshugs :
tri sa ma ya hU~M:
phyag mtshan rnams rim par byin pas phrin las bzhi lhun gyis grub par mos shig
/rdo rje dang lcags kyu gtad la :
dam can badzra thig le rtsal gyi ni :
zhi ba'i las sgrub phyag mtshan 'di bzung bas :
zhi ba lhun grub las rnams 'grub par 'gyur :
badzra sA d+hu tri sa ma ya hU~M:
bum pa dang zhags pa gtad la :
dam can badzra thig le rtsal gyi ni :
rgyas pa'i las 'grub phyag mtshan 'di bzung bas :
rgyas pa'i las kyis dgos 'dod 'grub par 'gyur :
badzra sA d+hu tri sa ma ya hU~M:
lcags sgrog dang ral gri gtad la :
dam can badzra thig le rtsal gyi ni :
dbang gi las 'grub phyag mtshan 'di bzung bas :
dbang gi las kyis lha mi dbang sdud 'gyur :
badzra sA d+hu tri sa ma ya hU~M:
mdung dmar dang tho ba gtad la :
dam can badzra thig le rtsal gyi ni :
drag po'i las mdzad phyag mtshan 'di bzung bas :
drag po'i las kyis dgra bgegs tshar chod 'gyur :
badzra sA d+hu tri sa ma ya hU~M:
bla rdo lag tu gtad pas dam can skyes bu lus dang grib ma ltar 'grogs nas phrin las rtsol med du sgrub par mos shig
/rten gtor gyi pha waM long bu gtad la /
dam can chen po'i bla rdo 'di yin pas :
'di ni skal ldan bu mchog khyod la gtad :
dam can chen pos lus dang grib ma ltar :
sngags 'chang rnal 'byor 'di yi srung ma mdzod :
bka' dang dam las ma 'da' sa ma ya :
lha 'dre mi gsum dbang du sdud mdzad cing :
gdon bgegs la sogs mi mthun tshar chod cig :
mthun pa'i las tshogs ma g.yel khyed kyis sgrubs :
las bzhi'i phrin las myur du sgrub par gyis :
badzra sA d+hu sa ma ya ma hA gr-ih+Na hU~M swA hA:
des ni dam la gnas shing 'khu ldog mi 'byung bar gsungs pas deng phyin chad khyed rang rnams kyis kyang 'di'i sgos kyi dam tshig ji skad bshad pa'i rim pa tshul bzhin bsrung ba dang /
mchod bstod skong gsol la brtson pa gal che bas de ltar bya snyam pa'i yid kyis 'di'i rjes zlos /
gtso bos ji ltar sogs 'phros rnams spyi ltar la /
slob dpon gyis tshogs la rol pa phyin phrin las kyi rjes rim dang mnyam du srung ma la mchod bstod nongs bshags /
rten yod na brtan bzhugs dang med na gshegs gsol /
smon lam shis brjod bcas tshang bar bya'o //
bstan dang gzhan phan sems ldan la /
'dis kyang 'jigs sar dpung tshogs bzhin //
srung skyob stongs grogs mchog gyur te //
chos spyod dbu 'phang mtho byed shog
/'di'ang zab gnad kyis khyad par du byas shing rgyun dkon pas blo gros mtha' yas pa'i sdes gter gzhung la mtshams sbyor gyis gsal bar byas te rin po che gter gyi mdzod srung ba'i cha rkyen du bkod pa dge legs 'phel ///
/
