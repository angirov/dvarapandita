@#//
snyan brgyud yang phur zab tig las /
rgyun gyi rnal 'byor dngos grub mchog sbyin bzhugs so //
na mo gu ru shrI he ru ka ye /
bde gshegs sgrub pa bka' brgyad las /
mthun rkyen rmad du byung ba mchog gi dngos grub sgrub pa la zab pa yang dag he ru ka dang /
'gal rkyen bar chad sel ba'i lhag pa'i lha thun mong ma yin pa rdo rje phur pa gnyis /
dkyil 'khor gcig tu dril te sgrub pa'i zab lam khyad par can gyi bskyed rim rgyun gyi rnal 'byor ji ltar nyams su len pa'i tshul la gsum /
sngon dngos rjes so //
dang po ni /
badzra he ru ka yi dgongs pa yis :
dga' rab rdo rje 'jam dpal bshes gnyen dang :
hU~M chen kA ra'i bar du byin brlabs te :
'das dang ma byon da lta dus gsum gyi :
thugs kyi brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
dpal chen rdo rje gzhon nu'i dgongs pa yis :
lhun grub phyag rgya chen po'i rig 'dzin dang :
rdo rje thod phreng rtsal la byin brlabs te :
'das dang ma byon da lta dus gsum gyi :
phrin las brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
skyabs sems ni /
bla ma rig 'dzin dpal chen khrag 'thung rol pa'i dkyil 'khor gyi 'khor lo mkha' khyab tu sad par gyur /
na mo :
bla ma dpal chen zhi khro'i lha :
mkha' 'gro'i tshogs la skyabs su mchi :
gzhan don byang chub myur thob phyir :
zab mo'i rnal 'byor bsgom par bgyi :
lan gsum gyis skyabs yul la yid ches kyi dad pa rtse gcig pas skyabs su 'gro ba dang /
mkha' khyab kyi sems can srid zhi las bsgral te bla na med pa'i go 'phang mchog la 'god par dam bca' bas lam zab mo nyams su len snyam du sems bskyed pa'i dmigs 'dun yang dag par bya /
spro na /
rdo rje slob dpon sogs rgyun bshags yan lag brgyad pa lan gsum /
sems can bde dang ldan sogs tshad med bzhi bcas bya /
gnyis pa dngos gzhi'i rnal 'byor la bskyed bzlas rdzogs gsum las /
dang po sku bskyed pa phyag rgya'i rnal 'byor ni /
a :
gdod nas ka dag dbyings kyi ngang :
ye shes rig pa rang snang ba :
mtshon chen hU~M yig sngon po ni :
nam mkha'i dkyil nas 'ja' ltar shar :
de las rol pa'i cho 'phrul gyi :
ye shes chen po'i 'od zer gyis :
snod bcud dngos 'dzin dbyings su stong :
stong pa'i ngang las gsal ba'i rtsal :
sangs rgyas zhing khams yongs sbyangs pa'i :
bkod pa chen po'i rol pa ni :
klong lnga rnam par dag pa'i mdangs :
'byung ba rim brtsegs ri rab steng :
thar pa chen po'i gzhal med khang :
dud khrod drag po'i bkod pa rdzogs :
de dbus pad zla nyi ma dang :
lha chen pho mo bsnol ba'i steng :
hU~M gis mtshon byed yongs gyur las :
mtshon bya bdag nyid rtsa ba'i lha :
rdo rje'i rang bzhin stong pa nyid :
gzhon nu ye shes snying rje'i sku :
zung 'jug shin tu rnam dag pa :
chos sku'i yon tan thams cad nyid :
gzugs kyi rnam par shar ba ni :
sku dang rtsa zhal rab tu sngo :
ston ka'i nam mkha' dag pa bzhin :
g.yas dkar g.yon dmar bzhad gshe rngam :
phyag drug g.yas kyi dang po gnyis :
theg pa dgu dang ye shes lnga :
rdzogs pa'i rdo rje mtshon char 'beb :
g.yon gnyis nyon mongs sreg pa'i me :
sdigs pa'i mdzub mo'i rtse nas spro :
gnyis pa dug gsum rtsad gcod pa'i :
kha T+wAM cang te'u dril bu 'khrol :
tha ma gnyis kyis khams gsum po'i :
nyon mongs dug chen sbyong ba'i phyir :
ri rab phur bu 'dril ba ni :
che btsan 'gran bral rtags su brjid :
sngon byung ru Ta bsgral pa yi :
dpal chen po yi longs spyod dang :
dur khrod mkha' 'gro 'bum gyi tshogs :
dgyes rgur rol pa'i ya mtshan che :
rdo rje'i sku yi dbyings su rdzogs :
zhabs bzhi gyad kyi dor stabs can :
ma hA ru Ta'i spyi nas brdzis :
sbyor yum 'khor lo rgyas 'debs mthing :
ut+pal dung khrag bsnams pas 'khyud :
gzig sham sna tshogs khro mo'i chas :
chags dang gtum pa'i nyams 'gyur rdzogs :
de ltar gsal ba'i ye shes sku :
rang bzhin cir yang ma dmigs bzhin :
thabs kyi spyod pas 'gro don phyir :
byams dang snying rjes gang 'dul ba :
sangs rgyas phrin las rdzogs pa'i phyir :
phung po sras mchog rigs lnga ste :
'byung ba de yi yum dang rol :
dge dang mi dge'i chos rnams kun :
khro bo chen po yab yum bcu :
de las nyon mongs rtog pa'i rtsal :
khra thabs sgo skyong phur srung tshogs :
ma 'dres nyi dang 'od bzhin 'bar :
cir yang snang zhing cir yang 'gyur :
de las ye shes ti la ka :
dwangs ma lnga 'dus snying po'i srog :
bla ma rdo rje 'chang chen po :
dpal chen yang dag he ru ka :
spyi bo'i steng na 'gying zhing rol :
pad+ma zla nyi dregs pa'i steng :
mthing nag nam mkha' dwangs pa'i mdog :
g.yas dkar g.yon dmar zhal gyis brjid :
ye shes chen po'i phyag drug g.yas :
rdo rje kha T+wAM rnge'u chung ste :
g.yon gsum dril b+han rgyu zhags 'phen :
yum ni dbyings phyug snyems ma khros :
sngo skya rdo rje dung khrag stob :
gnyis ka gar dgus rol pa dang :
dpal dang dur khrod chas kyis brgyan :
rdo rje pad+ma mnyam sbyor bas :
bsrubs shing srub pa'i sbyor ba yis :
bde ba chen po'i gzi byin ni :
bzod du med par 'bar ba'i rtsal :
'ja' zer thig le 'od phung gi :
rnam 'phrul 'bar zhing 'khrugs pa'i klong :
rtsa brgyud bla ma yi dam lha :
dpa' bo dang ni rnal 'byor ma :
chos srung nor lha rgya mtshor bcas :
shin tu bzod par dka' ba yi :
bde stong ye shes nyams 'bar bas :
a haM hU~M dang phaTa? kyi sgra :
'brug stong lta bur yongs su sgrog :
snang stong grags stong rig bzhin stong :
gsal stong dang ni tshor bas stong :
gdod ma'i rang bzhin cir yang 'char :
'char ba'i thugs rje 'gag med rtsal :
gdug pa can rnams rjes 'dzin phyir :
snang srid snod bcud gzhir bzhengs pa :
rdo rje khro bo'i phyag rgyar rdzogs :
rdo rje'i sku dang nA da'i gsung :
gzhom med thig le chen po ni :
sku gsung thugs kyi phyag rgyas gdab :
snod kyi 'byung ba rnam lnga dang :
bcud kyi phung po rnam pa lnga :
rgyud kyi nyon mongs rnam lngar bcas :
ye shes lnga ru rang dbang bskur :
oM AHhU~M:
hU~M oM trAM hrIHAHa b+hi Shiny+tsa hU~M:
zhes snod bcud dag mnyam ye shes kyi rang snang gzhal med khang chen po'i dbus su rang rig rdo rje gzhon nu yab yum du shar ba'i /
phung khams sras mchog
/dge sdig gi las bcu dag pa khro bcu yab yum /
nye nyon nyi shu dag pa khra thabs /
rten 'brel bcu gnyis dag pa phur srung ste /
dkyil 'khor gsum gyi lha tshogs nyi ma dang 'od zer bzhin ye shes gcig gi cho 'phrul du shar ba'i /
bdag nyid rtsa ba'i lha yi spyi bor ye shes kyi spyi gzugs bla ma dpal chen yang dag he ru ka rtsa gsum chos srung gi tshogs skyabs yul rgya mtshos bskor ba bcas gsal btab la /
gter gzhung las /
de ltar las kyi rim pa yis :
dpal chen 'khor bcas gsal btab nas :
gyad du gyur pa'i ting 'dzin brtan :
nga rgyal gcig pu zla med pa :
ye shes mchog gi gzi bskyed nas :
gcig pu gnyis su ma yin pa'i :
goms pa mi 'phrog gyur pa na :
gzhi lam 'bras gsum dbyer med pa'i :
dag pa dran pas mtshams sbyar te :
bskyed rim rab tu brtan par bya :
zhes gsungs pa ltar /
snod bcud tha mal gyi 'dzin zhen sbyang phyir rnam pa gsal ba /
bsgom bya rang rgyud du mi gol ba'i phyir dag pa dran pa /
gnyis snang gi rtog pas skabs mi phyed pa'i phyir nga rgyal brtan pa rnams la legs par bslabs te lha'i gsal snang sgrub dgos pas /
de dag gi don rgyas pa kho bo'i bla ma bka' drin can gyi legs bshad ltar zhib par goms 'dris su bya 'o //
gnyis pa gsung bzlas pa'i rnal 'byor la /
bla ma he ru ka'i byin rlabs kyi bzlas pa dang /
yi dam khro bo'i bzlas pa gnyis las /
dang po ni /
bskyed pa'i gsal snang gi ting 'dzin la goms pa brtan nas /
dngos grub myur du thob pa'i bogs 'byin pa'am /
skyo ba'i gegs sel ba'i phyir bzlas pa la 'jug par bya ste /
rgyas par spro na gter gzhung dkyus su 'byung ba'i ting nge 'dzin gyi sgo nas lam dbang thod rgal du len /
rgyun gyi rnal 'byor dkyus tsam la /
gzhung las /
ma dag rnam shes tshogs brgyad de :
lam gyi skabs su ye shes lha :
srog dang bcas pa rnam pa brgyad :
'bras bu shin tu rnam dag pa :
rgyu 'bras rnam thar brgyad dag gis :
gnas skabs thun mong thun min gyi :
ye shes brgyad du rang shar ba'i :
ting nge 'dzin ni 'di yin te :
zhes gsungs pa ltar gzhi lam 'bras bu'i dag bya dag byed dag 'bras kyi gnad la nges pa brtan pos /
bla ma he ru ka'i rdo rje gsum gyi dkyil 'khor du smin par gsol ba gdab pa'i phyir dad mos gdung ba'i shugs drag tu bskyed pa dang bcas /
oM:
sngon gyi thugs dam chen po ni :
bdud dang ru tra bsgral ba dang :
gdul bya yongs su smin pa'i phyir :
thabs kyi phrin las deng bskul na :
'bar ba sku yi gzi byin skyed :
rdo rje'i sngags kyi sgra gdangs sgrogs :
ye shes chen po'i srog ldan pas :
dngos grub rnam gnyis myur du stsol :
de skad bskul bas de ma thag :
sku ni gar dgur shig shig g.yos :
khyad par rdo rje pad+mar gsor :
gsung ni sngags kyi sgra chen bsgrag :
khyad par a haM bde skad blang :
thugs ni mkha' las mi g.yo bzhin :
bzod med bde ba stong par zhugs :
yon tan phrin las bsam mi khyab :
gang gang 'dul ba de der ston :
dkar dmar mthing ba'i 'od zer gyis :
bdag dang bdag gir 'dzin pa yi :
rgyud dang rtog pa kun sbyangs nas :
sku gsung thugs kyi rdo rje'i dbyings :
ye shes chen por ro gcig gyur :
ces pa'i ting nge 'dzin la sems rtse gcig tu bzhag ste /
oM ru lu ru lu hU~M b+h+yo hU~M:
zhes gtso bor bzla /
gnyis pa yi dam khro bo'i bzlas pa la /
rtsa ba dang yan lag gi bzlas pa gnyis las /
dang po ni /
bdag nyid rdo rje gzhon nu che'i :
thugs kar ye shes sems dpa' ni :
badzra satwa dkar gsal 'tsher :
rdo rje dril 'dzin longs sku'i chas :
zhabs zung phyed skyil pad zlar bzhugs :
de yi tsit+ta'i gur khang dbus :
pad nyi'i lte bar hU~M mthing mthar :
'bar ba'i sngags kyi phreng bas bskor :
bzlas pas 'od zer mkha' khyab 'phros :
rtsa gsum rgyal bar mnyes mchod phul :
khams gsum 'gro ba'i sgrib kun sbyangs :
ye shes chen por byin gyis brlabs :
tshur 'dus bdag la thim pa yis :
mchog dang thun mong dngos grub thob :
slar yang sku sngags phyag mtshan dang :
'bar ba'i me yis snang srid khyab :
dam can srung ma las la bskul :
sde brgyad gdug pa tshar thag bcad :
bar chad byad phur rdul du brlags :
snang ba lha la grags pa sngags :
dran rtog 'od gsal dbyings su thim :
snang srid gzhir bzhengs dpal chen po'i :
sku gsung thugs su lhun grub gyur :
ces pa'i dmigs gnad rtse gcig pas /
oM badzra kI li kI la ya sarba big+h+nAM baM hU~M phaTa?:
ces ci nus su bzla /
spyir bla ma he ru ka dang yi dam gnyis kyi bzlas grangs rang nyid gang la mos pa'am /
skabs thob kyis gtso bo gang yin bzlas grangs mang ba byas na gnyis ka bsnyen sgrub chig dril yin pas 'gal ba med /
thun gsham du bzhi snying gcig dril bzla bar 'dod na /
oM badzra kI li kI la ya dzaHhU~M baM ho :
ka taM ka ye :
dza ye bi dza ye :
a dzi te a pa rA dzi te :
ma ra se na pra mar+d+ha na ye hU~M phaTa?:
ces cung zad bzla /
'og gi bsad dmigs mi sbyor skabs 'dir drag sngags spu gri cung zad bzlas kyang legs /
gnyis pa yan lag gi zlas pa la /
tshe sgrub /
srung ba /
zlog pa /
bsad pa'i dmigs bzlas bzhi las /
dang po tshe sgrub ni /
bdag nyid dpal chen khrag 'thung dang :
rdo rje gzhon nu'i thugs ka ru :
nyi zla'i gwa 'u kha sbyor sbubs :
hU~M mthar tshe yi rig pas bskor :
bzlas shing thugs dam rgyud bskul bas :
ye shes rol pa'i 'od zer gyis :
gau rI la sogs lha mo dang :
phur srung dam can bcu gnyis sogs :
pho nya rnams kyi thugs kar phog :
sprul pa yang sprul 'jig rten khyab :
rang gzhan bla tshe chad yar dang :
srid zhi'i dwangs bcud thams cad kun :
bdud rtsi'i rnam par spyan drangs nas :
bdag dang sgrub pa'i rdzas la thim :
'chi med rig 'dzin 'grub par gyur :
ces dmigs la /
oM ru lu ru lu hU~M b+h+yo hU~M:
oM badzra A yu She swA hA:
zhes yang dag dang /
oM badzra kI li kI la ya hU~M:
oM badzra A yu She swA hA:
zhes phur pa'i tshe dzapa? ci 'grub bzla /
tshe 'gugs sbyor na /
oM:
'chi med rtag pa dam pa'i sku :
dpal chen yongs rdzogs he ru ka :
sngon tshe gong nas 'brel ba'i lha :
deng 'dir bsnyen cing sgrub lags na :
byang chub mchog tu sems bskyed cing :
dus gsum rgyal ba'i gdung 'tshob pa'i :
rig 'dzin rnal 'byor bdag cag la :
thugs rje chen pos rjes dgongs nas :
dngos grub stsol ba'i dus la bab :
pho nya sprul pa'i 'du 'phro yis :
bla tshe chad nyams yar ba dang :
srid zhi'i dwangs bcud dge mtshan kun :
bdag dang sgrub pa'i rdzas la stims :
rgas pa med pa rdo rje'i lus :
nad med bde ba'i gzi byin 'bar :
'chi ba med pa rtag pa'i tshe :
ye shes mchog gi dngos grub stsol :
ces dang gong gi sngags brjod /
tshe sba zhing rgyas gdab pa ni /
a :
'khor 'das dwangs bcud srog tu 'dril :
mi shigs thig le hU~M la thim :
de yang brjod bral ka dag klong :
'chi med gnyug mar rgyas gdab bo :
badzra dz+nyA na b+h+rU~M rak+Sha a a :
gnyis pa srung ba ni /
spyir yi dam khro bo'i bzlas pa la /
rgyun gyi srung zlog bsad pa'i dmigs pa snga phyi srod kyi thun gsum so so'i gsham du sbyar bar gsungs pas /
de ltar na tho rangs sam snga dro'i mthar rtsa ba'i bzlas pa grub pa dang /
'khor gyi khro bo bcu gsal 'debs lhag par du byas te bzhi snying gcig dril khro bcu'i spyi sngags kyang yin pa rgyud las gsungs phyir de nyid cung zad bzlas grub pa'i mthar /
srung dmigs ni /
dpal chen bcu las ye shes kyi :
rnam 'phrul nam mkha' gang bar spros :
phyogs mtshams steng 'og tshom bur bzhugs :
srung ba mtshams kyi las mdzad de :
gur khang drug gis gtams par gyur :
rtsa sngags kI la bcu bzhi pa'i mthar /
hU~M hU~M hU~M hU~M hU~M hU~M hU~M hU~M hU~M hU~M badzra kA wA tsi rak+Sha rak+Sha :
srung sngags sham bur btags pa ji ltar nus pa bzla /
srung dmigs kho na'i skabs 'di nas thun gzhug bsdu /
srung bzlog bsad gsum sbrel ma byed na bzlas pa 'og ma la 'jug pa'o //
gsum pa zlog pa ni /
phyi dro 'am gung thun la /
dpal chen lha tshogs 'khor dang bcas :
khros 'khrugs rngams pa'i gzi byin bskyed :
phyi rol zhal gzigs sngags kyi sgra :
'brug stong lta bur sgrog pa yi :
sku dang zhal las dmod pa'i mtshon :
nad mtshon dug rlangs pho nya'i tshogs :
skar ltar 'khrugs shing ser ltar 'bab :
nag phyogs 'byung po sder bcas dang :
phas rgol rig sngags dmod pa'i dbal :
mi mthun 'bras bu than ltas ngan :
thams cad rang dbang med par bzlog :
dgra dang bgegs kyi steng du bab :
rtswa sbur me lces bsregs pa bzhin :
rjes shul med par brlags par bsam :
zhes pa'i dmigs pa sbyar te /
rtsa sngags kI la ya'i mthar /
oM badzra kI li kI la ya hU~M hU~M hU~M bdud pra mA ra ya rbad nan :
kha la dza ma li rbad nan :
ra tsa du ling shag rbad nan :
shig shig dul dul rbad nan :
tshal pa tshal pa rbad nan :
khroM khroM b+h+yo rbad nan :
rmugs rmugs rbad nan :
tir tir rbad nan :
tshal tshal rbad nan :
zhes zlog sngags zab mo 'di bzlas pas rang la gnod byed gzhan lta ci smos /
tha na gcan gzan sbrang bu yan chad kha bcings te zlog par rgyud las gsungs pas shin tu zab pa 'di dgos pa dang bstun te bzlas mthar /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang rig sngags dang gzungs sngags dang snying po dang phyag rgya dang ting nge 'dzin rnams kyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par dpal chen rdo rje gzhon nu'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas rnal 'byor pa bdag cag 'khor dang bcas pa la /
sngon gyi las dang 'phral rkyen ngan pa thams cad dang /
khyad par ban bon sngags pa'i mthu byad /
rbad 'dre rbod gtong than dang ltas ngan mi mthun pa'i phyogs thams cad dgra bgegs kyi steng du mA ra ya rbad zlog
/ces thal rdeb lan gsum bya'o //
bzhi pa bsad pa ni /
srod thun gyi gsham du /
dpal chen khrag 'thung dkyil 'khor lha :
drag shul khros pa'i sku ru bzhengs :
las byed pho nya mtshon cha'i char :
thog ser me rlung dang bcas spros :
dgra bgegs dgug bstim dbab pa dang :
dbye dang mngon spyod nan tur gyis :
gdug pa can rnams dbyings su bstim :
dwangs ma bsre zhing snyigs ma bsgral :
bar ma rang la bstims byas te :
bdag phur 'ben gsum dbyer med pa :
chos nyid mnyam pa'i ngang du brdal :
zhes dmigs pa rtse gcig tu gzir te /
rtsa sngags 'bru bcu bzhi pas gong mnan pas /
ma rak+mo yak+mo kA la rU pa gnod byed dgra bgegs byad ma'i snying rtsa la yaM yaM:
srog rtsa la yaM yaM:
snying la phril phril :
srog la chum chum :
tsit+ta srog la tung tung :
snying khrag shad dza :
thuM ri li li :
snying tseg tseg :
'ur 'ur :
shig shig :
'gul 'gul :
myag myag :
sod sod :
d+ha ti ma ma shI g+h+raM karma ka ra ye mA ra se na pra mar+d+ha na ye hU~M phaTa?:
drag sngags spu gri bzla bar bya'o //
de ltar tshe sgrub srung zlog bsad dmigs 'di dag mthar chags su bkod pa ltar rgyun gyi nyams len la brtson pas spros pa 'di tsam mi lcogs pa'ang med la /
snyigs dus nag phyogs kyi bar chad mang ba la zab phyir nyams su blang na legs pa'i yan lag tu 'gyur zhing /
spyi 'gro'i rgyun khyer tsam la ni gong smros yi dam khro bo'i rtsa ba'i bzlas pa grub mtshams bsdu ldang la 'jug pas chog go
/dmigs bsal tshe sgrub dang /
srung ba'i dmigs bzlas tsam rgyun du byas kyang legs pa 'phros su smros pa'o //
gang ltar yang bzlas pa'i rigs grub rjes dbyangs gsal rten snying yig brgya bzlas pas lhag chad kha skong zhing byin rlabs brtan par byas la /
stong tshigs kyi mchod stod mdor bsdus bya 'o //
gsum pa rdzogs pa'i rim pa ni /
sngar gsal btab pa'i rten brten pa'i dkyil 'khor gyi lha tshogs rnams /
a a a :
'khor 'das chos kun bden gnyis dbyer med pa :
lhag pa'i chos sku chen po'i dbyings su thim :
zhes 'od gsal gyi dbyings su bsdus la mnyam par gzhag
/rjes thob kyi snang grags rig pa'i chos sgyu ma lta bu rnams /
de las slar yang zung 'jug sgyu ma dang :
chu zla lta bu'i lhan skyes sku ru ldang :
phaTa? phaTa? phaTa?:
ces pas bde stong lhan cig skyes pa'i ye shes kyi 'khor lo sku gsung thugs rnam pa thams cad pa'i bdag nyid du shar ba lam du khyer bar bya'o //
rtsa ba'i gsum pa rjes bsngo smon shis brjod ni /
ho :
dge ba 'dis mtshon dus gsum dge tshogs kun :
shin tu rnam dag 'dus ma byas par bsngo :
de yi dge bas mtha' yas yid can kun :
khrag 'thung chen po'i go 'phang myur thob shog :
shis pa brjod pa ni /
hU~M:
chos sku yang dag gdod nas 'dus ma byas :
longs sku dpal chen badzra ku mA ra :
sprul sku gang 'dul der snang sna tshogs gzugs :
dbyer med lhun gyis grub pa'i bkra shis shog :
ces brjod pas dge legs kyi snang ba 'phel rgyas su bya'o //
zhes pa'ang lho 'brug gi rgyal khab tu bzhugs pa'i nges gsang grub pa'i gseng lam dpal ldan 'brug pa bka' brgyud kyi pur+Na kha'i 'dus pa'i sde'i slob dpon blo gros seng ge dpon slob dang /
gter ston rdo rje gling pa'i brgyud 'dzin rje mkhan chen 'jam dbyangs ye shes seng ge sogs don gnyer can du mas bskul te /
zab gsang 'di nyid kyi byin rlabs thun min du thob pa'i rnying sngags rgan po bdud 'dul phrin las drag po rtsal lam mkhyen brtse'i 'od zer du 'bod pas dbang 'dus rtser /
kun gzigs rgyal tshab rdo rje 'chang gi gsung rgyun gyi rnal 'byor yid la nges pa'i don bzhin khrigs su bsdebs pa'i yi ge pa ni reb kong gi sngags pa 'jigs med skal bzang rdo rjes bgyis pa zab gsang snying po'i bstan pa 'phel rgyas kyi rgyur gyur cig
/sarba mang+ga laM//
dge'o //
!
//dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
