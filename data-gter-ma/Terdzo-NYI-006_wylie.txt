@#//
byang gter mgon po bstan srung yongs rdzogs kyi dbang chog zab don snang ba zhes bya ba bzhugs so //
na mo gu ru shrI ma hA kA la ya /
rab 'byams phyogs bcu'i rgyal ba ma lus pa //
rdo rje slob dpon gzugs su rnam rol pa /
khyab bdag 'khor lo'i mgon po he ru ka
/zil gnon bzhad pa rtsal der phyag bgyi 'o //
dus gsum rgyal ba'i phrin las nyid //
ye shes mgon po'i dkyil 'khor lhar //
rab ston bstan srung yongs rdzogs kyi //
dbang gi cho ga 'dir bshad bya //
de la byang gter mgon po yid bzhin nor bu bstan srung yongs rdzogs kyi dbang gi cho ga khrigs su bya ba la don gsum ste /
sbyor ba dang dngos gzhi rjes so //
dang po sbyor ba ni /
rtsa ba las /
rgya gar skad du :
shrI ma hA kA la sarba duSh+TAM a b+hi Shiny+tsa nA ma :
bod skad du :
dpal ldan mgon po bstan srung yongs rdzogs kyi dbang chog ces bya ba :
bde gshegs yongs rdzogs lha la phyag 'tshal lo :
khams gsum srog la dbang sgyur ba'i :
dbang chen yongs rdzogs bskur ba ni :
dben pa'i gnas su yo byad bsags :
rab ni bka' brgyad yongs rdzogs sam :
bstan srung yongs rdzogs dkyil 'khor bris :
sa nag chang bsres chag chag gdab :
thig gdab dkyil 'khor bri bar bya :
zhes gsungs pas /
bka' brgyad rang shar gyi sgrub chen nam dbang bskur dang 'brel na rab /
ras bris sam tshom bu la thig tshon gyi cho ga sogs bya mi dgos kyang rdul tshon gyi dbang du bgyis na gang du dkyil 'khor bya ba'i sar chang la sa nag cung zad dang chos sman bsres pas chag chag gdab cing /
gu h+ya dz+nyA na tsakra maN+Da la hU~M/
zhes brjod /
thod pa'am rin po che'i snod du las thig dang tshon lnga dbus sngo /
shar dkar /
lho ser /
nub dmar /
byang ljang ba rigs lnga'i sa bon bris pa /
rang mgon po'i nga rgyal gyis bsang sbyang /
stong pa'i ngang las thig tshon lnga mgon po rigs lnga'i kha dog can zhal gcig phyag gnyis gri thod 'dzin par gyur pa la rang 'dra'i ye shes pa badzra sa mA dzaHsa spyan drang /
dzaHhU~M baM hoHsa bstim /
ma hA kA la pany+tsa ku la ar+g+haM sogs kyis mchod /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga ye shes mgon por phyag 'tshal bstod //
hU~M oM swA AM hA/
oM su trai ma ti kra ma ti kra ma hU~M/
nyer gcig tsam bzla /
lha lnga zhu nas thig tshon gyi rang bzhin du gyur /
thig skud sgrim zin dang tshon yig rnams mtheb srin gyis mnye zhing las thig gdab bo //
ji ltar bri ba ni rtsa bar /
dbus su gru gsum mthing nag 'bar :
zla gam dmar po gsum dang ldan :
de phyir 'khor lo rtsibs brgyad pa :
gru chad bar khyams sgo bzhir ldan :
rdo rje rwa ba me ri 'bar :
zhes gsungs pa ltar /
dkyil 'khor gru gsum mthing nag zla gam dmar po thod phreng /
'khor lo sngon po'am ser po rtsibs brgyad /
gru chad ljang gu /
khyam phyogs mdog
/sgo rdzogs spyi ltar dur khrod srung 'khor rdor rwa me ri sogs legs par bri zhing /
lha mtshan ni /
gru gsum gyi dbus su gtso bo /
de'i mdun du gri gug
/zla gam gsum la g.yas su sras /
g.yon du yum /
rgyab tu 'dod khams ma /
phyogs kyi rtsibs bzhir shar du stag zhon /
lho+or seng zhon /
nub tu bing /
byang du trak+shad /
shar lho'i rtsibs la lha mo re ti /
lho nub tu gshin rje re ti /
nub byang du rak+sha re ti /
byang shar du gnod sbyin re ti /
gru chad bzhir shar lhor bya rog gdong /
lho nub tu gshin rje chos rgyal /
nub byang du so ka rA dza /
byang shar du seng ge'i gdong can /
shar khyams su zhal nang bstan gyi sprul pa gsum /
shar lho dang byang shar du shan pa dmar nag gam dus mtshan yab yum gnyis /
nang khyams la mgon po bdun cu rtsa lnga dang dregs pa sum cu /
sgo bzhir rgyal chen bzhi /
pad ra'i phyir dur khrod kyi khor yug la brtan ma rnams kyi lha mtshan sku mdog dang mthun pa'i tshom bu bkod /
rtsa bar /
de'i dbus su bum pa bca':
de steng thod pa bdud rtsis bkang :
sha lnga bdud rtsi lnga po dang :
bu ram chang dang bsres la blug :
de steng me long sin+d+hu ra :
mthing nag dar gyi gur phub la :
zhes pa'i don bum pa sum gnyis chus bkang ba la bum rdzas nyer lnga dang chos sman btab pa dar nag gi mgul chings can dkyil 'khor gyi dbus su many+dzi'i khar bkod pa'i steng /
thod pa mtshan ldan bdud rtsis bkang ba la bu ram dang chos sman btab pa dar nag gis bkab pa'i khar me long la sin+d+hu ras byugs pa la chos 'byung gi dbus su rtsa sngags tshar re mgo phyir bstan g.yas skor du bris pas bkab la /
de rnams la dar mthing gi gur phub /
las bum rdzas ldan yang bsham /
rtsa bar /
gtor ma bdud rtsi rak+ta dang :
zhes gsungs pa'i gtor ma ni /
spyir mgon po 'di la sgrub gtor /
mchod gtor /
skong gtor gsum du yod pa'i sgrub gtor chen mo bsnyen sgrub dang /
'dzin gtor ram gta' gtor sogs kyi skabs las dbang dus mi dgos shing /
dbang gtor dpal bshos gru gsum la 'khor zur gsum lnga dang mtshams rnams su mtheb kyus brgyan pa 'bri smug gis byugs shing me ri sogs rgyan spros dang /
spro na mgon po yab yum sras gsum mgon po sde lnga dang bcas pa'i tsakli'am bsdu na gtso bo mgon po'i tsakli dang dar nag gis brgyan la rgyab mdun gang rigs su bkod /
mchod gtor ni yab yum sras gsum la zur gsum leb mdun bstan sum gshibs kyi mdun du mgon po sde lngar zur gsum lnga dang lha mo sde lngar mtshams rnams su mtheb kyu bsad shas brgyan pa /
skong gtor dngos byang lugs su dmar nag bcu gsum la ngos 'dzin yang /
nub dgon lugs su dbang gi dus mchod gtor 'di'i rgyab tu mgon po bdun cu rtsa lnga dang dregs pa sum cu sogs la mtheb kyu mang du brtsegs pa sha khrag gis brgyan pa'i mchod gtor dang skong gtor gzhi mthun mdzad pa phyag bzhes yin pas de lta bu'i gtor ma dkyil 'khor gyi mdun dang /
g.yas g.yon du sman raka
/mtha' skor du nyer spyod rnams bsham /
mtshan ldan bla ma byams pa bshes gnyen gyi zin bris las /
bla ma dang he ru ka la phyag 'tshal lo //
chos skyong bstan srung yongs rdzogs kyi dbang gi zin tho bkod pa la sngags srung dam can rnams kyi bka' gnang du gsol //
dben pa'i gnas su maN+Dal sgo rdzogs sam lha grangs tshang ba'i tshom bu dang bum pa thod pa sogs gzhung ltar bsham /
zhes dang /
rtsa bar /
gri snying thod rlon sbrul chun dang :
ber chen gri gug dar nag dang :
mda' mdung ral gri thun rdzas bsags :
dar 'phan dung chen cha lang dang :
gaN+Di rdo rje dril bu dang :
rnga chen la sogs mchod rdzas bsham :
tshogs kyi 'khor lo 'byor tshad bsham :
zhes skong rdzas dang mchod rdzas su bshad pa 'dra yang /
byams pa bshes gnyen gyi zin bris dang de'i rgyun gyi phyag bzhes su 'di rnams dbang rdzas su byas te slob mar gtod tshul yod pas 'og tu 'chad la /
de nas 'di rnams dngos sam tsaklir bris pa dang /
bka' brgyad kyi dkyil 'khor dang ma 'brel na dkyil 'khor gyi rgyab tu bka' brgyad kyi gtor ma stegs mtho bar bsham :
spro na sgos mchod dang bsdu na thun mong gis 'thus shing gzhan yang tshogs kyi 'khor lo sogs rgya cher bshams pa ni sbyor ba'i chos so //
gnyis pa dngos gzhi la gnyis te /
sgrub mchod dang dbang bskur ba'o //
dang po ni /
rtsa bar /
bka' brgyad yongs rdzogs las gzhung bsrang :
bstan srung yongs rdzogs phrin las gtang :
zhes gsungs pa'i don byams pa bshes gnyen gyi zin bris la /
rab bka' brgyad sogs las gzhung bsrang /
yi dam chos skyong gi bzlas pa ci rigs bya /
rang che mchog ma ning du bsgom zhes 'byung bas /
bka' brgyad drag po rang byung rang shar gyi phrin las rgyas pa sgom khog sbyar ba /
'bring po ma sbyar ba /
bsdus pa sngags kyi phrin las gsum gang rigs bdag bskyed kyi tshul du gzhung bsrang dang bzlas pa ci rigs byas rjes bdag bskyed kyi dkyil 'khor bsdu la /
rang gtso bo ye shes kyi mgon po'i nga rgyal gyis mdun gyi mchod pa dang gtor ma bskang rdzas sogs las byang dus byin rlabs spyi ltar bsgrubs kyang /
slar yang skong rdzas byin rlabs ltar bya /
mdun bskyed kyi dkyil 'khor dang dbang gtor dang bum nang du mgon po 'khor bcas bskyed cing /
a+yai :
chos sku skye med nam mkha' lta bu la :
zhes sogs nas /
sprul 'khor dam can bsam gyis mi khyab pa :
yan chod kyis lha rnams gsal bar bskyed la tshil chen dang gu gul gyi dud pa gtang zhing dar nag gi g.yab dar dang rol mo bcas pa'am bsdu na DA dril tsam gyis /
bstan srung yongs rdzogs mchod pa'i gnas 'dir gshegs :
zhes sogs nas spyan 'dren gyi rim pa bya zhing ye shes kyi dkyil 'khor nam mkha' gang bar spyan drangs te bum gtor dkyil 'khor rnams la so sor bstim /
bzhugs gsol dang phyag 'tshal mchod 'bul sogs dkyus ltar bya /
phyi mchod sbar zhing gtor mar sman rag bran /
bum pa'i gzungs thag blangs te spro bsdu'i bzlas dmigs spyi ltar dang /
dbang gtor dkyil 'khor rten dang brten par bcas pa la yang legs par gsal btab cing thugs rgyud bskul ba'i dmigs pa'i spro bsdu dang bcas te bzlas pa stong phrag tsam nus ldan du bgyis pa'i mthar bum lha'i lha mi bzhu bar gzungs thag bsdus la /
skong bshags gzhung ltar btang bstod pa sogs bya'o //
las bum du rnam 'joms bka' brgyad rang shar ltar bskyed bzlas bzhu btul bya /
spro na bka' brgyad ltar tshogs thog mtha' bar gsum btang la tshogs phud 'bul lo //
gnyis pa dbang bskur ba ni /
rtsa bar /
slob ma khrus byas bgegs bskrad cing :
maN+Dal phul la gsol ba btab :
ces dang /
byams pa bshes gnyen gyi zin bris su /
slob ma khrus byas zhu ba lan gsum phul /
bla mas gnang ba sbyin /
slob ma la skyabs sems sdom pa phog
/srung 'khor bsgom zhes sogs gsungs pa legs par bsdebs te bshad na /
bka' brgyad dbang gis smin pa'i slob ma ha cang mi mang ba /
mtshon cha dang dar nag gser la sogs pa'i yon dang bcas pa las bum gyi chus khrus bya zhing /
bgegs gtor btang ba sogs bka' brgyad rang shar ltar bya /
srung 'khor gsal btab /
maN+Dal gyi me tog bkye bsdu dang thugs bskyed phog cing bshad pas mtshams sbyar te brgyud pa'i lo rgyus dang /
mgon po 'di nyid kyi che ba dang chos skyong bsten dgos pa'i rgyu mtshan sogs legs par phye la bshad pa'i mthar /
bla ma dang ye shes mgon po tha mi dad pa la dbang gi yon du maN+Dal phul nas gsol ba btab pa 'di'i rjes zlos mdzod /
kye kye bla ma he ru ka :
bstan srung yongs rdzogs dkyil 'khor du :
bdag ni yang dag par 'jug pas :
dpa' bo bla mas gtang du gsol :
de ltar zhu ba lan gsum phul //
de nas bla mas 'di skad do //
gnang ba sbyin pa 'di la gsan pas khyab par gda'/
ho :
chos skyong bstan srung yongs rdzogs kyi :
rab 'jigs dkyil 'khor 'di ru ni :
bu gcig slob ma tshur zhugs legs :
sangs rgyas bstan pa gnas kyi bar :
drag po'i phrin las sgrub par mdzod :
rtsa bar 'di'i rjes su ye shes dbab pa'i sngags dang dbang dngos bshad kyang /
brgyud pa'i phyag bzhes su sngon chad dkyil 'khor ma mthong ba'i brdar /
A khaM bI ra hU~M gis mig dar 'ching /
A khaM bI ra hU~M gis cod pan nam me tog gtad /
mdun gyi dkyil 'khor mgon po 'khor bcas su gsal ba'i steng gi nam mkha' la rtsa brgyud kyi bla ma rig 'dzin rnams dang yi dam sgrub chen bka' brgyad kyi dkyil 'khor /
gzhan yang sangs rgyas byang sems dpa' bo mkha' 'gro chos skyong srung ma'i tshogs bsam gyis mi khyab pa'i spyan sngar skyabs sems sdom gzung gi slad du /
thugs rje'i dbang gis 'gro don mdzad :
bla ma rnams la skyabs su mchi :
rtse gcig byin gyis rlob mdzad pa'i :
yi dam lha la skyabs su mchi :
legs nyes stangs 'dzin dngos grub ster :
mkha' 'gro'i tshogs la skyabs su mchi :
ces skyabs 'gro dang /
sngon nas bsags pa'i sdig sgrib bshags :
'gro don sangs rgyas thob bya'i phyir :
smon pa byang chub sems bskyed do :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes sems bskyed dang /
bla ma yi dam mkha' 'gro dgongs su gsol :
bdag gis 'gro drug sems can kun don du :
gsang ba sngags kyi dam tshig gzung bar bgyi :
rdo rje'i rigs dang de bzhin gshegs pa'i rigs :
rin chen rigs dang skyon bral pad+ma'i rigs :
las kyi rigs sogs dam tshig ma lus dang :
rtsa ba yan lag dam tshig bzung bar bgyi :
gsang ba sngags kyi rnal 'byor bsgrub par bgyi :
zhes rigs lnga'i sdom gzung rnams so sor lan gsum res rgyud dag par byas la /
oM AHhU~M swA hA sa ma ya dzaHdza :
zhes bla ma'i phyag gi rdo rje la 'jus te dkyil 'khor bskor zhing nang du khrid par mos /
dam bzhag ni rdo rje spyi bor bzhag ste /
hU~M:
de ring phyin chad bu khyod kyi :
he ru ka dpal nga yin pas :
nga yis bsgo ba bya dgos so :
nga la brnyas par ma byed cig :
byas na sems can dmyal ba ru :
sdug bsngal dang bcas skye bar 'gyur :
sa ma ya i dan+te na ra kan :
bdud rtsi'i las bum gyi chu blud la /
hU~M:
'di ni khyod kyi dmyal ba'i chu :
dam tshig 'das na sreg par byed :
dam tshig bsrungs na dngos grub thob :
rdo rje bdud rtsi'i chu 'dis 'grub :
sarba pany+tsa a mr-ita u da ka Tha Tha Tha :
ye shes dbab pa ni /
rtsa bar sngags tsam las ma bshad kyang /
zin bris su slob ma lhar bskyed /
ye shes dbab /
mgon po dang gnyis su med par bsam /
zhes gsungs shing snga 'gyur lugs la /
slob ma dkyil 'khor yongs rdzogs su bsgom pa dang /
gtso rkyang du bskyed pa dang /
lus dkyil gyi tshul du bskyed pa sogs lugs mang bas slob ma /
bsang sbyang /
stong pa'i ngang las dkyil 'khor rten dang brten par bcas pa yongs rdzogs su bskyed pa'am /
'bring du 'khor thams cad gtso bo'i ye shes kyi cho 'phrul kho na yin pas gtso bo yab yum sras gsum mngon rtogs dang 'khor rnams mos bskyed tsam mam /
bsdu na gtso rkyang gi dmigs pa phog
/de'i ngang nas bla ma la gus 'dud byas pa'i rkyen gyis bla ma dang dkyil 'khor lha tshogs rnams kyi thugs ka'i hU~M yig las 'od zer gyi tshogs bsam gyis mi khyab pa phyogs bcur 'phros pas /
sangs rgyas thams cad dpal ldan ye shes kyi mgon po gtso 'khor gyi rnam pa nam mkha' gang ba sprin nag gi phung po bzhin du thib kyis byon nas slob ma'i lus la char chen po babs pa bzhin du sib sib thim par mos la /
gsur chen dang gu gul gyi spos btul /
rol chen nam DA dril dang bcas pas las byang gi spyan 'dren /
hU~M:
'og min gsang chen ma sogs kyi mthar /
dbang chog rtsa ba ltar /
oM ma hA kA la sarba A be sha ya a a A:
zhes mang du brjod /
rdo rje spyi bor rgya gram du bzhag la /
tiSh+Tha badzra gyis brtan par bya /
rtsa bar /
ye shes dbab cing gdong g.yogs bkrol :
zhes dang bum dbang gi tshig rkang dang por /
rab 'jigs dkyil 'khor 'di la ltos :
zhes dang /
zin bris su gdong g.yogs bkrol /
zhes pa tsam las ma byung yang /
mig dar bsal te /
ho :
sngon gyi mig mkhan rgyal po yis :
thur mas ling tog bsal pa ltar :
ma rig ldongs pa'i sems can rnams :
rgyal ba'i dgongs pas bsal bar bya :
tsak+Shu pra be sha ya hU~M phaT:
ces mig dar bsal zhing dkyil 'khor la bltas pas /
dur khrod kyi pho brang me ri 'bar ba'i nang nas dkyil 'khor gyi lha tshogs zhal lam me mngon sum ltar mthong bar mos pa la /
phyag rten du me tog thal sbyar gyi bar du bzung ste phul ba'i mos pas /
hU~M:
dur khrod gsang ba mchog gi dkyil 'khor du :
rin chen byang chub sems kyi me tog 'di :
sku gsung thugs kyi dbyings su bdag 'bul gyis :
dngos grub rnam gnyis bdag la bstsal du gsol :
bo d+hi tsit+ta a pra ti pU dza ho :
zhes gtor bas gtso bo la phog cing /
de nyid bla mas blangs te spyi bor bcings par mos la /
oM ma hA kA la pra tIts+tsha swa mi mai ma hA bA la :
zhes lha dang gnyis su med par mos /
dkyil 'khor bstan pa ni /
ho :
bu khyod rtsol sems ma chung bar :
rab 'jigs dkyil 'khor 'di la ltos :
'di la dad pa rab tu skyed :
dngos grub thams cad 'dis thob 'gyur :
zhes brjod /
'jug pa 'di rnams dgos nges kyang gzhung du mi gsal ba nub dgon gyi rgyun la thugs sgrub kyi dbang chog ltar mdzad srol 'dug pas 'dir rigs mthun phyir bka' brgyad rang shar nas blangs so //
lha ngo bstan pa ni /
de yang srung 'khor gyi dbus su drag po'i pho brang gru bzhi sgo bzhi rta babs sogs mtshan nyid thams cad yongs su rdzogs pa dur khrod kyi rdzas las grub pa 'jigs shing rngam pa yangs shing rgya che ba'i nang 'khor lo rtsibs brgyad kyi lte bar /
thod skam gyi rwa bas bcad pa'i nang du chos 'byung gru gsum mthing nag gi nang dang zla gam gsum rtsibs mchan dang bcas pa khrag gi rgya mtsho rba klong 'khrugs pa'i dbus su pad nyi ru dra'i gdan la /
bcom ldan 'das dpal chen po che mchog he ru ka'i rang bzhin /
gsang ba'i ma ning drag por khros pa dpal ldan ye shes kyi mgon po bstan srung yongs rdzogs sku mdog mthing nag zhal gsum phyag drug zhabs bzhi bgrad :sogs nas /
che ba'i yon tan thams cad sku la rdzogs :bar mngon rtogs ltar dang /
shar lho'i zla gam la sras mchog lha chen dpal 'bar /
byang shar gyi zla gam la ye shes dbyings kyi ma mo yum chen lha mo /
de'i phyi rol gyi 'khor lo'i shar rtsibs la sku sprul stag zhon /
lho rtsibs la yon tan sprul pa seng zhon /
nub rtsibs la gsung sprul bing chen /
byang rtsibs la phrin las mgon po trak+shad /
gtso bo'i mdun du thugs sprul gri gug ste mgon po sde lnga /
chos 'byung nub phyogs kyi zla gam la 'dod khams dbang phyug re ma ti zhal gcig phyag bzhi la sogs /
shar lho'i rtsibs la lha mo re ti /
lho nub kyi rtsibs la gshin rje re ti /
nub byang gi rtsibs la rak+sha re ti /
byang shar gyi rtsibs la gnod sbyin re ti ste lha mo sde lnga /
gru chad kyi shar lhor las kyi mgon po bya rog gdong can dang /
byang shar du seng ge'i gdong can te las kyi mgon po gnyis /
lho nub kyi gru chad la gshin rje chos rgyal /
nub byang gi gru chad la gnod sbyin so ka rA tsa /
shar gyi khyams la mdun du sku sprul /
g.yas su gsung sprul /
g.yon du thugs sprul te sprul pa'i mon pa mched gsum /
shar lhor shan pa dmar nag dang byang shar du srin mo dmar nag ste sgrol ging dus mtshan yab yum /
sgo khyams la gtsang ris kyi mgon po bdun cu rtsa lnga dang dregs pa'i sde dpon sum cu /
sgo bzhir rgyal po chen po sde bzhi /
phyi rol dur khrod kyi 'khor yug la brtan ma bcu gnyis sogs sprul 'khor dam can rgya mtsho'i tshogs bsam gyis mi khyab pa dang /
gzhan yang gnam lha'i ngo bo bya khyung sngon po 'bum glad nas lding ba /
gnod sbyin gyi sprul pa lcags kyi bya khra 'bum g.yas nas rgyug pa /
bdud sprul bya rog sha za 'bum g.yon nas gshog bskor byed cing rgyug pa /
gshin rje'i sprul pa stag seng 'bum nam mkha' la 'phyo ba /
phra men gyi sprul pa wa spre 'bum dang las byed mon nag 'bum mdun nas rgyug pa /
dred mo mi zan 'bum mi lpags kyi g.yab mo 'dor ba /
sha za srin mo 'bum mi ro 'drud pa /
bdud rta nag po shangs dmar 'bum ni gnam du 'tsher zhing 'phyo ba /
gshin rje'i sprul pa g.yag rog mig dmar 'bum ni zur nas 'gying ba /
gnod sbyin gyi sprul pa lcags spyang 'ur ba 'bum ni phyi nas 'brang ba /
btsan gyi sprul pa bse yi 'phar ba 'bum ni khus 'debs pa /
bsen mo dom nag dang khyi nag 'bum sde rgyab nas 'brang ba /
srog gcod kyi shan pa 'bum zangs gri brdar ba /
lings pa 'bum sdes mda' 'phen pa /
ma gshin 'bum sdes rngams sgra sgrog pa /
rgyal po dang 'gong po'i sprul pa 'ug pa dang srin bya 'bum sde rkan sgra tog pa /
pu tra nag po 'bum sde gar byed pa /
gzhan yang las mkhan bye ba sa ya 'bum sde sprul pa yang sprul grangs med pa phyogs bcur sprul pa sna tshogs rten dang brten par bcas pa'i dkyil 'khor mngon sum lta bur mthong snyam par mos mdzod /
ces brda sprod cing rab tu gtso 'khor mgon po bdun cu rtsa lnga dregs pa sum cu rgyal chen brtan ma'i bar mngon rtogs ltar ngo sprod cing /
de ltar ma nus na yab yum sras gsum mgon po sde lnga lha mo sde lnga /
bya seng /
gshin rje /
gnod sbyin /
sprul pa gsum sgrol ging yab yum rnams zhal phyag rgyan chas phyag mtshan zhon pa sogs nor 'khrul med par mdzub tshugs kyis ngo sprod gal che bas rgyas par bskul chen mo dang /
khyer bde gsang bskul ltar bya ba gces so //
deng sang chos skyong 'di bsten par khas 'che ba rnams la yab yum sras gsum phrin las su gsal bas de tsam las gzhan rnams kyi mngon rtogs mi shes pa gad mo'i gnas so //
de ltar 'jug pa rnams sngon du song nas dngos gzhi dbang bskur bar /
rtsa bar /
dpal chen thugs las bum nang du :
mgon po 'khor bcas 'od du 'khyil :
slob ma'i mgor bzhag gnyis med bsgom :
zhes dang /
zin bris su /
mgon po 'khor bcas bum nang du bskyed pa'i dbang bskur ba spyi bo'i phyogs bzhi dbus lngar /
zhes gsungs pas /
slob dpon gyis dkyil 'khor dbus nas bum pa blangs te kha rgyan btsugs /
thod pa dang me long many+dzi'i khar bkod /
rdor dril dang bcas te bum pa thogs la /
bum pa 'di'i nang na dpal ldan ye shes kyi mgon po 'khor dang bcas pa legs par bskyed bstim mchod bstod sgom bzlas kyis thugs rgyud bskul zin pa mngon sum ltar ye shes kyi me 'od 'bar ba'i dbus na bzhugs shing /
'jigs pa'i hU~M sgra stong gsum gang ba sgrog bzhin pa 'dis khyed rang rnams kyi mgo bo'i gnas lngar dbang bskur bas gtso 'khor rnams kyi sku las ye shes kyi bdud rtsi'i rgyun babs pas spyi bo nas zhugs /
lus ngag yid gsum gyi dri ma bag chags dang bcas pa dag
/chu zhabs gyen du 'khyil ba las mgon po rigs lngas dbur brgyan par sgoms shig
/hU~M:
rab 'jigs dkyil 'khor 'di la ltos :
bstan srung yongs rdzogs 'khor dang bcas :
'jigs pa'i hU~M sgra stong gsum sgrog :
bstan srung yongs rdzogs dbang bskur ro :
oM bud+d+ha ma hA kA la :
badzra ma hA kA la :
rat+na ma hA kA la :
pad+ma ma hA kA la :
karma ma hA kA la :
a b+hi Shiny+tsa hU~M A:
zhes mgo bo'i gnas lngar bum pa bzhag cing bum chu blud la bum dbang spyi'i ngo sprad /
rtsa bar /
de nas thod pa lag tu gtad :
zhes dang /
zin bris su /
de nas thod pa'i dbang lag tu gtad /
ces gsungs pas gsang rdzas thogs la /
b+han+d+ha bdud rtsis gang ba 'di nyid mgon po yab yum snyoms par zhugs pa las byung ba'i byang chub sems dkar dmar gyi rang bzhin sha lnga bdud rtsi lnga khrag 'thung rigs lnga'i ye shes kyi ngo bor gyur pa lag tu gtad cing lce thog tu myangs pas gsang dbang thob par mos mdzod /
thod pa'i bdud rtsi lag tu gtad cing /
hU~M:
b+han+d+ha lcang lo 'khyil ba'i snod mchog tu :
byang sems dkar dmar he ru ka yi bcud :
bdud rtsi lnga ni rigs lnga khrag 'thung rdzas :
brten pas dngos grub myur thob dbang bskur ro :
oM ma hA kA la sarba ma hA su kha a b+hi Shiny+tsa A:
bdud rtsi blud cing gsang dbang gi rtogs pa brjod /
rtsa bar /
de nas me long sin+d+hu ra gtad la :
zhes dang /
zin bris su /
de nas me long sin+d+hu ras mtshan pas sher dbang bskur ba /
zhes gsungs pas dbang gsum pa'i don du me long thogs te /
me long sin+d+hu ra'i yi ges mtshan pa 'di gtad pas snang grags thams cad bde stong zung du 'jug pa me long gi gzugs brnyan lta bur gsal ba shes rab ye shes kyi dbang thob par mos mdzod /
me long snying gar gtug cing /
hU~M:
dri med shel ltar dag pa rang gi sems :
snang grags me long gzugs brnyan lta bu ste :
bstan srung yongs rdzogs yab yum sbyor zhing rol :
gsum pa shes rab ye shes dbang bskur ro :
oM ma hA kA la sarba pra dz+nyA dz+nyA na a b+hi Shiny+tsa A:
slob ma mgon po yab yum du gsal ba yum ye shes dbyings kyi ma mo dang snyoms par zhugs pas dga' bzhi lugs 'byung dang lugs ldog gi tshul du rtogs pa bskyed par bsgom du bcug la dbang gsum pa'i rtogs pa bskyed cing ngo sprod /
rtsa bar /
de nas slob ma lus gnad bca':
zhes dang /
zin bris su /
de nas lus lha ngag sngags sems chos nyid du ngo sprad pa dbang bzhi pa /
zhes gsungs pa dbang bzhi pa'i don du slob ma rnam snang chos bdun gyi lus gnad byed bcug ste tshig dbang gi ngo sprad pa ni /
ho :
lus ni gsal stong mgon po'i sku :
ngag ni grags stong mgon po'i gsung :
sems nyid rig stong mgon po'i thugs :
de la gnas pa sgom pa'i mchog :
de yi ngang nas phrin las mchog :
de ni mgon po'i spyod pa 'o :
bsgral tshad sangs rgyas thob pa ste :
bstan bsrung yongs rdzogs 'bras bu 'o :
dbang bzhi yongs su rdzogs pa 'o :
zhes gsungs pa'i don /
khyed rang rnams kyi lus gsal stong mgon po'i sku'i rang bzhin /
ngag grags stong mgon po'i gsung dang /
sems nyid rig stong mgon po'i thugs dang dbyer med pa'i rang bzhin gyi lta ba la gnas pa sgom pa dang /
de'i ngang las phrin las rnam pa bzhi'i bya ba sgrub pa mgon po'i spyod pa dang /
drag po'i phrin las kyis gdul bya zhi bas mi thul ba rnams bsgral zhing tshar bcad pas sangs rgyas kyi sar 'god pa ni bstan srung yongs rdzogs kyi 'bras bu ste dbang bzhi yongs su rdzogs pa thob par mos mdzod /
dbang bzhi pa'i rtogs pa bskyed pa sogs spyi ltar ro //
rtsa bar /
de nas spos bsreg rol mo bsgrag :
gzi brjid stobs kyi dbang bskur ba :
zhes gsungs pa 'di la nub dgon brgyud pa'i lugs su dbang gtor lhar gsal btab pa la bskyed bstim mchod bstod dang dam bzhag sogs bgyis te skur tshig spyi bor 'jog pa'i lugs dang /
byams pa bshes gnyen zin bris su /
de nas sgrub gtor spyi bor bzhag pa la /
skur tshig brjod pa gtso bo yab yum dang /
yang gtor ma dpral bar bzhag la stag zhon /
mgrin par bzhag la bing /
snying gar bzhag la gri gug
/lte bar bzhag la seng zhon /
gsang gnas su bzhag la trak+shad /
lag tu gtad la lha mo lnga gtsang ris sgrol ging yab yum sogs rigs kyi bu'i grogs mdzod kyi bar /
de nas gtor ma spyi bor bzhag la dam bsgrags /
spro na stag zhon la gri snying thod rlon sbrul chun /
bing chen la bing /
gri gug la gri gug dar nag
/seng zhon la mda' mdung /
trak+shad la ral gri thun rdzas rnga chen dung sogs gtad la bka' bsgo ba'am /
tsakli mgon po lde lnga la gnang yang 'gal ba med gsungs /
gzhan ma gtor ma la brten gsungs /
sngags 'chang rdo rje'i mtshan can phyag len bdag rig pa 'dzin pa byams pa bshes gnyen gyis la stod shrI byang rdzong du bris pa'o //
zhes 'byung bas gnyis ka mi 'gal bar gung bsgrigs te 'chad na /
dbang gtor bzung ste sngar yod gsal 'debs kyi tshul du /
gtor snod gzhal yas khang gi nang du gtor ma dpal ye shes mgon po yab yum sras gsum /
sku gsung thugs yon tan phrin las kyi lha mgon sde lnga /
las mgon bya seng gnyis /
gshin rje chos rgyal dang so ka rA tsa /
sprul pa'i mon nag mched gsum /
sgrol ging shan pa dmar nag
/dpal mgon bdun cu rtsa lnga /
dregs pa'i sde dpon sum cu sprul 'khor dam can bye ba sa ya'i tshogs dang bcas pa gsal bar gyur pa la /
slar yang rang bzhin gyi gnas nas ye shes pa rnams sprin nag gtibs pa'am bya nag gi khyu chen po nam mkha' las babs pa bzhin byon te gtor ma lhar gsal ba la sib kyis thim par gyur /
hU~M:
dri med yid 'ong ma'i mchod phreng tshar gcig brjod la sman raka bran /
de lta bu'i steng gi cha la sgrub chen bka' brgyad zhi khro rab 'byams kyi dkyil 'khor lha tshogs bsam gyis mi khyab pa dang /
rig 'dzin bla ma brgyud pa'i tshogs thams cad kyi phyag na dam tshig rdo rje rtse lnga pa re bsnams te bka' bsgos pas chos skyong 'khor bcas kyis ji ltar bsgos pa'i phrin las thams cad bsgrub par zhal gyis bzhes shing /
sgrub pa po dang srog rgyud gcig tu 'brel bar byin gyis brlabs byung snyam par mos mdzod /
mtshan mo yin na gtor ma la dpal 'bar btsugs te rdo rje dang bcas pas slob ma'i spyi bor bkod la g.yon pas dril bu gsil /
gu gul dang tshil chen bsreg
/spro na rol mo bya zhing /
hU~M:
'og min gnas mchog dam pa nas :
zhi khro yongs rdzogs skur bzhengs la :
gsang ba'i dkyil 'khor chen po 'dir :
spyan 'dren bzhugs gsol mchod pa 'bul :
bdag dang mos pa'i bu 'di la :
dbang skur byin gyis brlab tu gsol :
bgegs dang log 'dren bar chod sol :
phyi nang gsang ba'i dbang rnams skur :
dbang dang dngos grub bstsal du gsol :
hU~M:
dpal ldan ye shes mgon po yis :
rigs kyi bu la dbang skur cig :
ye shes dbyings kyi lha mo yis :
rigs kyi bu la dbang\u0f8e
gtor ma dpral bar bzhag la gri snying thod rlon sbrul chun rnams lag tu gtad la /
sku sprul stag zhon 'khor bcas kyis :
rigs kyi bu la dbang\u0f8e
gtor ma mgrin pa dang bing lag tu gtad la /
gsung sprul bing chen 'khor bcas kyis :
rigs kyi bu la dbang\u0f8e
gtor ma snying ga dang gri gug dar nag gaN+Di rnams lag tu gtad la /
thugs sprul gri gug 'khor bcas kyis :
rigs kyi bu la dbang\u0f8e
gtor ma lte ba dang mda' mdung lag tu gtad la /
yon tan seng zhon 'khor bcas kyis :
rigs kyi bu la dbang\u0f8e
gtor ma gsang gnas dang ral gri thun rdzas rdor dril rnga dung cha lang sogs lag tu gtad la /
phrin las trak+shad 'khor bcas kyis :
rigs kyi bu la dbang\u0f8e
de nas gtor ma lag tu gtad la /
lha mo sde lnga 'khor bcas kyis :
rigs kyi bu la dbang\u0f8e
bya rog gdong dang seng ge'i gdong :
gshin rje chos rgyal 'khor bcas kyis :
rigs kyi bu la dbang\u0f8e
gnod sbyin so ka rA dza dang :
sprul pa'i mon nag mched gsum dang :
las mgon dus mtshan yab yum dang :
sgrol ging shan pa dmar nag gis :
rigs kyi bu 'di'i grogs mdzod cig :
dpal mgon bdun cu rtsa lnga dang :
dregs pa'i sde dpon sum cu yis :
rigs kyi bu 'di'i grogs\u0f8e
sprul 'khor bye ba sa ya'i tshogs :
bstan srung dam can rgya mtsho yis :
rigs kyi bu 'di'i grogs\u0f8e
slar yang gtor ma spyi bor bzhag la /
brgyud 'dzin rigs kyi bu 'di la :
'gro ba 'dul ba'i dbang skur cig :
khams gsum dbang du 'dus pa'i dbang skur cig :
srid gsum zil gyis gnon pa'i dbang\u0f8e
nad gdon sdig sgrib zhi ba'i dbang\u0f8e
rigs dang longs spyod rgyas pa'i dbang\u0f8e
tshe dang bsod nams 'phel ba'i dbang\u0f8e
dgra bgegs gdug pa 'dul ba'i dbang\u0f8e
dregs pa las la khol ba'i dbang\u0f8e
lha srin bran du khol ba'i dbang\u0f8e
rdzu 'phrul nus mthu ldan pa'i dbang skur cig :
ces dang gzhan yang spyi ltar bka' bsgo rgyas par bya zhing /
mthar gtor ma'i lha tshogs rnams slob ma la gnyis su med par thim par mos gtor zan gyi dngos grub sbyin pa ni dam tshig bsre ba'o //
de nas me tog 'thor zhing /
hoH
rigs kyi bu khyod kyis chos skyong bstan srung yongs rdzogs kyi dbang dang dngos grub thob par gyur cig
/'khor dang longs spyod rnams 'phel zhing bkra shis byin che bar gyur cig
/bsam pa'i don thams cad yid bzhin du 'grub par gyur cig
/gzhan yang shis brjod ci rigs bya'o //
gsum pa rjes kyi bya ba ni /
rtsa bar /
dbang rdzogs gtang rag tshogs 'khor bya :
dbang yon phul zhing dam bca' bsrung :
srung ma jo bo grogs bran bzhin :
'di ni mi spel gcig brgyud yin :
chos skyong bstan srung yongs rdzogs kyi dbang chog rdzogs so :
sa ma ya :
rgya rgya rgya :
zhes gsungs pas /
de ltar dbang thob pa'i dam tshig tu mgon po 'khor bcas bsten gsol mchod sgrub dang /
'phral rgyun dus kyi gtor ma sogs mi bcag pa dang :
bya rog la rdo mi rdeg pa sogs spyi sgos kyi dam tshig rnams bsrung snyam pas 'di'i rjes zlos /
gtso bos ji ltar sogs lan gsum /
gtang rag maN+Dal /
deng nas brtsam ste sogs lan gsum gyis bran du khas blangs /
bsod nams 'di yis sogs kyis chos bsngo byas la slob ma rnams gyes /
tshogs 'khor dang 'brel na bka' brgyad ltar lhag ma gtang /
dkyus la chad thos bskang gtor phul /
bshal chus brtan ma bskyang /
mchod pa kha gsos la byin gyis brlabs te /
hU~M:
dri med yid 'ong ma'i mchod pa dang /
e ma hoHngo mtshar rmad byung ma sogs kyis bstod /
lhag chad bskang phyir /
oM ma hA kA la sa ma ya /
zhes sogs bzhi spel gyi yig brgya tshar gsum gyi mthar gcad lhug gi bzod gsol bya /
dkyil 'khor ras bris yin na /
'dir ni gzugs dang lhan cig tu //
zhes sogs kyis me tog 'thor zhing brtan bzhugs bya /
rdul tshon dang tshom bu yin na /
oM/
khyed kyis sems can zhes sogs kyi mthar /
badzra muHsa dkyil 'khor dang bum lha'i ye shes pa rnams rang gnas su gshegs /
dam tshig pa bdag la bsdu /
rang mgon por gsal ba che mchog he ru kar gnas 'gyur ba la bdag bskyed kyi nyer bsdu bsngo smon shis brjod rnams bka' brgyad kyi dkyus ltar ro //
de ltar mgon po bstan srung yongs rdzogs kyi dbang gi cho ga khrigs su byas pa zab don snang ba zhes bya ba 'di yang /
mtshan ldan bla ma byams pa bshes gnyen gyi zin bris gtso bor bzung /
zur chen ngag dbang phun tshogs dang /
khyab bdag sman lung zhabs las brgyud pa 7kun mkhyen rgyal dbang thams cad mkhyen pa chen po'i zhabs drung du nos shing /
nub dgon pa mnyam med byams pa chos kyi rgyal mtshan gyi bka' srol rdo rje 'dzin pa byams pa rin chen chos 'phel las nod pa ste /
brgyud pa'i chu bo gnyis 'dres kyi phyag bzhes phyogs mthun par bsgrigs pa rtsa ba dang zin tho gnyis kyang mi nyams pa'i phyir dkyus su bcug ste lag len gyis gsal bar byas pa 'di ni zur rigs spang ston dbon po chu mig nas bla ma rin po che dpal mgon dang /
mes kyi sngags 'chang 'gro don rab 'phel gnyis kyi gsung gis bskul pa ltar /
thub bstan rdo rje brag gi chos smra ba'i dge slong bya bral ba pad+ma phrin las kyis rang lo nga drug pa snron gyi zla ba'i nyer dgu drag po'i dus chen la rang gnas su bris pa'i yi ge pa ni dge slong sman mchog gis bgyis pa'i dge des 'gro kun he ru ka'i go 'phang thob par gyur cig dza yan+tu ///
/
