\u0f01\u0f83:
dam chos rdzogs pa chen po sde gsum las :
nang skor rig 'dzin bla ma'i sgrub thabs bzhugs :
sde gsum nang skor klong sde /
a :
ka dag de bzhin nyid kyi dbyings :
lhun grub kun snang rig pa'i gdangs :
zung 'jug ye shes sgyu ma'i tshul :
snod bcud 'og min gsang ba'i gnas :
dag pa'i zhing gi bkod pa dang :
gzhal med khang chen mtshan rdzogs dbus :
seng khri pad+ma nyi zla'i steng :
rang rig stong gsal 'dus ma byas :
zhal phyag skur bzhengs rig pa 'dzin :
dga' rab rdo rje dkar gsal mdangs :
mtshan dpe gzi byin dpal du 'bar :
sprul pa'i sku yi cha byad ni :
chos gos rnam gsum mdzes par bklubs :
chos 'chad phyag rgya thugs kar bcings :
zhabs zung rdo rje'i skyil krung bzhugs :
ye shes 'od zer bsam yas 'phro :
spyi bor chu skyes nyi zla'i steng :
chos sku'i ston pa kun tu bzang :
mthing gsal mnyam gzhag yum dang 'khril :
gcer bu rgyan med skyil krung bzhugs :
mgrin par longs sku rdo rje sems :
zla mdog dar dang rin chen brgyan :
rdo rje dril 'dzin snyems ma dkar :
rdo rje dril bu 'dzin dang sbyor :
thugs kar sprul sku pad+ma 'byung :
dkar dmar mdangs ldan sprul sku'i chas :
rdo rje thod pa tshe bum 'dzin :
rang 'od yum 'khyud zhi khro'i nyams :
de phyir pad+ma 'dab bzhi la :
shar du slob dpon many+dzu shrI:
gser mdog phyag g.yas be con gdengs :
g.yon pas sdigs mdzub thugs kar gtod :
rab byung cha lugs gzi brjid 'bar :
lho ru rig 'dzin shrI siM:
phyag g.yas sdigs mdzub nam mkhar gtod :
g.yon pas bdud rtsi'i thod zhal bsnams :
rnal 'byor brtul zhugs grub pa'i tshul :
nub tu dz+nyA na sU tra che :
sde snod 'dzin pa paN grub chas :
phyag g.yas thugs kar chos 'chad rgya :
g.yon pas mnyam gzhag glegs bam bsnams :
byang du 'chi med bi ma la :
dkar ljang gzi brjid mtshungs pa med :
shangs rtser skye med a yis mtshan :
mnyam gzhag b+han+d+ha tshe bum bsnams :
de yi phyi rol khor yug gi :
steng 'og bar mtshams thams cad du :
'od gsal theg mchog rdzogs pa che :
sde gsum klong dgu'i rig 'dzin tshogs :
ma lus lus pa med pa dang :
yi dam zhi khro rab 'byams lha :
dpa' bo mkha' 'gro chos skyong bcas :
sgo bzhir rigs bzhi'i d+hA ki nI:
bsam yas sgyu 'phrul drwa ba'i sprin :
snang srid gzhir bzhengs phyag rgya che :
ma bcos lhun grub gnyug ma'i bab :
dper na chu zla 'ja' tshon ltar :
snang la rang bzhin med par gsal :
A+o~M AHhU~M badzra ma hA gu ru pra he badzra sarba sid+d+hi hU~M:
rig 'dzin yongs rdzogs kyi bzlas pa spro na :
A+o~M AHhU~M badzra ma hA gu ru sa man+ta b+ha dra sarba sid+d+hi hU~M:
de bzhin du sbyar te :
A+o~M AHhU~M badzra ma hA gu ru badzra satwa sarba sid+d+hi hU~M:
A+o~M AHhU~M badzra ma hA gu ru pad+ma saM b+ha wa sarba sid+d+hi hU~M:
A+o~M AHhU~M badzra ma hA gu ru many+dzu shrI mi tra sarba sid+d+hi hU~M:
A+o~M AHhU~M badzra ma hA gu ru shrI siM ha sarba sid+d+hi hU~M:
A+o~M AHhU~M badzra ma hA gu ru dz+nyA na sU tra sarba sid+d+hi hU~M:
A+o~M AHhU~M badzra ma hA gu ru bi ma la mi tra sarba sid+d+hi hU~M:
zhes so sor bcug pa bzla :
tshe sngags ni :
A+o~M badzra ma hA gu ru A yur+dz+nyA na sarba sid+d+hi hU~M:
zhes so //
zhus so ///
/
