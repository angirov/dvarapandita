@#//
zab lam bde gshegs kun 'dus las pad+ma gar dbang tshe dpag tu med pa phyi ltar sgrub pa tshe dbang dang bcas pa bdud rtsi'i char 'beb ces bya ba bzhugs so //
oM swasti /
tshe dang ye shes dpag yas pa'i //
dngos grub mchog stsol lhag pa'i lha //
gar dbang mgon la phyag byas nas //
sgrub thabs dbang gi cho ga bshad //
'dir pad+ma gar dbang tshe dpag tu med pa sgrub pa'i thabs la gsum ste /
sbyor ba yo byad kyi bsham /
dngos gzhi sgrub pa'i thabs /
byin rlabs dbang gi cho ga'o //
dang po sbyor ba yo byad bsham pa ni /
dge zhing shis pa'i gnas su zla ba yar gyi ngo'i gza' skar 'phrod sbyor bzang po la bkra shis pa'i yo byad rnams tshogs par byas la /
gzhi bgegs la gtor ma byin nas bar chad bsrung ba'i phrin las 'chol zhing mtshams bcad /
der khyad par gyi rdzas dang sa las stegs bu gru bzhi khru gang ba brtsigs pa'am /
de dang mnyam pa'i sa gzhi khod snyoms pa la bdud rtsi lnga dang mtshal dang li khri sbyar ba byug
/byin gyis brlabs pa'i tshon gyis chos 'byung dmar po brtsegs ma'i dbus su zla gam sgo gcig nub tu bstan pa'i lte bar pad+ma 'dab ma bzhi pa dang /
phyi rol du rdo rje'i ra ba 'od zer dmar po'i phreng bas bskor ba bri /
lha gnas su so so'i phyag mtshan nam tshom bu dgod /
dbus su many+dzi la bum pa chas ldan rdzas nyer lnga rgyun 'bab kyi chus bran pas bkang ba'i khar /
thod pa dum bu gcig par bcud len gyi sman phabs bur chang dang sbyar ba blugs la dar dmar pos kha bkab /
steng du me long dang gzungs rdor bzhag
/dkyil 'khor gyi shar du mchod gtor dang sman raka
/lhor bcud len gyi tshe'i ril bu /
nub tu mda' dar dmar po me long dang gser g.yus brgyan pa /
byang du tshe chang /
mtha' skor du mchod pa rnams dang gter srung gi gtor ma rnams kyang tshul bzhin du bsham /
stan gyi 'og tu 'bras sam nas dkar mos g.yung drung chos 'khor du bri /
rang nyid chas gos dmar po dang ldan pas kha nub tu phyogs par 'dug ste /
rdor dril sogs nye bar mkho ba'i yo byad thams cad kyang tshogs par bya'o //
gnyis pa sgrub pa'i thabs la /
thog mar bgegs gtor bshams la /
raM yaM khaM/
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M/
lan gsum gyis byin gyis brlab /
pheM zhes gtor mgron bkug
/oM sarba big+h+nAn na maHsarba ta thA ga te b+h+yo sogs gsum gyis bsngos la /
hU~M:
gsang ba mchog gi dkyil 'khor 'dir :
dngos grub sgrub la bar gcod pa'i :
log 'dren bgegs dang 'byung po'i tshogs :
mchod sbyin bzang pos tshims byos la :
myur ba nyid du phyir dengs shig :
gal te bka' las 'da' byed na :
bdag nyid thugs las khro bo dang :
rdo rje mtshon cha'i tshogs spros te :
khyod kyi lus ngag rdul phran bzhin :
'jig par 'gyur ba gdon mi za :
zhes drag sngags bzla zhing rol mo'i mtsham rngam dang bcas pas bgegs bskrad /
bla ma yi dam sangs rgyas byang sems dpa' bo mkha' 'gro'i tshogs dang bcas pa thams cad mdun gyi nam mkhar bzhugs par bsam /
na mo :
bdag sogs 'gro kun byang chub bar :
bla ma sangs rgyas dam pa'i chos :
tshogs mchog bde gshegs dkyil 'khor lha :
mkha' 'gror bcas la skyabs su mchi :
zhes lan gsum gyis skyabs su 'gro
/brgal bka' srid pa'i rgya mtsho las :
mkha' mnyam 'gro rnams bsgral ba'i phyir :
bla med rdzogs pa'i byang chub sems :
dam pa bdag gis bskyed par bgyi :
zhes lan gsum gyis sems bskyed /
sras bcas rgyal ba 'khor bcas la :
gus pas btud de phyag 'tshal lo :
phyi nang gsang ba bla med pa'i :
mchod pa kun gyis yang dag mchod :
tshe rabs thog med nas byas pa'i :
sdig pa'i las rnams mthol zhing bshags :
sems can kun la phan mdzad pa'i :
dge ba kun la yi rang ngo :
sangs rgyas mya ngan 'da' bzhed gang :
bskal pa rgya mtshor bzhugs su gsol :
gdul bya'i bsam pa ji bzhin du :
chos kyi 'khor lo bskor bar bskul :
bsod nams gang zhig bgyis pa rnams :
thams cad byang chub chen por bsngo :
zhes lan gsum gyis tshogs gsag
/de nas mchod rdzas rnams /
raM yaM khaM gis bsregs gtor bkrus /
oM swa b+hA wa sogs /
thams cad stong nyid nam mkha'i ngang :
b+h+rU~M las rin chen snod nang du :
oM las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
oM badzra puSh+pe d+hU pe sogs nas /
shab+da pU dza sa ma ya hU~M/
oM AHhU~M sarba pany+tsa a mr-ita hU~M hrIHTha :
oM aHhU~M ma hA ba liM ta AHhU~M:
oM AHhU~M ma hA rak+ta dz+wa la AHhU~M:
zhes pa rnams lan gsum gsum brjod pas mchod rdzas rnams byin gyis brlab bo //
de nas /
oM swa b+hA wa sogs /
zhes brjod pas chos thams cad rang bzhin gyis rnam par dag pa'i stong pa nyi+id du gyur /
stong pa'i ngang las hU~M zhes brjod pas chos nyid kyi sgra gdangs nam mkha' gang ba las rdo rje'i gur khang ye shes kyi me dpung 'bar ba dang bcas pa'i srung ba'i 'khor los phyogs kun khyab par gyur /
b+h+rU~M dz+nyA na maN+Da la /
srung 'khor gyi dbus su b+h+rU~M las pad+ma rA ga'i gzhal yas khang zla gam gnam sgo dang ldan pa kha dog dmar po'i 'od zer 'phro ba'i dbus su /
paM pad+ma maN+Da la /
a tsan+d+ra maN+Da la /
ma sUr+Ya maN+Da la /
pad+ma dang zla ba nyi ma'i gdan la rang gi rig pa hrIHlas rdo rje dmar po lte ba la hrIHsa mtshan pa /
de las 'od zer 'phros brtan g.yo snod bcud kyi mi shigs pa'i dwangs ma 'od kyi gong bur sad pa hrIHla 'dres te yongs su gyur pa las /
skad cig gis bde gshegs kun 'dus gar dbang tshe'i bdag po sku mdog dmar po zhal gcig phyag bzhi pa spyan gsum pa zhi zhing 'dzum khro chags pa'i nyams gsal ba /
phyag dang po gnyis thugs kar thal mo sbyar ba'i bar du bdud rtsi'i bum pa 'dzin pa /
'og ma gnyis kyis ut+pal dang pad phreng bsnams pa /
zhabs skyil krung gis bzhugs pa /
dar gyi na bza' dang rin po che dang me tog dmar po'i rgyan can /
yum gsang ba ye shes kyi mkha' 'gro ma dmar mo gcer bu skra grol ba rus pas brgyan pa /
phyag bzhi'i dang po gnyis kyis lcags kyu dang bum pa 'dzin pas yab la 'khyud pa /
'og ma gnyis DA ma ru dang kha T+wAM ga 'dzin pa pad+ma'i skyil krung gis rol pa /
yab kyi spyi bor snang ba mtha' yas dmar po sprul sku'i cha byad can bdud rtsis gang ba'i lhung bzed bsnams pa /
thugs kar rta mgrin dmar po khro bo rta skad bzhad pa g.yon bdud rtsi'i bum pa g.yas pa'i rdo rje rgya gram gyis kha bkab ste 'dzin pa /
de'i thugs kar rdo rje rgya gram gyi gdan la nyi zla'i ga'u kha sbyor gyi ga'u'i dbus su tshe rten a dkar po 'od kyi rang bzhin dkar la 'tsher ba snum la 'dril ba /
ga'u'i steng du ting 'dzin sems dpa' hrIHyig dmar po mar me lta bu sngags kyi phreng ba phra mos bskor ba gsal la dwangs pa /
phyi rol gyi pad+ma'i 'dab ma bzhi la mkha' 'gro sde bzhi yab yum rnams zhal gcig phyag gnyis spyan gsum pa rgyan dang cha lugs rdzogs pa thams cad kyang g.yas lcags kyu dang g.yon bdud rtsi'i bum pa 'dzin pas bskor ba /
gtso 'khor thams cad ye shes kyi 'od phung dmar ser 'phro ba'i dbus na sgeg cing rol pa'o //
gtso 'khor thams cad kyi spyi bor oM/
mgrin par AH
thugs kar hU~M yig gis mtshan pas sku gsung thugs rdo rje gsum du dbyer mi phyed par gyur /
spyi bo'i gnas lngar de bzhin gshegs pa lnga snyoms par zhugs pa'i byang chub sems kyis dbang bskur bar bsam la /
hrIHhU~M trAM oM AHa b+hi Shiny+tsa hU~M/
zhes dbang bskur /
snying ga'i hU~M las 'od zer 'phros pas ye shes kyi 'khor lo spyan drangs par bsam la /
A+oM:
thugs rje chen po spyan ras gzigs :
gar gyi dbang phyug tshe yi lha :
tshe dbang dngos grub mchog stsol phyir :
thugs dam dbang gis brtser dgongs la :
'dir gshegs bdag la dngos grub stsol :
oM lo ke shwa ra A yur+dz+nyA na badzra sa ma ya dza :
zhes pas spyan drang /
dzaHhU~M baM ho :
dam tshig pa dang gnyis su med par gyur /
de nas mchod pa 'bul ba ni /
hrI:
pad+ma rnam par rgyas pa yi :
dkyil 'khor chen por mchod pa 'bul :
me tog spos dang mar me dang :
dri chab bshos gtsang rol mo 'bul :
'chi med bdud rtsi rak+ta dang :
'dod yon lnga ldan gtor ma 'bul :
gnyis med sbyor ba'i byang sems dang :
dug gsum bsgral pa'i dgyes mchod 'bul :
a la la ste dgyes par rol :
dgyes par rol nas dngos grub stsol :
sarba ma hA pU dza sa ma ya sid+d+hi AHhU~M:
zhes mchod /
oM:
bcom ldan mgon po ye shes tshe yi bdag :
rgyal ba kun gyi thugs rje'i rnam 'phrul las :
'gro ba rnams kyi skye shi gcod pa po :
'chi med dngos grub kun stsol bcom ldan 'das :
khyod la dad pas rtag tu phyag 'tshal lo :
bdag cag bgegs dang 'chi las rnam grol ba'i :
'chi ba med pa'i ye shes rdo rje'i tshe'i :
dngos grub ma lus thob par mdzad du gsol :
zhes bstod pa bya'o //
bzlas pa'i dmigs pa ni /
thugs ka'i ting 'dzin sems dpa' hrIHyig las 'od zer dmar po nar gyis 'phros pa rang gi zhal nas thon spyi bo'i rigs bdag gi thugs rgyud bskul /
de'i thugs ka nas 'od zer 'phros 'khor 'das gnyis ka'i snod kyi 'byung bzhi'i mdangs dang bcud /
bcud kyi tshe dang bsod nams ye shes kyi dwangs ma thams cad 'chi ba med pa'i bdud rtsi 'od zer dkar dmar gyi rnam par bsdus /
phyag gi lhung bzed kyi bdud rtsi la reg pas de nyid sor gyis khol zhing lud pa spyi bo nas zhugs snying ga'i hrIHdang sngags phreng la reg
/de rnams las kyang bdud rtsi'i dwangs ma babs pa tshe rten la thim bkrag mdangs gzi brjid 'bar zhing cher 'phel bas nyi zla'i ga'u kha phag gis bye /
hrIHsngags phreng dang bcas pa las A li kA li'i skud pa lu gu rgyud du byung pa gdan gyi rdo rje rgya gram gyi rwa bar nas mar zhugs /
rwa bar gzhan nas slar gyen du song bas bar med du bcings pas cis kyang mi shigs par byas /
de las cher 'phel ba'i dwangs ma'i 'od kyis lus thams cad yongs su gang bar bsam zhing /
oM AHhU~M hrI:
oM ma Ni pad+me hU~M:
A yur+dz+nyA na nr-i b+h+rU~M hU~M dza :
zhes ci nus bzla'o //
de ltar bdag bskyed kho na la brten nas sgrub pa'am /
'on te dbang dang sgrub mchod sogs la bdag mdun dbyer med du sgrub pa la ni bsgom gzhi rgya che chung tsam las bsgom don la dbye ba med cing /
sgrub rdzas la dmigs phyed pa'i bzlas pa byed na bdag mdun gnyis me long du byad gzugs bzhin so sor phye nas /
bdag gi thugs ka'i ting 'dzin sems dpa' hrIHyig las 'od zer 'phros pa zhal nas thon /
mdun bskyed kyi thugs kar phog
/de'i thugs ka'i 'od kyis rigs bdag gi thugs rgyud bskul /
de'i thugs ka nas 'od zer 'phros 'khor 'das snod bcud kyi tshe bcud thams cad bdud rtsi dkar dmar gyi rnam par bsdus /
phyag gi lhung bzed kyi bdud rtsi la reg pas sor gyis khol zhing lud tshe rten sgrub rdzas dang bcas pa la thim par bsam zhing gzungs thag la 'jus nas bzlas pa ci 'grub kyang bya'o //
gang ltar yang sngags brgya stong gi mtshams ci rigs par spos dang me tog sogs phyi'i mchod pa dang /
bdud rtsi sogs nang gi dam rdzas kyis kyang mchod nas tshe 'gugs pa ni /
bdag gi thugs ka nas 'od zer 'phros pas 'khor tshogs thams cad kyi rgyud bskul /
de rnams las rang 'dra ba'i sprul pa dpag tu med pa nyi zer gyi rdul bzhin 'phros pas 'byung ba bzhi'i mdangs bcud dang /
lha klu gnod sbyin rig 'dzin grub pa sogs tshe bskal pa dang mnyam par gnas pa rnams kyi tshe bcud bkrag dang gzi mdangs thams cad lcags kyus bsdus nas tshe'i bum par bstims /
de nyid sor ro ro khol ba'i dwangs ma kha zhag lta bu gtso bo'i zhal du drangs /
sku'i dbyibs brgyud thugs ka'i tshe rten la thim pas 'chi ba med pa rdo rje tshe'i srog thob par bsam zhing sbyar ba'i spos bsreg
/tshe mdas g.yab cing rol mo dang bcas pas /
hrI:
bcom ldan bde chen chos kyi sku :
mi shigs rdo rje tshe yi bdag :
mkha' dang mnyam pa'i thugs rje yis :
'khor 'das kun gyi bcud sdus la :
sgrub mchog bdag la bstsal du gsol :
'chi med rdo rje'i tshe dbang skur :
A yuHsid+d+hi nr-i b+h+rU~M hU~M dza :
hrI:
bcom ldan thugs kyi rol pa las :
ma 'gags cir yang shar ba'i lha :
dbang gi rgyal po rta mchog dpal :
gsang ba ye shes yum dang bcas :
thugs dam dbang gis brtser dgongs la :
'khor 'das kun gyi tshe bcud sdus :
sgrub mchog bdag la bstsal du gsol :
A yuHsid+d+hi nr-i b+h+rU~M hU~M dza :
zhi rgyas dbang dang drag po yi :
phrin las bzhi mdzad mkha' 'gro'i tshogs :
sprul pa yang sprul 'khor dang bcas :
thugs dam dbang gis brtser dgongs la :
'khor 'das kun gyi tshe bcud sdus :
sgrub mchog bdag la bstsal du gsol :
A yuHsid+d+hi nr-i b+h+rU~M hU~M dzaH
ma mo bdud rgyal dmu dang klu :
gza' dang gdong mo gshin rje dang :
ging dang the 'gong la sogs pa :
sde brgyad lag nas tshe phrogs shig :
tshe bdag rnams kyis tshe khug cig :
srog bdag rnams kyis srog skyobs shig :
tshe dang srog ni spel du gsol :
dpal dang g.yang ni bskyed du gsol :
mthu rtsal 'byung ba'i dus la bab :
dus la bab po sa ma ya :
A yuHsid+d+hi nr-i b+h+rU~M hU~M dza :
zhes tshe 'gugs /
tshe bstim pa ni /
sgrub rdzas kyi tshe'i lha tshogs rnams kyi thugs ka nas mi shigs pa'i tshe'i dwangs ma 'od kyi rnam par byung nas rang gi snying ga'i tshe rten la sib kyis thim pas bskal pa'i bar du rkyen gang gis kyang mi shigs pa rdo rje tshe'i srog brtan par bsam zhing rtsa ba'i sngags kyi mthar /
oM a pa ri mi ta A yur dz+nyA na sid+d+hi nr-i b+h+rU~M hU~M dza :
dzaHhU~M baM ho :
zhes pa'ang cung zad bzla zhing /
sgrub pa grol ba'i thun tha ma yin na rdzas las kyang dngos grub blang ngo //
tshe sba ba ni /
hU~M:
mi 'gyur cis kyang mi shigs pa'i :
stong pa'i go cha bla na med :
mtshan ma'i rtog pa kun spangs nas :
thams cad kun las rgyal bar 'gyur :
ma byung mi 'byung 'dus ma byas :
chos kyi dbyings su tshe sbas pas :
sangs rgyas kyis kyang gzigs mi 'gyur :
A yur dz+nyA na d+harma At+ma ko\u0f85 haM:
zhes brjod pas gzhal yas khang 'khor rnams la thim /
'khor gtso bo la /
yum yab la /
yab ye shes sems dpa' la /
de ting 'dzin sems dpa' la /
de yang nam mkha' la 'ja' yal ba ltar gsal stong zung 'jug bde ba chen po gnyug ma rang bzhin gyi dbyings /
rtsol bral blo las 'das pa'i ngo bo nyid 'chi med gnyug ma'i rang babs la mnyam par bzhag ste rkyen snang gi rtog pas mi bskyod par bya'o //
de nas skabs 'dir tshogs kyi mchod pa dang /
gter srung mchod pa sogs bya ste rtsa ba'i las byang sogs las shes par bya zhing mdun bskyed kyi gtang rag mchod pa sogs dkyil 'khor gyi rjes chog kyang gzhan dang 'dra'o //
de ltar thun bzhi'i rim pas 'bum phrag gsum gyi grangs rdzogs par bzla ba ni grangs bsnyen gyi dbang du byas shing /
dus dang mtshan ma'i bsnyen pa ni gzhan dang 'dra'o //
gsum pa dbang gi cho ga ni /
sgrub mchod sngar bshad pa ltar tshogs mchod kyi mthar thug pa byas nas /
dkyil 'khor gyi lha la rig pa'i me tog phul te /
bcom ldan 'das thugs rje chen po tshe'i lha tshogs rnams kyis slob ma rnams la 'chi med tshe'i dngos grub bstsal du gsol :
tshe dang bsod nams dang ye shes rgyas par mdzad du gsol :
zhes gsol ba btab ste gnang ba zhu'o //
de nas slob ma'i bya ba khrus byas /
bgegs bskrad /
me tog bkye bsdu byas la /
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang 'thob par bya /
de ma thob kyi bar du yang phyi nang gi bar chad rnams zhi zhing bsam pa'i don thams cad gegs med du 'grub pa dang /
khyad par du yang tshe'i 'gal rkyen thams cad zhi ba dang /
'chi med tshe'i dngos grub thob par bya /
de'i phyir bcom ldan 'das mgon po tshe dpag tu med pa'i dbang bskur zab mo zhu snyam pa'i mos pa dang ldan pa'i sgo nas gsan 'tshal /
de lta bu'i sangs rgyas kyi go 'phang sgrub pa'i rten phun sum tshogs pa ni dal 'byor gyi chos bco brgyad dang ldan pa'i mi lus rin po che 'di nyid yin la /
de ni shin tu rnyed par dka' zhing rnyed na don chen po dang ldan pa yin te /
slob spring du /
bde gshegs lam brten 'gro ba 'dren par chas gyur pa //
sems kyi stobs chen mi yis rnyed pa gang yin pa'i //
lam de lha dang klu yis mi rnyed lha min dang //
mkha' lding rig 'dzin mi'am ci dang lto 'phyes min //
mi yi dngos po shin tu rnyed dka' rnyed gyur nas //
don du brnag pa gang yin de ni brtun te bsgrub //
ces gsungs pa dang /
de ltar thob pas mi chog spyir 'dzam bu gling pa rnams kyi tshe la nges pa med cing /
khyad par du snyigs ma lnga bdo tshe'i snyigs ma'i mthar thug pas dus min du 'chi ba'i rkyen dang bar chad mang po dang ldan pa yin te /
sdud pa las /
rin chen chos kyang dkon la rtag tu 'tshe ba'ang mang //
zhes gsungs pa ltar /
spyir bar chad kyi rkyen mang zhing khyad par dus ma yin par 'chi ba'i rkyen ni /
tshe dang las dang bsod nams zad pa ste rkyang zad gsum dang /
de dag gnyis gnyis zad pa dang gsum las /
tshe zad pa la tshe sgrub kyi cho ga dang /
las zad pa la srog bslu nye'u 'don sogs dang /
bsod nams zad pa la mchod sbyin la sogs pas gso ba dang /
de dag gnyis mnyam du zad pa ni /
gnyen po de dang des gso bar gsungs pa las /
gso bya'i tshe nyid nyams pa'i rkyen /
nyams pa'i rtags /
gso byed kyi slob dpon /
gso tshul dang bzhir rgyud las gsungs pa ste /
dang po nyams pa'i rkyen ni /
dam nyams sems dkrugs yi chad dngangs pa dang //
zhe sdang drag pos rbod gtong tshar bcad dang //
sku gsung thugs kyi dam tshig nyams pa dang //
gnas ngan dag tu gnas phabs 'di dag ni //
tshe nyams dbugs dngangs bgegs kyi dbang du 'gyur //
zhes dang /
gnyis pa nyams pa'i rtags ni /
'khor la khro zhing sdug skad 'byin pa dang //
bzhin 'gyur spyod lam rnams ni 'chal ba dang //
slob dpon 'tsho byed dus las yol ba dang /
kha zas rnams kyang yi gar mi 'ong rnams //
'di dag rnams ni nyams pa'i rtags yin no //
zhes dang /
gsum pa gso byed slob dpon ni /
ting 'dzin phra mo las su rung ba dang //
rgyud kyi don la mkhas shing dbang thob pa //
mthu byin che zhing dam can nye ba gsum //
'di gsum gang gis bkug kyang khug par 'gyur //
zhes dang /
bzhi pa gso ba'i tshul ni /
ji ltar gso ba'i thabs kyi cho ga ste zab rgyas kyi gdams pa rnam grangs ji snyed cig mchis pa las /
'dir slob dpon chen po pad+ma saM b+ha wa'i thugs bcud las can gyi rje 'bangs bdun la mnog chos su bstsal pa zab lam bde gshegs kun 'dus kyi chos skor las byung ba /
gar dbang tshe dpag tu med pa sgrub pa'i gdams pa sha 'ug ltag sgo bde chen ye shes kyi 'khor lo nas spyan drangs pa de nyid kyi lugs bzhin sgrub pa ste /
de yang slob dpon chen pos /
spyir na 'dzam gling tshe la nges med cing :
khyad par lnga bdo tshe yi snyigs ma'i dus :
tshe yi yun thung glo bur rkyen gyur mang :
phal cher dus min 'chi bdag bdud kyis 'dzin :
de yi gnyan por gnas skabs mthar thug gi :
'chi med sgrub na tshe sgrub 'di nyid gces :
de la phyi nang gsang ba'i tshe sgrub dang :
'chi med byin rlabs tshe dbang skur thabs dang :
bogs 'don man ngag bcud len rnam gsum dang :
'gal rkyen zhi byed 'chi bslu'i cho ga sogs :
kha tshang don 'dril man ngag snying po'i bcud :
zab lam tshe sgrub kun gyi mthar thug yin :
zhes gsungs pa de nyid kyi sgo nas 'chi med tshe'i dbang bskur ba'i rim pa sgrub pa la /
slob dpon gyi bya ba rnams sngon du song /
khyed rang rnams kyi ngo skal du gyur pa maN+Dal phul mdzod /
des kyang maN+Dal phul nas gsol ba 'debs pa 'di'i rjes zlos mdzod /
e ma ho :
pad+ma rnam par rgyas pa yi :
sangs rgyas rnams ni thams cad kyi :
thugs kyi gsang chen dam pa 'dir :
bdag ni mgon pos rjes bzung ste :
gegs med pa dang 'chi med pa'i :
tshe yi dngos grub bstsal du gsol :
zhes lan gsum gyis gsol ba 'debs /
slob dpon tshe dpag med du gsal ba'i steng gi cha la brgyud pa'i bla ma rnams dang /
mtha' skor du yi dam dkyil 'khor gyi lha tshogs sangs rgyas byang chub sems dpa' dpa' bo mkha' 'gro'i tshogs dang bcas pa thams cad sprin phung gtibs pa bzhin bzhugs pa la /
bdag gzhan sems can thams cad byang chub snying po la mchis kyi bar du skyabs su 'gro snyam pas 'di'i rjes zlos mdzod /
na mo :
bdag sogs 'gro kun byang chub bar :
sogs gsum gyis skyabs su 'gro
/sems can thams cad kyi don du rdzogs pa'i sangs rgyas kyi go 'phang tshe 'di nyid la thob par bya /
de'i ched du tshe dpag tu med pa bsgrub par bgyi'o snyam pas /
brgal dka' srid pa'i rgya mtsho las :
sogs gsum gyis sems bskyed /
sngar smos pa'i tshogs zhing de rnams kyi spyan sngar yan lag bdun dang ldan pa'i sgo nas tshogs gsag par bgyi'o snyam pas /
sras bcas rgyal ba 'khor bcas la :
sogs gsum gyis tshogs gsag
/de nas slob dpon lhar gsal ba'i thugs ka nas khro bo'i rdul phran me yi tshwa tshwa 'phro ba glog ltar 'khyugs pa mang po spros /
slob ma la bar du gcod pa'i bgegs thams cad bsregs shing bcom /
me dang khro bo rnams slar slob ma dang zhu lugs su 'dres pa'i dwangs ma 'od dmar po las gar dbang tshe yi bdag po sku mdog dmar po zhal gcig phyag bzhi pa sogs nas /
sngags kyi phreng ba phra mos bskor ba gsal la dwangs pa /
zhes pa'i bar gyis gsal btab /
bdag gi thugs ka nas 'od zer 'phros pas 'khor tshogs thams cad kyi rgyud bskul sogs sngar tshe 'gugs pa'i dmigs pa spod la /
hrI:
bcom ldan bde chen chos kyi sku :
zhes sogs kyis bskul zhing tshe 'gugs /
dbang bskur ba dngos ni /
bum pa spyi bor bzhag pa'i tshe nam mkha' gang ba'i sangs rgyas tshad med pas dbang bskur bas lus kyi spyi bo nas rkang sen gyi bar 'chi ba med pa'i bdud rtsis mer khrig ge gang bar sgoms shig byas la bum pa spyi bor bzhag ste /
hrI:
dus gsum sangs rgyas thams cad kyi :
sku gsung thugs las byung ba yi :
'chi med bdud rtsi'i chu rgyun 'dis :
bu khyod la ni dbang bskur bas :
rig 'dzin grub pa ma lus pa'i :
tshe yi dngos grub thob par shog :
oM b+h+rU~M badzra A yu She sid+d+hi sid+d+hi a b+hi Shiny+tsa hU~M:
zhes brjod cing bum chu blud /
de ltar 'chi med ye shes kyi bdud rtsi'i chu bos dbang skur pas lus thams cad gang /
sgo gsum gyi dri ma bag chags dang bcas pa sbyangs /
dbang bzhi thob nas 'chi ba med pa rdo rje'i tshe dang ye shes dpag tu med pa'i go 'phang thob pa'i mos pa mdzod /
ces brjod /
de nas thod pa'i bdud rtsi la bsgoms pa'i lha tshogs rnams kyi mngon rtogs phog la /
de rnams kyi thugs ka nas 'od zer 'phros 'khor 'das snod bcud kyi tshe bcud thams cad bsdus par bsam la /
tshe 'gugs pa'i pho nya bskul /
thod pa snying gar bzhag ste /
lha rnams snying ga'i tshe rten la sib kyis thim pas 'chi med rdo rje'i tshe'i dbang thob par bsam zhing /
hrI:
rnam dag rdo rje ka pA lar :
ye shes lnga ldan rdo rje tshe'i :
sku gsung thugs kyi dkyil 'khor nas :
'chi med tshe yi bdud rtsi 'dis :
bu khyod la ni dbang bskur bas :
rig 'dzin grub pa ma lus pa'i :
tshe yi dngos grub thob par shog :
oM b+h+rU~M badzra A yu She sid+d+hi sid+d+hi a b+hi Shiny+tsa hU~M:
zhes brjod cing bdud rtsi blud /
lha tshogs rnams zhu ba'i bdud rtsi lce la bzhag pas /
rlung rngub pa'i sbyor bas myang bas 'chi med kyi bdud rtsi'i dwangs ma tshe rten la thim par bsam mo //
bcud len gyi tshe ril byin la /
hrI:
lha dang rig 'dzin thams cad kyi :
'chi med grub pa'i dam tshig rdzas :
bdud rtsi'i bcud mchog dam pa 'dis :
bu khyod la ni dbang bskur bas :
rig 'dzin grub pa ma lus pa'i :
tshe yi dngos grub thob par shog :
oM b+h+rU~M badzra A yu She sid+d+hi sid+d+hi a b+hi Shiny+tsa hU~M:
zhes pas byin /
rlung rngub pa'i sbyong bas rol /
spros pa la dga' na tshigs bcad des tshe chang yang sbyin no //
de nas tshe sba ba ni /
tshe mda' spyi bor rgya gram du bkod la /
ba spu'i sgo thams cad rta mgrin phyag gnyis pa'i go chas bar med du gtams par bsam la /
hU~M:
mi 'gyur cis kyang mi shigs pa'i :
sogs brjod cing rgyas btab pas /
slob ma lha'i gsal snang du gnas pa de nyid me long la has btab pa ltar ting 'dzin sems dpa' hrIHyig gi bar du bsdus /
de yang nam mkha' la 'ja' yal ba ltar gsal stong zung 'jug gnyug ma rang bzhin gyi dbyings rtsol bral blo 'das kyi ngang la ci gnas su mnyam par 'jog tu bcug
/de ltar tshe'i dbang bskur pas tshe mi shigs pa'i rdo rje /
mi 'gyur ba'i g.yung drung /
mi nub pa'i rgyal mtshan du gyur te /
'chi ba med pa tshe'i dngos grub la dbang 'byor par gyur cig
/ces brjod /
rjes shis brjod dang dam tshig khas blang ba gtang rag gi maN+Dal rnams dang dkyil 'khor gyi rjes chog rnams kyang spyi dang 'dra'o //
spyir gdams pa 'di la rdzogs rim dang 'brel ba'i nang gsang gi sgrub pa dang /
bcud len rim pa gsum dang /
'chi bslu rim pa gsum la sogs pa zab cing 'dril ba'i man ngag 'ga' zhig mchis pa rnams ni gter byon rtsa ba'i yi ge rnams dang bla ma dam pa'i zhal gyi bdud rtsi las nod par bya'o //
de yang nang sgrub kyi skabs su 'khor 'das snod bcud kyi chos bcu bzhi /
zhes gsungs pa rigs mthun gyi gdams pa gzhan du 'byung ba ni /
rgud pa med pa'i lang tsho /
mngon par 'du ma byas pa'i gzi 'od /
rtsol med kyi stobs /
shugs 'byung gi rtsal /
ma zag pa'i dngos grub /
ma nyams pa'i bsod nams /
rnam par rgyal ba'i dpal /
ma g.yos pa'i dbang thang /
ma grug pa'i bla /
'chi ba med pa'i srog
/'gyur ba med pa'i tshe /
ma 'gags pa'i blo /
rnam par 'gyur ba'i spobs pa /
phyogs las rnam par rgyal ba'i dge mtshan dang bcu bzhi ste /
'di dag snod bcud kyi yon tan gyi dwangs ma stobs su gyur pa'i mthu dpal las byung ba'i phyir ro //
thugs rje'i gter chen gar dbang mgon //
rnam 'gyur 'chi med mchog stsol lha'i //
sgrub thabs mtsho skyes rdo rje yi //
zhal lung nyung gsal snying por spel //
'di las dge ba gang thob des //
gnas skabs 'di dang mthar thug gi
/'chi med dngos grub thams cad pa'i //
'dod rgu'i 'byung gnas nyid gyur cig
/zab lam bde gshegs kun 'dus las pad+ma gar dbang tshe dpag tu med pa phyi ltar sgrub pa tshe dbang dang bcas pa bdud rtsi'i char 'beb ces bya ba 'di ni /
'jam mgon sa skya pa bdag chen ngag gi dbang phyug kun dga' bkra shis kyi bkas bskul ba dang gsang ba'i bdag po rgyal tshab drug pa'i bkas ring mo nas bskul ba'i dgongs pa rjes su bsgrub pa'i ched du /
nye char gang gi phrin las pa blo gros dbyangs can bzang po'i gsung gis bskul ba las snyom las pa 'gyur med rdo rjes yi ger spel ba'o //
sarba mang+ga laM//

//
