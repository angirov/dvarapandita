@#//
bla ma'i thugs sgrub bar chad kun sel las /
'jam dpal pha rol rgol 'joms kyi sgom bzlas gnam lcags 'khor lo zhes bya ba bzhugs so //
oM swasti /
sangs rgyas kun dngos 'jam pa'i dpal //
pha rol rgol 'joms he ru kar //
btud nas de yi sgom bzlas kyi //
man ngag gnam lcags 'khor lo dbye //
'di la gsum /
sbyor ba /
dngos gzhi /
rjes so //
dang po la lnga /
dgos ched skyabs 'gro sems bskyed dang //
tshogs gsag tshad med bsgom pa 'o //
zhes lnga las dang po ni /
gzhung rtsa ba las /
snyigs ma'i 'gro ba las ngan pas :
byad phur ldang zhing mi kha 'khrugs :
rmu rgod phrag dog ches pa'i rgyus :
glo bur tshe la bar gcod pa'i :
rnam mang gegs kyis 'tshe ba na :
bla ma 'jam dpal smra ba'i seng :
drag po'i rnal 'byor 'di ka bsgom :
zhes rang gzhan thams cad gnas skabs byad phur rbod gtong gi rgyu dang /
mi kha gleng gzhi'i rkyen la brten nas mngon mtho dang nges legs kyi phun sum tshogs pa la bar du gcod cing /
mthar thug 'khor ba dang ngan song gi rgyur 'gyur ba'i mi mthun pa'i phyogs thams cad srung zhing zlog pa'i slad du zab mo'i rnal 'byor 'di la bslab par bgyi 'o snyam pas mtshams sbyar te /
gnyis pa ni /
skyabs yul rtsa ba gsum gyi lha tshogs nam mkha' gang bar sad pa'i spyan sngar sgo gsum 'jug pa gcig pa'i mos gus kyis /
na mo :
rigs kun khyab bdag bla ma rje :
dngos grub 'byung gnas yi dam lha :
bar chad kun sel mkha' 'gro'i tshogs :
rtsa ba gsum la skyabs su mchi :
zhes skyabs 'gro ci nus dang /
gsum pa ni /
smon 'jug gi sems bskyed gsal btab la /
hU~M:
shin tu gdug cing gtum pa yi :
byad phur rbod gtong tshar gcod phyir :
pha rol rgol 'joms he ru ka'i :
rnal 'byor zab mo bsgom par bya :
lan gsum /
bzhi pa ni /
yan lag brgyad kyi sgo nas tshogs gsag par bgyi 'o snyam pas /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
lan gsum /
lnga pa ni /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhis rgyud sbyang ngo //
gnyis pa dngos gzhi la /
dam tshig gsal gdab gnas gsum brlab //
dbang bskur ye shes dgug cing bstim //
phyag 'tshal mchod bstod bzlas pa bya //
zhes brgyad las dang po ni /
a :
chos rnams mi dmigs stong pa'i ngang :
skad cig rdzus skyes tshul du ni :
pha lam las grub rdo rje'i gur :
yangs shing rgya che'i lte ba ru :
gnam lcags tsakra rtsibs bcu'i dbus :
dregs pa chu glang pad nyi'i steng :
bdag nyid rig 'dzin smra ba'i seng :
khros pa'i skur bzhengs gshin rje'i gshed :
pha rol rgol ba 'joms pa'i dpal :
mthing nag zhal gsum phyag drug pa :
rdo rje 'khor lo ral gri g.yas :
lcags kyu gtun shing dgra satwa g.yon :
dur khrod rol pa'i chas kyis brgyan :
yum ni gtum mo dug hrul ma :
dmar nag rak+ta khol ma'i mdangs :
be con b+han khrag 'dzin pas 'khyud :
gar dgu'i nyams kyi rol pa yis :
ye shes me phung klong na 'gying :
phyi rol 'khor lo'i nang khongs su :
tshe 'chi srog gi bdag po dang :
las byed gshin rje bye bas bskor :
khro bo 'chol pa skar ltar 'khrugs :
mtshon cha'i char 'beb hU~M phaT sgra :
'brug chen ldir ba lta bur sgrog :
oM ya mAn+ta ka hU~M hU~M phaT:
ces rig stong zung 'jug 'od gsal gnyug ma'i snang cha skad cig gis rten dang brten par bcas pa'i lhar lam gyis ldangs te /
gnyis pa ni /
rang gi gnas gsum du rdo rje gsum gyi ngo bo spyi bor oM dkar po /
mgrin par AHdmar po /
thugs kar hU~M sngon po rnams kyis mtshan par bsam la /
sku gsung thugs ni rdo rje gsum :
gdod nas lhun grub phyag rgyas btab :
oM AHhU~M:
zhes brjod /
gsum pa ni /
thugs ka'i sa bon las byung ba'i 'od zer gyis dbang gi lha nam mkha' gang bar spyan drangs nas dbang bskur bas rnam snang gtso bor gyur pa'i rigs lngas dbu brgyan par bsam la /
dug lnga rang grol ye shes lnga :
rigs lnga'i ngo bor dbang bskur ro :
oM hU~M trAM hrIHA:
zhes dbang bskur /
bzhi pa ni /
slar yang thugs ka'i sa bon las 'od zer 'phros pas ye shes kyi 'khor lo badzra sa mA dzaHsa snyan gsan dbab /
hU~M:
'og min e yi pho brang nas :
mgon po kun gzigs dbyings nas bzhengs :
'jam dpal khro bo'i tshul bstan pa :
gnas 'dir spyan 'dren gshegs su gsol :
oM ya mAn+ta ka sa pa ri wA ra e h+ye hi :
zhes spyan drang /
dzaHhU~M baM ho :sa dgug gzhug bcings shing dgyes pa bskyed /
lnga pa ni /
rang gi thugs ka nas spros pa'i lha mo rnams kyis /
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa'i :
he ru ka la phyag 'tshal lo :
a ti pU ho :
zhes phyag 'tshal lo //
pra tIts+tsha ho :
zhes phyag lan btab /
drug pa ni /
de rnams kyis phyi nang gsang ba'i mchod sprin mkha' khyab tu spel bas mchod pa'i mos pa dang bcas /
oM AHhU~M:
dngos 'byor yid las byung ba yi :
phyi nang gsang ba'i mchod sprin gyis :
chos dbyings rgyas par bkang byas te :
'jam dpal khrag 'thung 'khor bcas mchod :
oM ya mAn+ta ka sa pa ri bA ra ar+g+haM nas /
shab+da sarba pany+tsa a mr-ita rak+ta ba liM ta ma hA pU dza AHhU~M:
bdun pa ni /
rdo rje'i glu snyan cing 'gyur bas bstod cing thugs dam bskul bar bsam la /
hU~M:
pha rol rgol 'joms rig pa 'dzin :
smra ba'i seng ge stobs po che :
bdud dgra bdud 'dul dpal chen lhar :
gnyis med gus pas phyag 'tshal bstod :
bdag la phas kyi byad phur dang :
rgol ba ngan pa'i tshogs rnams kun :
ming tsam med par zhi ba dang :
tshe dpal ye shes rgyas mdzad gsol :
zhes bstod cing mchod pa'i lha mo'i tshogs rang la bsdu /
brgyad pa ni /
thog mar lha sku srung 'khor dang bcas pa la sems rtse gcig tu gzung zhing nga rgyal brtan po bskyed /
gsal snang thon pa na /
thugs kar ye shes sems dpa' ni :
'jam dpal dmar ser 'od 'bar ba'i :
thugs dbus nyi zla'i gwa 'u'i sbubs :
mi 'gyur thugs srog yaHyig mthar :
sngags kyi phreng bas bskor ba las :
'od zer mthing ga phyogs bcur 'phros :
rgyal ba sras bcas mchod cing mnyes :
khams gsum sgrib sbyangs lha ru gyur :
sde brgyad 'byung po dam la gzir :
khyad par byad phur rbod gtong dang :
dus min 'chi ba mi kha'i mtshon :
thams cad gcig tu bsdus nas kyang :
sngags kyi me yis gzhob tu bsregs :
'od gsal ka dag dbyings su sbyangs :
zhes pa'i dmigs pa la rtse gcig tu dran pa nye bar bzhag ste /
oM ya ma rA dza :
sa do me ya :
ya me do ru :
Na yo da ya :
ya da yo ni :
ra ya k+She ya :
ya k+She yats+tsha :
ni ra ma ya hU~M phaT:
ces 'jam dpal khrag 'thung gi rtsa ba'i rig pa 'di nyid /
brag kha dag nas chu 'babs bzhin :
sngags rgod drag po bar med bzla :
zhes ji skad gsungs pa bzhin ci nus mi tshig gis bar ma chod par bzla 'o //
gsum pa rjes la /
dmod pa 'dor zhing lhar snang bsdu //
zung 'jug skur ldang dge ba bsngo //
shis pa brjod pas mtha' brgyan no //
zhes lnga las dang po ni /
thun las ldang bar brtsam pa na /
dbyangs gsal rten snying yi ge brgya pas sngags kyi nus pa spel zhing brtan par bya /
lhag chad kha bskang /
slar yang lag g.yas nam mkha' dang //
g.yon pa sa gnyis brdabs pa'i bar //
dgra bo byad ma lha srung bcas //
rdul phran bzhin du brlag par gyur /
na mo :
bla ma'i bka' bden pa dang :
sangs rgyas kyi bka' bden pa dang :
chos kyi bka' bden pa dang :
dge 'dun gyi bka' bden pa dang :
yi dam lha tshogs rnams kyi bka' bden pa dang :
mkha' 'gro chos skyong rnams kyi bka' bden pa dang :
'jam dpal khrag 'thung pha rol rgol 'joms kyi bka' bden pa dang /
sprul pa yang sprul phyag brnyan dang bcas pa'i bka' bden pa dang /
sngags 'chang bdag gi ngag bden pa'i mthus :
rnal 'byor bdag cag 'khor dang bcas pa'i chag che ba :
nyam nga ba :
rmi lam ngan pa :
mtshan ma ngan pa :
ltas ngan pa :
pha rol gyi dmag tshogs :
rbad 'dre :
rbod gtong :
byad kha :
zor kha :
phur kha :
gtad kha :
mi kha smra mchu :
khyad par du zlog pa byed pa'i mthu dang nus pa thams cad byad ma kho rang gi gshed du phob cig :
rang gshed rang la phob cig :
rang srog rang gis chod cig :
rang sha rang gis zo zhig :
rang khrag rang gis thungs shig :
kho'i lha srung thams cad kho rang gi gshed du phob cig :
bdag gi chos skyong thams cad kho'i gshed du phob cig :
mA ra ya zlog b+h+yo b+h+yo :
zhes lan gsum brjod cing thal mo brdab /
khyad par mi kha'i gnod pa zlog pa gtso bor byed na /
gong gi sngags sham du /
mi kha dril dril :
mi kha b+h+yo b+h+yo :
mi kha zlog zlog :
brgya yi mi kha stong gi bra mchu kha smras gleng gzhi ngan pa thams cad thum ri li li mA ra ya b+h+yo b+h+yo zlog zlog :
e hur thums sarba sha trUM big+h+nAn bA ka ha na ha na da ha da ha ts+tshin+da ts+tshin+da hU~M phaT:
rbad kra ko sha ya brlag brlag :
sarba u tsaT+Ta ya phaT:
ces cung zad bzlas nas sngags de nyid kyi mthar /
bka' ltar mi byed cing dam la mi gnas pa thams cad 'dir ma gnas par gzhan du dengs shig :
srid pa spyi nas bshig cig :
srid gsum rmang nas sgyel cig :
'khor ba gting nas phyungs shig :
bskal pa'i mes sregs shig :
dam tshig dmod pas sdigs shig :
bka' yi chad pas chod cig :
gnam lcags kyi ral gris spyi bo'i gtsug nas khos shig :
sum+b+ha nis non cig :
srid gsum gar skyes gar gnas kyang gnod byed mi kha gleng gzhi ngan pa gtong ba'i dgra dang bgegs kyi steng du gnam lcags rdo rje'i char chen po phob cig :
sbyor ba ngan pa thams cad 'dis thul cig :
ces brjod cing thal mo lan gsum du brdab /
gang ltar yang /
'jam dpal khrag 'thung lha tshogs kyis //
gnod byed dgra bgegs ma lus pa //
lus ngag thal ba'i rdul bzhin rlogs //
rnam shes chos kyi dbyings su spor //
ces gsol zhing /
nam mkha' med par gyur na yang :
sngags kyi dngos grub med mi 'gyur :
lha dang drang srong gis bshad pa'i :
rig sngags bslu bar mi 'gyur na :
'dod chags bral bas byas pa yi :
gsang sngags sbyor bas bslus pa ni :
ma byung 'byung bar mi 'gyur ro :
zhes brjod cing nges shes bskyed /
gnyis pa ni /
chos dbyings skye ba med pa las //
'gags med khrag 'thung chen por shar //
'gags pa nyid na 'gags med pa //
'od gsal ka dag klong du thim //
ces lhar snang 'od gsal gnyug ma'i dbyings su bsdus te mnyam par 'jog
/gsum pa ni /
de las ldang ba na /
slar yang skad cig dran rdzogs su //
rang lus 'jam dpal khro bo la :
ngag ni gzhom med yaHmthing nag :
rlung sems dbyer med ngo bo nyid :
thabs shes nyi zla'i gwa 'u ru :
rgyas btab ka dag dbyings su bzhag :
ces brjod cing sgo gsum rdo rje gsum dang dbyer mi phyed par bsam /
bzhi pa ni /
dge ba 'di yis myur du bdag
/'jam dpal khrag 'thung 'grub gyur nas //
'gro ba gcig kyang ma lus pa //
de yi sa la 'god par shog
/ces dge ba'i rtsa ba yongs su bsngo zhing smon lam gyis rgyas gdab /
lnga pa ni /
sangs rgyas thams cad rdzu 'phrul che :
dam pa'i chos ni 'dod chags bral :
byang sems 'phags tshogs phyir mi ldog :
chos nyid rang bzhin bsam mi khyab :
chos can rten 'brel bslu ba med :
bden dang bden pa'i tshig 'di yis :
bdag dang sems can thams cad kyi :
mi mthun gnod pa zhi gyur cig :
mthun rkyen bsam dgu 'grub pa dang :
bkra shis bde legs 'byung bar shog :
ces shis pa brjod pas mtshams sbyar te spyod lam la 'jug go //
/'di'i bsnyen pa byed na bla ma smra ba'i seng ge'i bsnyen pa sngon du song na legs /
gang ltar yang mngon rtogs thun bzhir bsgom zhing sngags 'bum phrag bzhi kha skong dang bcas pa bzlas pas las rung du 'gyur ba yin no //
'jam dpal khrag 'thung lha tshogs kyi //
sgom bzlas gnam lcags 'khor lo'i dbal //
phas rgol snying la bskor ba yis //
mi mthun phyogs kun tshar gcod shog
/ces pa'ang don gnyer can gyis gsol ba btab pa la brten nas /
zab chos 'di nyid la sngon dge'i spobs pa cung zad sad pa'i rig 'dzin gyi btsun pa mtsho skyes bla ma dgyes pa'i 'bangs mkhyen brtse'i dbang pos /
gter gzhung rdo rje'i tshig la rigs mthun gyi mtshams sbyor cung zad dang bcas bklags pas grub par bsdebs pa dge legs su gyur cig
/sarba dA mang+ga laM b+ha ba tu ///
/
