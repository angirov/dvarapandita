@#//
gnam chos thugs kyi gter kha snyan brgyud zab mo'i skor las /
bka' srung ha sa gar+b+ha'i sgrub thabs kyi lhan thabs shin tu bsdus pa rnal 'byor rang don rten 'brel ngan pa rnams zlog pa'i gdams pa zab mo bzhugs //
na mo many+dzu shrI g+ho Sha ye /
gnam chos ha sa gar+b+ha'i lhan thabs bri //
chos bdag srung mas bka' yi gnang ba stsol //
rgya nag lugs kyi 'jam dpal gshin rje'i rgyud //
le'u bcu pa'i skabs su gsungs pa dang //
sa bdag gto rgyud nag po las gsungs pa //
kong tse 'phrul rgyal wang se 'phrul rgyal dang //
rgya nag rgyal po du ni ha rnams kyis //
'grigs chags bsdebs pa rgya bzas bod du bsgyur //
de rjes lan grangs mang du bsgyur ba'i phyir //
dar cha che grags da ni ha cang 'chal //
dbang lung rgyun chad phyag len 'chugs par gyur //
de la phan phyir mi 'gyur rdo rje la //
'jam dpal dmar ser nyid kyis 'di gnang ste //
sngar gyi dbang lung brgyud pa gso phyir lags //
rgyas par spro na yig rnying rgyas pa ltar //
yab lugs yum lugs sras lugs lugs gsum ste //
mdos thabs rtsang thabs rnam gnyis gang lcogs dang //
bca' thabs bco brgyad gang dgos phyag len ltar //
legs par bcas la 'don cha'i spod gzhung klog
/'di yi dbang lung thob na don gyis thob //
bka' chad lung sdum nyes pa mi 'byung ngo //
rang don shin tu spros med nyams len ni //
lcog zlum mam ni lha bshos gcig bshams la //
dkar po mgo gsum bsrung ba'i don 'dus so //
dmar gtor gcig bshams nag po mgo gsum gyi //
zlog pa'i bcas ni de la 'dus pa'o //
ngar mi changs bu ting lo logs su bshams //
de yi glud yas thams cad 'dus pa 'o //
dkar gtor bshams nas klu dang sa bdag mchod //
sngon 'gro sna sel thams cad de la 'dus //
ling ga gcig bshams de nyid bsgral la phul //
dmar po mgo gsum bsad pa'i don 'dus so //
de nas gyer bsgom bsnyen pa ci mang bya /
na mo :
dkon mchog gsum dang rtsa ba gsum :
skyabs gnas rnams la skyabs su mchi :
'gro kun sangs rgyas la 'god phyir :
byang chub mchog tu sems bskyed do :

ka dag klong nas sprul pa yi :
gnas sa gang ba'i mchod pa'i sprin :
sman gtor rak+ta lha mor bcas :
zad med gyur cig pU dza ho :

stong pa'i ngang las pad zla nyi ma'i steng :
sangs rgyas kun gyi sku gsung thugs bsdus pa :
rang nyid rigs gsum mgon po gcig dril ba :
dbus zhal sku lus rtsa phyag rtsa zhabs rnams :
snying rje mthar phyin spyan ras gzigs mgon ni :
sku mdog dkar po phreng ba pad+ma 'dzin :
g.yas zhal phyag dang zhabs ni bar pa rnams :
shes rab mthar phyin 'jam dpal gzhon nu ni :
gur gum mdog can ral gri po ti 'dzin :
g.yon zhal phyag dang zhabs ni tha ma gnyis :
mthu stobs mthar phyin gsang ba'i bdag po ste :
char sprin mdog can rdo rje sdigs mdzub zhags :
zhabs drug sems dpa'i skyil krung gis bzhugs pa :
dar dang rin po che yi rgyan gyis brgyan :
gnas gsum 'bru gsum 'od kyis spyan drangs bstim :
hU~M:
gnas mchog po Ta la dang lcang lo can :
rgya nag ri bo rtse lnga'i shel khang nas :
'phags mchog rigs gsum mgon po gshegs su gsol :
shel gur pad+ma nyi zla'i gdan la bzhugs :
rigs lnga spyan drangs dbang bskur rigs bdag mtshan :
dzaHhU~M baM ho :
dz+nyA na a b+hi Shiny+tsa hU~M/
bsnyen pa ni /
a   spyan ras gzigs /hrIH   'jam dbyangs /hU~M:   phyag rdor /
zhes bzlas so //
rang gi sku las 'od zer dkar po 'phros //
shel gyi gur khang yangs shing rgya che ba //
de nang bdag cag yon mchod bsrung bya tshud //
bdag gi spyi gtsug khyung 'brug seng ges brgyan //
snang srid lha 'dre thams cad zil gyis gnon //
slar yang rigs gsum sku yi 'od zer las //
phyi rol rdo rje sngon po'i sa gzhi gur //
de rgyab gser gyi 'khor lo rtsibs stong gur //
de rgyab pad+ma dkar po yu ba can //
mtshon cha sna tshogs rtse mo phyir bstan gur //
de rgyab ye shes me ri bar med 'bar //
rigs gsum sprul pa khyung 'brug seng gsum las //
'od 'phros bsrung bya'i lus ngag yid la thim /
khroM badzra ga ru Da hU~M phaTaHrak+Sha rak+Sha swA hA/
du na du na hU~M phaTaHrak+Sha rak+Sha swA hA/
ya ma rA dza hU~M phaTaHrak+Sha rak+Sha swA hA/
ci nus bzlas /
oM AHhU~M/
lan gsum /
a hrIHhU~M i daM ba liM ta kha kha khA hi khA hi /
ar+g+haM sogs kyis mchod /
hU~M:
dus gsum rgyal ba kun gyi sku gsung thugs :
khams gsum 'gro ba kun gyi skyabs gcig pu :
lus ngag yid gsum srung ba lha yi mchog :
rigs gsum mgon po gcig dril sku la bstod :
stong gsum 'jig rten zil gnon sprul pa'i gzugs //
rlabs chen khyung dang rtsal chen seng+ge dang //
ngar chen 'brug ste dkar po mgo gsum zhes //
srung skyob sprul pa'i lha la mchod cing bstod //
bdag dang bsrung bya rnams la bsrung du gsol //
de nas mdun bskyed ni /
mdun du ha sa gar+b+ha nag :
dbus nas g.yas g.yon rim bzhin du :
glang stag phag gi mgo bo can :
phyag drug dang po gnyis kyi ni :
gri gug thod khrag bar pa gnyis :
ral gri lcags kyu tha ma gnyis :
zhags pa mda' gzhu 'dzin pa ste :
khro chas rdzogs shing gshog pa can :
sku smad sbrul gyi mjug mar 'khyil :   klu sogs la rkang pa yod pa mjug mas dkris pa ltar 'di la'ang rkang pa yod do //
mdun du mi dmar mda' gzhu 'gengs //
phag sbrul bya yi mgo bo can //
de mdun shang shang bra ba'i mgo
/rang 'dra brgya dang bcu gsum bskor //
g.yas su bdud dang g.yon du btsan //
rgyab tu ma mo rnga mong zhon //
de rgyab mi kha ba ru ma //
'byung ba lo zla spar sme'i bdag
/khro bo pha brgyad bu brgyad dang //
srung bzhi gto mkhan rigs bzhi dang //
than skya nyi shu rtsa gcig sogs //
bgegs rigs gdon rigs kun gyis bskor //
thugs ka'i 'od kyis rang rgyud pa :
spyan drangs gnyis su med par gyur :
hU~M:
'jam dbyangs sprul pa'i mthu bo che :
sa bdag gza' klu 'chol ba'i bu :
zlog byed nag po mgo bo gsum :
snang srid lha 'dre'i 'khor dang bcas :
mchod pa'i gnas 'dir gshegs su gsol :
sngon mo nas kyi pho nya btang :
gser skyems ser mo'i chas ja 'dren :
gnod byed dgra bgegs gdan la bzhugs :
sngon tshe 'phags pa 'jam dpal gyis :
bka' dang dam la btags pa'i tshe :
dus ngan snyigs ma lnga yi dus :
srid pa'i byol kha khyod kyis zlog :
keg chen thams cad zlog par gyis :
nad pa yo nas bslang bar gyis :
sri 'u tshang nas bskyed par gyis :
rgan po rnams kyi tshe srings la :
gzhon pa'i dpal ni bskyed par gyis :
gnod par byed pa thams cad sod :
mi kha thams cad zas su zo :
gtor ma mtheb kyu khyod la sbyin :
'jam dpal dam tshig de ltar phog :
de ring dgos pa'i dus byung na :
sngon gyi dam tshig dran par gyis :
'phags pa 'jam dpal bka' ma gcog :
yon bdag drin lan chud ma gsan :
gto yas gnas su thengs par mdzod :
oM phe sha ke ru b+h+rU~M:
badzra sa ma ya dza :
dzaHhU~M baM ho :
tiSh+Tha lhan :
sa ma ya ho :
ar+g+haM sogs /
kho yi snying gar phe nag po :
rtsa sngags g.yas su 'khor ba las :
bdag gis srog sngags de bzlas pas :
sngon gyis khas blangs dam tshig dran :
ci gsungs bka' bsgrub khas blang gyur :
oM phe sha ke ru b+h+rU~M:
oM ha sa gar+b+ha phaT:
oM nag po phe sha rbad :
oM kA la mu kha dre dri b+h+yo :
sngags tshan bzhi po gang rung bzlas //
de nas ling+ga yod na bsgral //
med na dmar gtor nyid la bkug
/na mo /
bslu med dkon mchog gsum dang rtsa ba gsum //
'phags pa rigs gsum mgon po'i bden pa dang //
nag po mgo gsum mthu stobs chen po yis //
gnod byed dgra bgegs thams cad 'dir khug cig
/gsod byed mi dmar mgo bo gsum pa yis //
btsan mda' dmar po snying la rgyob la sod //
shan pa'i tshogs kyis sha rus dum bur gtub //
oM tsan tra yaM kha la rak+Sha du seng dgra la chod /
'dre la chod /
gsum mam bdun brjod /
b+h+rU~M las rin chen snod dang sla nga ru //
ngo bo dgra bgegs gnod byed sha khrag la //
rnam pa 'dod pa'i yon tan rnam pa lnga //
la la dkar gsum la la sha khrag mtsho //
ngar mi ban skyes bud med lta na sdug
/so so'i ci 'dod longs spyod phun tshogs gyur //
bde gshegs rin chen mang dang gzugs mdzes dang //
'byams klas 'jigs kun bral la phyag 'tshal lo //
dgra bgegs sha ri khrag mtsho'i gtor ma 'di //
ha sa gar+b+ha dmar po mgo gsum dang //
btsan bdud ma mo lha srin dregs pa'i tshogs //
kun la 'bul lo dgyes par zhal du bstab //
dkar gsum mngar gsum bdud rtsi'i rgya mtsho 'di //
'byung ba spar sme lo zla zhag dus bdag
/sa bdag khro bo pha brgyad bu brgyad dang //
klu dang sa bdag gzhi bdag rnams la 'bul //
mnyes tshims dga' mgu yi rang ldan gyur cig
/ngar mi ting lo changs bu grib glud 'di //
'khrug 'dre bco brgyad mi kha ba ru ma //
shang shang bra mchu gri bo bse rag dang //
za 'dre shi gshed ltas ngan rnams la sbyin //
lan chags byang zhing bu lon sod gyur cig
/na maHsarba ta thA ga ta a ba lo ki te oM saM b+ha ra saM b+ha ra hU~M/
lan gsum mam bdun brjod /
hU~M/
gnam lha zhe sdang khen pa rgan po dang //
sa bdag 'dod chags khon ma tshogs pa'i bu //
mi nag bya gshog re 'byams mjug ma can //
mgo dbus glang mgo gza' chen spen pa'i bu //
mgo g.yas stag mgo gza' chen khyab mjug bu //
mgo g.yon phag mgo gza' chen lhag pa'i bu //
phyag drug dang pos gri thod gnod byed za //
bar pas lcags kyus 'dzin cing ral gris gtub //
tha mas zhags pas 'ching zhing mda' gzhus 'bigs //
ba spu mtshon cha sen mo lcags kyus 'gugs /
kha gdangs mche gtsigs nga ro 'brug ltar ldir //
zhe sdang me 'bar myur mgyogs glog ltar 'khyug
/mthu chen stobs ldan srid pa'i zlog byed khyod //
dam rdzas dmar gyi gtor ma 'di bzhes la //
ltas ngan mi kha bra mchu zas su zo //
chag chen nyams nga keg chen zlog par mdzod //
gal te 'chi bar nges pa'i mi yod kyang //
lo gsum bar du khyod kyis bshol thobs shig
/hU~M/
mi nag mgo gsum sku smad sbrul mjug las //
rang 'dra'i sprul pa dpag med 'jig rten gang //
than bdag than dang bcas pa hab thob zo //
lhag dang chad pa'i ltas ngan dgra la sgyur /
kha dgu zos pa bsnyogs pa'i ltas ngan zlog
/lag dgu zor ba thogs pa'i ltas ngan zlog
/mon dang rgyu lug thams cad sgyur zhing zlog
/rta nor ra lug mi 'dra sprel 'dra dang /
khyi 'dra grod pa 'dra dang brang lum 'dra //
long ka 'dra ba gto yis sgyur dka' zhing //
bsgyur na gto mkhan rang la gnod pa'i than //
de yang nag po mgo gsum khyod kyis zlog
/than bdag than dang bcas pa khyod kyis zo //
gzugs ni ngo shes tsam dang ngo mi shes //
rgyu ma yar lug mar lug bcos ka'i than //
ban bon gto mkhan rang la mi dge bas //
de yang mi nag mgo gsum zhal du bstabs /
kha dgu rkang lag brgyad dang bco brgyad pa //
re 'byams than de sde chen brlag pa'i than //
dar rgyas can la ngan pa byad kha'i than //
de yang mi nag mgo gsum khyod kyis zo //
og mar mig dang ltag par kha dod pa //
lkug pa kha med mig med bdud kyi than //
mi nag mgo bo gsum pa'i zhal du bstabs /
kha dang mig la so skyes 'chi bdud than //
bcos ka'i than de mgo gsum khyod kyis zo //
lkug pa lag sdum mig med long ba dang //
rna med 'on pa rkang med zha bo rnams //
bdud po mthong ba mig med than yin te //
mi nag mgo bo gsum pa'i zhal du bzhes //
gzugs brnyan dod dang gzugs brnyan ma dod pa //
grod pa so can than yin khyod kyis zo //
lag pa brang gug than ro brang brdung than //
ya mchu ring dang rkang pa'i sug gu 'khyog
/sprang po dbyug gzung than de khyod kyis zo //
glo snying phyir bud snying 'dra 'chi ba'i than //
mche ba skyes pa btsan sha ru bdar te //
phu bo la ngan than de khyod kyis zo //
lag tshigs g.yas med pha mtshun dgra la phyogs //
lag tshigs g.yon med ma mtshun dgra la phyogs //
shi chad 'ong ba'i than de dgra la sgyur //
sbal sbrul spu skyes bya rigs spu med pa //
klu yi than de sdang ba'i dgra la sgyur //
ra skyes lag pa rgyab skyes bdud kyi than //
ngo sho spyi bo'i dpral bar kha dod pa //
og mar mig dod man mkhal 'byar ba dang //
zil du ra skyes btsan gyi than yin te //
mi nag mgo bo gsum pa khyod kyis zo //
lhag pa thams cad yas gdon rgyal po'i than //
ma tshang ba rnams mas gdon rgyal mo'i than //
mig gcig pa dang bil la bya lag byung //
rkang pa spre 'u 'dra dang bum lag dang //
sbar mo skyes dang bya yi mchu 'dra dang //
ma mchus ya mchu bkab pa gri btsan than //
gto dang bon gyis mi thub than de yang //
mi nag mgo gsum khyod kyis zlog cing sgyur /
khyi gzugs ma tshang mid pa chad pa dang //
mig med rkub rub bya mchu dod pa ni //
mas gdon sgo srung than yin gto 'dis sgyur //
ske 'khyog phag dang bong bur rwa co skyes //
lag pa rgal gzhung brang mdor kha dod pa //
dmu yi than de mgo gsum khyod kyis zlog
/bya nag sder 'dzing sha ba ru 'dzing dang //
sbrul nag lto sbyor kha skam chu zag dang //
sog pa'i dkyil bug byi long khyim du mthong //
sbra than skya thig thag pa chon thag rgyug
/zhing gi dkyil bug sbra khang me shor dang //
'o ma mi chags rul dang khyi rngo byung //
sde brgyad than de mgo gsum khyod kyis zlog
/rna ba lhag na gtam snyan thos pa'i than //
mthe bong lhag na che rgyud 'phel ba dang //
mdzub chung lhag na chung rgyud 'phel ba ste //
dge legs than de mi bzlog g.yang du len //
spyi bor mig dod brang mgo dpung mgo lhag
/sna dang ma mkhal lce dang lag pa dang //
sor mo lnga lhag nam phug ngan pa'i than //
ngan pa'i than dgu sdang ba'i dgra la sgyur //
bya ma byil sogs bya than khyim du phyin //
ri bong la sogs ri dwags khyim du phyin //
sreg pa phug ron khras ded khyim du phyin /
khu byug la sogs bya chen steng du babs //
wa spyang gzig sogs gcan zan khyim du phyin //
sho mong khyim skyes bya than byil than dang //
srin 'jas 'bu ro khur sogs 'bu yi than //
sbal sbrul khyim phyin la sogs chu gnas than //
nywa sha gnong dang mig 'gul lus kyi than /
khyi spyang ngu dang rta pho srod la 'tsher //
mdzo pho rdang ngur khang pa'i ka gdung tshag
/'ug pa rgod dang wa brgyal me snying dmar //
'o ma khrag red yos btags ram phyer 'gyur //
ri rdo zhing 'gril nas btab yug po skyes //
bya rog dkar po skar ma phod can sogs //
ma rungs ltas ngan brgyad cu rtsa gcig rnams //
than dang than bdag mgo gsum khyod kyis zo //
ltas ngan mtshan ngan sdang ba'i dgra la sgyur //
hU~M/
'phags pa rigs gsum mgon po'i bden pa dang //
sa bdag ha sa gar+b+ha'i mthu stobs kyis //
ltas ngan thams cad sdang ba'i dgra la sgyur //
than bdag than dang bcas pa thams cad ni //
mi nag mgo gsum 'khor dang bcas pas zo //
ltas ngan zlog pa'i phrin las da mdzod cig
/'phags pa 'jam dpal spyan sngar khas blangs pa'i //
dam la ma 'da' bcol pa'i phrin las mdzod //
oM ha sa gar+b+ha :
b+h+yo kha mi hu :
hur thums rbad ya :
b+h+yo b+h+yoHzlog zlogs :
zhes ci mang brjod /
hU~M/
sa bdag ha sa gar+b+ha'i phyag g.yas na //
spar kha brgyad kyi phyag rgya bsnams mdzad pa //
li khon dwa khen kham gin zin dang zon //
spar kha brgyad kyi keg rigs thams cad zlog
/lo dang spar kha sbyar ba'i keg rigs zlog
/spar kha brgyad po'i dbang res zla ba yi //
keg rnams thams cad mi nag khyod kyis zlog
/spar kha brgyad po zhag dang dus tshod la //
'khor ba'i keg rigs thams cad sgyur du gsol //
spar kha dgra thog rang thog dur mig dang //
na sa 'chi sa dur sa'i keg rnams zlog
/nam zla dus brgyad spar kha'i keg brgyad zlog
/spar kha brgyad kyi gnod pa'i 'dre brgyad zlog
/mi rungs nor brgyad dur zas brgyad po zlog
/'khren pa'i mi brgyad na ngo thams cad zlog
/oM ha sa gar+b+ha ti li ha na a ni te b+h+yo zlogs :
spar kha rtsub na 'di mang du bzla'o //
hU~M/
ha sa gar+b+ha'i rtsa phyag lo bdag 'dzin //
skor chen drug cu'i lo keg dgra la sgyur //
mi grangs lo grangs 'khren pa'i 'khren keg zlog
/lo skor bcu gnyis lo yi keg rnams zlog
/rang keg phyi skyel zur gsum keg rnams zlog
/bzhi gshed drug 'gram bdun zur thams cad zlog
/gnam rgyang sa rgyang ngan par gyur pa zlog
/'ju thag chad dang brten phur bud pa zlog
/log man dar rgud gnam lo la sogs pa //
rgya po lo yi keg rnams thams cad zlog
/lo skor bcu gnyis zla ba la 'khor ba'i //
blon po zla ba'i keg rnams dgra la zlog
/lo skor bcu gnyis zhag la 'khor ba yi //
dmag mi zhag keg sum brgya drug cu zlog
/lo skor bcu gnyis dus tshod la 'khor ba'i //
dus tshod keg rigs stong dang drug brgya zlog
/oM ha sa gar+b+ha mr-i ta ye mr-i ta ye b+h+yo zlogs :
lo zla zhag dus keg che na 'di mang bya /
hU~M/
ha sa gar+b+ha'i phyag g.yas dang po na //
phag dang rta nag rta sngon chu srin dang //
sha ba seng+ge rta dmar glang chen dkar //
drel dmar la sogs sme ba'i chibs pa 'dzin //
gcig dkar gnyis nag gsum mthing bzhi ljang dang //
lnga ser drug dkar bdun dmar brgyad dkar dang //
dgu dmar la sogs sme ba'i keg rnams zlog
/rang thog gnyis nag dbus tshud gcod 'dral zlog
/sme ba zhag dang dus tshod la 'khor ba'i //
sme ba'i keg chen thams cad dgra la zlog
/sme ba'i dur ngo na ngo dgra la zlog
/oM ha sa gar+b+ha sme sa sme sha ye b+h+yo zlogs :
sme ba'i keg la 'di nyid mang bcug
/hU~M/
ha sa gar+b+ha'i phyag mtshan gri thod las //
rang 'dra'i sprul pa mang po rlung ltar 'tshubs //
yod rlom yeb rnga'i mi kha dgra la zlog
/ma nyes kha yog mi kha thams cad zlog
/brgya yi mi kha stong gi bra mchu zlog
/mtshan ngan bud med khyim mtshes mi kha zlog
/lkog na 'bu bzhin g.yeng ba'i mi kha zlog
/gtam ngan byur sna ngan pa'i mi kha zlog
/ngan 'dod rtag 'khu lhan sbyor mi kha zlog
/gzhi med skur 'debs gshe skur mi kha zlog
/mi kha che zhing brgya kha g.yeng ba zlog
/lo zla zhag la mi kha dar ba zlog
/mi kha me ltar 'bar ba thams cad zlog
/mi kha chu ltar 'khrugs pa thams cad zlog
/mi kha rlung ltar 'tshubs pa thams cad zlog
/mi kha bal ltar g.yeng ba thams cad zlog
/yul mi khyim mtshes mi kha zug pa zlog
/rlung rta dgra dar mi khas sdang ba zlog
/bzang byas ngan du mthong ba'i mi kha zlog
/mi yi khyu nas bud pa'i mi kha zlog
/mi kha bra mchu mi kha ba rus zlog
/mi kha thams cad mgo gsum khyod kyis zo //
zo zhig thungs shig mi kha med par mdzod //
oM ha sa gar+b+ha hU~M b+h+yo ri li l-i mi kha b+h+yo zlogs :
mi kha che na 'di nyid mang du brjod /
hU~M/
mdos zor sha khrag gtor ma 'dis //
da lta rnal 'byor bdag cag la //
sde brgyad chad pa byung ba zlog
/byad zor phur kha thams cad zlog
/ban de'i sngags zor 'dus pa zlog
/mu stegs bon po'i dzo dmar zlog
/lha 'dre'i za kha zug pa zlog
/rgyal po lo yi bdun zur zlog
/blon po zla ba'i dbang btsan zlog
/dmag mi zhag gi dpung dgra zlog
/mtshon cha dus kyi rno ngar zlog
/spar kha'i skya mda' zug pa zlog
/sme ba dur du tshud pa zlog
/sa bdag ko long bsdams pa zlog
/'byung ba'i dgra gshed 'thab pa zlog
/gza' skar dus tshod ngan pa zlog
/lo zla zhag dus ngan pa zlog
khram dang byad du bcugs pa zlog
/hom dang spar bu'i bskor pa zlog
/dgra chen bdud du langs pa zlog
/ltas ngan glo bur ye 'drog zlog
/dus min 'chi ba rnam brgyad zlog
/mi kha bra mchu thams cad zlog
/chag chen nyams nga thams cad zlog
/sngon bsgugs phyi nas ded pa zlog
/dgra sna phung sna gyod sna zlog
/nad sna yams sna rims sna zlog
/dgra sri rmi ngan thams cad zlog
/che sri chung sri rgan sri zlog
/gzhon sri dar sri god sri zlog
/dgra sri mtshon sri nad sri zlog
/mdor na srid pa'i chag sgo dang //
bdag la gnod pa'i dgra 'dre rnams //
sdang byed dgra bo'i steng du zlog
/gnod byed bgegs kyi steng du b+h+yoH
bar chad bdud kyi steng du b+h+yoH
za 'dre phung sri'i steng du b+h+yoH
dam nyams byad ma'i steng du b+h+yoH
oM ha sa gar+b+ha phaTaH
nag po phe sha b+h+yoH
ma hA d+he wa dgra bo r+n+ri rbad /
b+h+yo mi kha sgyur /
mi kha hur thums /
mA ra ya rbad /
mi kha thums thums /
shig shig
/rbad rbad /
dril dril /
b+h+yo b+h+yo /
zlog zlog
/b+h+yo mi kha hur thums rbad /
dril thums shig shig rbad /
dril dril b+h+yo b+h+yo zlog zlog
/oM ha sa tsi ke pa ra ta /
ta pa la ya dgra la b+h+yo b+h+yoH
nA ga tsa du b+hi ru ba /
ma hA dgra la rgyugs rgyugs /
phyogs bstun la rang dang sbyin bdag gi lo lha'i phyogs su mi khyer ba byed bcug pa gal che /
hU~M/
ha sa gar+b+ha 'khor dang bcas //
dmar gyi gtor ma 'di bzhes la //
snang zhing srid pa'i lha 'dre dang //
'dre srin bgegs rigs kun khrid la //
sdang ba dgra yi yul du rgyugs //
gnas dang pho brang de ru thobs //
za kha 'thung kha de ru spos //
'byung ba spar sme lo zla'i bdag
/sa bdag gzhi bdag thams cad kun //
dkar gsum gtor ma 'di bzhes la //
gtor glud 'di yi lam phyes shig
/mdos lam zor lam dgra la ston //
'dre srin lan chags bdag po dang //
za 'dre yul 'dre bse rag rnams //
glud gtor 'di yis tshims gyis la //
so so rang rang gnas su song //
gal te mi 'gro 'dug gyur na //
rigs gsum mgon po thugs khros nas /
khyung 'brug seng chen sprul pa 'gyed //
rdul du brlag par gdon mi za //
de bas ma 'dug gzhan du dengs //
sarba b+hu ta gats+tsha /
zhes phyir khyer tshe rol mo bsgrags /
oM ya mAn+ta ka ya ma rA tsa ma hA d+he wa sa ma ya hU~M byol /
nag po phe sha hU~M byol /
b+h+yo b+h+yo /
mi kha mA ra ya hur thums rbad rbad /
mi kha dril dril /
mi kha thums thums /
mi kha chil chil /
mi kha rbad rbad /
mi kha byol byol /
mi kha zlog zlog
/brgya yi mi kha stong gi bra mchu mo ngan rmis ngan ltas ngan dgra gyod mkhon gsum ban byad bon byad thams cad dgra la zlog cig
/ces brjod cing phyi rol yas lam mam thebs phyogs su bskyal /
khyung gis rjes bcad par bsam /
nang du log nas gtor snod sbubs la gtor bro brdung /
oM laM hU~M laM dam sri dgra 'dre satwaM b+ha ya nan /

phyi rol srung 'khor khyung 'brug seng+ge rnams :
rang nyid rigs gsum gcig dril sku la thim :
de yang mtha' nas dbus yal stong pa nyid :
dge bas rigs gsum mgon po 'grub gyur cig :
bkra shis bde legs bsam pa lhun 'grub shog :
ces pa 'di khyim du bya ma byil phyin pa dang /
drel phrug la lhag chad byung ba dang /
khyim du sho mang tshan cher skyes pa dang /
mar mes nag 'bong gyon pa sogs ltas ngan 'ga' zhig byung ba la brten nas rA ga a s+yas sbyar ba'o /

/nyes 'gal mchis na chos bdag bka' srung tshogs la bshags shing dge bas 'gro ba mang po la phan thogs shog
/mang+ga laM///
/
na mo many+dzu shrI ye /
sa bdag ha sa gar+b+ha'i zin bris bri //
mdos gzhi ri rab bang rim lnga yi steng //
dmar gtor gcig la mchod pa rnam lngas bskor //
ha sa gar+b+ha rang yin de 'og gi
/bang rim dang por spar brgyad gtor zlum brgyad //
de 'og bang rim gnyis par sme ba dgu'i //
gtor ma zur gsum dgu yis bskor nas bzhag
/de 'og lo lha bcu gnyis rang gzugs bskor //
de 'og lo bdud bcu gnyis zur gsum ni //
nag po bcu gnyis bskor nas de yi mthar //
bal mo mi kha ba ru 'khor dang bcas //
sa bdag gto mkhan ru 'dren la sogs par //
gtor chung mtheb kyu 'bru sna sha dum bskor //
de 'og 'ug pa gang mang de yi 'og
/wa mo gang mang than gzugs sogs kyis bskor //
mdun du mi dmar mgo gsum dmar gtor ni //
zur gsum gsum gshibs gtor chung bcu gsum bskor //
bsgral ba'i ling+ga bstab pa'i thun rdzas bcas //
mdos mdun dma' sar bza' grangs ngar mi bzhag
/de mdun mtho bar gtor ma gser skyems bzhag
/gzhung nas byung ba'i dkar gtor gser skyems bsngo //
dkar po mgo gsum rang gzhung nyid dang mtshungs //
gnam chos ha sa gar+b+ha'i zin bris 'di //
gud sbas gsal phyir rA ga a s+yas bris //
mang+ga laM///
/
