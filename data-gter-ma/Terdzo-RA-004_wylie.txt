\u0f01\u0f83:
spyan ras gzigs kyi nang sgrub mngon rtogs phrin las zhes bya ba bzhugs so :
bkra shis :
na mo pad+ma d+hA ra gu ru d+hA+e wa d+hA ki nI hU~M:
thugs rje chen po'i sgrub thabs 'di :
rgyal ba'i spyi sgrub yin pa'i phyir :
rgyud lung man ngag don bsdus nas :
snying po don gsal gdams pa bstan :
de la sngon 'gro dngos gzhi rjes :
dang po dkyil 'khor rten mchod bsham :
nges 'byung blo dang thar 'dod pas :
don gnyer mchog dang thun mong dmigs :
mos gus bla ma'i rnal 'byor bsgom :
skyabs 'gro sems bskyed tshogs bsags shing :
tshad med bzhi pos rgyud sbyang bya :
gnyis pa bgegs la bka' bsgo ni :
hU~M:
rang rig rang gsal dkyil 'khor 'dir :
gnyis 'dzin 'khrul pa'i bgegs rigs rnams :
mtha' bral klong du phyir dengs shig :
rdo rje gsum gyis rdul du rlog :
drag sngags brjod cing thun kyang 'phang :
gsum pa srung 'khor bsgom pa ni :
hU~M:
ye nas dag pa'i dkyil 'khor du :
sku gsung thugs kyi 'phro 'du gsal :
rdo rje'i gur khang lhun gyis grub :
ye shes lnga yis mtshams bcad do :
oM badzra rak+Sha rak+Sha hU~M:
bzhi pa brda sgo dbye ba ni :
hU~M:
snang srid ye nas dkyil 'khor lha :
phung khams skye mched ma lus pa :
bde gshegs rgyal ba'i grong khyer mchog :
rang rig rang gsal sgo dbye 'o :
b+h+rU~M pra be sha ya phaT:
de nyid phyag dang bshags bya'i gnas :
hU~M:
gdod nas dag pa'i ye shes ni :
'khor 'das kun la khyab cing gsal :
ma bcos snying po sku gsung thugs :
rang rig rang gsal phyag bgyi 'o :
a la la ho :
a ti pU ho :
pra tIts+tsha ho :
hU~M:
gdod nas chos skur dag pa la :
ma rig 'khrul pa'i sgro btags nas :
nyams chag 'gal 'khrul ci bsags pa :
rang rig lha la mthol zhing bshags :
oM ma Ni pad+me hU~M hrI:
sa ma ya shud+d+he A:
ye shes de las mi 'da' ba'i :
hU~M:
khams gsum ye nas sangs rgyas shing :
'gro drug thams cad bde gshegs sras :
snang srid byang chub sems kyi dbyings :
dkyil 'khor de las mi 'da' 'o :
oM ma Ni pad+me hU~M hrI:
bo d+hi tsit+ta hU~M:
lnga pa byin chen 'beb pa ni :
hU~M:
rang bzhin chos kyi dbyings nyid las :
ma g.yos ye shes longs spyod rdzogs :
thugs rje gang 'dul sprul pa'i sku :
rgyal ba rgya mtsho spyan ras gzigs :
sangs rgyas byang chub sems dpa' dang :
bla ma yi dam mkha' 'gro'i tshogs :
chos skyong srung ma la sogs pa'i :
rang rtsal rig pa'i lha tshogs rnams :
dam tshig gnas mchog dam pa 'dir :
byin chen byin phobs bcom ldan 'das :
snod bcud dag par byin gyis rlobs :
rtags dang mtshan ma bzang po ston :
dngos grub stsol ba'i dus la bab :
ye shes gar dgu lams se lam :
gsung dbyangs snying po 'u ru ru :
thugs rje'i dgongs pa sha ra ra :
snang stong 'od zer lams se lam :
grags stong rol mo di ri ri :
gnas mchog 'di ru byin phobs la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM ma Ni pad+me hU~M hrI:
dz+nyA na A be sha ya A be sha ya A:
drug pa mchod rdzas byin rlabs ni :
hU~M:
rang rig zhi lhag zung 'jug gi :
raM yaM khaM gis dngos 'dzin sbyang :
chos kyi dbyings kyi b+han+d+ha ru :
phung khams skye mched dug lnga rnams :
rnam dag sha lnga bdud rtsi lnga :
oM hU~M trAM hrIHAHsa mtshan pa'i :
ye shes lnga yi bdud rtsir gyur :
mkha' dbyings yum gyi b+han+d+ha ru :
bde ba chen po'i rak+ta 'khyil :
phyi snod gtor gzhong gzhal yas khang :
nang bcud 'dod yon phung por 'bar :
sku gsung thugs kyi rang bzhin nyid :
phyi nang gsang ba'i mchod sprin rnams :
dbyings ye zung 'jug rol pa'i rtsal :
oM AHhU~M sarba pany+tsa a mr-ita hU~M hrIHThA:
oM AHhU~M ma hA rak+ta dz+wa la maN+Da la hU~M hrIHThA:
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
oM badzra ar+g+haM nas shab+da AHhU~M:
oM ma hA sarba pU dza hU~M:
oM gu h+ya sarba pU dza AHhU~M:
bdun pa rang rig gsal gdab ni :
hU~M:
ye nas sgo gsum lha yi dkyil 'khor la :
sku gsung thugs mchog gdod nas lhun gyis grub :
snod bcud dbyings ye zung 'jug byang chub sems :
gnyis bsdus chos rnams rang gi dbyings su rdzogs :
phung khams skye mched sku gsum ngang du gnas :
rang rig rang gsal chen po gsal gdab bo :
dz+nyA na maN+Da la hU~M:
spyi don gsum pa dngos gzhi la :
dang po bskyed rim bsgom pa ni :
hU~M:
chos kun ye nas dmigs su med :
rang rig 'od gsal kun la khyab :
so sor rtog pa'i yi ge hrI:
sku gsung thugs kyi 'phro 'du yis :
snod bcud thams cad dag par sbyangs :
dwangs ma e yaM ra suM keM:
rdo rje'i srung 'khor chen po'i dbus :
mkha' la rlung brten rak+ta'i mtsho :
zhing chen sa gzhi keng rus ri :
'bar ba yum lnga'i klong dkyil du :
mkha' dbyings bde chen pad+ma la :
b+h+rU~M las ye shes lnga las grub :
pho brang mnyam yangs 'od du 'bar :
phyi nang rnam thar brgyad kyi sgo :
ye shes rang rtsal rgyan gyis brgyan :
gru chad 'khor lo brdal ba'i steng :
mi 'jigs stobs shugs dbang po dang :
phrin las bzhi yi khri rkang mdzes :
re skong 'gro 'dul thabs shes gdan :
rang rig hrIHlas 'phro 'dus thim :
rgyal ba rgya mtsho spyan ras gzigs :
dbyings las chags med dga' ba bzhi :
mi 'gyur 'gro 'dren 'gro don mdzad :
mnyam nyid mi phyed dbyings phyug ma :
gsang ba ye shes gnyis med rol :
dbyings las so sor rtog pa'i rtsal :
phyag rgya brda rtags bsam mi khyab :
thabs shes zung 'jug mi 'jigs khrir :
rigs kyi rgyal po tshe dpag med :
bcud ldan bum pa pad+mas brgyan :
pad+ma dbyings phyug gnyis med 'khril :
thabs shes nor 'dzin gsang 'dzin gnyis :
rang 'dra pad+ma'i phreng ba 'dzin :
mi bskyod spyan ma rdo rje dkar :
rin 'byung mA kI rin chen ser :
snang mdzad gos dkar 'khor lo dmar :
don grub sgrol ma rgya gram ljang :
khams lnga rnam dag ye shes lnga :
mtha' bzhi gcod pa'i mtshams bzhi la :
sa snying lA s+ye dri med dkar :
ye shes myu gu me long 'dzin :
nam snying mA le yon tan ser :
re skong rin chen phreng ba bsnams :
spyan gzigs gIrti chags med dmar :
pad+ma pi waM dbang sdud mdzad :
phyag rdor nIrti bsdu bzhi ljang :
rdo rje gar bsgyur las sna tshogs :
tshad med bzhi yi gru chad la :
byams pa d+hU pe skyon bral dkar :
ljon shing me tog dgos 'dod char :
sgrib sel puSh+pe gsung mchog ser :
glegs bam me tog brda chos ston :
kun bzang A lo bde chen dmar :
snye ma snang gsal 'bras bu ste :
'jam dpal gan+d+he shes rab ljang :
ut+pal dri chab yon tan rgyas :
rnam shes yul dang dbang po dus :
bcu drug rnam dag ye shes che :
bya byed cha lugs ma mchis kyang :
chos nyid mdangs ldan ting 'dzin rgya :
yon tan bzhi ldan khri la bzhugs :
yab yum de gnyis rol pa yi :
rgyal sras nyer brgyad 'khril sbyor rol :
kun kyang shes rab dril bu 'dzin :
longs spyod lhun gyis grub pa yi :
thor tshugs dbu rgyan snyan cha dang :
mgul rgyan se mo do do shal :
ske rags gdu bu rnams kyis mdzes :
cod pan dar dpyang stod g.yogs dang :
dar gyi phu dung sham thabs gsol :
rus pa'i rgyan drug g.yer kha 'khrol :
snang ba bzhi yi bar khyams la :
brgya byin dri med chos kyi sgra :
shAka thub yon tan lhung bzed 'dzin :
kha 'bar chags med dgos 'dod snod :
seng ge 'gyur med chos kyi sgra :
thags bzang sna tshogs 'khrul 'joms go :
chos rgyal mi 'gyur me chu 'dzin :
chags med sprul skus 'gro don mdzad :
'khrul pa drug dag ye shes che :
rnam thar bzhi yi pho brang sgor :
stobs chen gshin rje pad+ma dbang :
bdud rtsi thab sbyor mthing nag dmar :
ljang nag rdo rje be con dang :
thod dbyug rgya gram dbyug pa phyar :
'khor ba khrag rol khro bo'i chas :
'gugs 'ching sdom myos khro mos 'khril :
rigs kyi mdog can phyag rgya 'debs :
phrin las bzhi yi bar khyams la :
bskal bzang sangs rgyas sems dpa'i tshogs :
rigs kyi kha dog phyag mtshan 'dzin :
sgo bzhir rdo rje rin po che :
pad+ma las kyi mkha' 'gro ma :
rang 'dra'i dpa' bo yab dang 'khril :
rigs kyi phyag mtshan gri thod 'dzin :
phyi nang steng 'og thams cad du :
bla ma yi dam mkha' 'gro ma :
chos srung dam can sprin ltar gtibs :
'dod yon mchod sprin bsam mi khyab :
ngo bo gcig la ye shes kyi :
rnam rol bsam mi khyab par ston :
oM ma Ni pad+me hU~M hrI:
gnyis pa dbang bskur byin rlabs ni :
sgo gsum ye nas sku gsung thugs :
phung po khams dang skye mched rnams :
ye nas dag pa'i ye shes lnga :
dbang bskur byin rlabs rmad kyi chos :
oM AHhU~M:
oM hU~M trAM hrIHA:
gsum pa ye shes spyan 'dren ni :
oM ma Ni pad+me hU~M hrI:
badzra sa mA dza :
hU~M:
chos kyi dbyings kyi zhing khams nas :
ma 'dres longs spyod rdzogs sku'i gnas :
rgyal ba sku gsum sku lnga'i bdag :
spyan ras gzigs dbang gshegs su gsol :
'khor gyi rgyal sras rtsa ba gsum :
sprul pa'i phyag brnyan bka' sdod bcas :
rang bzhin dbyings nas spyan 'dren na :
rang rtsal rol pas gshegs su gsol :
oM ma Ni pad+me hU~M hrI:
badzra sa ma ya dza :
dzaHhU~M baM hoHsa gnyis med bstim :
bzhi pa dbyer med bzhugs gsol ni :
dkyil 'khor gsum gyi dbyings nyid du :
byang chub sems dang ro gcig par :
thugs rje chen po'i lha tshogs rnams :
dbyer med brtan par bzhugs su gsol :
oM ma Ni pad+me hU~M hrI:
sa ma ya tiSh+Tha lhan :
lnga pa gsol 'debs phyag 'tshal ni :
hU~M:
thog ma tha ma med pa yi :
gdod nas rnam dag gnyug ma'i lha :
thugs rje chen po'i lha tshogs la :
ye grol ngang du phyag 'tshal lo :
oM ma Ni pad+me hU~M hrI:
a ti pU ho :
pra tIts+tsha ho :
drug pa mchod cing bstod pa ni :
hU~M:
thugs rje chen po'i lha tshogs la :
'dod yon ma spangs rang sar dag :
mchod yon zhabs bsil me tog dang :
bdug spos snang gsal dri bzang chab :
zhal zas rol mo gzugs sgra dri :
ro dang reg bya rgyal srid bdun :
bkra shis rdzas rtags la sogs pa'i :
kun bzang mchod sprin chen pos mchod :
oM ma Ni pad+me hU~M hrI:
badzra ar+g+haM nas shab+da pra tIts+tsha sarba pU dza ho :
hU~M:
dug lnga ye shes lnga ru dag :
rtsa brgyad stong sbyar a mr-ita :
rmad byung dza gad dpa' bo'i bcud :
thugs rje'i lha tshogs rnams la 'bul :
oM ma Ni pad+me hU~M hrI:
sarba pany+tsa a mr-ita khA hi :
mtshan don sbyar zhing dngos grub rnams :
oM AHhU~M gis blang bar bya :
hU~M:
khams gsum 'khor ba gnas dag pa'i :
bde ba chen po'i bcud bsdus nas :
dmar chen rak+ta'i mchod pa 'di :
thugs rje'i lha tshogs rnams la 'bul :
oM ma Ni pad+me hU~M hrI:
ma hA rak+ta khA hi :
hU~M:
snang ba snod kyi gtor gzhong du :
srid pa bcud kyi gtor ma bshams :
'dod yon mchod sprin bsam mi khyab :
thugs rje'i lha tshogs rnams la 'bul :
oM ma Ni pad+me hU~M hrI:
ma hA ba liM ta khA hi :
hU~M:
thabs shes 'du 'bral med pa yi :
lhan skyes bde chen byang chub sems :
mtha' yas nam mkha'i khams khyab pa'i :
don gnyis mthar phyin mchod pa 'bul :
oM ma Ni pad+me hU~M hrI:
ma hA su kha pU dza ho :
hU~M:
yang dag rtogs pa'i ngang nyid las :
ma rig gnyis 'dzin bdud kyi tshogs :
gnyis med ye shes chen po'i klong :
yongs grol mchod pa chen po 'bul :
oM ma Ni pad+me hU~M hrI:
ma traM ru tra mA ra ya d+harma d+hA tu pU dza ho :
hU~M:
dbyings rig zung 'jug byang chub sems :
rang rig ye shes bde ba che :
thabs shes zung 'jug sku ru snang :
spyan ras gzigs la phyag 'tshal bstod :
hU~M:
mkha' dbyings klong du kun kyang rdzogs :
gsang ba ye shes rol pa yi :
thabs shes gsang 'dzin rig sngags 'dzin :
yab yum sras la phyag 'tshal bstod :
khams lnga'i klong du ye shes lnga :
rgyal ba yab lnga rigs kyi yum :
yul dbang shes dus gnas dag pa'i :
sems dpa' lcam dral rnams la bstod :
bya byed gnas dag bde stong che :
dkyil 'khor thams cad 'byung ba'i gnas :
ye nas rnam dag de bzhin gshegs :
kun bzang yab yum gnyis la bstod :
ma 'gags thugs rje'i rol rtsal las :
pha rol phyin pa drug gi sku :
phyogs bcu'i 'jig rten drug gi mgon :
thub pa drug la phyag 'tshal bstod :
thugs rje chen po'i sprul pa ni :
sngon tshe thugs bskyed smon lam gyis :
bskal bzang 'di la 'gro don mdzad :
sangs rgyas byang sems rnams la bstod :
tshad med bzhi las sku sprul te :
rngam brjid tshul gyis gdug pa 'dul :
phyag brnyan sprul pa bsam mi khyab :
sgo ba yab yum rnams la bstod :
ma 'gags thugs rje'i rol rtsal las :
bla ma yi dam mkha' 'gro'i tshogs :
bka' sdod chos skyong srung mar bcas :
dkyil 'khor yongs rdzogs lha la bstod :
de ltar rdo rje'i glus bstod nas :
bdun pa dzapa? kyi rim pa la :
chos rnams dkyil 'khor chen po ru :
ye nas gnas par rtogs pa la :
logs su dbye ba mi 'tshal kyang :
kun rdzob tsam du ye shes pa :
mdun gyi nam mkhar bzhugs par bsam :
b+h+rU~M bi shwa maN+Da la :
oM ma Ni pad+me hU~M hrI:
phaT dza :
zhes dbye thugs dam bskul ba ni :
hU~M hrI:
ye nas chos rnams ye shes gzhal yas khang :
phung khams skye mched lha ru gdod nas dag :
dbyings dang ye shes mtha' yas mkha' klong du :
gnyis su med kyang snod bcud re re bzhin :
rten dang brten pa'i dkyil 'khor lhun gyis grub :
nam mkha'i mtha' klas rdul snyed zhing gi khyon :
che ba'i dkyil 'khor chos kyi dbyings dang mnyam :
phra ba skra rtse'i khyon la'ang bye ba brgya :
klong yangs lhun rdzogs zhing khams pho brang la :
thugs rje'i lha tshogs sku ni mtshan dpe rdzogs :
gsung dbyangs chos kyi brda skad 'bum phrag grags :
thugs ni 'gyur med 'od gsal zang thal le :
ma gsal bar du bskyed cing bsgom par bya :
ma 'grub bar du dgongs pa mi gtang bas :
sku gsung thugs su lhun gyis grub pa dang :
bsnyen sgrub mthar phyin dbyer med mdzad du gsol :
de nas dzapa? kyi dmigs pa ni :
gtso bo'i thugs kar pad+ma zla ba'i steng :
hrIHyig dmar po'i mtha' mar yig drug bskor :
byang chub sems kyi 'phro 'du bsam mi khyab :
ye shes lha tshogs rnams kyi thugs rgyud bskul :
rgyal ba mchod cing byin rlabs thams cad bsdus :
'gro ba'i sgrib sbyangs bde chen sa la bkod :
snang ba thams cad thugs rje chen po'i sku :
grags pa thams cad yi ge drug pa'i sgra :
rang rig 'od gsal ma bcos ngang la gnas :
de ltar bsgoms la rdo rje'i sgra :
oM ma Ni pad+me hU~M hrI:
rgyal ba'i spyi sngags yi ge bdun :
rgyun chad med par bzlas byas shing :
ma yengs mi sgom ting 'dzin gyi :
drod rtags ma byung bar du bsgrub :
stong tshigs mchod bstod bshags pa ni :
hU~M:
ye shes lha tshogs spyan 'dren gshegs :
phyi nang gsang ba'i mchod pa 'bul :
sku gsung thugs yon phrin las bstod :
bag med nyams chag 'gal 'khrul bshags :
oM ma Ni pad+me hU~M hrI:
ma hA a mr-ita rak+ta ba liM ta khA hi :
rol mo bsgrags shing gzi byin bskyed :
de ni dngos gzhi'i las rim mo :
gsum pa rjes kyi las rim ni :
dang po tshogs kyi 'khor lo la :
dkyil 'khor drung du zhing lpags bkram :
tshe gal mAM sa khur ba dang :
zla rgyas zla phrom shing tog rigs :
bza' bca' btung ba'i rigs rnams bsham :
de la bsang chu 'thor byas nas :
hU~M:
rdo rje lta bu'i ting 'dzin gyis :
raM yaM khaM gis bsregs gtor bkrus :
chos kyi dbyings kyi b+hany+dza ru :
ye shes lnga yi rdzas mchog rnams :
oM hU~M trAM hrIHAHrnams kyis :
'khor 'das bdud rtsi'i bcud bsdus thim :
bde ba chen po'i sprin du gyur :
b+h+rU~M oM hU~M trAM hrIHA:
ga Na tsakra hU~M hrIHThA:
hU~M hrI:
'og min chos dbyings mtha' bral zhing khams nas :
thugs rje chen po'i lha tshogs dbyings nas bzhengs :
bla ma yi dam mkha' 'gro chos skyong bcas :
ye shes tshogs la spyan 'dren gshegs su gsol :
oM ma Ni pad+me hU~M hrI:
badzra sa mA dza :
tshogs mchod rim pa gsum du spro :
dang po lha la 'bul ba ni :
hU~M:
bla med mchog gi mchod sprin ni :
ye shes lnga ldan bde ba'i rgyun :
rgyal ba rgya mtsho'i tshogs rnams la :
'dod yon lnga yi mchod pa 'bul :
oM ma Ni pad+me hU~M hrI:
ma hA ga Na tsakra kA ma gu Na pU dza ho :
bar pas bskang zhing bshags pa ni :
hU~M:
bdag cag ma rig lus ngag sems :
thog med ma rig 'khrul pa yis :
nyams chag 'gal 'khrul ci mchis pa :
zhal zas tshogs kyi mchod pas bshags :
oM ma Ni pad+me hU~M hrI:
sa ma ya shud+d+he A:
de nas tha ma bsgral ba ni :
bden stobs brjod cing dmigs bya bkug :
hU~M:
dbang chen rngam pa'i dkyil 'khor 'dir :
khro bo khro mo sprin ltar gtibs :
bka' sdod pho nya las la 'gyed :
mtshon cha mang po skar ltar 'khrugs :
gnyis 'dzin 'khrul pa'i gdon bgegs rnams :
dug gsum srid pa'i hom du btsud :
ye shes rno dbal mtshon chas bsgral :
las nyon bag chags rgyun bcad de :
rnam shes ye shes klong du bsgral :
oM ma Ni pad+me hU~M hrIHphaT:
gnod byed dgra bgegs thams cad mA ra ya rbad :
ces bsgral de nas bstab pa ni :
hU~M:
nyon mongs dgra bgegs bsgral pa'i sha khrag rus :
dug gsum ye shes lnga yi bdud rtsir sbar :
sku gsung thugs kyi zhal gyi hom du bstab :
'khor ba chos kyi dbyings su bsgral bar mdzod :
oM ma Ni pad+me hU~M hrIHphaT:
mAM sa rak+ta kiM ni ri ti khA hi :
de nas brda yi 'bul len gyis :
phyi nang gsang ba'i tshogs 'khor bya :
nyams bskyang glu gar 'chad cing nyan :
dga' ston smin grol la sogs bya :
de nas lhag ma thams cad bsdus :
zhing lpags chos 'byung bris par bkod :
hU~M:
dang po phud kyis mi mchod rgyu :
thugs rje'i lha tshogs phud la dgyes :
bar du longs su mi spyod rgyu :
rnal 'byor pho mo bde chen bskyed :
tha ma lhag mas mi mchod rgyu :
ma mo mkha' 'gro lhag la dgyes :
tha ma gcig tu mi bsre rgyu :
gnyis med chos sku gcig las byung :
lhag ma kha chus mi gdab rgyu :
khyed dang bdag gnyis dam tshig gcig :
gsang ba'i dkyil 'khor chen po 'dir :
'dus la las rnams kun byos shig :
rim bzhin phud lhag bsre ba dang :
zhal chab oM AHhU~M gis bran :
zhing g.yab bshugs glu thod rngas bskul :
hU~M:
ye shes rang rtsal rol pa las :
dpal gyi bka' nyan rdzu 'phrul can :
ma mo mkha' 'gro ging lang+ka :
sa bdag brtan ma dregs pa'i tshogs :
sman raka bdud rtsi'i mchod pa bzhes :
lhag ma'i gtor ma 'di longs la :
sngon tshe pad+ma dbang chen gyi :
spyan sngar khas blangs dam bcas ltar :
phyi nang gsang ba'i bar chad sol :
phrin las rnam bzhi 'grub par mdzod :
uts+tshiSh+Ta ba liM ta khA hi :
phyi khyams la 'bul smon lam btab :
gnyis pa brtan ma skyong ba ni :
raM yaM khaM gis 'bag btsog sbyang :
oM AHhU~M gis byin gyis brlab :
mgron rnams A ral+li dzaHsa bkug :
hU~M:
sngon tshe bar dang tha ma ma nges pa :
dus bzhi mnyam pa nyid la sogs pa yi :
'og min 'thug po bkod dang bde ba can :
po ta la dang sgrub pa'i dben gnas su :
chos sku kun bzang longs sku snang mtha' yas :
spyan ras gzigs dang sprul sku pad 'byung gis :
rgyud lung man ngag gsung dang gter du sbas :
dgongs brda snyan brgyud gter nas bton pa'i tshe :
rang rtsal 'khor dang dam can srung ma yis :
so so'i gzugs bstan rang rtags srog snying phul :
sangs rgyas bstan pa bsrung bar ma chad dam :
dam rdzas bdud rtsi'i gtor ma 'di bzhes la :
bar chad dgra bgegs thams cad bsgral ba dang :
mthu chen phrin las rnam bzhi 'grub par mdzod :
slar yang bshal chu'i bdud rtsis mchod :
hU~M:
slob dpon pad+ma 'byung gnas dang :
slob ma rlangs chen dpal seng gis :
a su ra yi brag phug tu :
dam la bzhag cing dbang bskur ba'i :
brtan ma bcu gnyis 'khor dang bcas :
dam rdzas bdud rtsi 'di gsol la :
bod khams chos bzhin skyong ba dang :
thugs rje chen po'i phrin las spel :
zab gter bstan pa srung ba dang :
mthong thos dran reg grol bar mdzod :
oM pad+ma d+hA ki nI ba liM ta khA hi :
gsum pa rol pa'i bro brdung ni :
hU~M:
pad+ma rol pa'i dur khrod du :
dbang chen rngam pa'i bro brdungs pas :
dpal gyi rta skad tse re re :
rol pa'i rta bro chems se chem :
bdud dang dam sri rdul du rlog :
phung po khams dang skye mched la :
sku gsung thugs kyi bro brdungs pas :
dug gsum sku gsum dbyings su dag :
gnyis 'dzin ru dra'i sems nyid la :
thabs dang shes rab bro brdungs pas :
gnyis med bde chen klong du bsgral :
bag la nyal ba'i zhen pa la :
rang rig rang gsal bro brdungs pas :
thams cad ka dag klong du thim :
hU~M b+h+rU~M hrIHphaT:
satwam+b+ha ya laM nan :
bzhi pa dngos grub len pa ni :
hU~M:
thugs rje'i lha tshogs bsnyen sgrub mtha' ru phyin :
rdo rje srin po'i nam yang langs la khad :
mi 'gyur bde chen pad+ma'i mkha' klong las :
byang chub sems kyi nyi ma 'od gsal ba'i :
'phags mchog thugs rjes brtse bas nyer dgongs nas :
mtshan dpe'i sku dang 'gro ba sgrol ba'i phyir :
bde chen thugs mchog yon tan bsam mi khyab :
phrin las 'gro ba sgrol ba'i dngos grub stsol :
'chi med tshe dang 'dzad med 'byor pa'i dpal :
dbang bcu spyan lnga rgyal sras rigs kyi mchog :
'dod pa'i dngos grub thams cad bstsal du gsol :
oM ma Ni pad+me hU~M hrI:
kA ya wA ka tsit+ta sarba sid+d+hi hrI:
lnga pa dkyil 'khor bsdu ba ni :
hU~M:
dam tshig ye shes gnyis med lhun gyis grub :
sku gsung thugs mchog nam mkha'i mtha' klas shing :
ngo bo dbyer med ro gcig dbyings su thim :
rnam pa ma 'gags sna tshogs cir yang gsal :
ye nas lhun grub sku gsum ngang la gnas :
oM ma Ni pad+me hU~M hrI:
drug pa smon lam gdab pa ni :
hU~M:
chos kyi dbyings las 'dus ma byas pa yi :
rang rig ye shes rtsal chen rdzogs pa'i mthus :
mkha' mnyam sems can sku gsung thugs kyi ngang :
byang chub sems kyi dkyil 'khor lhun grub shog :
bdun pa bkra shis brjod pa ni :
hU~M:
'khor 'das kun khyab rang dang gnyis su med :
rig 'dzin bla ma rnams kyi bkra shis shog :
chos rnams sku gsung thugs kyi dkyil 'khor che :
yi dam lha tshogs rnams kyi bkra shis shog :
mkha' dbyings rnam dag bde ba chen po'i ngang :
yum mchog mkha' 'gro rnams kyi bkra shis shog :
mtha' bral chos sku bzang ngan blang dor bral :
rnam pa kun tu dge ba'i bkra shis shog :
de nas rgyun gyi spyod lam bya :
de ni rjes kyi rim pa 'o :
de ltar rgyal ba spyi sgrub 'di :
sangs rgyas thob par 'dod pa la :
med du mi rung thabs kyi mchog :
zab la dril ba 'di bstan pas :
'gro phan rgya chen 'byung bar shog :
sa ma ya :
rgya rgya rgya :
kho bo mchog gyur gling pas 'bum rdzong du khrom gter nas spyan drangs pa'i shog ser las legs par gtan la phab pa'o //

//
