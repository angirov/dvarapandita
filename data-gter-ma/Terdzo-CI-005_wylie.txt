@#//
bla ma dgongs pa 'dus pa las /
mkha' 'gro'i rgyab chos byin rlabs dbang gi lag len smin byed bdud rtsi'i thigs pa bltas chog tu bkod pa bzhugs so //
na mo gu ru d+he ba d+hA ki nI yai /
'khor 'das kun skyed zab zhi e yi dbyings //
rtags kyi phyag rgya bde chen dgyes ma'i sku
/rab 'byams dkyil 'khor bdag mor shar de yang /
khyab bdag bla ma'i rol par nges pas 'dud //
rdo rje btsun mo'i sgrub thabs bye ba'i bcud //
ci 'dod kun 'byung dbyig gi snying po ni //
dgongs 'dus nor bu'i sgrom las phyung 'di yang //
las dang dngos grub bde blag bsgrub phyir ro //
rdo rje btsun mo'i dkyil 'khor 'dir skal ldan gyi slob ma gzhug pa la lag len don bsdu na gsum /
sngon 'gro
/dngos gzhi /
rjes so //
dang po la gnyis /
dang po bya ba'i sngon 'gro ni /
gnas dben cing mkha' 'gro 'du bas byin rlabs kyi zil dang ldan pa la /
dus yar mar gyi tshes bcu la sogs par /
slob dpon bsnyen sgrub kyi drod thob pas /
slob ma tha mal skye bo sogs ma yin pa snod dang ldan nges pa la dbang bskur ba'i thog mar yo byad mkha' 'gro'i rten bkram pa'i mdun du /
stegs bur chang dang sin+d+hu ra sbyar bas chag chag btab pa la /
dkyil 'khor rdul tshon nam ras bris kyi dbus chos 'byung bsnol ma dmar ser /
kha khyer dmar po la sa bon hrIHma /
rtsibs mchan drug la dga' 'khyil dkar dmar g.yas skor re re /
chos 'byung 'og gzhi ljang gu
/de rgyab sngo dmar dkar ba'i mu khyud rim gsum /
de rgyab pad+ma 'dab bzhi phyogs mdog la shar du rdo rje sngon po sogs rigs rtags bzhi'i lte bar ha ri ni sa'i yig 'bru can /
de rgyab pad+ma /
rdo rje /
'ja' 'od /
me ri ste rim pa bzhis bskor ba'i dbus su many+dzi la bum pa nyer lnga'i rdzas ldan mgul chings dmar po gzungs thag dang bcas pa'i khar ka pA la mtshan ldan chang la bdud rtsi chos sman btab pa bkod pa'i kha /
me long la tshil chen byugs shing sin+d+hu ra brdal bar chos 'byung bsnol ma'i rtse drug la dga' 'khyil dang bcas pa'i lte bar pad+ma 'dab bzhi pa'i dbus lter /
hrIHma baM/
'dab bzhir ha ri ni sa bris pas bkab la dar dmar gyi gur phub pa'i phyogs bzhir dbang rdzas /
rdo rje /
rin chen /
pad+ma /
rgya gram /
lhor dbu rgyan /
dbus su 'khor lo bcas /
gzhan yang me long gsal ba /
mkha' 'gro'i sku rten /
sgrub dpe glegs bam /
bgrang phreng /
cod pan sna lnga rnams kyang bkod /
rgyab ngos rtsa gsum spyi dang bye brag mkha' 'gro'i gtor ma gtso 'khor lnga pa rgyan ldan dar gdugs dang bcas pa'i g.yas g.yon du sman raka
/phyi mchod phreng tshar ram bskor bsham gang bde /
byang shar du las bum /
bka' srung gtor 'bul /
tshogs chas /
sngon gtor sogs nye bar mkho ba thams cad tshags su tshud par bya'o //
gnyis pa phrin las kyi sngon 'gro la gsol 'debs sngon du 'gro bas mkha' 'gro'i tshogs mchod las byang pad+mo'i zi'u 'bru ltar skyabs sems lan gsum /
dkar gtor byin brlabs la lugs 'di'i lha klu gnod sbyin sogs kyis phul /
mi shes na spyi 'gros chog
/de nas bdag bskyed lus dkyil bsgom pa yan grub nas /
bsnyen pa thugs sgrub ga'u kha sbyor las 'byung ba /
oM AHhU~M hrI:
badzra gu ru d+he ba d+hA ki nI hrIHma ha ri ni sa ra tsa hri ya sarba sid+d+hi pha la hU~M A:
zhes pa cung zad bzla /
de nas bgegs gtor byin brlabs nas bsngos la bgegs bskrad nas mchod pa byin rlabs kyi bar btang ngo //
gnyis pa dngos gzhi la gnyis /
dbang don sgrub mchod dang /
dbang bskur ba'o //
dang po ni /
ting 'dzin gsum nas brtsam mdun dkyil mkha' 'gro'i dkyil 'khor dam tshig par bskyed grub mtshams gtso 'khor thams cad kyi gnas gsum du oM AHhU~M gsal ba las 'od 'phros rang bzhin gyi gnas nas mkha' 'gro ma gtso 'khor ye shes sems dpa'i tshogs bzhugs pa'i sku gsung thugs la phog :
thugs dam gyi rgyud bskul nas tshur byon cing :
dam tshig pa rnams la thim nas chu dang 'o ma 'dres pa ltar gnyis su med par gyur :
ces brjod cing don gsal btab la las byang gi spyan 'dren nas bstod pa yan tshang bar btang la /
mdun bskyed thugs kar dzapa? dkyil dang spro bsdu spyi ltar gsal btab la rtsa ba'i bsnyen pa /
oM badzra b+ha ra hi :
hrIHma d+hA ki nI ha ri ni sa :
sarba sid+d+hi pha la hU~M:
zhes pa ci 'grub dang /
gzungs thag blangs la /
bdag gi thugs ka nas sngags kyi 'od zer gzungs thag la brgyud de :
mdun gyi dkyil 'khor dang :
bum pa ka pA la me long la bskyed pa'i lha rnams kyi thugs kar phog pas thugs dam rgyud bskul zhing :
sku gsung thugs las ye shes kyi bdud rtsi'i rgyun babs nas dbang rdzas rnams la thim pas dbang rdzas byin rlabs dang ldan par gyur :
bdag gi lus ngag yid gsum la phog pas nus pa dang ldan zhing rgyud byin gyis brlabs :
dbang slob la sogs pa'i 'gro ba thams cad la phog pas :
lus ngag yid gsum gyi sdig sgrib nyes ltung gi tshogs thams cad dag nas ye shes lha yi rang bzhin du gyur ces dmigs la /
oM badzra b+ha ra hi :
hrIHma d+hA ki nI:
ha ri ni sa :
sarba sid+d+hi pha la hU~M:
d+harma kA ya :
saM b+ho kA ya :
nirmA kA ya :
sid+d+hi pha la a b+hi Shiny+tsa mAM:
zhes brgya stong ci lcogs bzla /
mthar dbyangs gsal yig brgyas kha bskang /
ye shes lha tshogs kyis stong tshigs mchod bstod phul /
lha rnams ye shes sems dpa' rang gi thugs kar bsdu :
dam tshig pa dbang rdzas la bstim zhing rang gzhan thams cad ci yang mi dmigs pa'i ngang la dar gcig bzhag :
slar dmigs med kyi ngang las bdag mdun dkyil 'khor gsal bar mos /
las bum du bdud rtsi 'khyil ba'i bskyed bzlas bya /
srung ma spyi dang bye brag 'di nyid kyi bka' gter chos srung gsum la gtor 'bul rgyas bsdus gang 'grub bya /
de nas tshogs byin rlabs gong gi gtor ma ltar byas la /
spyan 'dren nas bsgral bstab bar gtang /
'di'i rang lugs bdag 'jug gi dod gong smros de yin kyang spyi 'gro rig pa'i me tog dor yang mi 'gal la /
gang ltar slob ma gzhug par gnang ba nod do //
gnyis pa dbang bskur ba la'ang gnyis /
'jug pa dang dngos gzhi'o //
dang po ni /
slob ma rnams phyi rol du las chus khrus bya zhing /
bde gshegs rgyal ba sogs brjod /
bgegs gtor btang la /
las byang gi bka' bsgo drag sngags yungs thun sogs kyis bgegs bskrad srung 'khor bsgom /
mig dar A khaM bI ra hU~M gis spyin /
khyed rang rnams thal mo sbyor la mos gus bskyed de gsol ba 'debs pa 'di'i rjes zlos mdzod /
kye ho :
gtso mchog bla ma 'gro ba yongs kyi mgon :
bdag cag 'khor ba'i 'dam du bying rnams la :
thugs rjes gzigs shing mkha' 'gro'i dkyil 'khor du :
gzhug cing dbang bskur byin gyis brlab tu gsol :
lan gsum /
de ltar gsol ba btab pa la snod du gzigs nas gnang ba sbyin pa'i mos pa mdzod /
kye ho :
'dus pa'i mched dang lcam dral nga la nyon :
khyed rnams mkha' 'gro'i dkyil 'khor dam pa 'dir :
'jug par spro zhing byin rlabs dbang 'dod na :
bla ma dang ni dkyil 'khor lha tshogs rnams :
tha dad ma yin dbyer med gcig tu zungs :
nges par dbang dang byin rlabs dngos grub rnams :
bdag gis khyed rnams la ni sbyin par bya :
ji ltar bsngags pa'i lung rnams dam du chongs :
de nas sems bskyed gsal gdab la /
chos bshad ji ltar 'os pa bya /
bye brag tu /
de'ang gsang sngags rdo rje theg pa'i rgyud sde thams cad kyi yang zab /
bde chen ye shes sgrub pa'i nye lam khyad par can rnal 'byor ma rgyud kyi dkyil 'khor ji snyed cig mchis pa rnams kyi nang nas mchog dang thun mong gi dngos grub sgrub pa la ches zab cing myur ba /
rgyal kun skyed yum rdo rje btsun mo nyid yang gsang khros ma nag mo'i tshul du sgrub pa 'di la'ang grub pa'i dbang phyug so so'i bka'i bab so'i nges pas gsar rnying bka' gter gyi ring lugs 'ga' zhig byon pa rnams kyi nang nas khyad par du 'phags pa he ru ka dngos pad+ma thod phreng rtsal gyi zhal lung /
shar gter 'dril ba sdong po lta bu'i nang tshan /
rigs lnga'i tshul du byon pa'i mchog gi gling pa lnga'i gtso bo /
sprul pa'i skyes mchog o rgyan sangs rgyas gling pas pu ri phug mo che nas spyan drangs pa /
bod yul sa 'og kun gyi gter gcig bla ma dgongs pa 'dus pa zhes nyi zla ltar grags pa'i chos sde las byon pa /
mkha' 'gro'i rgyab chos byin rlabs dbang gi lag len smin byed bdud rtsi'i thigs pa bsgrub pa la sogs sbyar nas maN+Dal 'bul du gzhug
/de la snod bcud tha mal du 'dzin pas dbang gi ye shes skyed nus pa ma yin pas /
yul phyogs 'di dag o rgyan gyi yul :
gnas khang 'di dag gzhal yas kyi khang pa :
bla ma yum rdo rje phag mo dang gnyis su med pa'i rang bzhin :
mched lcam thams cad mkha' 'gro'i ngo bo 'ba' zhig tu mos shig :
smin mtshams su sin+d+hu ra'i thig le bya zhing /
oM badzra b+ha ra hi :
badzra bai ro tsa nI yai A:
ha ri ni sa oM:
oM AHhU~M swA hA:
zhes pas rgyas gdab cing byin gyis brlab bo //
thog mar rgyud dag cing dbang gi snod rung du bsgrub pa'i slad du /
bla ma rtsa gsum kun 'dus kyi bdag nyid chen po dang ye shes mkha' 'gro rdo rje khros ma'i dkyil 'khor la skyabs yul rab 'byams rgya mtshos bskor te zhal mngon sum du bzhugs pa'i spyan sngar /
bdag sogs sems can thams cad rtse gcig gus pa chen pos byang chub ma thob kyi bar du skyabs su mchi'o snyam pa dang /
nam mkha' dang mnyam pa'i pha ma rigs drug gi 'gro ba mtha' dag myur du kun bzang shes rab phar phyin gyi go 'phang la 'god pa'i ched du /
ye shes mkha' 'gro'i dkyil 'khor chen po 'dir zhugs nas lam rim gnyis zab mo rnal 'byor du bya'o snyam du byang chub mchog gi sems bskyed pa gsal thobs la 'di'i rjes zlos lan gsum mdzad par zhu /
las byang gi skyabs sems sh+lo ka gsum po lan gsum bya /
de nas khyed rang rnams skad cig gis dpal rdo rje sems dpa' sku mdog dkar po rdo rje dang dril bu 'dzin cing dar dang rin po ches brgyan pa /
zhabs skyil krung gis pad zla'i gdan la stong gsal 'od phung chen por bzhugs pa'i thugs kar zla steng hU~M yig sngags phreng gis bskor ba las 'od zer phyogs bcur 'phros /
phyi nang snod bcud thams cad la khyab pas bdag gzhan 'gro ba mtha' dag gi rtog sgrib nyams chag ma lus pa skad cig gis dag par gyur snyam pa'i ting nge 'dzin gsal thobs la yi ge brgya pa bzla bar zhu /
zhes nyer gcig gam bdun tsam brjod /
de nas rdo rje bdud rtsi'i dam chu sbyin pa la sogs pas dam tshig bsgo ba'i rim pa rnams 'byung ba yin pas thugs la nges par gyis shig
/nang mchod kyi bdud rtsi sbyin la /
thungs shig rdo rje dam tshig chu :
dam tshig bsrungs na dngos grub brnyes :
nyams na dmyal bar sreg pa'i chu :
de phyir dam tshig thub par srungs :
oM badzra b+ha ra hi :
hrIHma d+hA ki nI:
ha ri ni sa :
a mr-ita sa ma ya rak+Sha rak+Sha hU~M swA hA:
zhes pa dang /
slar yang rdo rje snying khar gtad de /
kye ho :
bu khyod rnal 'byor ma yi rigs su skye :
khyod la nga yis ye shes rdo rje sbyin :
byin rlabs dngos grub ma lus thob par 'gyur :
gang zhig dkyil 'khor 'di 'dra ma mthong ba'i :
mdun du nam yang smra bar ma byed cig :
gal te bag med smras na nyams par 'gyur :
de bas nga rgyal la sogs bcom nas ni :
bdag nyid ma 'khrul rab tu shes par gyis :
d+hA ki nI ha ri ni sa :
tsit+ta sa ma ya rak+Sha hU~M:
zhes pa dang /
yang rdo rje spyi bor bzhag la /
dus 'di nas ni bu khyod kyi :
rdo rje 'dzin pa nga yin gyis :
nga yis ji ltar bka' bstsal pa :
khyod kyis skyo dub med par gyis :
gang yang nga la ma gus min :
de bzhin gus par ma byas na :
bdud kyis bcom nas ngan 'gror 'gro :
de bas dam tshig gnas par gyis :
deng nas brtsam ste rdo rje theg pa'i dam tshig spyi dang bye brag khyad par gsum khong pa'i snying ltar bsrung bar bya dgos so //
rdo rje gsum gyi dam tshig gi dbang rtags su khyed rang rnams kyi spyi bor oM dkar po :
mgrin par AHdmar po :
thugs kar hU~M mthing gas mtshan par sgoms shig
/de nas cod pan kha dog lnga ldan lag tu gtad /
rdor dril dang bcas pas gnas gsum du dri'i thig le bya zhing rtsa sngags kyi mthar /
oM AHhU~M hoHpra ti g+h+r-ih+Na ma hA ba la kA ya wA ka tsit+ta sarba sid+d+hi hU~M swA hA:
'gyur med sku la 'gag med gsung :
'khrul pa med pa'i thugs rdo rje :
yon tan re skong cod pan zungs :
phrin las thogs med dngos grub rnams :
myur du stsol phyir rtags kyi rgya :
dkyil 'khor lha tshogs mkha' 'gros stsol :
ces pas gnas gsum du rgyal ba'i sku gsung thugs rdo rje'i rang bzhin du byin gyis brlabs shing :
dbang rtags cod pan gtad pas rgyas btab par mos shig :
de nas nang 'jug gi dngos gzhi ye shes pa dbab pa zhu ba'i yon du maN+Dal phul /
gsol ba 'debs pa 'di'i rjes zlos /
e ma ho :
dus gsum sangs rgyas bla ma rje :
bcom ldan rdo rje phag mo'i sku :
ye shes dbyings kyi mkha' 'gro'i tshogs :
khyod kyis ye shes sems dpa' rnams :
dus 'dir bdag la bstsal du gsol :
brtse ldan thugs rjes da zungs shig :
lan gsum /
de la khyed rang rnams tha mal gyi snang ba thams cad spongs la /
bla ma ni dus gsum sangs rgyas thams cad kyi sku gsung thugs yon tan thams cad kyi ngo bor gyur pa yin la :
dkyil 'khor bum pa thod pa bdud rtsi :
me long gi dal la sogs pa rnams ni zhing khams rnam par dag pa'i pho brang gzhal yas khang :
gnas nyi shu rtsa bzhi :
yul sum cu so gnyis :
dur khrod chen po brgyad kyi rang bzhin te :
pho brang de dag gi nang du yum rdo rje phag mo la 'khor rigs kyi dpa' bo mkha' 'gro bsam gyis mi khyab pas bskor nas bzhugs pa'i mos pa brtan po'i ngang :
lus gnad rnam snang gi chos bdun /
ngag gnad srog rtsol kha sbyor /
sems kyi gnad dmigs pa 'di bzhin rtse gcig tu sgoms shig
/rang rang skad cig gis 'od zer dmar po stong khams khengs par 'bar ba'i dbus su rje btsun ma rdo rje phag mo sku mdog mthing nag khros pa'i nyams can /
spyan gsum mche ba bzhi gtsigs shing ljags glog ltar 'khyugs pa /
dbu skra kham ser gyen du brdzes pa la phag zhal ngur sgra sgrog pa /
phyag g.yas pas gri gug nam mkhar phyar zhing /
g.yon pas thod khrag thugs kar 'dzin pa /
gru mo g.yon na kha T+wAM rtse gsum pa brten cing thod skam lnga'i dbu rgyan thod rlon gyi do shal rus pa'i phyag rgya lngas spras pa /
glang ko'i stod g.yogs zhing lpags kyi rked dkris stag pags kyi sham thabs gsol ba /
zhabs g.yas bskum g.yon brkyang ba'i gar thabs can /
pad nyi bam ro dga' ba 'khyil ba'i gdan la ye shes kyi me phung bde drod 'khrigs pa'i klong na bzhugs pa /
sku'i nang du rtsa gsum 'khor lo lnga dang bcas pa'i spyi bo'i rtsa 'khor du sangs rgyas mkha' 'gro dkar mo la 'khor sum brgya drug cu /
mgrin par pad+ma mkha' 'gro dmar mo la 'khor bcu drug
/snying gar rdo rje mkha' 'gro mthing ga la 'khor sum cu rtsa gnyis /
lte bar rin chen mkha' 'gro ser mo la 'khor drug cu rtsa bzhi /
gsang bar las kyi mkha' 'gro ljang gu la 'khor nyer brgyad kyis bskor ba /
thams cad kyang phyag g.yas rang rtags kyis yu ba byas pa'i gri gug dang g.yon thod khrag bsnams pa /
rgyan cha lugs thams cad gzhi lus kyi gtso mo dang mtshungs par gsal ba'i lte ba'i 'og rtsa gsum 'dus pa'i mdor :
chos 'byung dmar po bsnol ba'i dkyil du pad+ma dmar po 'dab ma bzhi pa'i lte bar hrIHma :
'dab ma bzhi la ha ri ni sa :
dpral bar dga' ba 'khyil ba dmar po g.yas su 'khor ba la shes pa gtod la :
khyad par gyi gsol ba 'debs pa 'di'i rjes zlos /
yum bla ma rdo rje phag mo dang bcas pa rnams bdag la dgongs su gsol :
khyed kyi sku gsung thugs kyi thugs rje ye shes kyi byin rlabs :
bdag cag rnams kyi lus ngag yid gsum la dbab tu gsol :
myur du dbab tu gsol :
ye shes sems dpa'i tshogs thams cad bdag la 'go bar mdzad du gsol :
byin gyis brlab par mdzad du gsol :
lan gsum /
bla mas me tog la sngags btab ste rtsa sngags mthar /
A be sha ya A be sha ya hU~M:
e A ral+li A be sha ya hring hring phem phem :
d+hA ki nI ha ri ni sa sarba aM gu sha ma ma kha shi baM:
d+hA ki nI dz+nyA na satwa tsit+ta hring hring dzaHdzaHA be sha ya a A:
zhes bdun la sogs pas sngags la /
'beb pa'i rdzas bsreg
/me tog gtor ba tsam gyis khyed rang rnams kyi dpral ba'i dga' ba 'khyil ba g.yas skor du drag la myur bar 'khor ba las 'od zer dmar po'i tshwa tshwa lcags kyu'i rnam pa 'phros pas phyogs bcu dus gsum gyi bla ma yi dam mkha' 'gro sangs rgyas dang byang chub sems dpa'i tshogs rnams dang :
khyad par du nub phyogs o rgyan gyi yul nas yum rdo rje phag mo la mkha' 'gro grangs med pas bskor ba la phog pa tsam gyis rgyud bskul nas tshur byon cing :
lte ba'i chos 'byung pad+ma'i yig 'bru dang bcas pa la phog :
chos 'byung g.yon du dmar kyi li li 'khor ba las gtum mo'i me dmar lhub kyis 'bar ba'i me lce :
spyi bor haM mgo thur du lta ba la thim :
haM chi li li zhu ba'i bdud rtsi mkha' 'gro 'khor dang bcas pa la phog pas :
bde ba'i ye shes rab tu g.yos pa'i ngar gyis :
lus kyi nang thams cad du mkha' 'gro ma rnams bde nyams kyi gar stabs khyug khyug mdzad cing :
zhal nas e A ral+li hring hring phem phem gyi sgra sgrog pas :
bla ma yi dam mkha' 'gro la sogs pa phyogs dus kyi rgyal ba sras dang bcas pa spyan drangs shing :
'tshogs pa rnams kyi lus ngag yid gsum la sib sib thim pa tsam gyis :
lus la bde ba rgyas :
ngag la nus pa 'bar :
sems la rtogs pa shar ba'i dmigs 'dun dang mos gus gdung shugs drag tu skyed cig
/byas la spro na las byang gi spyan 'dren brjod /
gang ltar me tog 'thor /
gong gi 'beb sngags drag tu brjod /
DA dril rkang gling sogs rol mo'i sgra drag po bya'o //
de ltar dbab pa'i lha ye shes pa dang :
bdag dam tshig pa dbyer med du gyur pa'i ngang la sems bcos bslad med :
lus g.yo 'gul med :
ngag smra brjod med par lhan ner zhog cig :
ces byas la spyi bor rdo rje bzhag ste /
oM tiSh+Tha dz+nyA na badzra sa ma ya hU~M:
zhes brtan par bya'o //
sngar byin pa'i cod pan tshe rabs nas 'brel ba'i rang rigs kyi lha gang yin pa la phog par shog cig snyam pa'i blos 'di'i rjes zlos dang bcas 'dor bar zhu /
ho :
mkha' 'gro rgya mtsho'i dkyil 'khor du :
me tog cod pan 'di 'bul bas :
sngon tshe gang la sbyangs pa'i lha :
gang yin de la phog par shog :
rtsa sngags kyi mthar /
pra tIts+tsha ma hA pU tsa ho :
zhes 'grim dkyil du 'dor gzhug la gsang mtshan spyi 'gre gdags /
spyan dar gyi 'og nas dkyil 'khor gyi bar snang la ltos la kha dog ji ltar mthong ba smros shig
/byas la dkar pos zhi ba sogs lung bstan /
sngar dkyil 'khor du phul ba'i cod pan de nyid dbang rtags kyi tshul du spyi bor bcing par mos shig
/kye hoHskal ldan rigs kyi bu :
mkha' 'gro rnams kyis legs byin pa'i :
byin rlabs dbang bskur cod pan 'di :
khyod la sbyin gyis brtan par zungs :
rtsa sngags kyi mthar /
kA ya wA ka tsit+ta :
pra ti g+h+r-ih+Na :
sarba sid+d+hi pha la :
a b+hi Shiny+tsa mAM:
zhes cod pan spyi bor bzhag
/ye shes kyi rang bzhin gser gyi thur mas ma rig pa'i sgrib g.yogs bsal bar mos shig
/gser thur gyis mig dar bsal la /
spyan lnga rnam dag ngo bo dbyer med de :
dbye dang mi dbye'i rang bzhin mnyam nyid kyang :
sri zhu'i tshul du gser gyi thur ma yis :
sna tshogs yangs pa'i spyan ni dbye bgyis pas :
spyi dang rang gi mtshan nyid chos rnams kun :
ji ltar mkhyen cing thams cad gzigs pa ltar :
sangs rgyas ye shes spyan gyi dngos grub des :
khyed kyi ma rig mun pa bsal nas kyang :
mkhyen brtse'i ye shes rgyas pa'i spyan thob shog :
oM badzra dz+nyA na tsak+ShuHpra be sha ya phaT:
ces phyes pa tsam gyis ma rig pa'i 'thib po bcom nas :
mkhyen brtse ye shes rgyas pa'i spyan dang ldan par gyur te rten dang brten par bcas pa'i dkyil 'khor mngon sum mjal bar gyur par mos la /
lha dang brda don bstan pa 'di la gsan 'tshal /
e ma 'dir 'tshogs skal ldan nyon :
'di ltar gnas ni o rgyan yul :
pho brang rin chen gzhal yas khang :
gzhi ma mthing nag bstan pa ni :
chos nyid 'gyur ba med pa'i rtags :
me ri me phung 'bar ba ni :
nyon mongs bud shing bsregs pa'i rtags :
nang sgor mu khyud dkar nag mthing :
sku gsung thugs mchog lhun grub brda :
lte ba chos 'byung bsnol ma ni :
dug gsum gnas su dag pa ste :
de la yig 'bru phyag mtshan de :
snying po ye shes rang chas brda :
pad+ma 'dab ma bzhi ldan pa :
mthing ser dmar dang ljang ba yang :
phrin las rnam bzhi lhun grub cing :
bdud bzhi zil gyis gnon pa'i brda :
de la phyag mtshan rnam bzhi dang :
yi ge 'bru bzhis spras pa ni :
rigs kyi mkha' 'gro bzhugs pa dang :
dam tshig ye shes dbyer med brda :
phyi rim rdo rje pad+ma dang :
'ja' 'od sna lngas bskor ba ni :
thabs dang shes rab gnyis med pas :
dri med chags bral 'gyur ba med :
sku lnga ye shes lnga mtshan brda :
de ltar dkyil 'khor bkod pa ni :
snod kyi 'jig rten gzhal yas dang :
sgyu lus lha yi bzhugs gnas brda :
bum pa bdud rtsi ka pA la :
me long yig 'brus mtshan pa dang :
sku dang phyag mtshan bkod pa ni :
dbang bskur rtags kyi phyag rgya ste :
slob ma smin cing grol byed brda :
nang du lha rnams bzhugs pa ni :
dbus su rdo rje phag mo'i sku :
'khor bcas mo rgyud gtso mo ste :
spyi dpal chen mo mdzad pa'i brda :
shar du rdo rje mkha' 'gro ma :
thugs kyi mkha' 'gro yongs 'dus pa'i :
gtso mchog zhi ba'i las mdzad cing :
bde gshegs thugs kyi gsang 'dzin brda :
lho phyogs rin chen mkha' 'gro ma :
sku yi mkha' 'gro yongs 'dus pa'i :
gtso mchog rgyas pa'i las mdzad cing :
bde gshegs sku yi gsang 'dzin brda :
nub phyogs pad+ma mkha' 'gro ma :
gsung gi mkha' 'gro yongs 'dus pa'i :
gtso mchog dbang gi las mdzad cing :
bde gshegs gsung gi gsang 'dzin brda :
byang du las kyi mkha' 'gro ma :
phrin las mkha' 'gro yongs 'dus pa'i :
gsang mchog drag po'i las mdzad cing :
bde gshegs phrin las gsang 'dzin brda :
gzhan yang mkha' 'gro mang po'i tshogs :
bsam gyis mi khyab bzhugs pa ni :
'gro don mdzad dang bstan bsrung phyir :
sprul dang yang sprul 'gyed pa'i brda :
de ltar lha tshogs thams cad kyang :
nang bcud skye 'gro pho mo rnams :
dpa' bo dpa' mo'i rang bzhin dang :
rtog tshogs khams dang skye mched rnams :
lha dang lha mo'i rang bzhin brda :
gtor tshogs mchod sprin la sogs pa'i :
sku rten spyan gzigs bkram pa ni :
'gro ba bsod nams gsag pa'i phyir :
longs spyod rgyan du bkram pa'i lha :
mched lcam dpon slob lhan cig tu :
dkyil 'khor rdul du 'khod pa ni :
pho brang zhing khams gang du yang :
'du 'bral med pa lhan cig tu :
mngon par rdzogs par 'tshang rgya'i rtags :
de ltar 'dir 'tshogs yid la zungs :
de rnams kyis sngon 'gro dkyil 'khor phyi nang du 'jug pa'i rim pa rnams legs par grub pa lags /
zhugs nas mngon par dbang bskur ba zhu ba'i yon du dmigs te maN+Dal phul /
gsol ba 'debs pa 'di'i rjes zlos mdzod /
hrI:
bla ma rdo rje 'dzin pa dang :
yum chen rdo rje phag mo'i sku :
lha tshogs 'khor dang bcas rnams kyis :
bdag la dbang bskur mdzad du gsol :
zag med ye shes bdud rtsi'i rgyun :
bcud char dus 'dir dbab tu gsol :
myur du smin cing grol nas kyang :
bdag gzhan don 'bras 'grub par mdzod :
lan gsum /
de nas dbang dngos la bum gsang shes rab ye shes bzhi pa rnams dang mtha' rten bcas rnam pa lngar yod pa las /
dang po bum dbang gi slad du dmigs pa 'di bzhin du mdzod /
khyed rang rnams sngar bstan pa'i mtshan nyid can gyi rdo rje phag mor gsal thob /
slob dpon dang dkyil 'khor gyi gtso mo gnyis su ma mchis pa'i thugs ka nas rdo rje phag mo gnyis pa zhig 'phros /
des dbang rdzas rnams rim par thogs nas dbang bskur ba'i las mdzad par mos shig
/rnam rgyal bum pa thogs la /
bum pa gzhal yas khang gi nang du yum rdo rje phag mo 'khor dang bcas pa'i sku las 'od zer dkar po 'phros pas rang gi lus la phog
/lus kyi sdig pa dang sgrib pa thams cad dag nas sku mi zad pa rgyan gyi 'khor lo'i dbang thob par sgoms shig
/hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yi :
sku mchog bdud rtsi bum pa'i dbang :
skal ldan bu la bskur bar bya :
ye shes bcud 'di khyod kyis longs :
spyi blugs chen po'i dbang thob shog :
oM badzra b+ha ra hi :
hrIHma d+hA ki nI ha ri ni sa hU~M:
oM badzra bai ro tsa nI yai kA ya a b+hi Shiny+tsa tu mAM:
zhes bum pa spyi bor bzhag cing bum chu blugs /
slar yang ye shes kyi mkha' 'gro mas steng nas bdud rtsi'i char phab cing :
lus phyi nang gi sdig sgrib dag nas :
sku mi zad pa rgyan gyi 'khor los 'gro ba sems can gyi don thogs med du 'grub par mos shig
/bum chu spyi bor khrus byas la /
hU~M:
ji ltar bltams pa tsam gyis ni :
lha rnams kyis ni khrus gsol ltar :
lha yi chu ni dag pa yis :
de bzhin bdag gis khrus bgyi 'o :
oM sarba ta thA ga ta gu ru d+he ba d+hA ki nI a b+hi She ka te sa ma ya shrI hU~M:
des rgyud yon tan rin po che'i bcud kyis gang bar 'gyur ba yin no :
de'i rjes 'brel rig pa'i dbang lnga bskur ba yin pas khyed rang rnams rdo rje mkha' 'gro sngon mo rdo rje gri thod thogs par sgoms :
gtso mo'i thugs ka nas rdo rje mkha' 'gro ma thugs kyi lha tshogs kyis bskor ba byon nas slob ma'i rgyud la thim pa tsam gyis nyon mongs pa zhe sdang gnas su dag nas :
thugs mi zad pa rgyan gyi 'khor lo'i dbang thob par sgoms shig :
rdo rje lag tu gtad cing bum chu 'thor la /
hU~M hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yi :
thugs mchog 'gyur med rdo rje'i dbang :
skal ldan khyod la bskur bar bya :
me long ye shes dbang 'di longs :
rdo rje mkha' 'gro'i dbang thob shog :
oM badzra b+ha ra hi badzra d+hA ki nI badzra A dar sha dz+nyA na a b+hi Shiny+tsa tu mAM:
zhes brjod cing dbang bskur pas :
rnam par shes pa'i phung po rdo rje mkha' 'gro'i rang bzhin du gnas bsgyur :
nyon mongs pa zhe sdang dag :
me long lta bu'i ye shes rgyud la skye :
dbang rtags su mi bskyod pas dbur brgyan par mos shig :
khyed rang rnams rin chen mkha' 'gro ser mo rin chen gri thod thogs par sgoms :
gtso mo'i lte ba nas rin chen mkha' 'gro la yon tan gyi lha tshogs mang pos bskor ba byon nas slob ma'i rgyud la thim zhing :
nyon mongs pa nga rgyal gnas su dag nas :
yon tan mi zad pa rgyan gyi 'khor lo'i dbang thob par sgoms shig :
dbu rgyan mgor bcing /
rin po che lag tu gtad /
bum chu 'thor la /
hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yis :
yon tan nor bu rin chen dbang :
skal ldan khyod la bskur bar bya :
mnyam nyid ye shes dbang 'di longs :
rin chen mkha' 'gro'i dbang thob shog :
oM badzra b+ha ra hi rat+na d+hA ki nI rat+na sa mA tA dz+nyA na a b+hi Shiny+tsa tu mAM:
zhes dbang bskur pas :
tshor ba'i phung po rin chen mkha' 'gror gnas bsgyur :
nyon mongs pa nga rgyal dag nas mnyam pa nyid kyi ye shes rgyud la skye :
dbang rtags su rin chen 'byung ldan gyis dbur brgyan par mos shig :
khyed rang rnams pad+ma mkha' 'gro dmar mo pad+ma gri thod thogs par sgoms :
gtso mo'i mgrin pa nas pad+ma mkha' 'gro la gsung gi lha tshogs kyis bskor ba byon cing slob ma'i rgyud la thim pa tsam gyis :
nyon mongs pa 'dod chags gnas su dag nas :
gsung mi zad pa rgyan gyi 'khor lo'i dbang thob par sgoms shig :
pad+ma lag tu gtad /
bum chu 'thor la /
hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yi :
gsung mchog dri med pad+ma'i dbang :
skal ldan khyod la bskur bar bya :
sor rtog ye shes dbang 'di longs :
pad+ma mkha' 'gro'i dbang thob shog :
oM badzra b+ha ra hi pad+ma d+hA ki nI pad+ma pra t+ya bek+Sha Na dz+nyA na a b+hi Shiny+tsa tu mAM:
zhes pas dbang bskur pas :
'du shes kyi phung po pad+ma mkha' 'gror gnas bsgyur te :
nyon mongs pa 'dod chags gnas su dag nas :
so sor rtog pa'i ye shes rgyud la skyes :
dbang rtags su snang ba mtha' yas kyis dbur brgyan par mos shig :
khyed rang rnams las kyi mkha' 'gro ljang gu rgya gram gri thod thogs par sgoms shig :
gtso mo'i gsang gnas nas las kyi mkha' 'gro la phrin las lha tshogs kyis bskor ba byon cing slob ma'i rgyud la thim pa tsam gyis :
nyon mongs pa phrag dog gnas su dag nas :
phrin las mi zad pa rgyan gyi 'khor lo'i dbang thob par sgoms shig :
rgya gram lag tu gtad /
bum chu 'thor la /
hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yi :
phrin las sna tshogs rdo rje'i dbang :
skal ldan khyod la bskur bar bya :
bya grub ye shes dbang 'di longs :
las kyi mkha' 'gro'i dbang thob shog :
oM badzra b+ha ra hi karma d+hA ki nI karma kr-i t+ya nuSh+ThA na dz+nyA na a b+hi Shiny+tsa tu mAM:
zhes dbang bskur pas :
'du byed kyi phung po las kyi mkha' 'gror gnas bsgyur te :
nyon mongs pa phrag dog gnas su dag nas :
bya ba grub pa'i ye shes rgyud la skyes :
dbang rtags su don yod grub pas dbu brgyan par mos shig :
khyed rang rnams sangs rgyas mkha' 'gro dkar mo 'khor lo gri thod thogs par sgoms /
gtso mo'i spyi bo nas sangs rgyas mkha' 'gro la sku'i lha tshogs dpag tu med pas bskor ba byon nas :
slob ma'i rgyud la thim pa tsam gyis nyon mongs pa gti mug gnas su dag nas :
sku mi zad pa rgyan gyi 'khor lo'i dbang thob par sgoms shig :
'khor lo gtad /
bum chu 'thor la /
hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yi :
sku yi phyag rgya 'khor lo'i dbang :
skal ldan khyod la dbang bskur bas :
chos dbyings ye shes dbang 'di longs :
sangs rgyas mkha' 'gro'i dbang thob shog :
oM badzra b+ha ra hi bud+d+ha d+hA ki nI tsakra d+hA tu a b+hi Shiny+tsa tu mAM:
zhes dbang bskur pas :
gzugs kyi phung po sangs rgyas mkha' 'gror gnas bsgyur :
nyon mongs pa gti mug gnas su dag nas chos kyi dbyings kyi ye shes rgyud la skyes :
dbang rtags su rnam par snang mdzad kyis dbur brgyan par mos shig :
de ltar rig pa'i dbang lnga lus la bskur ba la brten nas :
mkha' 'gro ma'i sgo nas phyi spros bcas bum pa'i dbang thob :
lus kyi sgrib pa dag :
bskyed rim lha'i rnal 'byor la dbang bar byas :
'bras bu sprul pa'i sku 'thob par 'gyur ba yin no :
gnyis pa gsang ba'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
kye ho :
bla ma rdo rje 'dzin pa dang :
yum chen rdo rje phag mo'i sku :
khyod la gsol ba gdab pa ni :
gsang dbang ngag la bskur du gsol :
gsum /
thog mar gsung gi byin gyis brlab pa la dmigs pa 'di bzhin du mdzod /
phag mo'i mgrin pa nas gsung gi lha tshogs 'od zer dmar po dang bcas pa byon nas ngag la phog :
ngag gi sdig pa dang sgrib pa thams cad dag nas :
gsung mi zad pa rgyan gyi 'khor lo bde ba chen po'i dbang thob par sgoms shig :
gsang thod mgrin par gtugs shing bdud rtsi sbyin /
slar gsang dbang dngos gzhi'i don du dmigs pa 'di bzhin mdzod /
thod pa'i steng du bla ma dang yum rdo rje phag mo gnyis su med par snyoms 'jug mdzad pa'i sbyor mtshams nas bdud rtsi dkar dmar gyi rgyun babs pas slob ma'i zhal du zhugs :
slob ma yab yum rdo rje phag mor gsal ba'i lus la khyab pas lus thams cad bde stong zag pa med pa'i ye shes kyi nyams khyad par can rgyud la skye bar mos shig :
hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yi :
gsung mchog thod pa bdud rtsi'i dbang :
skal ldan khyod la bskur bar bya :
gsang ba'i dbang 'di yongs rdzogs shog :
oM gu ru badzra b+ha ra hi sarba d+hA ki nI gu h+ya pany+tsa a mr-ita a b+hi Shiny+tsa tu mAM:
sangs rgyas thams cad 'dus pa'i byang chub sems kyi dam tshig khyed rang rnams kyis mgrin par bsten pa'i mos pas sngags 'di'i rjes zlos dang bcas te bdud rtsi myang bar zhu /
a ho ma hA su kha sarba sid+d+hi hU~M:
zhes bdud rtsi sbyin /
byang chub sems kyi bdud rtsi khyed rang rnams kyi rtsa gsum 'khor lo lnga la brgyud de lus thams cad mer gyis khengs shing bde stong gi ye shes skyes par sgoms shig :
des nang spros med gsang ba'i dbang thob :
ngag gi sgrib pa dag :
rlung skye med rdo rje'i bzlas pa sngags kyi 'phrul 'khor bskor ba la dbang bar byas :
'bras bu longs spyod rdzogs pa'i sku 'thob par 'gyur ba yin no :
gsum pa shes rab ye shes kyi dbang zhu ba'i yon du maN+Dal /
gsol ba 'debs pa 'di'i rjes zlos /
kye ho :
yum chen rdo rje phag mo dgongs :
bzang mo'i klong nas rang byung ba :
bde chen shes rab ye shes dbang :
deng 'dir bdag la bskur du gsol :
gsum /
chos 'byung pho brang gi dbus su rdo rje phag mo 'khor dang bcas pa bzhugs pa'i thugs ka nas :
thugs kyi lha tshogs 'od zer sngon po dang bcas pa byon cing :
khyod rang rnams kyi sems la thim pa tsam gyis :
yid kyi sgrib pa dag nas thugs mi zad pa rgyan gyi 'khor lo'i dbang thob par sgoms shig :
sin+d+hu ra'i me long snying gar bzhag la /
hrI:
bla ma yi dam mkha' 'gro dang :
dus gsum sangs rgyas thams cad kyis :
bsgrubs shing byin gyis brlabs pa yi :
thugs mchog me long yig 'bru'i dbang :
skal ldan khyod la bskur bar bya :
shes rab ye shes dbang thob shog :
oM badzra b+ha ra hi d+hA ki nI ha ri ni sa pra dz+nyA dz+nyA na tsa tur a b+hi Shiny+tsa tu mAM:
me long gi sin+d+hu ra slob ma'i gnas gsum du byugs la :
oM:
dus gsum sangs rgyas kun gyi sku :
bla ma'i byin rlabs 'dir stsol cig :
AM:
dus gsum sangs rgyas kun gyi gsung :
yi dam dngos grub 'dir stsol cig :
hU~M:
dus gsum sangs rgyas kun gyi thugs :
mkha' 'gro'i phrin las 'dir stsol cig :
ces pas rgyas gdab :
des gsang ba rab tu spros med shes rab ye shes kyi dbang thob :
yid kyi sgrib pa dag :
khams thig le byang chub kyi sems kun rdzob sgyu ma'i thig le ma nyams par rtsal sbyangs pas :
don dam ye shes thig le gtan la phab nas bde stong gi nyams lha rta phag yab yum zhal sbyor du bsgom pa dang :
bskyed rdzogs zung du 'jug pa la dbang bar byas :
gsang dbang dang shes rab ye shes kyi dbang gnyis ka'i dbang rtags su :
bla ma dang yum rdo rje phag mo gnyis su med par spyi bor 'bral med du bzhugs pa yin pas de ltar mos pa dang /
'bras bu chos kyi sku 'thob par 'gyur ba lags so //
bzhi pa tshig dbang rin po che zhu ba'i yon du maN+Dal phul /
gsol ba 'debs pa 'di'i rjes zlos /
kye ho :
bla ma rdo rje 'dzin chen po :
bdag la don dam nges pa'i dbang :
rgyal ba'i dgongs pa mthar thug mchog :
tshig dbang rin chen bskur du gsol :
lan gsum /
de nas khyed rang rnams lus rnam snang gi chos bdun dang ldan par bya :
ngag ca co med cing dbugs kyi 'gyu ba zo lhod de bzhag :
sems dus gsum rtog pa'i rjes phyir mi 'brang bar yul 'das kyi ngang la phyam gyis btang la mnyam par zhog cig :
me long gsal ba bstan la /
bu khyod ltos shig phyi ru me long ltos :
blta bya lta byed blta ba'i yul :
thams cad gang nas byung ba 'am :
de bzhin 'gro dang gnas med pa :
thams cad du ma ro gcig go :
de bzhin nang du sems la ltos :
blta bya lta byed blta ba'i yul :
thams cad byung gnas 'gro 'ong bral :
mtha' dbus med pa de bzhin nyid :
bzang ngan blang dor dgag sgrub dang :
du ma ro gcig chos kyi dbyings :
kun bzang klong du ma bu 'dres :
tha snyad spros pa'i tshig las 'das :
de bzhin skal ldan nyams su longs :
mkha' 'gro yongs kyi dbang lung rdzogs :
smin grol mthar phyin 'bras bu brnyes :
oM AHhU~M hrIHbadzra gu ru d+he ba d+hA ki nI sarba sid+d+hi pha la A:
badzra b+ha ra hi d+hA ki nI ha ri ni sa ma hA shU dz+nyA tA dz+nyA na swa b+hA ba tsit+ta d+ha thim a b+hi Shiny+tsa tu mAM:
zhes pas brda don ngo sprad de dbang bskur :
des de kho na nyid shin tu spros med tshig dbang rin po che thob :
lus ngag yid gsum tha dad du 'dzin pa'i dri ma la sogs pa gnyis 'dzin gyi dri ma dag :
chos thams cad spros pa'i mtha' dang bral ba rdzogs rim gyi ngang du gzhag pa la dbang bar byas :
dbang rtags su bdag dang bla ma yi dam mkha' 'gro thams cad dbyer med par lhun grub rang chas su gdod ma nas bzhugs :
'bras bu ngo bo nyid kyi sku thob par 'gyur ba yin no :
de ltar dbang bzhi rdzogs par bskur nas :
mtha' rten rjes su gnang ba zhu ba'i yon du maN+Dal phul /
gsol ba 'debs pa 'di'i rjes zlos mdzod /
kye ho :
mkha' 'gro thams cad 'dus pa'i gtso :
bla ma dpal chen he ru ka :
gnyis med yum chen phag mo'i sku :
rigs lnga mkha' 'gro 'khor bcas dgongs :
bdag cag brtse bas rjes bzung phyir :
zhi rgyas dbang drag la sogs pa'i :
phrin las sna tshogs rjes gnang kun :
dus 'dir yongs rdzogs bstsal du gsol :
de nas khyed rang rnams skad cig gis 'od zer dmar po stong khams khengs par 'bar ba'i dbus su rje btsun rdo rje phag mo sku mdog mthing nag sogs nas /
gzhi lus kyi gtso mo dang mtshungs par gsal thobs shig
/ces pa'i bar byin 'beb skabs ltar brda sprad /
de ltar khyed rang dkyil 'khor gyi gtso mo dngos su gsal ba la slob dpon dang dkyil 'khor pa'i lha rnams kyis spyi bor dbang rtags rigs lnga'i dbu rgyan bskon /
rgyal thabs spyi blugs kyi bum pas dbang bskur /
mi 'bral ba dam tshig gi sku rten snying gar bzhag
/lag g.yas g.yon du sgrub dpe dang bgrang phreng /
gtor mchod sgrub rdzas rnams mdun du bkram /
snyan pa'i dbyangs dang rol mo'i sgra sna tshogs pa dang me tog char du bsnyil nas rang gzhan don gnyis bsgrub par rjes su gnang zhing mnga' gsol bar mos shig
/bya ba de rnams tshig dang mthun par byed bzhin pas /
e ma ho :
skal ldan rigs kyi bu khyod la :
dus gsum sangs rgyas thams cad kyi :
yum gyur rdo rje phag mo yis :
gtsor mdzad mkha' 'gro rgya mtsho rnams :
dgyes par dgongs nas dbang bskur zhing :
byin gyis brlabs par mdzad nas kyang :
rjes su gnang ba 'di dag kun :
bu khyod kyis ni dang du longs :
bskyed rim lha sngags sgrub la brtson :
rdzogs rim spros bral ngang du zhog :
gnyis med bde stong don la spyod :
zhi dang rgyas la sogs pa yi :
phrin las thams cad khyod kyis sgrubs :
rang gzhan smin grol lam la sbyor :
sku gsung thugs kyi rdo rje can :
bla med 'khor lo bskor bar gyis :
dngos grub rnam gnyis da longs la :
ston pa chen por khas longs shig :
ces bsgos pa la shin tu spro zhing gus pa dang bcas pas khas blang ba 'di'i rjes zlos /
bla mas ji ltar bsngags pa'i tshul :
bdag ni spro bas rjes bsgrub cing :
skyo dub med pa'i brtson 'grus kyis :
'gro don spyod par dam bca' 'o :
zhes brjod du gzhug
/des ni deng phyin chad mkha' 'gro rgya mtsho'i chos dang sgrub sde rnams la dbang 'byor cing :
bdag gzhan gyi don byed pa la dbang 'byor zhing rjes su gnang ba thob pa yin no :
de nas spyi ltar mtshams sbyor bcas byin gyis brlabs pa'i me tog 'thor zhing shis brjod rgyas par bya /
dam tshig bsgrag gzung /
gtang rag maN+Dal /
lus 'bul /
dge bsngo'i bar rdzogs par byas la slob ma rang gnas su gtang ngo //
gsum pa rjes kyi bya ba ni /
nus shing lcogs na slar yang gtang rag tu tshogs kyi 'khor lo /
skong bshags rgyas par bya zhing ye shes mkha' 'gro'i bshags pa brjod /
mi 'grub na spyi bshags tsam dang yig brgya bzla /
tshogs la rol zhing rdo rje'i glu gar sogs kyang sa bcad ma stong tsam bya /
lhag ma gtang /
mkha' 'gro 'bum bskul bya zhing 'das ma 'das gtor ma bskyang /
chad brtan rta bro grub nas /
mchod pa kha gsos dkyil 'khor la mchod bstod bya /
spro na dngos grub blang /
nongs bshags /
bkra shis /
rten bzhugs /
bsdu ldang gi bar du byas la theg pa chen po'i bsngo smon gyi rgyas gdab bo //
'di rnams snga 'gyur ring lugs 'dzin kun la //
grags che lag len gsal bas ma dgos kyang //
rin chen gter gyi rgya mtshor don 'ga' 'gas //
bzhugs su gsol phyir bltas pas chog par bsdebs //
snang zhen rdo rje'i btsun mo'i phyag rgyar sad //
rtsa rlung thig le d+hU ti'i b+ha gar thim //
rig stong bzang mo'i rang zhal mjal nas kyang //
brjod du med pa'i mkha' la spyod par shog
/rin po che gter gyi mdzod la ched du 'os pa'i nor bu dbyig gi phreng ba longs par bya ba'i cha rkyen du 'chi med bstan gnyis g.yung drung gling pas shangs kyi zab lung gnyis pa rdzong shod bde gshegs 'dus pa'i pho brang du bsdebs pa dge legs 'phel ///
/
