@#//
grol tig dgongs pa rang grol las /
thugs rje chen po pad+ma'i dbang phyug gi smin byed khyer bder bkod pa bde chen lam 'dren zhes bya ba bzhugs so //
na mo gu ru pad+me shwa ra ya /
'gro drug kun skyob pad+ma rgyas pa'i spyan //
thugs rje'i dbang phyug rgyal ba kun gyi yab //
rigs bdag bla ma'i gsang bar rnam rol pa //
gang la mi phyed dad pas rtag tu 'dud //
gangs can lha gcig sgrub pa'i thabs //
rgya mtsho'i nang nas yid bzhin nor //
shin tu gnad 'dril rim pa gnyis //
'jug 'dod dbang chu'i bcud 'di rol //
zab chos 'di'i smin byed dbang gi dga' ston spel ba la gsum /
sbyor dngos rjes so //
dang po las kyi sbyor ba /
dkyil 'khor pad+ma 'dab bzhi mu khyud rdo rje'i ra ba me ris bskor ba rdul tshon nam ras bris bkod pa'i steng du khri'ur bum pa nyer lnga'i bcud ldan mgul chings dkar po can gyi steng du /
ka pA la chang dang chos sman sbyar bas bkang ba'i khar me long sin+d+hu ra byugs pa la chos 'byung gru gsum gyi dbus su baM/
de'i phyogs bzhir ha ri ni sa /
de rgyab snying pos bskor /
zur gsum la DA ki nI/
zhes pa rnams mgo phyir bstan du bris pas bkab la dar dmar gyi zhal khebs byas pa'i steng du shel rdo bkod /
mdun du mchod gtor dkar zlum dang sman thod /
las bum /
phyi mchod g.yas skor du bsham /
bgegs gtor thun mtshams mchod pa dkar mngar gyi tshogs gtor kyang 'du bya'o //
dbang gi sbyor ba sgrub mchod ni /
bgegs gtor btang zhing bka' bsgo mtshams gcod bya /
las byang gi sngon 'gro tshogs gsag nas bzung mchod bstod rdzogs kyi bar mthar chags su gtang /
de nas mdun rten gyi go sar spyi ltar dzapa? khang phyes kyang chog la gang ltar dmigs pa'i 'phro 'du bcas dzapa? bsnyen bzlas pa'i 'phros su /
bum pa rang byung gi gzhal yas khang du thugs rje chen po pad+ma'i dbang phyug gi dkyil 'khor yongs su rdzogs pa dang /
me long du gsang ba ye shes kyi DA ki ma 'khor mkha' 'gro sde lnga dang bcas par gsal ba'i thugs rje chen po'i sku las byang sems bdud rtsi'i chu rgyun babs pas bum pa gang bar gyur /
ces gzungs thag blangs la snying po bzla /
las bum du rta mgrin dmar po phyag gnyis dbyug to dang sdigs mdzub mdzad cing khro tshul gar gyi nyams dgu dang ldan zhing dur khrod chas brgyad kyis brgyan par bskyed la /
oM badzra kro ta h+ya grI ba hu lu hu lu hU~M phaT:
brgya 'am nyer gcig tsam bzla
/de nas thun mtshams kyi sngags mchod dang tshogs gtor 'bul zhing bstod pa yig brgya'i bar btang /
oM AHhU~M gis dung chu phul bas /
rnam rgyal dang las bum gyi lha 'od du zhu nas bum pa'i chu dang ro gcig tu gyur /
ces mos /
rig pa'i me tog dor la gnang ba nod do //
gnyis pa dngos gzhi dbang bskur ba la 'jug pa dang dbang dngos gnyis las /
dang po ni /
slob ma rnams la khrus bya /
bgegs gtor btang la mtshams bcad /
sems bskyed gsal btab la /
de'ang gangs can gyi ljongs 'dir rgyal ba dang rgyal ba'i myu gu thams cad las kyang thugs rje'i stobs dang /
phrin las kyi 'jug sgo
/bka' drin gyi rlabs ches che zhing khyad par du 'phags pa sangs rgyas thams cad kyi snying rje'i rang gzugs 'phags mchog spyan ras gzigs dbang phyug gi
/rgyud dang man ngag sgrub thabs gsang sngags gsar rnying bka' gter dag snang gi ring lugs mtha' yas pa byon pa rnams las /
rim pa gnyis kyi bcud dang snying por dril ba thugs rje chen po pad+ma dbang phyug 'di ni /
'phags mchog nyid kyi sprul pa'i sku bde ba chen po pad+ma saM b+ha bas sprul pa'i lo tsA ba chen po bai ro tsa na la gdams shing zab mo'i gter du sbas pa /
gdul ba'i dus su son pa'i tshe lo chen nyid kyi thugs sprul phreng po gter chen shes rab 'od zer gyis /
bsam yas rang byung rnam par snang mdzad kyi seng khri'i logs nas rdo rje'i rgya bkrol te 'brel tshad bde chen zhing du bkod par mdzad pa'i smin byed kyi dbang bskur bsgrub pa la sogs kyis mtshams sbyar la /
thog mar 'jug pa'i chos rnams zhu ba'i yon du maN+Dal phul /
mig dar /
A khaM bI ra hU~M:
dang /
me tog
/oM AHhU~M gis sbyin /
bla ma dang thugs rje chen po dbyer med pa la mi phyed dad pa'i gdung shugs drag pos gsol ba 'debs pa 'di'i rjes zlos /
sangs rgyas kun gyi rang bzhin sku :
slob dpon la ni bdag skyabs mchi :
thugs rje chen po'i lha tshogs bcas :
dkyil 'khor lha la phyag 'tshal lo :
thar pa chen po'i grong khyer mchog :
mgon pos bdag ni 'jug par 'tshal :
lan gsum /
bla mas /
kye ho :
khyed rnams su yin ci la dga':
zhes rigs dang skal pa dris pa'i lan btab pa 'di'i rjes zlos /
bdag ni skal bzang bde ba che la'o :
rgyud rnam par dag par bya ba'i slad du /
bla ma thugs rje chen po rgyal ba sras dang bcas pa'i spyan sngar yan lag bdun pa'i gsag sbyong bya ba'i blos 'di'i rjes zlos /
thugs rje chen po'i lha tshogs la :
dang ba'i sems kyis gus phyag 'tshal :
dngos 'byor yid sprul mchod pas mchod :
sdig sgrib dam tshig nyams chag bshags :
dge tshogs mdzad la yi rang ngo :
theg gsum chos 'khor bskor bar bskul :
'gro phan mya ngan mi 'da' bzhugs :
bdag gzhan dge rtsa byang chub bsngo :
'gro kun yang dag gnas thob shog :
lan gsum /
las bum gyi chu dung zhal du blugs la rdo rje dang bcas pa'i srin lag gis slob ma'i gnas gsum du thig le byas la /
slob dpon gyi gnas gsum nas yi ge gsum dkar dmar mthing gsum 'phros /
slob ma'i lus ngag yid gsum la phog pas /
sdig sgrib nyes skyon gyi tshogs thams cad dag
/rdo rje gsum gyi ngo bor byin gyis brlabs par mos shig
/de nas skyabs gsum sngon du 'gro ba can gyi byang chub mchog tu sems bskyed pa'i 'dun pa gsal thob la 'di'i rjes zlos /
dkon mchog gsum la bdag skyabs mchi :
lan gsum /
des thun mong byang chub kyi sems bzung ba song nas /
thun mong ma yin pa rdo rje'i rnal 'byor du sems bskyed pa ni /
khyed rang rnams kyi snying gar kun rdzob byang chub sems kyi ngo bo zla ba'i dkyil 'khor nya gang ba'i steng du /
don dam byang chub sems kyi ngo bo rdo rje dkar po rtse lnga pa re sgoms shig
/rdo rje snying gar bzhag ste /
oM sarba yo ga tsit+ta ut+pA da yA mi :
su ra te sa ma ya ho :
sid+d+hi badzra ya thA su khaM:
dam tshig bsgrag pa ni /
rdo rje spyi bor bzhag la /
khyod ni rnal 'byor rigs su skyes :
nga yis ye shes rdo rje byin :
byin pas dngos grub thob par 'gyur :
gang gis 'di 'dra ma mthong ba'i :
mdun du smra bar ma byed cig :
bag med smras na nyams par 'gyur :
de bas nga rgyal bcom nas ni :
bdag nyid ma 'khrul shes par gyis :
dam chu sbyin la /
'di ni khyod kyi dam tshig chu :
dam tshig 'das na sreg par byed :
dam tshig bsrungs na dngos grub ni :
rdo rje bdud rtsi'i chu 'dis 'grub :
oM sarba pany+tsa a mr-ita u da ka hU~M:
slob dpon gyis dam tshig bsgrag pa ni /
slar yang rdo rje mgor bzhag la /
de ring phyin chad bu khyod kyi :
rdo rje 'dzin pa nga yin gyis :
nga yis ji ltar bka' bstsal pa :
khyod kyis skyo ba med par sgrubs :
nam yang nga la ma gus min :
de bzhin gus par ma byas na :
bdud kyis bcom nas ngan 'gror 'gro :
de bas dam tshig gnas par gyis :
de rnams kyis dam la bzhag pa song nas /
dbang gi gzhi 'god pa ye shes pa dbab pa yin pas khyed rang rnams lus ngag yid gsum gyi gnad gcun te dmigs pa 'di rtse gcig tu sgoms shig
/las sngags brjod cing las chus bsang /
shUn+ya tAs sbyang /
stong pa'i ngang las /
sa phyogs dag pa'i zhing gi bkod pa rmad du byung ba dang ldan pa'i dbus su ge sar pad+ma dang zla ba'i gdan la so so'i rig pa'i ngo bo hrIHdkar po las 'od 'phros /
don gnyis byas tshur 'dus yongs su gyur pa las khyed rang rnams thugs rje chen po pad+ma'i dbang phyug dkar gsal zhi 'dzum phyag g.yas mchog sbyin dang g.yon sta zur du ngal bso'i stabs kyis pad+ma dkar po'i yu ba nas 'dzin pa /
dar dang rin po che'i rgyan gyis spras shing zhabs brkyang bskum 'od lnga 'bar ba'i klong na bzhugs pa'i sku'i gnas gsum du rnam snang 'od dpag med mi bskyod pa /
lte bar gsang ba ye shes kyi DA ki la mkha' 'gro sde bzhis bskor ba /
gnas gsum du oM AHhU~M dkar dmar mthing ga'i mdangs can dang /
thugs kar pad dkar 'dab drug gi lte bar hrIHdkar po /
'dab mar yig drug dkar la dmar ba'i mdangs ldan 'od 'phro ba /
smin mtshams su dga' ba 'khyil ba dmar po g.yon du 'khor ba rnams la shes pa gtod cig
/de dag rnams dang slob dpon gyi thugs ka nas 'phros pa'i 'od zer nam mkha' gang bas bde ba can dang po ta la sogs sangs rgyas kyi zhing rab 'byams nas ye shes pa dpag tu med pa spyan drangs te sib sib thim par mos shig
/rtsa sngags sham du /
A be sha ya a A:
btags pa brjod la rol mo 'khrol zhing gu gul gyis bdug
/rdo rje mgor bzhag la /
tiSh+Tha badzras brtan par bya /
sngar byin pa'i me tog de nyid lhag pa'i lha la 'bul ba'i mos pas 'di'i rjes zlos dang bcas te 'dor bar zhu /
bde gshegs snying po'i dkyil 'khor du :
rig pa'i me tog 'di dor bas :
sngon tshe gang la sbyangs pa'i lha :
gang yin de la phog par shog :
pra tIts+tsha badzra ho :
zhes dor ba'i me tog slar mgor bzhags la /
rigs kyi lha kun 'dus thugs rje chen po spyi bor thim par mos shig
/pra tI gr-ih+Na i maM satwa ma hA bA la hU~M:
ma rig pa'i sgrib g.yogs mig dar dang lhan cig bsal bar mos shig
/spyan ras gzigs dbang dang khyod kyi :
mig 'byed par ni brtson par bya :
phye bas thams cad mthong bar 'gyur :
rdo rje'i mig ni bla na med :
oM badzra dz+nyA na tsak+ShuHbi sho d+ha nA ya swA hA:
gdong g.yogs bsal /
de ltar dag pa ye shes kyi spyan thob pas /
thugs rje chen po pad+ma'i dbang phyug rten dang brten par bcas pa'i dkyil 'khor mngon sum du mjal bar mos la dad spro chen po skyed cing //
dkyil 'khor bzang po 'di la ltos :
da ni dad pa rab tu skyed :
khyod ni rnam par ma rig kyang :
sngags dang phyag rgyas byin gyis brlabs :
'gro la phun tshogs dngos grub kun :
thams cad 'di las 'byung bas na :
dngos grub thob cing dam tshig bskang :
gsang sngags la yang brtson par gyis :
dkyus su de tsam gyis 'thus la /
rgyas par spro na /
las byang mngon rtogs /
hrI:
mkha' khyab gzhal yas khang gi bkod pa ni :
zhes pa nas /
chu skyes zla ba'i steng :
'phags mchog thugs rje chen po spyan ras gzigs :
zhes pa nas /
zhi dang khro bor bzhugs :
zhes pa'i bar gyis phyi nang gi dag pa sbyar la lha ngo bstan /
de rnams kyis dkyil 'khor du 'jug pa'i chos rnams grub pa lags /
dngos gzhi dbang bskur zhu ba'i yon du maN+Dal 'bul /
de nas gsol ba 'debs pa 'di'i rjes zlos mdzod /
spyan ras gzigs kyi dkyil 'khor du :
mgon po 'od dpag med nyid kyis :
rgyal sras mchog la dbang bskur ltar :
de bzhin bla ma khyed nyid kyis :
bdag la dbang bskur mdzad du gsol :
lan gsum /
dang po bum pa'i dbang gi slad du /
nam mkha' gang bar sad pa'i rgyal ba sras dang bcas pa rnams dang slob dpon lhan cig pas rin po che'i bum pa ye shes kyi bdud rtsi'i chu rgyun gyis gang bas spyi bo nas gtor zhing blugs pa'i cho ga mdzad par mos shig
/rnam bum thogs la /
hrI:
thugs rje chen po'i lha tshogs kyis :
rnam rgyal bum pa'i dbang mchog ni :
skal ldan khyod la bskur ba yis :
lha dbang lus la thob gyur cig :
bdud rtsi bum pa'i dbang bskur ro :
oM ma Ni pad+me hU~M hrI:
DA ki nI ha ri ni sa hU~M:
bud+d+ha a b+hi Shiny+tsa oM:
badzra a b+hi Shiny+tsa hU~M:
pad+ma a b+hi Shiny+tsa hrI:
rat+na a b+hi Shiny+tsa trAM:
karma a b+hi Shiny+tsa A:
zhes mgo bo'i gnas lngar gtugs la bum chu sbyin /
de'ang rgyud las /
tha mal lus kyi rnam rtog ni :
bum pa'i dbang gis dag par bya :
rang gzhan lha yi rnal 'byor bsgom :
zhes gsungs pas snod bcud thams cad snang stong chu zla lta bu'i lha'i dkyil 'khor du bsgom pa la dbang ba yin pas /
rang lus phung khams skye mched yan lag dang bcas pa spyan ras gzigs kyi sku gsal stong gnyis med sprul pa'i skur shes par gyis shig
/gnyis pa gsang ba'i dbang la /
dung chen bde ba chen po'i snod du bdud rtsi'i bcud thugs rje chen po dang gsang ba ye shes gnyis su med pa'i ye shes byang chub sems kyi rang bzhin mgrin par myang bas rtsa khams bde bas khyab par mos shig
/ka pA la mgrin par bzhag la /
hrI:
sangs rgyas kun dang mnyam sbyor ba'i :
rang byung gdod nas bde gshegs dngos :
byang chub sras la dbang bskur bas :
deng 'dir khyod kyis myang bar shog :
oM ma Ni pad+me hU~M hrI:
DA ki nI ha ri ni sa hU~M:
bo d+hi tsit+ta a b+hi Shiny+tsa hU~M:
bdud rtsi sbyin la /
a hoHma hA su kha ho :
'di ni rgyud las /
tha mal ngag gi rnam rtog ni :
gnyis pa gsang ba'i dbang gis bcad :
gsang sngags rgyun du bzlas pa 'o :
zhes gsungs pas /
rang gi rlung 'byung 'jug gnas gsum skye med rdo rje'i bzlas pa bya ba la dbang ba yin pas /
grags pa thams cad spyan ras gzigs kyi gsung grags stong dbyer med longs spyod rdzogs pa'i skur shes par gyis shig
/gsum pa shes rab ye shes kyi dbang la /
sin+d+hu ra'i dkyil 'khor las gsang ba ye shes kyi DA ki mar me gcig las gnyis mched pa lta bur slob ma'i snying gar thim ste dga' bzhi'i ye shes rgyud la skyes par mos shig
/me long snying gar gtugs shing thig le bkod la /
hrI:
phyi nang gsang ba'i rtsa gzugs mdzes :
lha mo dga' ster gnas ster ma :
bde chen 'di bsten bde ba thob :
khyer la mchod pa rtag tu byos :
shes rab ye shes dbang 'di longs :
DA ki nI na maHswA hA:
ha ri ni sa ra tsa hri ya hU~M dza :
oM ma hA su kha b+hany+dza mok+Sha ho :
'di'ang rgyud las /
gsum pa shes rab ye shes kyis :
bde dang stong pa'i don dran bya :
zhes 'byung bas /
bde stong sgyu ma lta bu'i thabs kyi lam bsgom pa la dbang ba yin pas /
rtsa rlung thig gsum bde ba chen por byin gyis brlab pa dang /
rang gi sems kyi byung tshor gyi rnam rtog mtha' dag spyan ras gzigs kyi thugs zab gsal gnyis med chos kyi skur shes par gyis shig
/bzhi pa ye shes chen po'i dbang la /
stong gsal 'gag med 'od lnga'i rang bzhin rang byung rdo rje sems dpa'i me long gi brdas mtshon par gyis shig
/shel rdo bstan la /
hrI:
rlung rig ka dag lhun gyis grub :
zung 'jug ye shes gnyis 'dzin bral :
phyogs med mtha' bral rdo rje sems :
yang dag nges don 'di longs shig :
dz+nyA na badzra d+harma kA ya a b+hi Shiny+tsa a a :
'di'i don rgyud las /
'bras bu thams cad bsdus pa ni :
bzhi pa ye shes thod rgal dbang :
snang srid ye grol spyan ras gzigs :
thog ma'i mgon po kun tu bzang :
ye nas 'bral med snying la gnas :
zhes gsungs te /
ka dag gzhi'i lta ba dang lhun grub lam gyi sgom pa zung 'jug nyams su len pa la dbang ba yin pas /
'khor 'das kyis bsdus pa'i chos thams cad spyan ras gzigs bde stong dbyer med ngo bo nyid kyi skur shes par gyis shig
/de nas las dang dngos grub sgrub pa'i rjes su gnang ba yin pas ji skad bsgos pa rnams tshul bzhin sgrub snyam pa mdzod cig
/hrI:
zhi rgyas dbang drag mngon spyod dang :
rkang mgyogs mig sman ril bu dang :
sa dang mkha' spyod la sogs pa :
bzlas bsgom 'di nyid ji bzhin gyis :
phrin las kun gyi bdag por 'gyur :
oM ma Ni pad+me hU~M hrI:
DA ki nI ha ri ni sa hU~M:
sarba mA le karma a b+hi Shiny+tsa hU~M hrI:
slob dpon mchog gi sprul pa'i skur gnas gyur pas byang chub mchog tu lung bstan par mos shig
/hrI:
de ring ngas khyod lung bstan te :
'od dpag med pa de bzhin gshegs :
srid pa shin tu dag pas na :
srid pa'i sdug bsngal kun las grol :
oM sarba ta thA ga ta sid+d+hi sa ma ya satwaM b+hur b+hu wa swa :
ma 'ongs pa'i dus na rigs kyi gsang mtshan dang mthun pa'i sangs rgyas su 'gyur ro :
deng phyin chad nas khyed rnams kyis thugs rje chen po'i sgo nas 'gro ba'i don rgya chen po sgrubs shig
/ces gnang ba byin nas dbang gi ye shes pa byang chub ma thob kyi bar 'bral med brtan par byas par mos shig
/hrI:
bde gshegs kun 'dus spyan ras gzigs :
ye shes sgyu ma chen po'i dpal :
ma lus khyod la bzhugs gyur cig :
lo ke shwa ra d+he ba DA ki nI e A ral+li hriM hriM dzaHdza :
dzaHhU~M baM ho :
sa ma ya tiSh+Tha badzra :
zhes me tog 'thor la shis brjod ci rigs bya /
dam tshig bsgrag bzung phyin spyi ltar bya /
gsum pa rjes kyi rim pa /
mchod bstod bya zhing nongs pa bshags /
mdun rten dang bstun pa'i gshegs bzhugs dang /
dam tshig pa /
hrI:
bde gshegs kun 'dus sogs gong du yod pa'i tshig brjod cing bdag la bsdu /
bdag bskyed las byang mjug ltar bsdu ldang byas la /
bsngo smon dang shis pa brjod do //
rim gnyis mkha' lding gshog rlabs 'dir brten nas //
bde chen zhing bgrod rgyal las smin grol nod //
slar yang 'khor ba dong sprugs phrin las ni //
'phags mchog nyid dang mtshungs par spyod par shog
/ces pa'ang rang gzhan la sman 'dod lhag pa'i bsam pa bzang pos bskul te pad+ma gar dbang phrin las 'gro 'dul rtsal gyis rjod shod bde gshegs 'dus pa'i pho brang gi bye brag gsung mchog pad+ma'i rdzong du sbyar ba dge legs 'phel ///
/
