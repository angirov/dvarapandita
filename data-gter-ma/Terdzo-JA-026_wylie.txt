bla ma nor bu rgya mtsho las :
rtsa ba gsum gyi las byang nor bu pad+ma'i ljon shing bzhugs so :
ma bcos spros bral chos sku spros dang bral :
dpal ldan sangs rgyas pad+ma skyes :
kun mkhyen ye shes mdzod 'dzin pa :
rdo rje thod phreng rtsal la 'dud :
bsod nams ye shes tshogs chen myur rdzogs shing :
bla med 'bras bu thob bya'i phyir :
yang gsang sgrub pa'i las byang 'di :
sngon 'gro dngos gzhi rjes dang gsum :
sngon 'gro la :
dang po rdzas bsham :
skyabs 'gro sems bskyed tshogs gsag cing :
bka' bsgo mtshams bcad brda sgo dbye :
dam bca' byin dbab mchod byin brlab :
bshags bya sngon 'gro'i las rim bcu gcig shes :
gnyis pa dngos gzhi'i rim pa ni :
ting 'dzin rnam gsum 'byung rim brtsegs :
gzhal yas lha bskyed rang dbang bskur :
spyan drangs bzhugs gsol phyag 'tshal zhing :
mchod 'bul sman rag gtor 'bul dang :
bstod bshags 'dzab bzlas tshogs 'khor 'bul :
dngos gzhi'i las rim bcu gcig ste :
gsum pa rjes kyi las rim ni :
dngos grub blang dang lhag mchod thug dam bskul :
chad mdo brtan skyong rta bro dang :
da la bsdu kha skong bkra shis smon lam brjod :
rjes kyi las rim bcu gcig pa :
mtsho rgyal nga yis legs bkod cing :
rin chen sa la gter du sbas :
las can gcig gi dpal gyur nas :
gsang sngags bstan pa'i srog tu shog :
sa ma yaH
rgya rgya rgya :
dang po skyabs su 'gro ba ni :
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag sogs mtha' yas sems can kun :
byang chub bar du skyabs su mchi :
gnyis pa sems bskyed pa ni :
na mo :
sems bskyed 'gro ba gzhan don du :
bla ma sangs rgyas bsgrubs nas ni :
gang la gang 'dul phrin las kyis :
'gro don byed par sems bskyed do :
gsum pa tshogs gsag pa ni :
sku gsum bla ma gshegs su gsol :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod par 'bul :
sdig pa mi dge so sor bshags :
dus gsum dge tshogs rjes yi rang :
bla med gsang sngags chos 'khor bskor :
mya ngan mi 'da' gzhan don bzhugs :
dge ba byang chub thob phyir bsngo :
sku gsum 'bras bu thob par shog :
ces tshogs gsag par bya'o :
bzhi pa bka' bsgo ba ni :
bdag nyid dpal rta mgrin du gsal ba'i nga rgyal gyis 'di skad do :
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
gal te mi 'gro sdod gyur na :
dbang chen khros pa'i ting 'dzin gyis :
khyod kyi lus ngag yid gsum po :
rdul phran bzhin du brlag par byed :
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+NA pa ya gr-ih+NA pa ya hU~M:
A na ya ho :
b+ha ga bAn :
badzra bid+yA rA tsa ya hU~M phaT:
lnga pa mtshams bcad pa ni :
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
gu ru de ba DA ki nI badzra kro d+ha rak+Sha rak+Sha hU~M phaT:
drug pa brda sgo dbye ba ni :
hrI:
snang srid 'khor 'das gzhal yas khang :
snod bcud gzugs snang ye nas lha :
gnyis 'dzin log ltas sgo bcad cing :
rang gsal snying po'i brda sgo phye :
b+h+rU~M pra be sha ya phaT:
hrI:
rig pa rang byung ye shes lha :
ma rig rtog pa'i rkyen dbang gis :
ye nas rang dang gnyis med pa :
rang ngo shes pas brda phyag 'tshal :
na mo pu ru sha ya ho :
bdun pa dam bca' ba ni :
hrI:
bla ma yi dam DA ki'i tshogs :
dus gsum 'bral med dkyil 'khor 'dir :
bdag dang gnyis med yongs rdzogs lha :
srog gi phyir yang mi spong bsgrub :
badzra tsit+ta sa ma ya tiSh+Tha hU~M:
brgyad pa byin dbab pa ni :
hU~M:
chos dbyings rnam dag pho brang nas :
skye 'gag 'gyur med spros dang bral :
thugs rje dam bca' mi g.yel bar :
bla ma yi dam DA ki'i tshogs :
thugs dam dbang gis brtser dgongs la :
mi mngon dbyings nas 'dir gshegs shig :
gsang ba'i dkyil 'khor 'dir bzhugs la :
dbang skur byin phob dngos grub stsol :
oM AHhU~M:
badzra sa ma ya dza :
gu ru de ba DA ki nI:
b+ha ga bAn sarba sa ma ya A be sha ya a A:
dgu pa mchod rdzas byin rlabs ni :
oM swa b+hA ba shud+d+haHsarba d+harmAHswa b+hA ba shud+d+ho \u0f85haM:
dngos 'dzin gyi dri ma dag cing stong par sbyangs :
oM AHhU~M:
oM AHhU~M:
oM AHhU~M gis spel :
bdud rtsi byin gyis brlab pa ni :
oM AHhU~M:
sarba pany+tsa a mr-ita hU~M hrIHThA:
gtor ma byin gyis brlab pa ni :
oM AHhU~M:
ma hA ba liM ta te dzo ba liM ta bA la ba te gu h+ya sa ma ya hU~M hrIHThA:
rak+ta byin gyis brlab pa ni :
oM ma hA rak+ta dz+wa la maN+Dal hU~M hrIHThA:
phyi mchod byin gyis brlab pa ni :
oM badzra puSh+pe :
d+hU pe A lo ke gan+d+he nai bid+ya shab+da pU dza ho :
nang mchod byin gyis brlab pa ni :
oM ma hA rak+ta kiM ni ri ti ma hA pany+tsa pU dza ho :
gsang mchod byin gyis brlab pa ni :
oM AHhU~M:
bo d+hi tsit+ta ga na gu h+ya pU dza ho :
zhes mchod rdzas byin gyis brlab bo :
bcu pa bshags pa bya ba ni :
hrI:
bla ma yi dam mkha' 'gro dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol lo bshags :
badzra sa ma ya shud+d+he a :
hrI:
rtsa ba gsum gyi dkyil 'khor du :
skye med ngang las thugs rje'i zer :
bdag dang dbyer med dkyil 'khor 'dir :
rtsa gsum bla ma gtso 'khor bcas :
ye nas rang byung rang gsal shar :
stong pa'i ngang du ma 'dres gsal :
gu ru d+he ba DA ki nI sa ma ya satwaM:
dngos gzhi bskyed pa'i rim pa la :
dang po ting 'dzin rnam gsum ni :
oM:
chos rnams dmigs med smra brjod bral :
blo 'das chos sku de bzhin nyid :
de bzhin nyid kyi ting 'dzin gyi :
A:
blo bral de yi ngang nyid las :
sems can kun la khyab pa yi :
brtse ba'i snying rje chen por bsgom :
gnyis pa 'byung ba rim brtsegs bsgom pa ni :
hU~M:
stong nyid snying rjes 'gro don mdzad :
rang rig hrIHlas rdo rjer gsal :
'od 'phros 'byung lnga'i bskal pa stong :
stong nyid nam mkha' lta bu la :
rang byung skye rgyu'i yi ge bdun :
eHyaMHraMHkhaMHraHkeMHb+h+rU~M:
e las nam mkha' mtha' dbus bral :
yaM las rlung g.yos raM me 'bar :
khaM las chu byung sa gzhi brdal :
ra las rak+ta'i rgya mtsho 'khyil :
keM las rus pa'i ri rab dkar :
gsum pa gzhal yas lha bskyed rang dbang bskur ba ni :
de steng b+h+rU~M las gzhal yas khang :
bde chen pho brang 'od du 'bar :
'ja' tshon bres pa lta bu'i nang :
pad 'dab phyi nang mu khyud mdzes :
gru chad bar khyams sgo rnams rdzogs :
gza' dang rgyu skar lha klu yi :
gdung dang dral phyam ka ba dang :
rdo rje them pa ka zhu rnams :
gnam lcags khro chu'i gzer gyis bsdam :
thog ni zhing chen brdal ba la :
rta babs chos 'khor gser gdugs mdzes :
nyi zla 'ja' tshon 'od du 'bar :
phyi nang med pa 'od kyi klong :
hU~M:
pho brang gzhal yas dkyil 'khor dbus :
thugs srog hrIHlas 'od 'phros pas :
bdud bzhi nyi zla pad+ma'i steng :
bdag nyid dbang chen yab yum sku :
zhal gcig phyag gnyis sku mdog dmar :
dbu gtsug rta zhal phag gdong mtshan :
g.yas g.yon gri gug thod khrag bsnams :
zhabs gnyis brkyang bskum 'khril sbyor nas :
dur khrod rus brgyan me klong bzhugs :
dbu gtsug pad sdong nyi zla'i steng :
gu ru pad+ma thod phreng ni :
dkar gsal zhal gcig phyag gnyis pa :
lo brgyad byis pa'i ngang tshul can :
phyag g.yas rdo rje b+han+d+ha g.yon :
pad zhwa rgod sgro cod pan can :
snyan cha mgul rgyan kha T+wAM 'dzin :
za 'og smug ber chos gos dmar :
skyil krung gzi brjid 'od 'bar gsal :
de yi spyi gtsug nyi zla'i steng :
hrI:
rje btsun pad+ma thod phreng rtsal :
mthing nag zhal gcig phyag gnyis pa :
skyil krung rdor dril rus rgyan can :
pang g.yon mtsho rgyal dkar mo 'khril :
bcu drug lon pa'i gzhon tshul can :
g.yas pas gri gug mgul nas 'khyud :
g.yon pas thod khrag yab la stob :
gsal 'tsher gzi brjid ldan par bskyed :
de yi phyi rol pad 'dab bzhir :
shar du badzra thod phreng ni :
dkar po rdo rje dril bu bsnams :
rdo rje phag mo yum dang 'khyud :
gri gug thod khrag rgyan ldan bsgom :
lho ru rat+na thod phreng ni :
ser po rin chen dril bu bsnams :
rin chen phag mo yum dang 'khril :
gri gug thod khrag rgyan ldan bsgom :
nub tu pad+ma thod phreng ni :
dmar po pad+ma dril bu bsnams :
pad+ma phag mo yum dang 'khril :
gri gug thod khrag rgyan ldan bsgom :
byang du karma thod phreng ni :
ljang gu rgya gram dril bu bsnams :
karma phag mo yum dang 'khril :
gri gug thod khrag rgyan ldan bsgom :
rin chen zur brgyad gzhal yas mdzes :
shar du pad+ma 'byung gnas mthing :
rtse lnga g.yas la sdigs mdzub g.yon :
gcer bu yum dang 'khril bar bskyed :
lho ru blo ldan mchog sred dkar :
thod rnga g.yas la pad phor g.yon :
skyil krung dar dkar na bza' gsol :
dar thod rin chen dbur brgyan bskyed :
nub tu nyi ma 'od zer ser :
g.yas pas kha T+wAM g.yon sdigs mdzub :
nyi zer zhags pa stag sham can :
rus pa'i rgyan drug ldan par bskyed :
byang du seng ge sgra sgrog mthing :
g.yas pas lcags rdor g.yon sdigs mdzub :
seng glang stod g.yogs cod pan can :
stag sham zhabs gnyis dong stabs bskyed :
shar lhor pad+ma saM b+ha dkar :
g.yas pas pad phor g.yon skyabs sbyin :
dar dmar sham thabs chos gos ser :
gzhon tshul dge slong chas ldan bskyed :
lho nub pad+ma rgyal po dmar :
DA ru g.yas la me long g.yon :
dar dmar sham thabs sku la gsol :
rgyal po gzi brjid ldan par bskyed :
nub byang shAkya seng ge ser :
sa gnon g.yas la lhung bzed g.yon :
rab byung cha lugs chos gos dmar :
sprul sku shAkya thub par bskyed :
byang shar rdo rje gro lod smug :
rdo rje g.yas la phur pa g.yon :
spyan gsum stag gi steng na 'gying :
gtum drag rngam zhing brjid par bskyed :
sna tshogs pad skor phyi ma la :
rigs bzhi mkha' 'gro dpa' bo dang :
phyogs bzhi shugs 'gro 'khor dang bcas :
gcer bu rus pa'i rgyan drug mdzes :
sku mdog rigs kyi phyag mtshan bsnams :
phyi rol bar khyams khor yug la :
rig 'dzin chos skyong dam can tshogs :
dngos grub ster zhing bar chad sel :
glu len gar byed rol mo sgrog :
'dod yon mchod pa sna tshogs gtibs :
rtsa ba gsum gyi lha tshogs rnams :
char sprin lta bur 'thibs par bsam :
sku gsung thugs kyis byin brlabs shing :
ye shes lnga yi dbang bskur ro :
oM AHhU~M:
oM hU~M swA hrIHhA:
bzhi pa spyan 'dren pa ni 'di skad do :
hrI:
sngon gyi bskal pa dang po la :
o rgyan yul gyi nub byang mtshams :
d+ha na ko Sha'i mtsho gling du :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma sid+d+hi hU~M:
hrI:
o rgyan nub byang d+ha na'i mtsho :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas gshegs su gsol :
yul gyi ming ni rgya gar yul :
bsil ba tshal gyi dur khrod du :
yon tan sna tshogs dngos grub brnyes :
pad+ma saM b+ha gshegs su gsol :
o rgyan yul gyi shar phyogs dngos :
pho brang ri bo ta la ru :
thams cad mkhyen pa'i dngos grub brnyes :
blo ldan mchog sred gshegs su gsol :
o rgyan yul gyi byang shar mtshams :
dga' ba tshal gyi dur khrod du :
khams gsum dbang sdud dngos grub brnyes :
pad+ma rgyal po gshegs su gsol :
yul gyi ming ni rgya gar yul :
so sa gling gi dur khrod du :
'gro ba 'dul ba'i dngos grub brnyes :
nyi ma 'od zer gshegs su gsol :
o rgyan yul gyi shar lho mtshams :
za hor rgyal po'i yul dbus su :
bdud 'dul drag po'i dngos grub brnyes :
shAkya seng ge gshegs su gsol :
yul gyi ming ni rgya gar yul :
grong khyer ming ni ma ga d+hA:
mu stegs 'dul ba'i dngos grub brnyes :
seng ge sgra sgrog gshegs su gsol :
yul gyi ming ni bod kyi yul :
stag tshang seng ge bsam 'grub tu :
dregs pa tshar gcod dngos grub brnyes :
rdo rje gro lod gshegs su gsol :
hrI:
yul gyi ming ni rnga yab gling :
zangs mdog dpal ri'i rtse mo ru :
pad+ma 'od kyi gzhal yas su :
grub pa mthar phyin dngos grub brnyes :
pad+ma thod phreng zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
hrI:
bde chen 'bar ba'i gzhal yas nas :
dbang gi rgyal po rta mchog dpal :
rdo rje phag mo yum dang bcas :
dngos grub stsol phyir gshegs su gsol :
phyogs bzhi mtshams brgyad gzhal yas nas :
rigs bzhi mkha' 'gro gshegs su gsol :
bdud 'dul ging bzhi gshegs su gsol :
dpa' bo dpa' mo gshegs su gsol :
hU~M:
dur khrod chen po'i gnas brgyad nas :
mkha' 'gro dpa' bo ma lus dang :
rig 'dzin chos skyong thams cad byon :
dbu skra thor tshugs ldems se ldem :
dar gyi cod pan pu ru ru :
glu len gar byed khyugs se khyug :
sil snyan mang po si li li :
rgyan cha mang po khro lo lo :
rol mo mang po di ri ri :
dpa' bo'i bro brdung khrabs se khrab :
dpa' mo'i glu len kyu ru ru :
yi dam lha tshogs ya la la :
mkha' 'gro ma tshogs thibs se thib :
chos skyong las byed khyugs se khyug :
zhub chen stong gdangs si li li :
lha srin sde brgyad sha ra ra :
g.yas na pho rgyud thibs se thib :
g.yon nas mo rgyud thibs se thib :
dar gyi ru mtshon lhubs se lhub :
mkha' 'gro'i brda skad di ri ri :
dpa' bo'i bshugs glu kyu ru ru :
dpa' mo'i gar byed shigs se shig :
hU~M gi snang glu kyu ru ru :
phaT kyi brda skad sangs se sang :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma ha ri ni sa ra tsa hri ya tsit+ta hring hrIng dzaHdza :
dzaHhU~M baM ho :
ces pas rtsa ba gsum byon par bsams la :
lnga pa bzhugs su gsol ba ni :
hrI:
rin chen gzhal yas nyams re dga':
dur khrod gnas mchog byin re che :
pad+ma 'dab bzhi mdangs re gsal :
nyi zla brtsegs pa 'od re gsal :
rtog med ro gdan bag re bro :
bzhugs pa'i gnas mchog dang re spro :
bla ma yi dam mkha' 'gro'i tshogs :
dgyes shing mi g.yo brtan par bzhugs :
mos pa'i bu la zhal bstan 'tshal :
gsung gi gdams pa'i gnad dgrol 'tshal :
thugs kyi dgongs pa'i sgo dbye 'tshal :
'gro ba'i don du sku bzhugs 'tshal :
oM AHhU~M gu ru d+he ba DA ki nI badzra sa ma ya tiSh+Tha lhan :
ces pas bdag dang gnyis su med par bzhugs par bsam :
drug pa phyag 'tshal ba ni :
e ma ho :
skye 'gag 'gyur med phrin las rdzogs :
rang byung thugs rjes 'gro rnams 'dren :
yid bzhin dngos grub char 'beb pa'i :
thod phreng rtsal la phyag 'tshal lo :
spros bral bde chen kun bzang mo :
rdo rje sman gcig mtsho rgyal yum :
bde stong gnyis med thabs shes sbyor :
yab yum gnyis su med la phyag 'tshal lo :
bya byed yid chos rnam par dag :
rang byung thugs rjes 'gro rnams 'dren :
drag po'i tshul gyis dgra bgegs sgrol :
dbang chen rta phag yab yum la :
gnyis med gus pas phyag 'tshal lo :
snang ba yab la stong pa yum :
mkha' 'gro ging la phyag 'tshal lo :
thams cad chos kyi dbyings su rol :
srung ma'i tshogs la phyag 'tshal lo :
a ti pU ho :
pra tIts+tsha ho :
bdun pa phyi nang gsang mchod 'bul ba la :
phyi yi mchod pa ni :
hrI:
bla ma yi dam mkha' 'gro la :
lha rdzas phyi mchod 'bul ba ni :
me tog bdug spos mar me dri :
zhal zas sgra snyan yid 'ong rnams :
spyan shangs thugs dang sku lus dang :
zhal dang snyan du mchod par 'bul :
oM AHhU~M:
gu ru d+he ba DA ki nI badzra puSh+pe :
d+hU pe A lo ke gan+d+he nai bid+ya shab+da pU dza ho :
hrI:
bla ma yi dam mkha' 'gro la :
rang byung nang mchod 'bul ba ni :
dbang po lnga yi me tog mchod :
bsur chen bdug spos dri yis mchod :
zhun chen snang gsal mar mes mchod :
rdo rje dri chu'i byugs pas mchod :
bdud rtsi dri chen zhal zas mchod :
rkang gling thod pa'i rnga sgras mchod :
dug gsum sku gsung thugs su mchod :
dug lnga ye shes lnga ru mchod :
snang srid phyag rgya bzhi ru mchod :
'khor 'das thams cad gnyis med bzhes :
oM AHhU~M:
gu ru d+he ba DA ki nI ma hA pany+tsa pU dza ho :
hrI:
bla ma yi dam mkha' 'gro la :
gnyis med gsang mchod 'bul ba ni :
yab yum gnyis med mkha' gsang nas :
byang sems dkar dmar bde ba'i rgyun :
bde ba'i ro snyoms mchod par 'bul :
sku lus rgyas phyir bzhes su gsol :
oM AHhU~M:
gu ru d+he ba DA ki nI bo d+hi tsit+ta pU dza ho :
brgyad pa sman raka 'bul ba ni :
hrI:
bla ma yi dam mkha' 'gro la :
bdud rtsi sman mchod 'bul ba ni :
rtsa brgyad stong las sbyar ba'i sman :
rigs lnga dam tshig lnga yi dngos :
ye shes lnga rdzogs grub pa'i rdzas :
rgyud lnga sems can kun sgrol phyir :
dug lnga sel ba'i a mr-i ta :
rtsa brgyad stong las sbyar ba'i bdud rtsi 'dis :
bla ma yi dam mkha' 'gro mchod :
thugs rjes brtser dgongs dbang dang dngos grub stsol :
sarba pany+tsa a mr-ita kha raM khA hi :
zhes thams cad kyi mtshan nas bton nas sbyar ro :
rak+ta 'bul ba ni :
hrI:
bla ma yi dam mkha' 'gro la :
rak+ta'i mchod pa 'bul ba ni :
srid gsum gdug pa bsgral pa'i khrag :
'khor 'das mnyam nyid b+han+d+ha ru :
ye shes gsal ba'i bcud du gtams :
'khor ba chos skur dag bya'i phyir :
bde chen rak+ta'i mchod pa yis :
bla ma yi dam mkha' 'gro mchod :
ma hA rak+ta la kha raM khA hi :
hrI:
rje btsun bla ma gshegs su gsol :
gdung ba drag pos gsol 'debs kyis :
bla ma yi dam mkha' 'gro la :
'dod yon lnga yi mchod pa 'bul :
ba liM rgyan gyi mchod pa 'bul :
sman raka bdud rtsi'i mchod pa 'bul :
zhal zas tshogs kyi mchod pa 'bul :
ting 'dzin rtse gcig mchod pa 'bul :
hrI:
bla ma rig 'dzin mchod pa bzhes :
yi dam lha tshogs mchod pa bzhes :
mkha' 'gro'i tshogs rnams mchod pa bzhes :
dpa' bo'i tshogs rnams mchod pa bzhes :
dpa' mo'i tshogs rnams mchod pa bzhes :
ging gi tshogs rnams mchod pa bzhes :
dam can tshogs rnams mchod pa bzhes :
srung ma'i tshogs rnams mchod pa bzhes :
rnal 'byor pho mo dam re gtsang :
mkha' 'gro'i tshogs rnams dang re spro :
dur khrod gnas mchog nyams re dga':
zhing chen bla re'i rgyan dang ldan :
sha sna snying sna bsam mi khyab :
spro dga' gnas kyi mchod pa bzhes :
dgu pa gtor ma 'bul ba ni :
hrI:
snang ba snod kyi 'jig rten gtor gzhong du :
srid pa bcud kyi sems can gtor mar sbyar :
dpal gyi gtor ma brjid ldan 'gying ba 'di :
ri rgyal lhun po bas kyang dpang re mtho :
ma mo'i gtor ma pad+mas bskor ba 'di :
gling bzhi gling phran bas kyang bkod re legs :
dkar gyi thig btab dmar gyi gur phub pa :
gser gyi ri bdun pas kyang brjid re che :
bdud rtsi sman gyis gtor mar bran pa 'di :
lha yi zhal zas bas kyang ro re bda':
rak+ta dmar gyi ar+g+haM bran pa 'di :
rgya mtsho chen po bas kyang rgya re che :
dkar rtsi dmar rtsi sha chen dri chen dang :
dri chu byug pa'i rdzas te rnam pa lnga :
seng ge glang chen rta dang rma bya khyung :
mchog chen mi la sogs te rnam pa lnga :
ma hA mAM sa la sogs sha sna stong :
ma hA tsit+ta la sogs snying sna stong :
ma hA rak+ta la sogs khrag sna stong :
ba su ta dang nang khrol rnam pa lnga :
dbang po lnga dang go ro tsa na dang :
shing thog me tog 'bru sna sman rnams dang :
zan dang khur ba thug pa'i bye brag dang :
mar thud phrum dang zho dang 'o ma dang :
rtsi dang tsa ru rtsi chen go snyod dang :
lga dang lan tshwa spod kyi bye brag dang :
ri sgog klung sgog sha mo sna tshogs dang :
bza' dang bca' dang btung ba'i bye brag dang :
gzugs sgra dri ro reg bya chos la sogs :
'dod yon rnam lnga'i mchod pa sna tshogs kun :
thogs med blo yis thams cad kun bsdus nas :
ting 'dzin dgongs brgyud dag pas byin brlabs shing :
bdud rtsir gyur pa'i gtor ma chen po 'dis :
rdo rje slob dpon thugs dam bskang gyur cig :
yi dam lha tshogs thugs dam bskang gyur cig :
mkha' 'gro'i tshogs rnams thugs dam bskang gyur cig :
dpa' bo ging bzhi'i thugs dam bskang gyur cig :
dam can srung ma'i thugs dam bskang gyur cig :
mchod par 'os pa'i thugs dam bskang gyur cig :
dam rdzas gtor chen bshams pa dang :
bdud rtsi sman mchod sbreng ba dang :
b+han+d+ha rak+tas bkang ba dang :
dur khrod chas brgyad bshams pa dang :
rkang gling thod rnga sgrog pa dang :
zhun chen snang gsal mar me dang :
mAM sa'i bsur dud gtong ba dang :
'dod yon longs spyod spungs pa yis :
bla ma yi dam mkha' 'gro dang :
chos skyong srung ma gter bdag rnams :
thugs dam nyams chag gnyan bskangs la :
g.yar dam sor stsol dngos grub stsol :
oM AHhU~M gu ru d+he ba DA ki nI ma hA ba liM ta la khA hiH
ma hA a mr-ita la khA hi :
ma hA rak+ta la khA hi :
ma hA tsit+ta la khA hi :
ma hA mAM sa la khA hi :
ma hA kiM ni ri ti la khA hi :
ma hA ba su ta la khA hi :
ma hA go ro tsa na la khA hi :
ma hA ga Na tsakra la khA hi :
bcu pa bstod pa bya ba ni 'di skad do :
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las byon bla ma sprul pa'i sku :
sku gsum rdo rje 'chang la phyag 'tshal bstod :
sku ni mi 'gyur kun tu bzang po'i sku :
gsung ni mi 'gag mnyam nyid rig pa'i gsung :
thugs ni mi g.yo smra bsam brjod las 'das :
sku gsung thugs ldan pad+ma rgyal la bstod :
'gro ba'i don du rang byung 'od dpag med :
bkra shis yon tan du mas brgyan pa'i sku :
'jig rten dbang bsgyur pad+ma rgyal po'i sras :
rdo rje thod phreng rtsal la phyag 'tshal bstod :
zhi ba'i las mdzad rdo rje thod phreng rtsal :
rgyas pa'i las mdzad rat+na thod phreng rtsal :
dbang gi las mdzad pad+ma thod phreng rtsal :
mngon spyod las mdzad karma thod phreng rtsal :
thams cad lhun grub bud+d+ha thod phreng rtsal :
phrin las rdzogs pa'i dpal la phyag 'tshal bstod :
hrI:
ma chags skyon gyis ma gos pa'i :
pad+ma 'byung gnas sku la phyag 'tshal bstod :
yon tan thams cad rab rdzogs pa'i :
pad+ma saM b+ha'i sku la phyag 'tshal bstod :
shes bya kun la ma rmongs pa'i :
blo ldan mchog sred sku la phyag 'tshal bstod :
khams gsum dbang du sdud mdzad pa'i :
pad+ma rgyal po'i sku la phyag 'tshal bstod :
rmongs pa'i mun sel 'gro ba 'dul :
nyi ma 'od zer sku la phyag 'tshal bstod :
log 'dren bdud bzhi 'dul mdzad pa'i :
shAkya seng ge'i sku la phyag 'tshal bstod :
mu stegs dam sri 'dul mdzad pa :
seng+ge sgra sgrog sku la phyag 'tshal bstod :
dregs pa'i dgra bgegs tshar gcod pa'i :
rdo rje gro lod sku la phyag 'tshal bstod :
snang ba ma 'gag thugs rje chen po'i sku :
rta mgrin dbang gi sku la phyag 'tshal bstod :
skye med rnam dag chos dbyings dag pa'i yum :
rdo rje phag mo yum la phyag 'tshal bstod :
skye 'gag gnyis su med pa'i mkha' dbyings las :
thugs rje ma 'gag cir yang ston cing sprul :
dpa' bo mkha' 'gro'i tshogs la phyag 'tshal bstod :
chos skyong srung ma'i tshogs la phyag 'tshal bstod :
oM AHhU~M gu ru d+he ba DA ki nI:
ma hA hr-i da ya oM:
na mo :
bla ma yi dam mkha' 'gro dgongs :
rang rig bla ma rdo rje 'dzin :
ma rtogs gnyis 'dzin blos bzung ba :
dbyer med klong du bzod par gsol :
oM gu ru badzra satwa sa ma ya :
ma nu pA la ya :
badzra gu ru satwa :
twe no pa tiSh+Tha :
dr-id+d+ho me b+ha wa :
su to Sh+yo me b+ha wa :
a nu rak+to me b+ha wa :
su po Sh+yo me b+ha wa :
sarba sid+d+hi m+me pra yats+tsha :
sarba karma su tsa me :
tsit+taM shri yaHku ru hU~M:
ha ha ha ha ho :
b+ha ga wAn :
sarba ta thA ga ta badzra gu ru mA me muny+tsa badzra gu ru sam+b+ha wa :
ma hA sa ma ya satwa A:
brgya'am nyer gcig bdun gyis nyams chag skong bar 'gyur :
bcu gcig pa 'dzab bzla ba la gsum :
bsnyen sgrub las la sbyor ba ni :
bsnyen dus bla ma spyi bor bsgom :
gsol 'debs tshul du 'dzab 'di bzla :
oM AHhU~M badzra gu ru pad+ma sid+d+hi hU~M:
dbang zhu dngos grub blang bar bya :
sgrub dus bla ma rang gsal gdab :
mchod bstod tshul du 'dzab 'di bzla :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
las sbyor dus su rang gsal gdab :
phrin las sgrub pa'i tshul du bzla :
hrIHma ha ri ni sa ra tsa hri ya tsit+ta hrIng hrIng dzaHdza :
dzaHhU~M baM ho :
brgya stong khri 'bum rtags dang sbyar :
bla ma yi dam mkha' 'gro dgongs :
dang po bsnyen cing bar du bsgrubs :
da lta bdag dang gnyis su med :
bsnyen sgrub las sbyor mtha' ru phyin :
deng sang skya rengs dang po shar :
rdo rje srin po'i nam langs nye :
dngos grub 'byung ba'i dus la bab :
rgyal ba thugs rje'i rang bzhin la :
gnad nas bskul 'debs mi 'tshal yang :
deng sang thugs dam gnad nas bskul :
gsang ba thugs kyi dpal be'u nas :
sku gsung thugs kyi dngos grub stsol :
pad skor phyag rgyas blang ngo :
'di ni dngos gzhi'i rim pa'o :
sa ma ya :
rgya rgya rgya :
de nas rjes kyi rim pa ni :
dang po tshogs bya ba ni :
bdud rtsi tshogs la gtor zhing bsang :
oM sarba dra byaM sho d+ha ni hU~M phaT:
hU~M:
rang nyid lha yi thugs ka nas :
tshogs 'khor sbyang phyir yi ge spro :
raM yaM khaM:
raM las me byung dngos 'dzin bsregs :
yaM las rlung byung bag chags gtor :
khaM las chu byung gnyis 'dzin bkrus :
de phyir raM yaM khaM zhes bya :
rang nyid lha yi thugs ka nas :
byin gyis rlob pa'i yi ge spro :
hU~M gis rnam par rtog pa sbyangs :
AHyis ye shes bdud rtsir bsgyur :
oM gyis 'dod yon snang srid gang :
hrIHyis lha tshogs dgyes par bsam :
de nas tshogs la spyan 'dren pa ni :
hrI:
bla ma yi dam mkha' 'gro'i tshogs :
ye shes tshogs la spyan 'dren gshegs :
bla med gsang ba'i dkyil 'khor bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
sku dang gsung dang thugs su bskang :
gzugs sgra dri ro reg bya chos :
mdzes snyan dri zhim ro bda' zhing :
reg bde glu gar chos yid tshims :
'dod yon mchod pas thugs dam bskang :
bshags tshig gdungs bas 'di skad do :
hU~M:
dur khrod gsang ba mchog gi dkyil 'khor du :
gsang ba'i dkyil 'khor gzhung bzhin bshams nas kyang :
sgrub rdzas gnyan po gzhung bzhin bkram lags na :
bla ma yi dam mkha' 'gro'i thugs dam skong gyur cig :
oM ru lu ru lu hU~M b+h+yo hU~M:
skabs 'dir skong gso gzhan yang bya'o :
kun gzhi ma bcos klong yangs nas :
rang rig rang gsal kun tu bzang :
gdod nas ma skyes kun bzang mo :
dbyer med bde ba chen po la :
bskang dang bshags bya bshags pa'i yul :
rnam rtog spros bral chos kyi sku :
chos kyi sku la nyams pa med :
de ltar rtogs na skong bshags mchog :
thugs dam nyams chag gnyan bskangs la :
rnal 'byor bdag gi g.yar dam stsol :
de nas tshogs phud rim pa gsum bya :
dang po phud kyis mchod pa ni :
bde bar gshegs so bcom ldan 'das :
sangs rgyas kun gyi bdag nyid che :
o rgyan pad+ma 'byung gnas dang :
rtsa brgyud bla ma'i tshogs rnams la :
zhal zas tshogs kyi mchod pa 'bul :
sku gsung thugs kyi dngos grub stsol :
tshogs bshags bya ba ni :
sngon byung dus nas da lta thug gi bar :
ma rig dbang gis bdag lus ngag sems kyis :
rdo rje slob dpon thugs dang ci 'gal ba :
'dod yon tshogs kyi mchod pas bshags par bgyi :
badzra sa ma ya shud+d+he a :
'chi med sarba pany+tsa a mr-ita :
ro yis khams ni slong bar byed :
dug gi phung po 'joms par byed :
rtsi thog sman gyi mchod pa bzhes :
sarba pany+tsa a mr-ita la khA hi :
tha ma dgra gzugs dbal la gtad :
nga ro'i dbyangs kyis 'di skad do :
hU~M:
che mchog pad+ma thod phreng rtsal :
rngam drag gtum pa'i rang bzhin la :
yak+sha me dbal skar ltar 'khrugs :
las kyi pho nyas stong gsum gang :
g.yas pas rdo rje phur pa 'dril :
g.yon pas lcags kyu zhags pa 'dzin :
dgra bgegs sgrol ba'i dus la bab :
rdul phran bzhin du brlag par byed :
nr-i tri shA trUM mA ra ya phaT:
bla ma yi dam mkha' 'gro zhal phyes shig :
khams gsum yongs sgrol dgra bgegs zhal du bstab :
rngams byed ha khung yangs pa'i mgul du bstims :
za byed mi 'gyur chos kyi dbyings su rol :
gu ru d+he ba DA ki nI dgra bgegs 'byung po bsgral pa'i sha dang rus pa la kha kha khA hi khA hi :
de nas slob bus tshogs btegs la 'di skad do :
ho :
gzigs shig mdzes ldan dam pa'i chos :
'di la the tshom byar mi rung :
bram ze gdol pa khyi phag rje :
rang bzhin gcig tu dgongs te rol :
ces drang ngo :
bla mas blang ba ni :
ho :
rin thang med las legs 'ong chos :
'dod chags dri ma rnam par dag :
gzung dang 'dzin pa kun spangs pa'i :
de bzhin nyid la bdag phyag 'tshal :
a la la ho :
ho :
zhal zas tshogs mchod dam pa 'di :
'dod yon ma spangs longs spyod rgyan :
dngos grub sna tshogs 'di las 'byung :
tshogs kyi mchod pa rgyan du rol :
a la la ho :
zhes brjod cing pad+ma'i phyag rgyas blang :
kham gsum gsol la smon lam gdab :
tshogs kyi 'khor lo phul ba'i bsod nams kyis :
mi zad gter la longs spyod cing :
ye shes snang ba rang gsal nas :
ka dag chen po'i sa thob shog :
gzhan la'ang spel lo :
gnyis pa lhag ma kha chus bran la :
hU~M:
dang po phud kyis mi mchod du :
bla ma yi dam phud kyi bdag :
bar du tshogs kyis mi mchod du :
ma dang mkha' 'gro tshogs la dgyes :
tha ma lhag mas mi mchod du :
dpal gyi bka' nyan lhag la dgyes :
dbang phyug ma sring mkha' 'gro ma :
'bar ma ging lang pho nya'i tshogs :
'bum phrag yangs pa'i sde brgyad rnams :
'dir gshegs lhag ma'i gtor ma bzhes :
sngon tshe dpal gyi bka' lung bzhin :
bcol ba'i phrin las grub par mdzod :
oM u ts+tshiSh+Ta badzra a ti tra sha sa ma ya khA hi khA hi hU~M hrIHb+h+yo b+h+yo :
gsum pa thugs dam bskul ba ni :
hU~M:
ma g.yel ma g.yel rig 'dzin tshogs :
ma g.yel ma g.yel yi dam tshogs :
ma g.yel ma g.yel mkha' 'gro'i tshogs :
ma g.yel ma g.yel dpa' bo'i tshogs :
ma g.yel ma g.yel dpa' mo'i tshogs :
ma g.yel ma g.yel ging gi tshogs :
ma g.yel ma g.yel dam can tshogs :
rjes 'jug byin gyis brlab pa'i phyir :
khyed kyi thugs dam gnad nas skul :
o rgyan yul gyi nub byang mtshams :
pad+ma 'byung gnas thugs dam skul :
sde snod thugs kyi klong na gsal :
pad+ma saM b+ha'i thugs dam skul :
thos bsam ldan pas 'gro ba 'dul :
blo ldan mchog sred thugs dam skul :
'khor bar ma chags rol rtsed mdzad :
pad+ma rgyal po'i thugs dam skul :
gzhan don phrin las lo 'dab rgyas :
nyi ma 'od zer thugs dam skul :
'dul khrims ldan pa'i dge slong mdzad :
shAkya seng ge'i thugs dam skul :
gnod sbyin rdzong du dam sri btul :
seng+ge sgra sgrog thugs dam skul :
snyan pa'i sgra yis kun la khyab :
rdo rje gro lod thugs dam skul :
zangs mdog dpal ri'i gnas mchog nas :
thod phreng rtsal gyi thugs dam skul :
bde chen dbang gi gzhal yas nas :
rta phag yab yum thugs dam skul :
rdo rje rin chen pad+ma dang :
las dang rigs bzhi mkha' 'gro ni :
yab yum sras 'khor bcas pa rnams :
las bzhi bsgrub phyir thugs dam skul :
ging dang shugs 'gro dam can bcas :
dbu la rin chen rgyan gyis brgyan :
rus pa'i rgyan cha khro lo lo :
sil snyan mang po si li li :
cod pan dar dpyangs pu ru ru :
rol mo mang po di ri ri :
glu len gar byed khyugs se khyug :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
zhi rgyas dbang drag so so yi :
phrin las rnam bzhi khyed kyis sgrubs :
bsgral ba'i zhing bcu khyed kyis sgrol :
sangs rgyas bstan pa khyed kyis srungs :
dkon mchog dbu 'phang khyed kyis bstod :
lha 'dre mi gsum khyed kyis thul :
'byung bzhi'i nad rnams khyed kyis sol :
dug lnga'i rnam rtog zhi bar mdzod :
bzhi pa dngos grub blang ba ni :
oM AHhU~M swA hA hrI:
gu ru'i gnas gsum 'od 'phros thim :
gtor ma bdud rtsi dngos grub rdzas :
rang dbang bskur la 'di skad do :
hrI:
bde mchog bde spyod nam mkha'i dkyil yangs nas :
rgyal ba'i dkyil 'khor sras bcas thugs dam skul :
badzra gu ru pad+ma thod phreng rtsal :
yum dang gnyis med bde bar rol :
rigs bzhi sprul pa'i mtshan brgyad kyis :
mchog dang thun mong dngos grub stsol :
pad+ma dbang chen yi dam lha :
rdo rje phag mo shes rab yum :
gnyis med thabs shes rol pa las :
zung 'jug bde chen dngos grub stsol :
chos rnams kun gzhi yangs pa'i klong :
sku gsum bla ma 'khor dang bcas :
sku gsum mnyam sbyor dngos grub stsol :
phrin las rnam bzhi lhun gyis grub :
bum pa bzang po nor bu'i tshul :
da lta nyid du bstsal du gsol :
'gyur med sku yi dngos grub stsol :
'gag med gsung gi dngos grub stsol :
'khrul med thugs kyi dngos grub stsol :
yon tan re skong dngos grub stsol :
phrin las rnam bzhi'i dngos grub stsol :
'chi med tshe yi dngos grub stsol :
'dzad med nor gyi dngos grub stsol :
rgyud 'dzin grogs kyi dngos grub stsol :
pu tra mi yi dngos grub stsol :
'jam 'khril gos kyi dngos grub stsol :
zhim mngar zas kyi dngos grub stsol :
drags po mthu yi dngos grub stsol :
bla med mchog gi dngos grub stsol :
lnga pa chad mdo bya ba ni :
hU~M hrI:
sngon tshe 'das dus bskal pa dang po la :
'og min gnas mchog bde chen pho brang du :
bcom ldan dpal chen pad+ma he ru kas :
rta skad thengs gsum snang srid ma mo btul :
tha tshig gsum gyis dam la btags pa'i tshe :
phag mo la sogs mkha' 'gro bye ba brgyas :
so so'i gzugs mchog dam pa bstan nas kyang :
sgrub pa po la dngos grub stsol ba dang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol pa'i phrin las sgrub par ma chad dam :
sngon tshe zhal bzhes dam las ma 'da' bar :
sha khrag brgyan pa'i gtor ma 'di bzhes la :
thugs dam rgyud bskul bcol ba'i phrin las mdzod :
hU~M:
de 'og dus kyi bskal pa'i dbus ma la :
brag dmar bsam yas ar+Ya pa gling du :
slob dpon chen po pad+ma 'byung gnas dang :
slob ma'i dam pa rje 'bangs grogs gsum gyis :
dbang chen yongs rdzogs dkyil 'khor zhal phyes tshe :
dur khrod gnas pa'i mkha' 'gro sde brgyad dang :
dregs pa sde brgyad brtan ma bcu gnyis kyis :
so so'i gzugs mchog dam pa bstan nas kyang :
sgrub pa po la dngos grub stsol ba dang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol ba'i phrin las sgrub par ma chad dam :
sngon tshe zhal bzhes dam las ma 'da' bar :
sha khrag brgyan pa'i gtor ma 'di bzhes la :
thugs dam rgyud bskul bcol ba'i phrin las mdzod :
de 'og dus kyi bskal pa tha ma la :
rnga yab gling phran zangs mdog dpal ri'i rtser :
slob dpon chen po pad+ma thod phreng dang :
rig 'dzin sngags 'chang pad+ma gling pa yis :
yang gsang bla med dkyil 'khor zhal phyes tshe :
sngags bdag dregs pa chos skyong gter bdag gis :
so so'i gzugs mchog dam pa bstan nas kyang :
sgrub pa po la dngos grub stsol ba dang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol pa'i phrin las sgrub par ma chad dam :
sngon tshe zhal bzhes dam las ma 'da' bar :
sha khrag brgyan pa'i gtor ma 'di bzhes la :
thugs dam rgyud bskul bcol ba'i phrin las mdzod :
drug pa brtan ma bskyang ba ni :
gtor ma phyir btegs la 'di skad do :
hU~M b+h+yo :
dam la btags pa'i ma sring brtan ma'i tshogs :
bdag nyid chen mo rdo rje kun grags ma :
dpal ldan ha ri rdo rje g.ya' ma skyong :
gangs kyi yum chen rdo rje kun tu bzang :
'brog chen 'khor 'dus rdo rje bgegs kyi gtso :
bdud mo bzhi yang 'dir gshegs gtor ma bzhes :
rnal 'byor bcol ba'i phrin las grub par mdzod :
sha med gangs dkar rdo rje g.yu sgron ma :
kha rag khyung btsun rdo rje dpal gyi yum :
gter chen mkha' lding rdo rje klu mo sgron :
rma ri rab 'byams rdo rje drag mo rtsal :
gnod sbyin bzhi yang 'dir gshegs gtor ma bzhes :
rnal 'byor bcol ba'i phrin las grub par mdzod :
kong btsun de mo rdo rje bod khams skyong :
btsan la rag mo rdo rje sman gcig ma :
g.yu yi dril bu rdo rje zu le ma :
sman btsun khug chos rdo rje g.yar mo bsil :
sman btsun bzhi yang 'dir gshegs gtor ma bzhes :
rnal 'byor bcol pa'i phrin las grub par mdzod :
brtan ma bcu gnyis sman phran 'bum dang bcas :
bran g.yog 'khor bcas gtor ma 'di longs la :
rnal 'byor bdag cag 'khor dang bcas pa yi :
bar chad dgra bgegs nad dang gnod pa'i tshogs :
mi mthun phyogs rnams zhi dang bzlog pa dang :
rgyu sbyor rkyen ngan bzlog pa'i phrin las mdzod :
ma maH
hrIng hrIng :
ba liM ta khA hi :
bdun pa gtor mnan bya ba ni :
ru dra dgug gzhug mthar mnan bya :
de nas bdag nyid dbang chen bsgom :
gtor gzhong kha sbub bskal pa'i ru dra mnan par bsam :
nga ro'i dbyangs kyis 'di skad do :
kun bzang yab yum mkha' dbyings su :
zhing bcu bsgral ba'i lnga phung la :
rtsa gsum khros pa'i bro brdungs pas :
nyon mongs dug lnga gtan nas bcom :
sku gsung thugs kyi dkyil 'khor du :
dug gsum 'joms pa'i bro brdungs pas :
sngon gyi dam tshig chen por dgongs :
dbang chen gar gyi dkyil 'khor du :
bdud bzhi 'joms pa'i bro brdungs pas :
khams gsum bsgral ba'i cho ga rdzogs :
mkha' 'gro'i tshogs kyi dkyil 'khor du :
lta ngan 'joms pa'i bro brdungs pas :
rnal 'byor skong ba'i cho ga rdzogs :
phyag brnyan tshogs kyi dkyil 'khor du :
bka' 'das bsgral ba'i bro brdungs pas :
ru dra mthar mnan cho ga rdzogs :
oM laM AHlaM hU~M laM satwam+b+ha ya nan :
dgra bgegs sarba shA trUM satwam+b+ha ya rak+Sha mA ra ya nan :
brgyad pa dkyil 'khor bsdu ba ni :
chos rnams mi dmigs par rgyas 'debs la 'di skad do :
skye med chos sku'i ngang nyid las :
'gag med rang gsal sku gsum shar :
phrin las rnam bzhi mthar phyin nas :
slar yang skye med ngang du bsdu :
oM AHhU~M badzra mu :
de ring nyid la gshegs nas kyang :
gtan du gshegs pa ma yin te :
slar yang 'byon par mdzad du gsol :
cho ga lhag chad gyur pa dang :
ma 'byor ba dang nyams pa dang :
de kun mgon pos bzod par gsol :
A li kA lis kha bskang ngo :
rdo rje dril bu thugs kar bsnol te :
hU~M:
snang stong dbyer med lha yi sku :
sgo gsum dkyil 'khor ngang nyid las :
thugs rje'i rang bzhin dpal du shar :
phrin las rnam bzhis 'gro don byed :
na mo :
rtsa gsum bla ma bsgrubs la sogs :
dus gsum tshogs gnyis gang bsags rnams :
'bras bu dus 'dir smin gyur cig :
yon tan ma lus yongs rdzogs nas :
phrin las rnam bzhi 'grub pa dang :
bdag gzhan chos sku thob par shog :
bcu pa bkra shis brjod pa ni :
chos sku'i bkra shis mtha' yas 'od dpag med :
rdo rje mi 'gyur sku yi bkra shis shog :
longs sku'i bkra shis byams mgon thugs rje can :
'gag med tshangs dbyangs gsung gi bkra shis shog :
sprul sku'i bkra shis rig 'dzin thod phreng rtsal :
gdul bya dpag med 'byor rgyas bkra shis shog :
gsang yum bkra shis mkha' 'gro mtsho rgyal ma :
bde stong rgyun chad med pa'i bkra shis shog :
chos kyi bkra shis bla ma'i yang snying mdzod :
gsang sngags bstan pa mtha' rgyas bkra shis shog :
rdo rje slob dpon sgrub pa'i mched lcam rnams :
dus gsum 'du 'bral med pa'i bkra shis shog :
bsnyen sgrub mthar phyin de yi byin rlabs kyis :
'gro rnams bde chen zhing du skye ba dang :
ting 'dzin zas kyis rtag tu 'tsho byed cing :
bdag gzhan gdod ma'i sa la phyin par shog :
bcu gcig pa smon lam gdab pa ni :
na mo :
bdag gzhan mkha' mnyam sems can thams cad kyis :
bsod nams ye shes tshogs gnyis ci bsags pa :
rnam pa thams cad mkhyen pa'i sa ru bsngo :
bdag gzhan don gnyis bla med rab thob shog :
gsang sgrub bla ma'i las byang le'u gsum pa :
nor bu pad+ma'i ljon shing zhes bya ba rdzogs so :
sa ma ya :
rgya rgya rgya :
gter rgya :
sbas rgya :
zab rgya :
gtad rgya :
bka' rgya :
gsang rgya :
lho brag sman mdo nas rig 'dzin pad+ma gling pas gdan drangs pa'o //

//
