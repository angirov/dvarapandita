@#//
thugs sgrub bar chad kun sel las /
mi kha srung zlog mnan sreg sogs kyi lag len gsal byed smra ngan dpung 'joms zhes bya ba bzhugs so //
'jam dpal khro bo bka' sdod bcas //
tshig ngan mtshon cha gcog phyir deng //
gus pas mchod nas skyon gyi gzhi //
srung zlog thabs mang khol phyung dgod //
de'ang ji skad du /
mi kha gleng gzhi'i nus pa yis :
bsod nams 'grib cing bar chad ldang :
zhes gsungs pa'i nyes skyon sel thabs gdams ngag khyad par du zab pa /
thugs sgrub bar chad kun sel bla ma smra seng drag po 'jam dpal pha rol rgol 'joms kyi las tshogs su bstan pa 'di la don tshan drug yod pa'i /
dang po 'khor los srung ba ni /
shog bu la tsakra lte ba dang bcas pa'i mu khyud rim pa bdun bskor /
lte bar hrIH'i mthar /
oM AHhU~M badzra gu ru pad+ma pra dz+nyA dz+nyA na sarba sid+d+hi hU~M:
'chang ba po 'di zhes bya ba la mi kha smra mchu'i gnod pa thams cad rak+Sha rak+Sha :
zhes bri /
de rgyab gong ras la /
oM ya ma rA dza :
sa do me ya :
ya me do ru :
Na yo da ya :
ya da yo ni :
ra ya k+She ya :
yak+She yats+tsha :
ni ra ma ya hU~M phaT:
ces sngags rgod mthar /
phas rgol gyi kha mchu thams cad shAn+tiM ku ru swA hA:
mi kha gleng gzhi thams cad rak+Sha rak+Sha :
bsam sbyor ngan pa'i tshig gi mtshon cha thams cad dgra dang bgegs kyi steng du b+h+yo b+h+yo zlog zlog :
ces bri /
de rgyab 'khor lo rtsibs bcu la hU~M hU~M hU~M hU~M hU~M hU~M hU~M hU~M hU~M hU~M re re'i mthar /
mi kha smra mchu ngan pa thams cad rak+Sha rak+Sha :
de rgyab mu khyud dang por drag po'i sngags rgod mthar /
mi kha dril dril :
mi kha b+h+yo b+h+yo :
mi kha zlog zlog :
brgya yi mi kha stong gi bra mchu kha smras gleng gzhi ngan pa thams cad thums ri li li mA ra ya b+h+yo b+h+yo zlog zlog :
e hur thums sarba sha trUn big+h+nAn bA ka ha na ha na da ha da ha ts+tshin+da ts+tshin+da hU~M phaT:
rbad kra ko sha ya brlag brlag :
sarba u tsaT+Ta ya phaT:
ces 'og nas 'byung ba'i las sngags btags pa bri /
de rgyab rim pa gsum la rten snying /
rdor ra /
me ri rnams kyis bskor /
sbyar sgrub tshul bzhin byas pa'i dug khrag rdzas srung rnyed na rab /
ma rnyed na dug khrag sna tshogs pas byugs /
sbyong khrus bcas stegs bur bkod /
dbus su bla ma smra seng /
mdun du 'jam dpal khro bo /
rtsibs rnams la khro bcu /
de rgyab gshin rje'i dmag dpung bsam gyis mi khyab par gsal la ye shes pa bstim /
'khor lo'i sngags rnams ci 'grub bzla /
'dod don gsol gdab brtan bzhugs bya /
lha 'od du zhu ba 'khor lo'i rnam par bsam /
rten snying dang su pra tiSh+Thas me tog 'thor la shis pa brjod /
bltabs bcings bcas g.yogs nag po byas la mgul du gdags na /
stong gsum 'khrugs pa'i mi kha yang :
zhi zhing srung bar the tshom med :
ces pa ltar ro ///
/
!
gnyis pa mi kha gto yis zlog pa ni /
sla nga'am lcags snod du 'bru'am sa phye gtsang ma la /
sa bdag mi nag glang stag phag gi mgo bo gsum pa /
lag pa drug gi dang po gnyis gri gug thod khrag
/bar ma gnyis ral gri dang mdung /
tha ma gnyis mda' gzhu thogs pa /
rkang pa gnyis bgrad stabs /
sku smad stag sham 'og sbrul mjug
/ral pa kham ser gyen brdzes /
'khor rang 'dra brgyad kyis bskor ba /
de rgyab spar kha brgyad /
sme ba dgu
/lo bcu gnyis /
btsan /
bdud /
rgyal po /
the'u brang /
mi kha'i bu mo ba ru ma sogs gtso bo ma gtogs gzhan thams cad spar du btab pa'am tsakli bris pa bkod pa ni rgyas pa mdos thabs yin la /
gzugs bca' sogs mi 'grub na gtso 'khor de rnams kyi grangs mtshungs dmar gtor zur gsum kho na bkod pa ni bsdus pa zor thabs yin /
de gnyis gang byed kyang mtha' skor du /
'bru nag
/tshwa sgog ram g.yer sogs mi kha'i rdzas sna tshogs blugs /
mdun ngos su sku glud rgyas par bsham /
glang nag gi gzugs la re ba'i gal tar mi kha'i rdzas rnams blugs pa'i khal bkal /
stegs gong mar phrin las la dgos pa'i sman rag gtor mchod sogs dang /
stegs dma' ba zhig tu mdos la bsngo rgyu gtor chung dang sha dum drug cu rtsa bzhi khrag chu bcas bsham mo //
de nas phrin las spar khab dang 'jam dpal pha rol rgol 'joms kyi las byang gter chen mchog gis bsgrigs pa ltar btang la bdag bskyed bzlas pa tshogs skong lhag ma yan grub par bya /
yi dam gzhan la bsten kyang rung mod /
gshin rje gshed rigs shig byung na legs /
de nas sngags drug phyag drug gam spyi 'gro'i glud byin rlabs byas la /
mdun rten gsal 'debs pa ni /
mdun du sa bdag mi nag po //
glang stag phag gi mgo bo gsum //
phyag drug gri thod ral gri mdung //
mda' gzhu 'dzin cing khro chas rdzogs //
zhabs bgrad sbrul gyi mjug ma g.yob //
rang 'dra'i khro bo brgyad kyis bskor //
de rgyab spar sme lo skor dang //
btsan bdud rgyal po the'u brang sogs //
mi kha'i bu mo ba ru ma //
snang srid lha 'dre'i tshogs kyis bskor //
rang nyid lhar gsal thugs ka nas //
'od zer lcags kyus rang rgyud pa'i //
mgron rnams mngon sum bkug nas kyang //
mdun gyi rten dang dbyer med gyur //
mgron 'gugs pa ni dbyangs rol bcas /
hU~M:
dkon mchog rtsa gsum bden stobs dang :
'jam dpal khros pa'i bka' byung gi :
mi kha rbod gtong zlog pa'i mthu :
srid pa gsum na che ba'i bdag :
ya mAn+ta ka'i pho nya ba :
sa bdag nag po mgo bo gsum :
tshur byon tshur byon da lta gshegs :
tri ma hA bA la sa ma ya dza :
snang srid lha 'dre'i dpung tshogs kyang :
de ring mi kha zlog pa dang :
rbad 'dre rbod gtong bsgyur ba'i phyir :
mchod sbyin gnas 'dir myur du byon :
sarba b+hU ta A kar+ShA ya dza dza :
zhes pas mgron thams cad mngon sum 'dus nas mdun gyi rten la thim par bsam /
de nas gtor chung sha dum sogs bran la /
bsang sbyang /
stong pa'i ngang las so so'i yid mthun pa'i //
rin chen la sogs snod mchog yangs pa'i nang /
khaM las gtor ma mi kha bra mchu dang //
rbad 'dre rbod gtong 'dus pa'i ngo bo la //
rnam pa gzugs mdzes sgra snyan dri zhim zhing //
ro bda' reg 'jam 'dod yon phun sum tshogs //
mgron rnams gang bzhed longs spyod zad med gyur //
oM a kA ro sogs kyi sngags rgya lan gsum gyis byin brlabs /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
zhes lan drug cu rtsa bzhis gtor chung bstab /
de nas 'og gi smrang bkrol la 'jug pa gzhung gi dngos bstan yin mod /
cung zad rgyas par spro na byin rlabs rjes su gshegs bzhi'i mtshan dang sam+b+ha ra tshar re brjod la tshigs bcad 'dis bsngo ste /
hU~M:
'jam dpal bka' yi pho nya che :
stobs chen nag po mgo gsum pa :
snang srid lha 'dre'i tshogs dang bcas :
za kha dgra dang bgegs la phyes :
mi kha gleng gzhi ngan pa dang :
bsam ngan sbyor rtsub 'chang ba yi :
dgra dang bgegs kyi dpung tshogs kun :
mtshan ma'i rdzas la dbyer med stims :
sha khrag chang gi gtor mar bcas :
zhal du bstab bo kha raM khA hi :
mgul du stims la lhag med bzhes :
mi kha gleng gzhi dgra bgegs kun :
zlog sgyur drag po'i phrin las mdzod :
tri ma hA bA la a ya ma du ru tsa sha na sarba b+hU ta sha trUn big+h+nAn mA ra ya ba ling ta kha kha khA hi :
ha ha hi hi hU~M hU~M phaT:
ces lan grangs drug cu rtsa bzhis gtor chung sogs re re bzhin bstab /
rgyas bsdus gang ltar byed kyang grangs tshang nas tshig gi smrang bkrol ba ni /
hU~M:
dus gsum sangs rgyas kun gyi yab :
'jam dpal gzhon nu khros pa'i sku :
ya mAn+ta ka'i pho nya ba :
mi nag stobs chen mgo bo gsum :
rdzu 'phrul shugs dang ldan pa khyod :
de ring mgron du 'bod pa'i don :
bdag la phas kyi dmod pa ldangs :
legs par byas kyang nyes so zer :
brgya 'dre stong 'dre langs te byung :
lkog nas 'bu bzhin g.yeng du byung :
ngos nas sprel ltar 'dzing du byung :
phyi nas dgra yis 'khrugs su byung :
nang nas gnyen gyis 'thab tu byung :
de dag thams cad bzlog pa'i phyir :
mchod sbyin chen po'i gnas 'dir gshegs :
snang srid lha 'dre'i dpung tshogs kun :
khyod kyi 'khor dang g.yog tu sdus :
mi kha smra mchu thams cad dang :
chag che nyam nga rbod gtong kun :
sha khrag gtor ma'i rdzas la bstims :
bza' bca' btung ba'i skal par bsngos :
byur dang lan chags sbyong ba'i phyir :
mi bas dga' ba'i glud gtor dang :
yas stags mthun rdzas sna tshogs pa :
mang por ting 'dzin mthu yis spel :
so sor thob pa sngags kyis byas :
phyag rgyas pham rgyal 'thab rtsod med :
mthun pa'i rdzas ni 'di bzhes la :
phyogs bzhi mtshams brgyad thams cad nas :
mi kha ldangs pa khyed kyis zlogs :
mi kha thams cad gcig tu sdus :
re ba nag po'i khug mar chug :
glang chen nag por khal du bkol :
snang srid lha 'dres sna nas khrid :
mgo bo gsum pas rgyab nas ded :
mtha' med rgya mtsho'i gling du song :
'jam dpal gzhon nu'i bka' ma bcag :
da ni phyi mig ma blta zhig :
'jam dpal khro bo'i sngags dang ni :
mi kha dril dril :
mi kha b+h+yo b+h+yo :
mi kha zlog zlog :
brgya yi mi kha stong gi bra mchu kha smras gleng gzhi ngan pa thams cad thums ri li li mA ra ya b+h+yo b+h+yo zlog zlog :
e hur thums sarba sha trUn big+h+nAn bA ka ha na ha na da ha da ha ts+tshin+da ts+tshin+da hU~M phaT:
rbad kra ko sha ya brlag brlag :
sarba u tsaT+Ta ya phaT:
ces brjod la sku glud dang glang khal sngon du khyer /
de rjes mdos zor gang yin bcas rang yul du mi ldog pa'i chu bo chen po'i gzhung du skyel bcug la /
bka' ltar mi byed cing dam la mi gnas pa thams cad 'dir ma gnas par gzhan du dengs shig :
srid pa spyi nas shig cig :
srid gsum rmang nas sgyel cig :
'khor ba gting nas phyungs shig :
bskal pa'i mes sregs shig :
dam tshig dmod pas sdigs shig :
bka' yi chad pas chod cig :
gnam lcags kyi ral gris spyi bo'i gtsug nas khos shig :
sum+b+ha nis non cig :
srid gsum gar skyes gar gnas kyang gnod byed mi kha gleng gzhi ngan pa gtong ba'i dgra dang bgegs kyi steng du gnam lcags rdo rje'i char chen po phob cig :
sbyor ba ngan pa thams cad 'dis thul cig :
ces dmod tshig brjod la thal rdeb lan gsum bya /
srung 'khor bsgom /
yi dam gyi rjes bsdu tshang bar byas pas 'grub bo //
!
//'di lta bu'i phrin las rtsom pa la thog mar srog dbang thob par gal che ste /
gzhung las /
'di yi srog gtad ma thob na :
las mi 'grub cing bar chod 'byung :
zhes gsungs pas de'i bca' gzhi mdor bsdus byed na /
lcags snod du dmar gtor gtso 'khor dgu mtheb kyus bskor ba'i rtser rang gzugs tsakli btsugs pa bsham /
mdun du gtor chung sha dum mtheb kyu grangs gang 'grub 'du bya /
'jam dpal pha rol rgol 'joms kyi dbang dang sbrel na de'i gsham du 'di len /
de sngar thob zin pa la 'di kho na khol 'don byed na pha rol rgol 'joms kyi bdag bskyed bzlas pa bcas btang nas /
slob ma mdun du 'khod la sems bskyed gsal 'debs /
bcom ldan 'das 'jam dpal khro bo'i yang sprul bka' sdod dregs pa'i tshul 'chang ba zlog byed kyi sa bdag stobs po che mi nag mgo bo gsum pa'i srog gtad bgyi ba yin pas /
thog mar zhu ba'i yon du maN+Dal phul /
zhes maN+Dal 'bul gzhug
/slob dpon dang khyed rang gnyis ka skad cig gis 'jam dpal he ru ka sku mdog mthing nag zhal gsum g.yas dkar g.yon dmar dbus mthing ba /
phyag drug g.yas gsum rdo rje 'khor lo ral gri /
g.yon gsum lcags kyu gtun shing dgra satwa bsnams pa /
dur khrod rol pa'i chas dang gar dgu'i nyams rdzogs pa /
yum gtum mo dug hrul ma dmar nag be con dang thod khrag 'dzin pas 'khyud pa /
ye shes kyi me phung 'bar ba'i klong na bzhugs pa'i gsal snang dang nga rgyal brtan po ma bral ba'i ngang du dmigs pa 'di rnams gsal thobs shig
/mdun du sa bdag mi nag po /
zhes sogs gong ltar rten gsal btab la bkug cing bstim /
gtor ma byin brlabs la sam+b+ha ra drug cu re bzhi'am bsdu na bdun tsam bsngo /
slob dpon 'jam dpal drag po'i nga rgyal brtan pos gtor ma sku gzugs slob ma'i rkang 'og nas drangs la /
khyed rang 'jam dpal khrag 'thung dngos su gsal ba'i zhabs 'og nas sa bdag mi nag mgo gsum lha srin sde brgyad 'khor dang bcas pa drangs te bka' bsgos pas /
ji ltar bsgos pa'i phrin las sgrub par khas blangs par mos shig
/hU~M:
stobs chen nag po mgo gsum pa :
snang srid lha 'dre'i tshogs kyis bskor :
mthu rtsal nus pa mtha' yas shing :
dpal gyi dam tshig 'chang ba khyod :
slob ma 'jam dpal he ru ka'i :
bka' dang dam las ma 'da' bar :
ji ltar bsgo ba'i las rnams sgrubs :
gal te dam las 'das gyur na :
rdo rje me yis snying bsreg 'gyur :
de bas 'di yi bran gyis la :
mi mthun gnod pa bzlog tu gsol :
tri ma hA bA la a ya ma du ru tsa sha na sarba sa ma ya dza dza :
badzra sa ma ya sma ra rak+Shan+tu :
zhes bsgo /
sku gzugs gtor ma la bdud rtsis bran te 'bru gsum brjod /
slar yang gtor chung bsngos la /
hU~M:
'jam dpal bka' yi sogs nas /
phrin las mdzod :kyi bar dang /
sarba b+hU ta gats+tshas gshegs /
'jam dpal drag sngags las sngags rnams brjod la dmod pa'i thal rdeb bcas gtor ma zor du 'phen /
shis pa brjod /
bdag bskyed bsdu ldang sogs bya'o //
!
//gsum pa mi kha sa la mnan pa ni /
dug shog la dug khrag gis mi kha'i bu mo bya mgo can yan lag lcags sgrog gis bsdams pa'i snying gar triH'i mthar /
srid pa gsum gyi mi kha gleng gzhi ngan pa thams cad gaM pa ri gzugs la dzaHdza :
zhes bri /
gzugs kyi phyi rol mgo bo nas brtsam ste /
mi kha dril dril sogs gong gsal las sngags kyi zlog ces pa'i mal du nan sbyar ba cha tshang bri /
de rgyab dza khram gyis bskor ba lcags sgrom du bzhag
/khro bo'i bskyed bzlas kyis bdag nyid nus ldan du bya ba 'di phyin gyi las sbyor bzhi kar 'gre /
hom bskyed mdor bsdus dang /
bden stobs spyi 'gre'i gsham du /
brgya'i mi kha stong gi bra mchu kha smra gleng gzhi ngan pa thams cad mtshan ma'i rten 'di la mchis par gyur cig
/ces bdun la sogs pa dang /
na mo :
dkon mchog gsum gyi bden pa dang :
rtsa gsum lha yi byin rlabs dang :
chos skyong srung ma'i mthu rtsal gyis :
mi kha gleng gzhi rgyab rten bcas :
myur du khug la thim par mdzod :
ces brgya rtsa sogs brjod /
'jam dpal khro bo'i sngags rgod la /
srid pa gsum gyi mi kha gleng gzhi ngan pa thams cad gaM pa ri gzugs la dzaHdza :
zhes ling+ga'i snying gar bkod pa de btags la rtags ma byung bar ram ci nus bzlas mthar /
khro sngags dang /
mi kha dril dril :
mi kha b+h+yo b+h+yo :
mi kha nan nan :
brgya yi mi kha stong gi bra mchu kha smras gleng gzhi ngan pa thams cad thums ri li li mA ra ya b+h+yo b+h+yo nan nan :
e hur thums sarba sha trUn big+h+nAn bA ka ha na ha na da ha da ha ts+tshin+da ts+tshin+da hU~M phaT:
rbad kra ko sha ya brlag brlag :
sarba u tsaT+Ta ya phaT:
ces zlog la nan sbyar ba'i las sngags brjod la thun brdeg
/grub na 'dre lteb byas la /
tshon skud kyis bcing /
mi kha'i rdzas rnams dang bcas khyi thod du bcug la re nag gis dril /
brag dmar pho mtshan 'dra ba'i 'og gam lam srang chen po'i gzhi mdor /
gser skyems sngon du 'gro bas dong gru gsum du bcug
/slar yang bden brjod kyis bkug
/'byung rim spyi ltar byas pa'i steng sAts+tsha nag pos mnan la /
hU~M:
nga ni 'jam dpal he ru ka :
dus gsum rgyal ba'i phrin las rdzogs :
sa yi dkyil 'khor bzhi yi khyon :
rkang pa ya gcig mthil gyis gnon :
rkang mtheb sen mo'i khyon gyis kyang :
tshangs pa'i yul sa rtse nas gnon :
de ring drag tu khros pa yi :
rdo rje gar gyi bro brdungs pas :
mi kha bya ba'i gtam ngan dang :
smra mchu gleng gzhi ngan pa kun :
gang gis brtsams pa'i dgra bgegs bcas :
thar med e yi klong du non :
ri rab chen po'i phyag rgyas btab :
ye shes me chus mtshams kyang bcad :
nam yang ma ldang sa ma ya :
zhes bro brdung zhing khro sngags las sngags bcas brjod /
nang du log la rjes rim bya'o //
!
//bzhi pa mi kha chu la bskyur ba ni /
ling+ga gong bzhin la las sngags zlog sham can bris pa shi bltab byas la skud pa sngo dmar gyis gru gsum du bcings pa dang /
mi kha'i rdzas sna tshogs /
khyad par go gsum gyi thal ba /
la gsum gyi rde'u /
lung gsum gyi chu /
lam srang chen po'i sa rdul rnams rang gi dri ma ma song bar byas la rdza yi gwa'u gru gsum nag po'i nang du bcug la kha dam par bsdams /
skud pa ser pos dkri /
bskyed bzlas dang 'gugs gzhug gong smros sa la mnan pa ltar gyis bsgrubs nas chu 'gram du khyer ba'am /
yang na chu 'gram nyid du byas kyang legs pas /
rang yul mi mthong zhing mi ldog pa'i chu bo'i 'gram nas gwa'u la 'gugs gzhug yid ches pa grub nas /
gser skyems btang /
bka' ltar mi byed cing sogs dmod mo dang drag sngags brjod /
rol mo bcas gwa'u chu bo'i gzhung du 'phang /
gnod byed dgra bgegs mi kha kun :
drag sngags rlung gis rab bdas nas :
rgya mtsho'i gting du khyer bar gyur :
ces dmigs /
rjes gcod spyi 'gro dang shis pa brjod la log go /
!
//lnga pa mi kha me la sreg pa ni /
drag po'i me hom brtsig
/gtor chung drug cu rtsa bzhi dang sha khrag chang phud /
mi kha'i rdzas rnams phyogs gcig tu bsdus pa lcags snod lta bur bkod /
bdag bskyed sngon du 'gro bas mi kha'i rdzas rnams la dmigs te 'gugs gzhug gong ltar bya /
dz+wa la raM gyis me spar /
mdun du rab 'bar drag po yi //
me dbus sa bdag mi nag po //
zhes sogs nas mgron bkug ste /
gtor ma byin brlab /
rbad 'dre rbod gtong gtor ma'i ngo bo la //
rnam pa sha khrag bdud rtsi'i rgya mtshor gyur //
oM AHhU~M/
lan gsum gyis brlabs nas /
gtor chung gcig sha dum khrag chang mi kha'i rdzas tsho gcig theb rtse'am thod snod blugs pa bzung la /
hU~M:
'jam dpal bka' yi pho nya che :
stobs chen nag po mgo gsum pa :
snang srid lha 'dre'i tshogs dang bcas :
za kha dgra dang bgegs la phyes :
mi kha gleng gzhi ngan pa dang :
bsam ngan sbyor rtsub 'chang ba yi :
dgra dang bgegs kyi dpung tshogs kun :
mtshan ma'i rdzas la dbyer med bstims :
sha khrag chang gi gtor mar bcas :
zhal du bstab bo kha raM khA hi /
mgul du stims la lhag med bzhes :
mi kha gleng gzhi dgra bgegs kun :
zlog gzir sreg cing sbyang ba dang :
tshar gcod drag po'i phrin las mdzod :
tri ma hA bA la a ya ma du ru tsa sha na sarba b+hU ta sha trUn big+h+nAM mA ra ya ba liM ta kha kha khA hi :
ha ha hi hi hU~M hU~M phaT:
ces me hom du phul /
slar rdzas tshar gcig tshigs bcad dang sngags kyis 'bul ba sogs drug cu rtsa bzhi ma tshang bar bskyar /
rgyas par spro na ling+ga gong bzhin bris pa la bkug bstim dang khro sngags las sngags bcas pas dum bur gtubs pa rnams gong du byas la bsreg rdzas dang mnyam du shog dum rim par 'bul /
dmigs pa ni /
stobs chen mgo gsum 'khor dang bcas //
sreg blug phul bas rab mnyes te //
drag shul khros pa'i me 'bar bas :
mi kha gleng gzhi dgra bgegs bcas :
thal bar bsregs shing rlung gis gtor :
dmigs med dbyings su thim par gyur :
ces mos /
stobs chen nag po dgyes bzhin du //
rang gnas gshegs la phrin las sgrubs //
snang srid lha 'dre'i 'khor rnams kyang //
rang rang gnas su 'gro bar gyis /
sarba b+hU ta gats+tsha dang /
sum+b+ha ni brjod la mtshams gcad /
bdag bskyed rjes bsdu shis brjod bcas bya /
me dug khrag chus bsad pa'i thal ba lam srang bzhi mdor mnan no //
!
//drug pa mi kha rlung la bskur ba ni /
pho shing skyer pa dang mo shing glang ma tshig 'phro'i mgal dum rgya gram du bcings pa la sog ma'i chun po btags /
mi kha'i rdzas tshwa sgog ram gsum /
g.yer ma /
bra sran nag po /
yungs nag
/ba tshwa /
bul tog
thang phrom /
rang thag lte phye /
bya tshang gi shing rnams lhan cig par /
de ring nyin gzhan nas byung ba'i dar ras gang yin rang gis lag pas ma reg pa'i nang du btums rgya gram lte bar bcing /
brag dmar mthon po'i rtse'am /
lam rgya gram dang bzhi mdo'i srang gang 'grigs su khyer la gser skyems btang /
rdzas la 'gugs gzhug drag tu bya /
rang gi lus la bskor cing rkang ba'i 'og tu dang /
rlung kha dgra phyogs sam rang phyogs min par gzhan du rgyu ba'i skabs su 'ur rdo'i mthil du bzhag
/mi kha smra ngan bgegs dang bcas :
drag sngags rlung gis dbang med khyer :
dgra bo'i yul du 'khyil nas kyang :
mun pa thibs ser gyur par bsam la :
gzhan phyogs su kha gyus la /
khro sngags las sngags rnams brjod la 'phang /
dmod mo dang thal rdeb bya /
lha rgyal 'bod cing bkra shis rgyas par spel lo ///
/'di rnams kyang gzhung las /
de ltar ma 'ongs 'gro ba dang :
khyad par chen po'i rigs rnams la :
mi kha gleng gzhi kho na yis :
bsod nams tshe srog glo bur 'grib :
bar chad thams cad rlung ltar langs :
de phyir bar chad kun gyi gzhi :
smra ngan gleng gzhi srung zlog thabs :
gzhan du nam yang ma bstan pa :
'jam dpal rten 'brel gzhung gi don :
da lta mnga' bdag yab sras dang :
snyigs dus 'gro la brtse bas gdams :
mang du spyad na rang nyid la :
bar chad ldang bas gzab par bya :
sa ma ya :
zhes gsungs pa ltar zab cing gnyan pas bstan 'gror phan pa'i skyes bu dang chos ldan skye bo'i don las gar thod thod du brtsam par mi bya'o //
dus dgra'i mthu stobs char drag pos //
bar chad thal rlung 'tshubs ma bcil //
bde skyid rgyas pa'i dga' tshal du //
bag yangs kho nas rtag rtsen shog
/ces smra ngan mi kha srung zlog las kyi gzer kha cha tshang la khyer bde ba 'di lta bu gter kha gzhan du dkon pas gzhung nas khol phyungs gsal byed kyis brgyan te /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel ///
/
