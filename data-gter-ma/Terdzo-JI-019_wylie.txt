@#//
dpal rdo rje nag po chen po gur gyi mgon po'i sgrub thabs man ngag dang bcas pa slob dpon chen po pad+ma 'byung gnas kyis mdzad pa'i skor rnams bzhugs so //rgya pad+ma dbang phyug gis gangs bar phug mo che nas bton pa'o //
rgya gar skad du /
ma hA kA la sA d+hA naM nA ma /
bod skad du /
nag po chen po'i sgrub thabs zhes bya ba /
dpal nag po chen po la phyag 'tshal lo //
ma hA kA la bsgrub par 'dod pa'i rnal 'byor pas /
dben pa'i gnas su bca' gzhi byas te /   rim gyis pa dang /
cig char pa'i grogs man ngag las shes so //
mdun du hU~M zhu ba las nag po chen po zhal gcig phyag gnyis pa /
phyag g.yas kyis rdo rje gri gug phyar thabs su thogs pa /
g.yon gyis thod pa khrag gis gang ba thugs kar 'dzin pa /
phyag gnyis kyi dbus na gaN+Di bsnams pa'o //
zhal bgrad cing mche ba rab tu gtsigs pa /
spyan gsum pa khro gnyer dang smin ma kun glog ltar 'khyug pa /
dbu skra kham nag gyen du 'khyil zhing thub pa mi bskyod pas dbu brgyan pa /
thod pa skam po'i dbu rgyan dang /
mi mgo rlon pas do shal byas pa /
klu sbrul rigs lnga dang /
rin po che sna tshogs pas brgyan pa /
sku smad la stag gi pags pa'i sham thabs gsol ba /
bskal pa'i me dpung gi klong na shin tu khro ba'i nga ro dang ldan pas nyi ma'i dal la dpa' bo'i stangs stabs kyis bzhugs par bsgom mo //
de nas spyan drang ba ni /
e h+ye hi ma hA kA la sa ma ya dzaH
zhes brjod de /
rang gi thugs ka'i 'od zer lcags kyu lta bus ye shes kyis mgon po spyan drangs shing /
dzaHhU~M baM hoH
dam tshig pa la dgug gzhug bya'o //
de nas /
oM ma hA kA la ya gr-ih+Na i daM ar+g+haM swA hA/
zhes pas mchod yon phul la /
thal mo kha phye mthe bong gnyis nang du gshibs pa ni dam tshig gi thod pa'i phyag rgya byas te /
de bstan cing /
oM ma hA kA la ya sa ma ya ma nu sma ra ye /
sa ma ya ma ti kra ma ye /
sa ma ya rak+Shan+tu /
ces pa lan gsum gyis dam la bzhag go
/de nas /
oM ma hA kA la gr-ih+Ne daM puSh+pe swA hA/
oM ma hA kA la gr-ih+Ne daM d+hU pe swA hA/
oM ma hA kA la gr-ih+Ne daM dI paM swA hA/
oM ma hA kA la gr-ih+Ne daM gan+d+haM swA hA/
oM ma hA kA la gr-ih+Ne daM nai bid+ya swA hA/
zhes me tog la sogs pa'i mchod pa lnga phul te /
de nas gtor ma dbul ba ni /
ji ltar 'byor pa'i gtor ma bsham ste /
byin gyis brlabs te ma hA kA la gr-ih+Ne daM ba liM ta swA hA/
zhes lan gsum la sogs pas gtor ma dbul nas /
ljags kyi 'od zer gyis drangs shing gsol te tshims shing dgyes par bsam mo //
de nas mdun na gnas pa'i nag po chen po la bka' bsgo ba'i tshul gyis sngags bzla bar bya'o //
oM ma hA kA lA ya /
shA sa na u pa hA ri Ni /
e Sha a pany+tsi ma kA lo a yaM/
i daM rat+na tra yA ya /
a pa kA ri NaM ya di pra tI dz+nyA sma ra si ta dA/
i daM duSh+TAM kha kha khA hi khA hi /
mA ra mA ra /
gr-ih+Na gr-ih+Na /
ban+d+ha ban+d+ha /
ha na ha na /
da ha da ha /
pa tsa pa tsa /
dI na me ke na /
sarba duSh+TAM mA ra ya hU~M phaT/
ces rgyun ma chad par bzlas par bya'o //
de nas thun gtong bar 'dod pa de'i tshe /
oM ma hA kA la ya hi gats+tsha /
zhes pas ye shes pa rang bzhin gyi gnas su gshegs shing /
dam tshig pa hU~M gi rnam par bsgyur te rang gi thugs kar bsdus te /
yi ge brgya pas lhag chad kha bskang bar byas te /
yang thun la 'jug pa'i tshe /
gong bzhin du byas te thun bzhi la sogs par nyams su blangs na zla ba drug na chos skyong gi zhal mthong bar 'gyur ro //
'di'i phan yon ni /
tshe 'dir dgos pa 'grub /
phyi ma lam sna 'dren /
gnod byed dgra bgegs 'dul /
gsol ba ci btab 'grub par 'gyur ro //
'di la dam tshig rtag tu chos dang mthun zhing /
phrin las bstan pa la dgongs pa gal che'o //
dpal mgon po nag po'i sgrub thabs dregs pa zil gnon zhes bya ba slob dpon pad+ma 'byung gnas kyis mchims phur mdzad pa'o //
skal ldan las 'phro can dang 'phrad par shog
/pad+ma dbang phyug gis gangs bar phug mo che nas bton pa'o //
!
//mgon po'i gtor chen gyi yi ge bzhugs so //
dpal rta mchog la phyag 'tshal lo //
mgon po nag po'i mchod gtor byed par 'dod pas /
rab bre bco lnga /
'bring khal phyed /
tha ma bre lnga las byas pa'i gtor ma bshams te /
'bru nag gi chang dang /
khur ba dang /
sman dang /
'bru dang /
me tog dang /
shing tog dang /
la du dang /
la phug dang /
sgog tsong dang /
dkar gsum dang /
mngar gsum dang /
sha dang chang la sogs pa'i kha zas sna tshogs blugs te /
dal gyi phyogs bzhir phrin las rnam bzhi'i maN+Dal byas pa'i byang ngos gru gsum gyi steng du bsham par bya'o //
de nas rang gi yi dam gyi lha'i bsgom bzlas tshar ba dang /
mdun du dam tshig gi mgon po bskyed de /
ye shes sems dpa' spyan drangs gzhug
/de la mchod yon phul te dam la bzhag
/de nas sngon du mchod pa lnga phul te /
gtor chen kyang byin gyis brlabs la dbul bar bya'o //
de nas bstod pa dang /
bskul tshig btang ste /
de nas dgra bgegs kyi ling ga bstab ste /
sngags ring lan bdun tsam brjod pas /
gang la bya ba'i sha khrag nag po chen po'i zhal du sib sib phul zhing /
til tsam yang ma lus par gsol bar bsam mo //
de nas mchod bstod bya ste /
sha la sogs pa'i kha zas sna tshogs g.yas su bzhag la /
gtor chen gyi nang du sbreng ste 'bul zhing 'di skad do //
hU~M/
bskal pa me ltar 'bar ba'i klong dkyil nas //
zhal gcig phyag gnyis mthing nag rngam pa'i sku
/phyag g.yas gri gug g.yon na thod khrag 'dzin //
spyan gsum khro gnyer zhal gdangs mche ba gtsigs //
dbu skra gyen brdzes thod skam dbu la bcings //
mi mgo'i do shal rin chen sbrul gyis brgyan //
dpa' bo'i stag sham zhabs gnyis brkyang bskum tshul //
rgyal ba'i bka' sdod nag po che la 'dud //
sa bcu'i dbang phyug khyod la phyag 'tshal lo //
chos nyid thugs su chud la phyag 'tshal lo //
ye shes tshogs rdzogs khyod la phyag 'tshal lo //
bsod nams mthu chen khyod la phyag 'tshal lo //
lha rnams yongs kyi ded dpon dpa' bo che //
legs ldan nag po khyod la phyag 'tshal lo //
ma mo kun gyi gtso mo dbang phyug che //
dur khrod bdag mo khyod la phyag 'tshal lo //
bka' dang bstan pa srung mdzad dam tshig che //
ma hA kA la khyod la phyag 'tshal lo //
mgon po nag po khyod la phyag 'tshal lo //
log 'dren dgra bgegs 'dul ba'i mthu bo che //
ma hA kA la khyod la phyag 'tshal lo //
ces bstod do //
de nas mchod pa ni /
hU~M/
mgon po'i mtshan ni dpal ldan nag po che //
rgyal ba'i bstan srung bka' yi bya ra ba //
gdug pa tshar gcod drag shul mthu rtsal ldan //
bdud 'dul dpa' bo bdag la dgongs su gsol //
'dod yon rgya chen gtor ma'i rgya mtsho dang //
longs spyod sna tshogs zhal zas mchod pa 'di //
dpal ldan nag po chen po'i zhal du 'bul //
dgyes pa'i tshul gyis mchod pa 'di bzhes la //
sngon gyi thugs dam gnyan po nyer dgongs te //
rnal 'byor bdag cag 'khor dang bcas pa yi //
mi mthun gnod pa'i rkyen rnams zhi ba dang //
'dod pa'i don rnams 'grub par mdzad du gsol //
de nas gtor chen du chang phud bran te dbul zhing /
ho /
dpal ldan mgon po nag po /
ma hA kA la /
legs ldan nag po /
tshogs kyi bdag po /
lha chen dpal 'bar /
'dod pa khams kyi dbang phyug
/dug gsum nad kyi sman pa /
rig 'dzin yongs kyi srog shing /
rnal 'byor kun gyi dgra bla /
bdud 'dul kun gyi dbang phyug
/mna' zan kun gyi gshed ma /
dgra bgegs rnams kyi bdud po /
bstan pa srung ba'i mnga' bdag
/dur khrod gsang ba'i yum bzhi /
'khor gyi ma mo mkha' 'gro
/dpal mgon bdun cu rtsa brgyad /
bdud 'dul gyi dmag dpon nyis khri chig stong /
lha dmag bye ba dung phyur dang /
dpal mgon po nag po 'khor dang bcas pa rnams kyi zhal du 'bul lo //
gsol lo //
'dren no //
mchod pa dam pa bzhes su gsol /
dam rdzas bdud rtsi 'bar ba 'di bzhes la /
rnal 'byor pa bdag cag 'khor dang bcas pa rnams kyi nad dang gnod pa zhi bar mdzod /
tshe dang bsod nams spel du gsol /
dregs pa 'gro ba dbang du sdus /
bar chad dgra bgegs rdul du rlogs /
rgyags chas kyi ma mdzod /
blo brlug gi pha mdzod /
rgyab kyi slog pa mdzod /
mdun gyi 'khar ba mdzod /
nyin gsum gyi bya ra mdzod /
mtshan gsum gyi mel tshe mdzod /
yo na srongs /
'gyel na slongs /
chad na mthud /
brjed na skul /
mgo gang yar la bstod /
dkyus gang mar la srings /
legs pa brgya dang sprod /
nyes pa stong dang bsnol /
bsam pa rgya mtsho sgrubs /
re ba rgya mtsho skongs /
mthun pa'i dngos grub stsol /
mi mthun phyogs rnams zlog
/dgra dpung thams cad choms /
bgegs dpung thams cad shigs /
sangs rgyas kyi bstan pa srungs /
dkon mchog gi dbu 'phang bstod /
spo la dar phyor /
khrom du dung bus /
grags pa 'jig rten gyi khams su sgrogs /
dam chos mi nub pa'i rgyal mtshan nam mkha' la phyor cig
/ces pas gsol ka dang bcol bskul bya'o //
de ltar shar dang /
lho dang /
nub dang /
byang dang /
yang shar du lan gcig bya ba ste /
de ltar lan lnga tshar pa dang /
gtang bar bya'o //
de ltar na chag che /
nyam nga /
rmi lam ngan /
mtshan ma ngan /
mi kha /
rims kha /
dgra dang chom rkun /
rbod gtong /
byad stems /
sbyor ba rtsub mo dang /
nye bar 'tshe ba la sogs pa mi mthun pa'i phyogs thams cad zhi bar 'gyur te /
'dis ni mi bzlog pa gang yang med do //
'dis ni chos skyong gis slob dpon pad+ma 'byung gnas kyi spyan sngar /
'jig rten dbang phyug gi dal skyong bar zhal gyis bzhes pa yin pas /
gtor chen 'di dal zhal phye ba'i dus ma yin pa'i /
gar thod thod du byar mi rung ste shin tu gnyan no //
rnal 'byor pa'i bar chad sel ba'i cho ga
/mgon po'i gtor chen gyi man ngag rdzogs so //
!
//dam can spyi'i ru mtshon 'dzugs pa'i yi ge slob dpon pad+mas mdzad pa bzhugs so //
dpal gshin rje gshed la na mo /
gshin rje pra khog gi rgyud las gsungs pa'i dam can srung ma chos skyong rnams la ru mtshon rten du gzug pa'i thabs la gsum ste /
gsog dang bca' gzhi bstan pa dang /
dam can chos skyong srung ma rnams la phrin las gzhol te /
ru mtshon bsngo zhing rten bca' ba dang /
ru mtshon btsugs pa'i phan yon bstan pa'o //
dang po gsog dang bca' gzhi bstan pa ni /
gsom pa'i shing gtsang ma drang zhing gzhams pa 'dom gang ngam /
de bas mi thung ba mi phra tsam gzhog legs par byas la mtshal lam btsag la dug khrag sbyar la mdog dmar po legs par byugs /
gri lcags las byas pa'i mdung so srin mo rkang la /
dbal shog la bug pa dang ldan par byas la bsgar /
dam can srog sngags kyis ngar blud /
g.yag rnga'i ba dan /
'phan rtse gsum pa prog dmar po dang dar sna tshogs pas brgyan pa /
gcan gzan ras ma /
dril bu g.yer kha /
sku rten tsakli /
gsung rten sngags kyi byang bu /
thugs rten gsal ba'i me long dang chas kyis brgyan pa byas la /
dri bzang dang spos kyis bdug ste sgrub khang gi steng du byang shar gyi zur la gzug go
/phrin las gzhol ba ni /
dam can srung ma rnams gdung ba'i dbyangs kyis 'bod cing rnga brdung /
dung 'bud /
DA ma ru dang thod pa ltag sprod kyi rnga dkrol /
sman raka sbreng /
phud dang gser skyems phyogs bcur gtor zhing 'di skad do //
bla ma dam pa rnams la phyag 'tshal lo //
zhes pa nas /
bcol pa'i phrin las grub par mdzod //
ces pa'i bar brjod /
sman raka sbreng /
phud gtor ru mtshon phyar /
tshogs kyis zhal gsos la mi 'gyel bar gzug go
/phan yon ru mtshon btsugs pa'i gnas der bkra shis /
dam can srung ma'i tshogs kun mtsho la ngang ngur 'du ba'am /
nam mkha' la sprin 'du ba'am /
sha rul la sbrang bu'i tshogs 'du ba ltar 'du zhing /
rnal 'byor sgrub pa po de nyid kyi grogs byed par 'gyur ro //
ru mtshon de yang lo zla tshes bzang dus gnyan la gso zhing dam rdzas phud kyis mchod /
man ngag 'di ni gshin rje gshed pra khog slong gi rgyud las gsungs pa u rgyan mkhan pos gud du bkol te 'dir bkod pa rdzogs /
!
hU~M b+h+yoH
bla ma dam pa rnams la phyag 'tshal lo //
mchog gsum lha la skyabs su mchi //
rdo rje dam can dam la 'dus //
lha srin sde brgyad kun gson cig
/de ring srog mdung ru mtshon 'di //
dpag bsam shing gi srog shing la //
gri rgod lcags kyi mdung so can //
dug khrag rdzas dang sngags kyi ngar //
g.yag rnga'i ba dan 'phan rtse gsum //
gcan gzan ras dang g.yer kha'i sgra
/dri bzang dri dang dam rdzas bcas //
byang ba srog dang dar snas brgyan //
sku rten sku dang gsung rten sngags //
thugs rten gsal ba'i me long bcas //
chas dang rgyan gyis bstar ba 'di //
lha dang srung ma mi gsum rten //
lha yi pho brang mchod gnas su //
bzhugs nas byin gyis brlab tu gsol //
srung ma'i sku rten chags pa'i gnas //
mdzad nas srung skyob mdzad du gsol //
mi yi tshe rten srog gi mkhar //
srog srid tshe 'khor thub par srungs //
sde brgyad dmag gi ru mtshon yin //
dmag dpung skyed la ru mtshon phyor //
bzang ngan lta ba'i so pa yin //
legs nyes gsal ba'i me long yin //
'di ltar srog mdung ngo mtshar can //
rig 'dzin rtsal 'chang thams cad la //
sngar bcol legs pa'i gtang rag gtong //
da bcol legs pa'i rten du 'bul //
legs gzhi things la bsam don sgrubs //
bcol pa'i phrin las grub par mdzod //
bla med dkon mchog gsum po la //
sngar bcol legs pa'i\u0f8e
zhes pa'ang 'gres su shes par bya'o //
chos dang srung ma thams cad la //
sngar bcol legs pa'i\u0f8e
lha srin sde brgyad thams cad la //
sngar bcol legs pa'i\u0f8e
yul lha gzhi bdag thams cad la //
sngar bcol legs pa'i\u0f8e
pho brang lha rten ru mtshon 'dis //
g.yab pa'i tshe na spyan ma brtul //
bsten pa'i tshe na gong ma g.yel //
bos pa'i tshe na snyan ma sra //
sgrub pa'i tshe na rgyang ma ring //
rbad pa'i tshe na mthu ma chung //
skul ba'i tshe na bang ma bul //
mngag pa'i tshe na khur ma lci //
phyar ba'i tshe na dpung ma chung //
g.yul ba'i tshe na rtsal ma zhan //
sprin bzhin 'dus la char ltar spungs //
bcol pa'i phrin las grub par mdzod //
ces pas bstod do //
bstan pa dang sems can la phan thogs par gyur cig /
!
//srung ma spyi'i dmod bcol dam brdar bzhugs so //
hU~M/
ye shes lha ni bskul ba'i sa las bzhengs //
'jig rten lha ni las kyi sa las bzhengs //
dam can rgya mtsho bsten pa'i sa las bzhengs //
pho nya las byed mngon spyod sa las bzhengs //
rnal 'byor dbang phyug rbad pa'i las mtha' gyis //
bdag ni sgrub mchog rnal 'byor dam tshig can //
don du lha gnyer las su chos byed cing //
rtag tu gzhan phan srung ma khyod mchod na //
dam nyams dgra bos bgyid du ma ster ro //
dam can srung ma bsten cing bskul ba yang //
dgos pa'i dus 'dir phan zhing stobs su re //
bsam med mda' rdo bskul zhing rbad pa'i tshe //
pha rol 'joms shing bskul ba'i las byed na //
srung ma dam can ci ste las mi byed //
gsang ba'i srung ma dam can 'khor dang bcas //
re zhing ltos so gdung bas 'bod lags na //
thugs rjes breng tsam bdag la mi dgongs sam //
bshags kyang mi tshangs smras kyang mi dgongs na /
khyod kyi thugs dam rkyen dang 'tsham lags sam //
bcol kyang mi mdzad bskul kyang mi dgongs na //
sngon gyi thugs dam 'gal bar mi 'gyur ram //
'jig rten 'di yi nye 'brel nor dang zas //
gtan yul ma lus spangs nas dam chos sgrub //
che ba'i dpon dang mdza' bshes bkur sti bzhag
/srung ma dam can rje dang grogs bzhin bsten //
dben pa'i gnas su byang chub bsgrub pa la //
dam nyams sdig can 'di yis ma ster ro //
bdag la dgra 'di'i ra mda' mi mdzad na //
gsol mchod yun du bsten pa don re chung //
bstan pa srung zhing rnal 'byor skyong ngo zhes /
khas blangs dam tshig nyams par mi 'gyur ram //
chos dang zang zing mi 'jigs sbyin pa yis //
phongs pa skyong zhing 'phags pa mchod snyam pas //
sdang ba'i dgra bos bgyid du ma ster ro //
ye nas spros bral rang bzhin dag pa'i klong //
gnyis med dbyings kyi rang bzhin bsgom snyam yang //
dam nyams dgra 'dis bsgom du ma ster ro //
seng ge dkar mo grong 'dabs khyi yis brnyas //
rtsal gsum lus la rdzogs pa don re chung //
stag mo ri khra sems can sre mos brnyas //
sa rgya dus su gcod pa don re chung //
mkha' lding dbang po ltas ngan khyim byas brnyas //
bar snang rlabs kyis gcod pa don re chung //
g.yu 'brug sngon mo me tog bung bas brnyas //
stong gsum sgra yis bkang ba don re chung //
sa bdag rgyal po mtha' 'khob 'bangs kyis brnyas //
rgyal srid chos bzhin skyong ba don re chung //
rdzogs pa'i sangs rgyas lhas byin ngan pas brnyas //
rdzogs pa'i sangs rgyas thob pa don re chung //
rdo rje slob dpon dam nyams slob mas brnyas //
shes rab gsum la mnga' brnyes don re chung //
yid bzhin nor bu gor mo rdo yis brnyas //
dgos 'dod re ba skong ba don re chung //
sngags 'chang bdag la dam nyams dgra bos brnyas //
dam can srung ma ma g.yel dam la dgongs //
bdag ni ma lan ma nyes srung ma'i tshogs //
dkon mchog gsum po gzu dang dpang mdzod cig
/dus gsum bde bar gshegs pa mkhyen pa can //
mi mngon dbyings nas gzu dang dpang mdzod cig
/bla ma yi dam mkha' 'gro byin rlabs can //
dge sdig shan 'byed bden rdzun zhal lce chod //
chos skyong srung ma dam can drag rtsal can //
dam tshig legs nyes shan 'byed chad pas chod //
ye shes spyan ldan rnams kyis gzu dpang mdzod //
dam nyams sdig can dgra bo las ngan 'dis //
sangs rgyas bstan pa gnyan po 'di yis bshig
/dkon mchog dbu 'phang gnyan po 'di yis smad //
rdo rje slob dpon sku la 'di yis bsdos //
dge 'dun 'du ba'i sgo yang 'di yis phrogs //
rnal 'byor bdag la do bsdos nor rnams khyer //
bka' yi dam can pho nya srung ma'i tshogs //
sngags bdag shan pa gza' gdong dmar nag dang //
pho nya yang sprul las mkhan mang po'i tshogs //
dam nyams dgra bo 'di la da chos shig
/zhe sdang 'bar ba'i thugs kyis da dgongs la //
'du ba rnam bzhi'i rims nad khong nas slongs //
pags gzhi sa la lhung nas brdeb tu chug
/don snying rnam lnga khong khrag skyug tu chug
/las ngan 'khor g.yog brang chen brdung du chug
/smre sngags gcong rong 'o dod 'bod du chug
/'chi ba'i dug mdas smyo 'bog gsod par mdzod //
las kyi rlung dmar 'tshub mas rgyab nas phul //
'jigs pa'i mun nag chen pos mdun nas sus //
ltas ngan cho 'phrul sna tshogs 'di la thongs //
phu na sha pho ru 'dzing dgra la thongs //
mda' na nya mo rnga 'dzing dgra la thongs //
bar na gcan gzan sder 'dzing dgra la thongs //
steng na bya nag sder 'dzing 'di la thongs //
a tsar spre 'u khrid pa 'di la thongs //
ra la wa mo zhon pa 'di la thongs //
bya la sre mo zhon pa 'di la thongs //
'ug pa bya rog zhon pa 'di la thongs //
rta la spre 'u zhon pa 'di la thongs //
sbal pa rmigs pa zhon pa 'di la thongs //
mi nag 'o dod 'bod pa 'di la thongs //
srod la khyim bya de pho 'tsher du chug
/tho rangs sgo khyi ngu 'bod byed du chug
/gser gyi 'ug pa khang steng rgod du chug
/ltas ngan khyim bya khyim du gnod du chug
/sbra dang khang pa rlung gis khyer du chug
/ltas ngan sna tshogs dam nyams dgra la thongs //
glo bur ye 'drog dam nyams dgra la thongs //
sdang byed dam nyams dgra bo 'khor bcas kyi //
gnam gyi 'ju thag dkar po steng nas chod //
sa yi rten phur nag po 'og nas phyungs //
gnam sa gnyis kyi 'brel thag chod la shog
/mgo dang lus phrol don snying phyungs la shog
/dbang po lnga thon srog rtsa chod la shog
/snying khrag 'jibs la dbugs dang phrol la shog
/steng gi khyo sod 'og gi chung ma sod //
bar gyi mdun gsum yar la snyogs la shog
/pha dang mes po rtsad nas chod la shog
/mar gyi mdun gsum mar la snyogs la shog
/bu dang tsha bo rtsad nas chod la shog
/phugs kyi sris rkus sgo yi nor dang phrol //
rmos pa'i zhing yang gtan nas skye ma 'jug
/yul dang khyim yang rgya gram shig la shog
/pha dang tshan la bab na gtor la thongs //
nad kyi rkyal pa kha phyes dal yams thongs //
tshon gyi dru gu rkyongs la 'khrugs pa thongs //
nad dang mtshon gyi bskal pa me ltar spor //
dam nyams dgra bo myur du phung du chug
/ming tsam med par thal ba rdul du rlogs //
ye shes lha dang dam can srung ma'i tshogs //
bstan pa bsrung phyir las 'di myur du sgrubs //
lo dang zla bar gzhag pa'i skabs med pas //
zhag dang za mar ma 'gyang sgrol la shog
/sha khrag dmar gyi gtor ma 'di longs la //
rtags dang mtshan ma myur du ston la shog
/ces pas /
drag tu phrin las gzhol zhing gzhan yang 'di ltar ro //
ye shes lha dang dam can srung ma chos skyong dregs byed pho nya las mkhan gyi tshogs dang bcas pa rnams /
dam nyams dgra bo 'di rnams rgan pa la bab na sdong po satwa gris bcad pa bzhin thongs shig
/gzhon pa la bab na lcug phran zor bas bcad pa bzhin thongs shig
/skyes dar ma la bab na lug khyur spyang lings byung ba bzhin thongs shig
/'khor g.yog rnams la bab na sran phung ber kas brgyab pa bzhin thongs shig
/dbang thang dang chung ma la bab na rtsa spur mes bsregs pa bzhin thongs shig
bya sgro mes bsregs pa bzhin thongs shig
/gzhob rdog pas brdzis pa bzhin thongs shig
/nga rnal 'byor pa ma gnyan na khyed snang srid lha 'dre mi gnyan /
snang srid kyi lha 'dre ma gnyan na sangs rgyas kyi bstan pa'ang mi gnyan pas /
tshe phyi ma la dus ma 'debs /
nam mkha' stong pa la 'dzub ma btsugs /
dkon mchog gsum gyi skyabs 'og nas thon /
dbang thang dang kha rje dar ba'i khar ma gtang /
lo dang zla ba zhag dang za mar ma gzhag par rtags dang cho 'phrul da ltar ston cig
/las pas las gyis /
lings pas lings thob /
gdong nas mdangs phrogs /
ltag nas bdud chod /
kha ru lag chug
/khong nas snying thon /
srog rtsa dmar po myur du chod la dam nyams dgra bo 'di myur du sgrol cig
/ming 'dra ming du ma nor /
yul 'dra yul du ma nor /
rus 'dra rus su ma nor /
da lta nyid du sgrol la shog cig
/ces zhe sdang drag pos brjod par bya'o //
dmod ring rdzogs so ///
/
!
chos skyong spyi'i snying chu bsre ba dang /
zab pa'i gnad lnga bzhugs so //
sangs rgyas bstan pa bsrung slad du //
dam can dpag med bsten gyur kyang //
nang mi 'khrug cing stobs rnams bskyed //
bkra shis 'byung phyir 'di la 'bad //
rang nyid yi dam lhar bskyed pa'i //
mdun du gtor ma gnyis bshams nas //
gtor ma dang po'i rgyab tu ni //
chos skyong snga ma bskyed pa la //
phyi ma bcug cing bstim par bya //
snga ma'i sngags kyis gtor ma dbul //
gtor ma gnyis pa'i rgyab tu ni //
chos skyong phyi ma bskyed byas la //
de la snga ma bstim par bya //
phyi ma'i sngags kyis gtor ma dbul //
de nas go rim phyi ma sbyar //
gtor ma snga ma'i mtheb kyu gcig
/phyi mar bcug la snga mas dbul //
phyi ma'i mtheb kyu snga mar bcug
/phyi ma'i sngags kyis dbul bar bya //
phyis nas rang la dam can ni //
'bum phrag yod kyang nang mi 'khrugs //
gtor ma gcig gis bskang zhing mnyes //
bdag gi phrin las ci dgos pa //
chos skyong thams cad 'dus pas byed /
khrims yod blon 'bangs ji bzhin no //
'di med chos skyong sna tshogs bsten //
sngags pa de ni nad mang zhing //
tshe thung dbul zhing bkra mi shis //
mi mthun phyogs rnams thams cad 'byung //
des na gong gi gnad yod pa'i //
sngags pa de ni ci bsam 'grub //
tshe ring 'khor dang longs spyod dang //
nus mthu phyogs med lhun gyis grub //
dam can bsten par byed pa'i thabs //
yon tan rab rgyas zhes bya ba //
slob dpon pad+mas bkod pa 'o //
des ni bstan pa dar rgyas shog
/\u0f80atsha /
mang+ga laM/
shu b+haM/
!
na mo gu ru /
sgrub pa po chos skyong rnams las la 'khol bas gang dgos pa nyan par byed na /
man ngag gi gnad lnga ste /
bsnyen pa sngon du song nas chos skyong gi srog 'phrog pa dang /
'khu ldog byed na srog bcing ba dang /
rang nyid gar 'gro sar khyi bzhin 'khrid pa dang /
chos skyong gnyis bsten na snga ma phyi ma la mi 'khren pa dang /
chos skyong gnyis gcig char bskul na rgod po ru sbrel ltar rtsal 'gran du gzhug pa'o //
dang po /
rang yi dam gang byed kyang khro bor bsgom /
rang gi snying pad+ma 'dab brgyad kha gyen du phyogs par bsam ste /
de'i dbus su rdo rje sems dpa' tshon gang ba zhig bsgom /
de'i thugs kar yang pad+ma 'dab brgyad kyi steng du /
rdo rje rtse lnga pa ljang ser gyen la langs pa zhig bsam /
de'i lte ba la nyi ma'i steng du hU~M nas tsam pa zhig bsgom /
hU~M de'i 'og tu gdan gyi tshul du chos skyong gang bsgrub pa de'i sa bon bsam /
hU~M dang chos skyong sa bon de'i mthar chos skyong gi sngags mgo phyir bstan pas phred la bskor bar bsam /
de'i mtha' mar aHdkar po mgo phyir bstan pas bskor bar bsam /
de ltar sems dpa' sum brtsegs su gsal ba'i mdun du chos skyong gang yin de bskyed cing /
de ltar sems dpa' sum brtsegs dang sngags rnams las 'od 'phros pas /
rang gi sna g.yas nas thon /
chos skyong de'i sna g.yon nas zhugs /
snying ga'i sa bon la thim pas shin tu mnyes par bsam /
chos skyong de'i nus pa thams cad bsdus nas sna g.yas nas byung /
rang gi sna g.yon nas zhugs /
snying ga'i sa bon la thim pas rang nus pa dang ldan par bsam /
des ni rang nus pa dang ldan par byed pa dang /
chos skyong dbang du byed pa'i gnad du zab pa'o //
gnyis pa ni /
rang gi snying gar sngar bsgoms pa'i sngags de rnams kyi phyi ru A li kA li nyis sbrags kyis bskor bar bsam la sngags bzla bar bya'o //
gsum pa khyi ltar khrid pa ni /
bsgoms pa'i sa bon sngags dang bcas pa las 'od 'phros /
rang gi sna g.yas nas thon /
chos skyong gi sna g.yon nas zhugs pas de'i snying khrag dang bcas pa bsdus nas 'od dmar por byas nas /
chos skyong gi sna g.yas pa nas byung /
rang gi sna g.yon nas zhugs /
rang gi snying ga'i sa bon la thim par bsam /
de ltar yang yang byas pas rang gar 'gro sar rjes su 'brang ba'o //
bzhi pa chos skyong snga ma phyi mar 'khren na /
rang sngar dmigs pa bzhin byas nas mdun du chos skyong snga ma de bka' sdod kyi tshul du bsam /
phyi ma de'ang bsam ste /
rang dang snga ma de'i sa bon dang sngags kyi mtha' ma chos skyong phyi ma de'i sngags kyis bskor bar bsam /
rang gi sa bon las 'od 'phros sna bug g.yas nas thon /
chos skyong snga ma'i g.yon nas zhugs /
sa bon sngags dang snying khrag bsdus nas sna g.yas nas thon nas bdag la phyag rten gyi tshul du phul bas thim par bsam /
chos skyong phyi ma yang de ltar bya /
de nas chos skyong phyi ma de 'od dmar por zhu nas snga ma de la thim pas /
snga ma yang 'od dmar por zhu nas rang gi lte ba'i thad kar thim par bsam /
des 'khu ldog byed mi nus te /
rang sha rang gis mi za dang /
rang khrag rang gis mi 'thung ba dang /
gnyis su med par bsre ba'i man ngag go
/lnga pa ni /
rang sngar dang 'dra ba la /
chos skyong snga ma de'i snying po la phyi ma de'i snying pos bskor bar bsam /
snga ma'i rkang pas phyi ma'i mgo mnan par bsam /
'od zer spro bsdu sngar dang 'dra'o //
de dag gis chos skyong gnyis po rtsal 'gran nas las byed do //
yang spro bsdu'i dmigs pa ni /
dam can mdun du bsam /
de tshur thim pas /
rang sha rang gis mi za rang khrag rang gis mi 'thung bas mi zlog mi srid do //
'di yi 'od zer thams cad dmar po yin no //
thun 'go thun zhabs su dmigs pa rnams byed pa yin no //
chos skyong gang bsgrubs kyang tshul 'di bzhin byas pas bde blag tu 'grub bo //
gnad 'di med par chos skyong sgrub pa ni /
rta pa la rgyang khyi za ba dang 'dra /
gnad 'di yod na rang gis 'bangs la bka' bsgo ba dang 'dra /
gnad lnga chos skyong bran du khol ba'i man ngag go
/slob dpon mtsho skyes kyi gdams pa rdzogs so //
chos skyong spyi'i snying chu bsre ba'i man ngag zab \u0f80atsha /
shu b+haM/
de ltar slob dpon chen po pad+ma 'byung gnas kyis mdzad cing /
e gangs bar phug mo cher gter du sbas pa /
phyis bla ma rgya ston pad+ma dbang phyug gis thon pa'i gur mgon gter mar grags pa'i yi ge dang chos skyong spyi'i man ngag 'di rnams /
rgya pad+ma dbang phyug
/lho pa ston nyi /
bla ma rgyal tsha lung mang po /
mkhas pa yon tan khri /
mkhan chen seng ge bzang po /
des yar klungs pa seng ge rgyal mtshan la gnang ba 'di klu'i dgon par dag par gtugs pa mang+ga laM/
de nas mkhan chen bsod nams rgyal mchog
/'jam dbyangs nam mkha' rgyal mtshan /
bdag chen blo gros rgyal mtshan /
rdo ring kun spangs pa /
tshar chen rdo rje 'chang /
'jam dbyangs mkhyen brtse sogs dang /
yang na gter ston nas /
tshul khrims gzhon nu /
gzhon nu brtson 'grus /
bsod nams dpal ldan /
bkra shis bzang po /
mnga' ri paN chen pad+ma dbang rgyal /
legs ldan bdud 'joms rdo rje /
mkhyen brtse'i dbang phyug sogs las rim par brgyud pa'o //
mang+ga laM///
/
