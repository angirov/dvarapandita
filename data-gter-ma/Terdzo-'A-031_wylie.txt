ha~M:
thugs rje chen po 'khor ba las sgrol las /
bla ma 'phags pa bka' srung dang bcas pa'i yongs rdzogs gtad rgya'i dbang chog bzhugs so //
na mo gu ru bai /
nam mkha' dang mnyam phrin las kyis //
'gro skyob thugs rje'i rgyal po la //
gus btud yongs rdzogs gtad rgya'i dbang //
smin byed cha lag tshang phyir dgod //
thugs rje chen po 'khor ba las sgrol gyi smin grol yongs su rdzogs shing gzhan phan 'gro don nus pa la yongs rdzogs gtad rgya'i dbang bskur ba la gsum /
sngon 'gro
/dngos gzhi /
rjes so //
dang po ni /
dben pa'i gnas su yar tshes bzang por gnas khang byi dor byas la sku gsung thugs kyi rten bkram pa'i spyan sngar stegs bu'i steng dkyil 'khor pad+ma 'dab brgyad lte ba dkar dmar /
'dab bzhi phyogs mdog
/mtshams bzhi mdzes tshon|
sgo rdzogs phyin chad zhi ba'i dkyil 'khor spyi mthun bris pa'i dbus su many+dzi'i khar rnam bum bcud ldan gzungs rdor bcas pa bzhag
/kha rgyan gseb tu bla ma dang 'phags pa gtso 'khor yongs rdzogs tsakli'am /
gtso bo gnyis kyi sku bzhugs /
de'i g.yas su bla ma'i gtor ma rin chen zur drug
/'phags pa'i gtor ma pad phreng bum pa'i dbyibs can gnyis /
g.yon du b+han+d+ha chang dang chos sman myong grol dam rdzas sbyar ba'i khar /
me long sin+d+hu ra'i dkyil 'khor pad+ma 'dab brgyad lte bar hrIHma /
mthar rtsa sngags dang A li kA lis bskor ba bris pas bkab la dar dmar gyis g.yogs pa'i steng man shel zur drug pa bzhag
/rgyab tu dpal mgon gtor ma dpal gtor bshos bu brgyad kyis bskor ba la sku tsaka btsugs pa dang /
bka' srung bye brag pa bdun gyi gtor ma snod gcig tu bzhag
/mdun du sgrub dpe phreng ba rdo rje dril bu rnams rin po che'i snod 'brus bkang ba'i nang du bzhag
/phyi nang mchod pa spyi ltar bsham /
las bum sogs mkho ba'i yo byad rnams tshogs par bya /
de nas bla ma pad+ma badzra /
yi dam 'phags pa'i las byang gi gzhung bsrang la bsnyen bzlas ci 'grub bya /
bum par bla ma dang 'phags pa'i lha tshogs skad cig gis gsal btab la bzlas pa 'od zhu bya /
dpal mgon dang bka' srung gi gtor ma so so'i mngon rtogs ltar bskyed la spyan 'dren mchod bstod bzlas pas thugs rgyud bskul /
las bum du rdo rje rnam 'joms bskyed bzlas dang /
tshogs byin rlabs nas 'bul bshags skong ba sogs bya'o //
gnyis pa dngos gzhi ni /
gtad rgya 'os pa'i slob ma rnams la las bum gyis khrus bya /
las byang ltar bgegs gtor btang /
bka' bsgo mtshams bcad grub nas /
sems bskyed gsal gdab /
de la 'dir sprul pa'i gter chen o rgyan zhig po gling pa'i zab gter thugs rje chen po 'khor ba las sgrol gyi bla ma dang 'phags pa'i smin grol yongs su rdzogs pas rgyud smin cing gdams ngag gi brgyud srol 'dzin pa dang /
gzhan phan 'gro ba 'dul ba'i phrin las nus pa'i skyes bu la yongs rdzogs gtad rgya'i dbang bskur sbyin par gsungs pa ltar bsgrub pa la sogs kyis mtshams sbyar nas maN+Dal 'bul gzhug
/mtshams sbyor mdor bsdus bcas skyabs 'gro sems bskyed las byang ltar rjes zlos lan gsum /
me tog dang bcas pa'i thal mo sbyor la gsol ba 'debs pa 'di'i rjes zlos mdzod /
kye ho :
ston pa rdo rje 'dzin pa dgongs :
bla ma 'phags pa spyan ras gzigs :
bka' srung gter srung dam can tshogs :
yongs rdzogs gtad rgya'i dbang bskur stsol :
lan gsum /
bla mas /
kye hoHskal ldan rigs kyi bu :
bla ma 'phags pa dam can gyi :
yongs rdzogs dbang gi gtad rgya bgyid :
'gro don smin grol ma bgyis na :
dam las 'gal lo dam tshig srungs :
zhes bdud rtsi lce thog tu bzhag
/de nas ye shes pa'i byin rlabs dbab pa la dmigs pa 'di ltar mdzod /
skad cig gis pad+ma dang zla ba'i gdan gyi steng du khyed rang rnams 'phags pa spyan ras gzigs nam mkha'i rgyal po sogs dbang chen ltar la /
kha T+wAM bsnams pa dang 'khril ba /
spyi bor pad zla'i gdan la bla ma pad+ma badzra rtsal dmar gsal khro 'dzum dar dang rus pa rin po ches brgyan pa /
phyag gnyis kyis rdo rje dang thod pa bsnams pas yum lha lcam man+d+ha ra ba la 'khyud pa /
ba spu'i bu ga rnams su bla ma dang 'phags pa'i 'khor tshogs rnams bsgoms /
mdun du dpal mgon bka' srung dang bcas pa bskyed cing bsgoms pa'i lha tshogs rnams kyi thugs srog las 'od zer 'phros pas /
ye shes pa kha ba bu yug 'tshub pa bzhin byon nas bsgom pa rnams la sib sib thim pa'i mos 'dun rtse gcig tu gyis shig
/'beb rdzas bdug
/'beb sngags gnyis ka brjod /
rol mo bsgrag
/de ltar phab pa'i ye shes pa'i byin rlabs kyi rgyun brtan par byas par mos /
oM su pra tiSh+Tha badzrA ya swA hA:
zhes brtan bzhugs /
de nas sku rten tsaka li spyi bor bzhag la /
hU~M:
byin rlabs rtsa ba ma hA gu ru rje :
dngos grub rtsa ba 'phags pa yi dam lha :
bar chad sel byed DA ki sras 'khor bcas :
yongs rdzogs bka' gtad dbang chen thob par shog :
oM g+hu ru pad+ma badzra Ar+ya pa lo DA ki pu tra sa pa ri wA ra a b+hi Shiny+tsa tu mAM:
de nas b+han+d+ha'i bdud rtsi ngag tu blud la /
hrI:
bla ma 'phags pa DA ki yab yum gyi :
bde stong rab sbyar byang sems bdud rtsi 'dis :
skal ldan rigs kyi bu la dbang bskur bas :
yongs rdzogs gtad rgya'i dbang rnams thob par shog :
yang gong gi rtsa sngags brjod /
de nas me long snying gar bzhag la /
ma hA gu ru yi dam spyan ras gzigs :
gsang ba DA ki sras 'khor bcas pa yi :
dgongs pa mthar phyin rdo rje'i rang bzhin mchog :
yongs rdzogs gtad rgya'i dbang chen bus thob shog :
yang gong gi sngags brjod /
de nas bum pas dbang bskur ba la /
hrI:
bum pa chos dbyings rgyal ba'i pho brang nas :
nang bcud bum chu bla ma yi dam lha :
skal ldan rigs kyi bu la bskur ba yis :
yongs rdzogs gtad rgya'i dbang rnams thob par shog :
yang gong gi sngags brjod /
man shel gyis dbang bskur la /
hrI:
chos sku stong gsal 'gyur med chos kyi dbyings :
longs sku 'od zer lnga ldan dkyil 'khor lha :
sprul sku don mdzad skal ldan bu 'di la :
yongs rdzogs gtad rgya'i dbang rnams thob par shog :
yang gong gi sngags /
de nas po ti rdo rje dril bu phreng ba rnams kyis dbang bskur zhing gtad la /
hrI:
bla ma 'phags pa yab yum sras 'khor dang :
bka' sdod bka' srung dam can rgya mtsho rnams :
skal ldan bu yis bskyed rdzogs bsnyen sgrub phyir :
yongs rdzogs gtad rgya'i dbang chen thob par shog :
yang gong gi sngags brjod /
de nas bla ma dang 'phags pa'i gtor mas dbang bskur la /
hrI:
gtor ma 'dod yon lnga ldan ye shes lnga :
dbyibs gzugs mtshon byed brda yi dkyil 'khor te /
bla ma 'phags pa'i phrin las kun 'grub 'dis :
skal ldan gtad rgya yongs rdzogs dbang thob shog :
yang gong gi sngags /
de nas dpal mgon gyi gtor ma rang gzugs kyis brgyan pas dbang bskur la /
hrI:
bla ma 'phags pa yab yum sras 'khor gyi :
bka' srung ma hA kA la lcam dral tshogs :
skal ldan rigs kyi bu mchog 'di nyid la :
yongs rdzogs gtad rgya'i dbang rnams thob par shog :
oM g+hu ru pad+ma badzra A r+ya pa lo DA kI pu tra sa pa ri wA ra :
d+harma pA la ma hA kA la de wI e ka hA ta ri sarba a b+hi Shiny+tsa mAM:
de nas bka' srung bye brag pa rnams kyi gtor ma lag tu gtod la /
bla ma 'phags pa'i bka' sgrub las byed pa :
gza' dang srin po klu dang lha mo dang :
bshan pa snying zan thang lha gangs btsan sogs :
skal ldan bu la bstan pa bsrung phyir gtad :
phrin las rnam bzhi yongs rdzogs bsgrub par gyis :
hrIHtri ra sha ma phe a tri Ni sa ma ya a b+hi Shiny+tsa tu mAM:
brgyud pa'i mtshan smos la bka' bsgo spyi ltar bya /
bkra shis brjod /
de ltar gtad rgya'i dbang bskur bas /
chos 'di nyid nyan sgrub bsgom 'chad gang byed kyang byan tshud pa'i dgos pa yod do //
dam tshig khas blang maN+Dal sogs spyi ltar bya /
gsum pa rjes las byang ltar tshogs la rol zhing lhag chog nas bkra shis kyi bar yang bla ma dang 'phags pa'i las byang sbrags mar bya dgos so //
'dis kyang thugs rje'i gdams zab nyid //
yongs 'dzin skyes bu bgrang yas 'byon //
thub bstan ji srid rgya che zhing //
rgyun mi 'chad pa'i btsas su shog
/ces pa'ang zab chos 'di nyid rgyun dkon pas cha lag tshang ba'i ched du pad+ma gar dbang blo gros mtha' yas kyis rtsa gzhung la gsal byed phran bus brgyan pa dge legs 'phel ///
/
