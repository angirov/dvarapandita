@#//
rtsa gsum 'bras bu'i don khrid kyi dbang gi sgrub phrin smin byed dang bcas pa don gnyis lhun grub ces bya ba bzhugs so //
na mo gu ru tri mU la sa pa ri bA ra ya /
rigs kun khyab bdag bde chen pad+ma'i zhal //
sangs rgyas kun skyed 'phags mchog snying rje'i gter //
dbyings phyug rdo rje btsun mo phag zhal can //
dpal ldan bla ma'i gsang gsum rol par 'dud //
mkhyen rtogs ldan pa tshegs med kyang //
blo dman shin tu 'gro 'dzin pas //
gzhung don bla ma'i phyag bzhes zung //
bsdebs nas snying gi dpyid du spel //
zab chos 'di la bskyed rdzogs kyi gdams skor gnyis las bskyed rim gyi phyogs su bla ma yi dam mkha' 'gro gsum du bzhugs pa rim can du nyams su len dgos shing /
de'ang sngon rjes kyi kha skong phran bu thugs sgrub dang thugs gsang sogs nas bya chog pa las /
phal cher spros med nyung dril gzhung don gtsor 'don pa las kha skong mang po mi dgos par rtogs /
'dir dbang bskur gtso bor bton pa'i tshe rtsa ba gsum ka stabs gcig tu bsgrub dgos pa'i phyir de nyid 'chad pa skabs su babs pas /
de la gsum /
sbyor ba /
dngos gzhi /
rjes kyi rim pa'o //
dang po ni /
rtsa ba gsum gyi rten bkram pa'i spyan sngar stegs bu dri bzang gis chag chag gdab pa la bla ma'i pho brang gnam bab ma'am /
dkyus su 'bru'i tshom bu bkram pa'i dbus su rnam rgyal bum pa bcud ldan dar dmar mgul chings 'bras bu can gyi shing gi kha rgyan gzungs rdor dang bcas pa'i steng du khri'u'i khar bla ma'i gtor ma rin chen 'bar ba sha mar dar sna sku tsaka gis brgyan pa /
g.yas su bum pa bcud ldan kha rgyan mgul chings dkar po gzungs rdor dang bcas pa /
g.yon du me long la sin+d+hu ra brdal bar chos 'byung bsnol ma'i dbus su pad+ma 'dab bzhi'i lte bar hrIHma /
'dab bzhir mdun nas g.yas bskor gyis /
ra ha 
tsa ri 
hri ni 
ya sa rnams bris pa /
mdun du thod pa mtshan ldan chang gis bkang ba la chos sman dang mngar gsum btab pa rnams so sor khri'u'i steng du bkod pa'i mdun rgyab gang bder sman raka gtor gsum /
phyi mchod bskor bsham bya /
sngon gtor /
las bum sogs nyer mkho rnams kyang gang bder 'jog
/gnyis pa la gnyis /
sgrub cing mchod pa dang /
dbang bskur ba'o //
dang po ni /
brgyud 'debs sngon du 'gro bas /
skyabs sems ni /
bla ma yi dam DA ki'i tshogs :
sgo gsum gus pas skyabs su mchi :
sems bskyed 'gro ba kun don du :
rtsa ba gsum po bsgrubs nas kyang :
gang la gang 'dul phrin las kyis :
'gro drug bsgral bar dam bca 'o :
lan gsum /
'byung gtor /
raM yaM khaM gis bsang /
stong pa'i ngang las b+h+rU~M las so so'i yid dang mthun pa'i snod rnams su oM AHhU~M las gtor ma zag med kyi bdud rtsi 'dod yon gyi rnam pa ci'ang 'char bar gyur /
a kA ro lan gsum gyis byin brlab /
sarba b+hU ta A kar+Sha ya dzaHsa 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M 
thams cad ye nas chos sku'i dkyil 'khor du :
gnyis 'dzin rtog pa'i bgegs tshogs mi dmigs kyang :
byang chub sgrub la bar chad byed pa'i bgegs :
bdud dang log 'dren thams cad phyir dengs shig :
sum+b+ha ni sogs brjod /
mtshams bcad pa ni /
hU~M 
bdag ni dbang chen khros pa'i he ru ka :
steng 'og phyogs mtshams mtshon cha'i me ri 'bar :
khro chung yak+sha mang po skar ltar 'khrugs :
bka' 'das rdul phran bzhin du brlag par 'gyur :
oM hrIHbadzra kro d+ha ha ya grI ba u tsa ta ya badzra rak+Sha rak+Sha hU~M phaT:
mchod gtor byin gyis brlab pa ni /
hU~M 
snod bcud thams cad phyi nang mchod pa'i sprin :
snang srid gzhir bzhengs mnyam rdzogs chen po'i klong :
phyi nang gsang gsum dpag med ji snyed rnams :
dus gsum rgyal ba mnyes pa'i sprin du gsal :
oM AHhU~M sarba pany+tsa a mr-ita hU~M hrIHthA:
oM AHhU~M ma hA ba liM ta te dzo ba liM ta ba la ba ti gu h+ya hrIHshwa sa ma ye hU~M:
oM AHhU~M ma hA rak+ta dz+wa la maN+Dal hU~M phaT:
oM AHhU~M badzra puSh+pe d+hU pe A lo ke gan+d+he nai bi d+ya shab+da sarba pU dza oM AHhU~M:
bshags pa bya ba ni /
hU~M 
bla ma yi dam mkha' 'gro dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol zhing bshags :
badzra sa ma ya shud+d+he A:
de rnams ni sngon du 'gro ba'o //
dngos gzhi bskyed bzlas la gsum las dang po bla ma ni /
hU~M hrIH
chos rnams dmigs med spros bral las /
kun khyab brtse ba'i snying rje bsgom //
rang rig rdo rje hrIHbcas gsal //
rdo rje b+h+rU~M gyur gzhal yas khang //
pad+ma rin chen 'od 'bar dbus //
ti ra nyi zla pad+ma'i steng //
bdag mdun dbang chen yab yum sku //
zhal gcig phyag gnyis sku mdog dmar /
dbu gtsug rta zhal phag gdong mtshan //
g.yas g.yon gri gug thod khrag bsnams //
zhabs gnyis brkyang bskum 'khril sbyor tshul //
dur khrod rus rgyan me klong bzhugs //
rang nyid rta phag gsal ba yi //
snying gar o rgyan yab yum ni //
rdo rje 'chang du gsal bar bskyed //
snying gi pad 'dab phyi nang las //
nang gi lnga la sku lnga ste //
phyi yi brgyad la mtshan brgyad bskyed //
mkha' 'gro chos skyong dam can rnams //
bdag la 'ja' ltar gsal bar bskor //
mdun bskyed rta phag yab yum gyi //
dbu gtsug pad sdong nyi zla'i steng //
gu ru rdo rje thod phreng ni //
mthing nag spyan gsum thor tshugs can //
g.yas pa rdo rje g.yon dril bsnams //
skyil krung rin chen rus rgyan spras //
ye shes mkha' 'gro gnyis med 'khril //
pad mdog rgyan mdzes 'khyud cing stob //
zung 'jug bdag nyid chen po las //
phrin las bsgrub phyir sku lngar ston //
gang la gang 'dul mtshan brgyad tshul //
phyogs bzhi 'dab bzhir mkha' 'gro ging //
rdo rje rin chen pad+ma las //
rigs kyi sku mdog phyag mtshan 'dzin //
brkyang bskum 'khril sbyor rgyan bcas gsal //
rig 'dzin DA ki dam can rnams //
bsam gyis mi khyab yongs rdzogs gtibs //
sku gsung thugs su byin brlabs nas //
ye shes lnga yi dbang rdzogs shog
/oM AHhU~M/
oM hU~M swA AMHhA/
de nas spyan 'dren pa ni /
gzhung las /
rnga brdung DA dril dung 'bud cing :
gdung ba'i dbyangs kyi nga ro yis :
rig pa mi non 'phyo ba tsam :
nyams kyi 'ur sgra dang bcas te :
rnga yab gnas nas spyan drangs pas :
o rgyan rig 'dzin mkha' 'gro rnams :
lho nub mtshams kyi nam mkha' la :
glu len gar byed rol mo dkrol :
'ja' dang 'od kyi gur phub cing :
mkha' 'gro rnams ni rus rgyan dang :
dur khrod chas brgyan DA dril thogs :
nam mkha' gang ba'i gar stabs bsgyur :
sa gzhi'i lha srin sde brgyad rnams :
'dar sngangs 'phyo zhing 'bog brgyal byed :
rang dbang med par byon par bsam :
tsa ka li dang bum pa la :
chu 'dres bzhin du thim par bsam :
zhes pa'i dmigs pa gsal gdab /
spos btul la /
hU~M:
rgya gar o rgyan bsil ba'i tshal :
dri med rnam dag pad sdong las :
sku sprul rje btsun thod phreng rtsal :
gdung bas spyan 'dren gshegs su gsol :
rnga yab gling nas spyan 'dren gyis :
pad+ma 'od kyi gzhal yas nas :
rig 'dzin mkha' 'gro'i tshogs dang bcas :
byin gyis brlab phyir gshegs su gsol :
bdag cag khyed kyis mi skyob na :
'khor ba'i skyabs gnas su la byed :
sku lnga mtshan brgyad mkha' 'gro'i tshogs :
gnyis med gnas 'dir gshegs su gsol :
zhes dang thod phreng rtsal gyi 'dzab brjod /
bzhugs su gsol ba ni /
hU~M/
lhun grub bde chen gnas 'di ru :
rtsa ba gsum dang dam can rnams :
dgyes shing spro ba'i tshul gyis bzhugs :
gu ru d+he ba d+hA ki nI sa ma ya tiSh+Tha lhan :
de nas phyi mchod ni /
hU~M:
rtsa ba gsum gyi lha tshogs la :
me tog bdug spos la sogs pa'i :
yid 'ong mdzes snyan dbang po tshims :
stong gsum rdul snyed 'jig rten gyi :
mchod sprin rgya mtsho bzhes su gsol :
nang mchod ni /
nyon mongs gnas gyur ye shes tshogs :
dug lnga gsang ba sku lnga'i bdag :
spang blang rtog tshogs rang grol ba'i :
rnam dag klong du mchod par bzhes :
gsang mchod ni /
thabs shes zung 'jug bde ba che :
bde ba chen po byang chub lam :
rnam dag 'dzin pa kun bral ba'i :
gsang ba'i mchod pa bzhes su gsol :
de nas mchi ma 'khrugs pa'i mos gus gdung ba'i dbyangs kyis gsol ba 'debs pa ni /
'gro ba'i mgon po thod phreng rtsal :
snang ba mtha' yas sprul pa'i sku :
dus gsum sangs rgyas phrin las nyid :
gsol ba 'debs so byin gyis rlobs :
da lta lnga brgya'i tha ma la :
skal dman bdag cag mi skyob na :
thugs rje chung bar mi 'gyur ram :
brtse bas skyobs shig thugs rje can :
bdag cag ma rig mun pas 'thibs :
thugs rje'i sgron me sbar du gsol :
zhe sdang dug lnga'i 'dam du bying :
thugs rje'i lcags kyus drang du gsol :
skyid sdug re ltos khyed shes kyis :
blo snying gtad sa ma nor bas :
smin cing grol bar mdzad du gsol :
de nas 'dzab bzla ba ni /
gzungs thag 'then la /
thugs ka'i 'od zer kha dog lnga :
bum pa'i lha tshogs thugs kar 'brel :
'od zer phyogs bcu'i zhing du 'phros :
slar 'dus bum pa'i nang du byon :
thams cad byang sems bdud rtsir zhu :
'od zer gzungs thag dag la 'khril :
bdag gi thugs kar 'khril zhing thim :
zhes pa'i ting nge 'dzin gsal zhing rtse gcig pas /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma ha ri ni sa ra tsa hri ya tsit+ta hriM hriM dza :
zhes rtsa gsum dril sngags nyid bzla'o //
thun mthar dbang blang ba ni /
lha tshogs tshom bu'i thugs ka nas :
A+oM 'phros bdag gi spyi bor thim :
bum dbang thob cing tshe dbang thob :
AH'phros bdag gi mgrin par thim :
gsang dbang thob cing ngag sgrib dag :
hU~M 'phros bdag gi thugs kar thim :
ye shes dbang thob yid sgrib dag :
hrIH'phros bdag gi lte bar thim :
dbang bzhi thob cing lhan skyes 'char :
zhes 'don bsgom du bya /
gal te 'di khol 'don du sgrub pa yin na 'di'i 'phros su dgongs pa bskyang zhing bsngo smon shis brjod bya /
slar skyabs sems nas brtsams 'byung gtor ma gtogs pa'i sngon dngos thams cad bskyar zhing bsnyen sgrub thems pa na bum lha bstim dgos pa yin la /
dbang sgrub skabs 'dir gong gi 'phros su /
de nas bum pa'i lha rnams kyang :
gzungs thag la ni rta byas nas :
bdag gi snying gi dkyil du thim :
dam tshig ye shes gnyis med par :
bdag gi lus ngag yid la thim :
zhes dmigs la bum pa spyi bor bzhag cing bum chu myang /
'khor gsum spros pa dang bral ba'i lta ba'i rang ngo la mnyam par bzhag ste lta stangs mkha' la gtad /
rjes thob spyod lam chos nyid kyi rol par lam du khyer ro //
gnyis pa yi dam ni /
swa b+hA bas sbyang /
oM ma Ni pad+me hU~M hrI:
zhes brjod pas :
skad cig dran rdzogs su bdag nyid spyan ras gzigs dbang phyug sku mdog dkar gsal mdangs dang ldan pa :
zhal gcig phyag bzhi rin po che'i rgyan dang dar dkar gyi lhab lhub kyis mdzes pa :
phyag dang po gnyis thal mo sbyar ba :
g.yas shel phreng :
g.yon pad+ma bsnams shing :
'od mi 'gyur bas dbu brgyan pa :
nyi zla pad+ma'i gdan la mnyam pa'i skyil mo krung du bzhugs par gsal :
de'i thugs kar zla ba'i dkyil 'khor dkar po :
de'i lte ba la hrIHdkar po tsheg drag dang ldan pa :
de'i mtha' la g.yas phyogs nas yi ge drug pa dkar hrom me g.yas bskor kyi li li 'khor bar gyur :
bdag gi thugs ka'i hrIHlas 'od 'phros bum pa la phog bum pa de phyi thugs rje chen po gsal stong 'od kyi sku la nang ye shes kyi bdud rtsi 'o ma'i chu rgyun lta bus gang ba :
de las 'od 'phros phyogs bcu'i sangs rgyas byang chub sems dpa' thams cad la phog :
khyad par po ta la ru ye shes sems dpa'i thugs kar phog pas thams cad thugs rje chen po'i rnam pas nam mkhar thibs tser byon nas :
bum pa la sib sib thim par gyur :
slar de dag thams cad 'od du zhu ste gzungs thag la brgyud nas 'od zer dkar po gzungs thag la 'khril nas rang gi snying gar gru gu 'dril ba ltar byung ste thim par gyur :
ces mos la yig bdun nyid bzla'o //
grangs 'bum tsho gsum /
dus zhag bdun du bshad /
gsol 'debs ni /
thugs rje chen po spyan ras gzigs :
byams mgon tshad med thugs rje can :
'khor ba'i skyon spangs pad+ma'i sku :
bdag cag gsol ba snying nas 'debs :
thugs rje'i chu rgyun dbab tu gsol :
dkar gsal mdangs ldan phyag bzhi pa :
zhal gcig snang mtha' dbu la brgyan :
thal sbyar phreng ba me tog brgyan :
rin chen rgyan mdzes pad gdan bzhugs :
'gro drug sems can thugs rje yis :
'dren par zhal bzhes dgongs mdzod la :
bdag cag tshe 'dir sa thob cing :
'khor ba'i rgya mtsho skem par shog :
ces bsnyen pa stong phrag la sogs pa'i mtshams su gsol ba nges med du gdab /
thun mthar dbang blang ba ni /
ye shes sems dpa'i spyi bo nas :
oM dkar rang gi spyi bor thim :
bum dbang sku yi dngos grub thob :
sems dpa'i mgrin nas AHdmar 'phros :
bdag gi ljags bab gsang dbang thob :
sems dpa'i thugs las hU~M mthing 'phros :
bdag gi snying gar babs pa yis :
shin tu spros med ye shes dbang :
thob bsam sprul pa'i 'khor lo nas :
hrIH'phros dbang bzhi yongs rdzogs thob :
sku gsung thugs kyi dngos grub rnams :
bdag gi lus ngag yid la thim :
bde gsal mi rtog nyams skyes nas :
gzhi med rtsa bral lhan skyes 'char :
'gyur med rig pa'i rtsal dbang thob :
ces mos /
bsnyen sgrub skabs grol khar bya ba yin kyang skabs 'dir dmigs pa de dang 'brel bar bum pa gnas bzhir gtugs /
bum chu btung zhing khrus byas pas sdig sgrib dag par mos /
mthar bsgrub bya sgrub byed kyis mtshon pa'i chos thams cad dmigs med blo 'das kyi ngang du bzhag
/rjes thob snang grags rtog tshogs lha sngags chos sku'i rol par shes pa sku gsung thugs kyi lam khyer /
snang srid rang sems su shes pa lta ba don gyi lam khyer te lam khyer bzhi po dang ma bral bar byas la /
smon lam gdab pa ni /
ho :
rnam dag lhun grub bde ba can gyi zhing :
ma bcos spros bral longs spyod rdzogs sku'i sa :
bkod pa mdzes ldan 'od kyi zhing khams der :
bdag dang ma gyur 'gro ba sems can rnams :
spyan ras gzigs kyi zhing der skye bar shog :
ces bya'o //
gsum pa mkha' 'gro ni /
thog mar bla ma'i rnal 'byor mdor bsdus pa bya ste /
rang gi spyi bor rta mgrin dang :
de yi spyi bor bla ma dang :
phyogs bzhir pad+ma 'dab bzhi la :
rigs bzhi'i dpa' bo mkha' 'gro gsal :
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
rtsa ba gsum gyi rang bzhin la :
bdag gzhan gus pas gsol ba 'debs :
mchog dang thun mong dngos grub zhu :
gu ru d+he ba d+hA ki nI sa ma ya hU~M A:
zhes mos gus bskyed la lan ci nus kyis gsol ba btab pas /
spyi bo'i lha tshogs 'od du zhu ste rang la thim pas dbang dang byin rlabs thob par gyur par mos la bdag bskyed ni /
skad cig stong pa'i ngang nyid las //
pad nyi'i steng du ma yig las //
rang nyid rdo rje phag mo ni :
sku mdog dmar po zhal gcig ma :
phyag gnyis khro zhal dmar mo la :
spyan gsum spyi gtsug phag zhal mthing :
g.yas su lta zhing kham nag ral :
thur du 'phyang zhing mun ltar gtibs :
g.yas pas gri gug g.yon thod khrag :
kha T+wAM mchan bcug rus rgyan 'khrol :
zhabs ni g.yas bskum g.yon brkyang ste :
me ri'i klong na ro gdan la :
'gying bag dang bcas bzhugs par gyur :
de yi spyi gtsug mgrin pa dang :
thugs ka lte ba'i gnas bzhi ru :
ha las rdo rje d+hA ki ma :
dkar mo rdo rje g.yon thod khrag :
rdo rje rgya gram ro gdan 'gying :
ri las rat+na d+hA ki ser :
phyag g.yas rin chen g.yon thod khrag :
g.yon bskum g.yas brkyang ro gdan 'gying :
ni las pad+ma d+hA ki dmar :
phyag g.yas pad+ma g.yon thod khrag :
g.yas bskum g.yon brkyang ro gdan 'gying :
sa las las kyi d+hA ki ljang :
phyag g.yas ral gri g.yon thod khrag :
g.yas bskum g.yon brkyang ro gdan 'gying :
kun kyang rus pa'i rgyan la sogs :
rnam 'gyur cha lugs gtso dang mthun :
zhes gsal btab /
phag mo phyi ltar yum chen mo :
nang ltar rdo rje rnal 'byor ma :
gsang ba e ka tsA ti 'o :
mkha' 'gro bzhi ni phyi 'byung bzhi :
nang ltar lha mo bzhi nyid de :
gsang ba ye shes bzhi nyid do :
zhes dag pa dran /
rang gi tsit+ta pad 'dab bzhi :
dbus dang lnga ru 'bar ba las :
srog gi dwangs ma dbus na ma :
shar phyogs chu yi rtsa 'dab dkar :
sa bon dkar po ha gnas so :
lho phyogs sa yi rtsa 'dab ser //
sa bon ser po ri gnas so :
nub phyogs me yi rtsa 'dab dmar :
dmar po ni gnas byang phyogs sa'i :
rtsa 'dab ljang la sa ljang gnas :
yig 'bru rnam lnga d+hA ki'i srog :
d+hA ki lnga yang sngags kyi sgra :
rang sgra sgrog shing 'khrab par gyur :
ces snying pad+ma 'dab bzhi ze'u 'bru dang bcas pa kha dog gong smos kyi dbus su ma dmar po /
phyogs bzhir yig 'bru bzhi gsal btab la /
ma ha ri ni sa /
zhes rlung yid brjod bzlas ci rigs byas pas yig 'bru rnams g.yon du 'khor ba la dmigs pa gtad /
'phro 'jog pa na 'khor 'phro bcad cing lus sems bde stong gnyis med kyi ngang du bzhag go
/mdun bskyed ni /
me long nang du skad cig gis //
pad nyi'i steng du ma yig las //
bcom ldan rdo rje phag mo ni :
sogs gong ltar las 'gyid bag dang bcas bzhugs par gyur /
phyogs kyi pad+ma 'dab bzhi ru //
ha la rdo rje d+hA ki ma :
sogs nas dag pa dran pa'i bar brjod la /
so so'i thugs kar pad nyi'i steng //
rang srog sngags kyi 'od zer gyis //
ye shes sems dpa' spyan drangs gyur /
pheM pheM pheM/
sa ma ya dza dzaH
dzaHhU~M baM hoH
dam tshig ye shes gnyis su med par 'dres /
sku gsung thugs su byin brlabs /
ye shes lnga yi dbang bskur bar gyur /
ces mos la /
thugs ka'i sa bon 'od zer spro bsdu spyi mthun byas te 'bru lnga ci rigs bzla /
thod pa rang byung gi gzhal yas khang du rtsa ba gsum gyi lha tshogs skad cig gis gsal ba'i sku las bdud rtsi'i rgyun babs /
bcud dang dbyer med du 'dres nas byin gyis brlab par gyur /
ces mos la bla ma yi dam mkha' 'gro gsum ka'i sngags ci 'grub bzla'o //
de nas bdag nyid skad cig gis rtsa ba'i lha rta phag yab yum lus dkyil dang bcas pa bla sgrub skabs ltar gsal /
mdun bskyed dkyil 'khor bzhi po la chabs cig tu dmigs te mchod bstod bya ba ni /
spros pa la dga' na /
thugs sgrub mchod phreng spyan 'dren nas bshags pa'i bar gtang yang chog la mdor bsdu na /
hU~M/
stong gsum 'di'am 'jig rten gzhan dag na //
phyi nang snod bcud dbang po tshim byed pa'i //
lha mi'i 'dod yon longs spyod dpag med rnams //
bla ma yi dam mkha' 'gro'i tshogs la 'bul //
oM sarba pU dza ma hA sa ma ye hU~M/
hU~M/
lha mo sna tshogs rab mdzes ngang tshul can //
me tog spos chab zhal zas rol mo'i sgra
/sgeg mo phyag na nyer spyod dpag med bsnams //
bla ma yi dam mkha' 'gro'i tshogs la 'bul /
oM AHbadzra puSh+pe hU~M/
de bzhin du /
d+hU pe nas shab+da'i bar du sbyar /
hU~M//
srid par gtogs pa'i 'jig rten rab 'byams na //
gzugs sgra dri ro reg bya ji snyed kun //
rdo rje 'dod ma'i tshogs su kun sprul nas //
bla ma yi dam mkha' 'gro'i tshogs la 'bul //
oM AHbadzra rU pa hU~M/
de bzhin du /
shab+da 
gan+d+he 
ra sa 
spar+she sbyar 
hU~M/
gsang mchod bde chen rnam lnga'i rig ma ni //
sku mdog rab mdzes rang rtags phyag rgya bsnams //
bde ba mchog gis rgyal ba mnyes par mdzad //
gsang mchog bde ba'i mchod pa bzhes su gsol //
oM badzra A dar+sha AHhU~M/
de bzhin du 
mu ra dze 
wI ni 
waM se 
d+harme sbyar la phyi nang gsang mchod 'bul /
de nas sman gtor rak+ta'i mchod pa ni /
hU~M:
rang byung rnam dag ye shes sgrub pa'i rdzas :
rtsa brgyad yan lag stong sbyar a mr-i ta :
bla med ye shes lnga rdzogs sgrub pa'i rdzas :
bla ma yi dam mkha' 'gro'i tshogs la 'bul :
oM sarba pany+tsa a mr-ita khA hi :
hU~M:
snod bcud snang srid dam rdzas gtor chen po :
'dod yon rgyan dang longs spyod sprin du gtibs :
ro mchog yon tan brgya dang ldan pa 'di :
bla ma yi dam mkha' 'gro'i tshogs la 'bul :
oM ma hA ba liM ta khA hi :
hU~M:
'khor ba rgyu las bsgral ba'i rak+ta mchog :
thabs shes 'khor 'das gnyis su med par bskyil :
gzung 'dzin ru dra dbyings su dag bya'i phyir :
bla ma yi dam mkha' 'gro'i tshogs la 'bul :
oM ma hA rak+ta khA hi :
bstod pa bya ba ni /
hU~M:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las byon bla ma sprul pa'i sku :
sku gsum rdo rje 'chang la phyag 'tshal bstod :
hU~M:
chos sku skye med spros bral ngang nyid las :
'gro don bsgrub phyir zhi khro gtso dang 'khor :
thugs rje'i ngang las sgyu ma'i skur bzhengs pa :
yi dam lha tshogs rnams la phyag 'tshal bstod :
hU~M:
thabs shes bde chen gnyis su med pa las :
ma 'gag rang gsal ye shes las grub tshogs :
legs nyes stangs 'dzin dam tshig rjes gcod pa'i :
dam can mkha' 'gro'i tshogs la phyag 'tshal bstod :
ces pa tsam bya /
tshogs 'bul bar 'dod na thugs sgrub lta bu'i rigs mthun nas blang chog kyang dkyus 'dir mi dgos /
las bum du rdo rje sems dpa' skad cig gis gsal btab la de'i sngags kyis byin brlab pa dang /
spyi ltar rig pa'i me tog kyang dor ro //
gnyis pa dbang bskur ba ni /
slob ma rnams 'tshogs la /
thog mar sdig sgrib sbyang ba'i slad du dmigs pa 'di bzhin du mdzod /
spyi gtsug pad zla'i gdan steng du :
bla ma rdo rje sems dpa'i sku :
sku mdog shel 'dra'i thugs ka ru :
zla steng hU~M la yig brgyas bskor :
de las bdud rtsi'i rgyun babs pas :
nyams chag sdig sgrib bkru bar gyur :
yig brgya dang dbyangs gsal brjod la las bum gyi chus me long ngos su khrus bya /
de nas sngon 'gro'i skabs ltar 'byung gtor btang zhing mtshams bcad la srung 'khor bsgom /
me tog bkye bsdu byas la /
nam mkha'i mtha' dang mnyam pa'i pha ma sems can thams cad kyi don du khyab bdag gdod ma'i mgon po'i go 'phang tshe gcig la thob par bya /
de'i phyir du lam zab mo rtsa ba gsum gyi byin rlabs snying po gsan la don tshul bzhin du nyams su blang bar bgyi'o snyam pa'i thugs bskyed gsal btab nas gsan par zhu /
de la gsan bya'i chos mdo dang rgyud kyi gsang ba mtha' yas pa zhig mchis pa las /
'dir gsang sngags rdo rje theg pa 'bras bu lam byed snga 'gyur rnying ma'i bka' srol zab mo gter gyi chos lho gter 'dril ba sdong po lta bu'i phyogs su gtogs pa las /
de'i nang tshan gyi bye brag rin chen 'bras bu'i tshul can chos rgyal rat+na gling pa'i gter chos yin te /
de'ang mnga' bdag nyang gi thugs gter gyi lung bstan gtad rgya las /
lo ni lnga bcu kha ral dus :
nyi ma shar lho'i phyogs dag tu :
chos kyi rgyal po rat+na gling :
phrin las bzhi la mnga' brnyes pa :
mtsho rgyal khyod kyi sprul pa 'am :
byin gyis brlabs pa'i skyes bu 'byung :
zhes dang /
gter kha 'og ma'i sku gsum sgrub pa'i lung byang las /
'di nas byang phyogs shing sgo'i mtshams :
ri bo khyung chen 'dra ba'i sar :
lug lo pad+ma dbang chen rtsal :
bskyed rdzogs don la mkhas pa 'byung :
zhes dang /
gu ru jo tshe'i gter lung las /
mon bu spyi ring skra yi lwa ba can :
ri bo khyung chen lding ba'i zhol du 'byung :
zhes sogs gter kha mang po nas lung gis zin cing /
rang gter bstan pa spyi lung las :
lnga bcu kha ral dus kyi mtha' ma la :
da lta'i lo tsA lang gro dkon cog 'di :
smon lam dbang gis skye ba 'ga' brgyud nas :
de dus ri bo khyung chen lding ba'i lhor :
lcags khams lug lo pad+ma'i rigs can 'byung :
khyung chen ri dang mkhar chu'i zab gter 'don :
gsang ba'i mtshan yang zhig po gling pa yin :
gung thang dge ri rdzong gsum gter kha 'don :
gsang ba'i mtshan yang rat+na gling par grags :
bsam yas gnam skas bum thang gter kha 'don :
gsang ba'i mtshan yang 'gro 'dul gling par grags :
stobs ldan skyes bu shes rab blo gros can :
don gyi rtags ldan gdul bya'i bka' babs pa :
'brel tshad don ldan pad+ma'i rigs can te :
bu mchog de yis don gnyis spyod par 'gyur :
zhes gter gnas so so'i dbang gis gter ston gcig la gling pa gsum gyi mtshan du grags shing sku tshe mthar phyin pas gter kha nyi shu rtsa lnga bar chad med par bzhes /
phrin las nam mkha' dang mnyam zhing chos brgyud deng sang gi bar du dbyar dus kyi chu bo ltar 'phel ba'i gter ston rin chen dpal bzang la o rgyan chen po sku dngos kyis kha byang dang bslab ston bstsal pa la brten /
zab gter kun gyi thog mar mon tsa gro shul khyung chen lding ba'i brag nas spyan drangs pa'i rtsa gsum 'bras bu'i don khrid smin byed zab mo bsgrub pa la /
slob dpon gyis bgyi bar 'os pa sngon du song grub pa lags pas /
khyed rang slob ma rnams kyi ngo skal du gyur pa dbang bskur byin rlabs gyi rim pa zab mo zhu ba'i yon du zhing khams 'bul bar zhu /
zhes maN+Dal 'bul du gzhug
/bla ma dkyil 'khor gyi gtso bo dngos su mos pas snyims pa me tog dang bcas te thal mo sbyor la gsol ba 'debs pa 'di'i rjes zlos mdzod /
bla ma sangs rgyas dgongs su gsol :
ji ltar sngon gyi sangs rgyas rnams :
bla ma'i rjes gnang dbang thob nas :
sangs rgyas sa la gshegs pa ltar :
de rjes bdag kyang 'jug par 'tshal :
bdag la dbang bskur mdzad du gsol :
lan gsum /
bdag sogs sems can thams cad deng nas byang chub ma thob kyi bar du rtsa ba gsum la snying thag pa nas skyabs su 'gro zhing /
gzhan don byang chub kyi sems rin po che yang dag bskyed cing bslab pa la 'jug par bgyi'o snyam pas 'di'i rjes zlos /
bla ma yi dam sogs las byang ltar skyabs sems lan gsum bya /
de nas dbang gi gzhi 'god pa la ye shes dbab pa'i slad du dmigs pa 'di bzhin du mdzod /
swa b+hA bas sbyang /
stong pa'i ngang las khyed rang rnams rdo rje phag mo dmar mo gri gug dang thod pa 'dzin cing kha T+wAM ga g.yon gyi mchan na bcug pa /
rus pa dang rin po ches brgyan cing zhabs brkyang bskum pad nyi'i gdan la bzhugs par gsal ba'i snying gi dkyil du g.yung drung dmar po /
de'i dkyil du zla ba'i dkyil 'khor yaM yig ljang gus mtshan pa /
g.yung drung gi yan lag bzhi la ha ri ni sas mtshan par gsal thob cig
/sngags bzlas pa tsam gyis yaM las rlung g.yos /
g.yung drung yig 'bru snying dang bcas pa thams cad g.yon du 'ur sgra dang bcas te drag tu 'khor /
o rgyan rig 'dzin mkha' 'gro gtso bor gyur pa'i rtsa ba gsum gyi lha tshogs kha ba babs pa ltar byon te spyi bo nas snying nang du zhugs shing gar mdzad pa sgoms shig
/byas la 'bebs pa'i rdzas dang rol mo'i sgra sbyar la /
bla sgrub skabs kyi thod phreng rtsal gyi sngags sham du /
sa ma ya A be sha ya a AH
btags pa drag tu bzla /
rdo rje rgya gram du bzhag la /
ye shes pa'i rgyun byang chub ma thob kyi bar du brtan par mos /
tiSh+Tha badzra /
zhes brjod /
dngos gzhi dbang bzhi byin rlabs kyi tshul du bskur ba dbang thams cad kyi mthar thug ye shes 'pho ba'i rim pa khyad par can sgrub pa la /
rtsa gsum spyi dbang zlum po bzhi la brten pa dang /
bye brag so so'i byin rlabs rdzas dang ting nge 'dzin la brten pa gnyis su yod pa las dang po'i slad du mos pa 'di bzhin du mdzod /
bla ma dkyil 'khor pa rgyal ba sras dang bcas pa rnams kyis bkra shis pa'i rnam pa du ma dang ldan pas bum pa la sogs pa'i dbang bzhi po rim par bskur bar mos shig
/de la'ang re re'ang dbang bzhi bzhi'i bdag nyid can du gnas te /
bum pa spyi bor bzhag pa bum dbang /
mgrin par bzhag ste bkrus shing lce la sbyin pa gsang dbang /
snying gar bzhag pas rang sems spros bral gyi bum pa zlum por byang chub sems rnam pa gnyis kyi chus bkang bas ma rig dug lnga'i dri ma bkrus nas rang bzhin ye shes lngar dag par shes pa shes rab ye shes kyi dbang /
de las nyams snang stong dbyer med skyes pa dbang bzhi pa'i don du go bar gyis shig
/rnam rgyal bum pa thogs la /
oM spros bral bum pa zlum po ni :
skye med byang chub sems kyi chus :
rnam rtog ma rig dri ma 'khrud :
dug lnga dbyings su dag pa dang :
dbang bzhi ye shes yongs rdzogs shog :
thod phreng rtsal gyi sngags brjod la bum pa spyi bor bzhag la khrus bya /
mgrin par bzhag la bum chu blud /
snying gar bzhag la dgongs pa bskyang ba ni 'og ma rnams la'ang rigs 'gre'o /
des sku bum pa la brten pa'i dbang bzhi thob pa yin no //
thod pa'i bdud rtsi spyi bor bzhag pa bum dbang /
mgrin par bzhag nas lce la sbyin pa gsang dbang /
snying gar bzhag pas rang sems dbyings stong pa nyid thod pa zlum por bde chen ye shes chang gis bkang bas gnyis snang bdud la chos nyid kyi rtsis thebs te phung khams sku lngar grol bar shes pa shes rab ye shes kyi dbang /
de las gsal stong dbyer med skyes pa dbang bzhi pa'i don du go bar gyis shig
/AHthod pa zlum po chos nyid dbyings kyi ngang :
'chi med bdud rtsi chang gis rab tu bkang :
nyon mongs dug lnga 'joms shing sku lnga skyed :
chos nyid bdud rtsi rnam dag bdud las rgyal :
dbang bzhi'i ye shes rdzogs pa'i dbang thob shog :
rtsa sngags brjod /
gnas gsum du gtugs shing bdud rtsi blud /
des gsung b+han+d+ha la brten pa'i dbang bzhi thob pa yin no //
me long spyi bor bzhag pa bum dbang /
mgrin par bzhag ste thig le byas pa gsang dbang /
snying gar bzhag pas rang sems chos sku dri med me long zlum por 'khor 'das kyi gzugs brnyan sna tshogs su snang yang rang bzhin ma grub pa chos nyid kyi dbyings su ro mnyam par shes pa shes rab ye shes kyi dbang /
de las nyams bde stong dbyer med skyes pa dbang bzhi pa'i don du go bar gyis shig
/hrI:
me long zlum po chos sku dri ma med :
gzugs brnyan gsal la ngos bzung dri ma bral :
byang chub sems kyi cho 'phrul cir yang 'char :
stong gsal ma 'gag thugs kyi dbang thob shog :
rtsa sngags brjod /
me long gnas gsum du bzhag la thig le bya /
des thugs me long la brten pa'i dbang bzhi thob pa yin no //
gtor ma sku rten dang bcas pa spyi bor bzhag pa bum dbang /
mgrin par bzhag pa gsang dbang /
snying gar bzhag pa rang sems chos dbyings ka dag gi gtor gzhong du ye shes lnga dang bde chen 'du 'bral med pa'i gtor ma sku 'bag dang bcas pa'i rang ngo rig pas smin grol gyi phrin las mthar phyin par shes pa shes rab ye shes kyi dbang /
de las nyams rig stong dbyer med skyes pa dbang bzhi pa'i don du go bar gyis shig
/hrI:
gtor snod ban+d+ha'i gzhal yas chos kyi dbyings :
gtor ma 'dod yon lnga ldan ye shes lnga :
gu ru'i sku 'bag bde chen 'du 'bral med :
phrin las rnam bzhis 'gro 'dul dbang thob shog :
rtsa sngags brjod /
gtor ma gnas gsum du bzhag
/gtor zan sbyin /
des yon tan phrin las gtor ma dang sku 'bag la brten pa'i dbang bzhi thob pa yin no //
de ltar dbang re re la'ang bzhi rdzogs su phye bas bcu drug ye shes bla ma'i dbang bskur byin rlabs thogs med du pheb pa o rgyan thugs kyi zab dbang legs par grub nas /
gnyis pa rdzas dang ting nge 'dzin la gtso bo brten pa'i rtsa gsum so so'i byin rlabs bya ba la /
thog mar slob ma'i lus la dbang gi snod bcos pa ni dmigs pa 'di bzhin du mdzod /
khyed rang rnams rtsa gsum yongs 'dus dbang chen rta phag yab yum sku mdog dmar po gri thod 'dzin cing dur khrod kyi chas dang ldan par gsal ba'i spyi bor pad+ma 'dab ma lnga pa dkar po'i lte bar oM dkar pos mtshan pa /
mgrin par pad+ma dmar po 'dab ma lnga pa'i lte bar AHdmar po /
thugs kar pad+ma 'dab bzhi sngon po'i lte bar hU~M mthing ga
/lte bar pad+ma 'dab bzhi ljang ser gyi dkyil du hrIHljang ser gyis mtshan pa re sgoms shig
/dbang dngos la thog mar bla ma'i gtor chen rtsa ba gsum dngos su gsal ba de spyi bo mgrin pa snying ga lte ba dang gnas bzhir gtugs pas /
bla ma'i spyi bo nas oM dang 'od dkar po /
mgrin pa nas AHdang 'od dmar po /
thugs ka nas hU~M dang 'od mthing ga
/lte ba nas hrIHdang 'od ljang gu rnams /
khyed rang gi gnas bzhi'i pad+ma'i dbus kyi yig 'bru la thim /
dbyer med du khrig khrig 'dres pas /
bla ma'i sku gsung thugs yon tan phrin las rnams dang /
rang gi lus ngag yid gsum dbyer med du 'dres te /
ting nge 'dzin gyi dbang zab mo bzhi rdzogs su thob par mos shig
/byas la gtor chen gnas bzhir gtugs /
thod phreng rtsal gyi sngags brjod /
bum pa thugs rje chen po dang yi dam lha tshogs thams cad kyi pho brang du gsal ba de khyed rang rnams kyi gnas bzhir gtugs pas /
yi dam thugs rje chen po'i spyi bo nas oM dkar po dang 'od dkar po sogs gong ltar 'gres las /
yi dam thugs rje chen po'i sku gsung thugs zhes kha bsgyur la g.yas kyi bum pa gnas bzhir gtugs /
yig bdun brjod /
me long sin+d+hu ra'i dkyil 'khor ye shes kyi mkha' 'gro sde lngar gsal ba de khyed rang rnams kyi gnas bzhir gtugs pas /
mkha' 'gro sde lnga'i spyi bo nas oM dkar sogs gong ltar la /
mkha' 'gro sde lnga'i sku gsung thugs sogs bsgyur la me long gnas bzhir gtugs la 'bru lnga brjod /
b+han+d+ha'i bdud rtsi rtsa gsum yongs 'dus kyi pho brang du gsal ba de khyed rang rnams kyi gnas bzhir gtugs pas bla ma yi dam mkha' 'gro rnams kyi spyi bo nas oM dkar sogs dang /
rtsa ba gsum gyi sku gsung thugs sogs bsgyur la ban+d+ha gnas bzhir gtugs /
rtsa gsum gyi sngags brjod /
slar ban+d+ha spyi bor bzhag la /
o rgyan yab yum sbyor ba'i sbyor mtshams nas byang sems kyi rgyun babs /
khye rang gi spyi bo nas rim par lus thams cad byang sems kyis khengs te /
lus sems bde stong du phyam phyam song bar mos shig
/byas la /
ma ha ri ni sa /
nyer gcig brjod /
de nas khyed rang rnams lus gnad chos bdun dang ldan pas :
phyi snang ba'i yul la spros te phaT ces brjod :
nang dran pa sems su 'ub kyis bsdu :
sems gsal bdo ba la phaT ces bshig :
de'i ngang lhod de klod :
shig gis bshig la dbang bskur ba dang zhu thob thams cad blo 'das kyi ngang du khres se zhog cig :
ces byas la phaT brjod de re zhig mnyam par gzhag
/slar phaT brjod /
de dag gis ting nge 'dzin zab mo rnam par byang ba'i dbang dang bcas pa mthar thug don dbang legs par grub pa yin te /
'di nyid las /
thugs gter lnga dang zab gter nyer lnga dang :
bla gter brgya dang gter phran bsam las 'das :
de dag kun gyi snying khrag 'di kho na'o :
'di dang su 'phrad o rgyan nga yi sras :
lung thob tsam gyis bde ba can du 'gro :
nyams su len pa rnams la smos ci dgos :
zhes bsngags par mdzad pa rtsa gsum 'bras bu'i don khrid smin byed zab mo legs par grub pa yin pas 'di nyid yi dam gyi lhar bzung zhing rtsa ba yan lag gi dam tshig las nam yang 'da' bar mi bgyid do snyam pas 'di'i rjes zlos /
gtso bos ji ltar sogs dang /
gtang rag maN+Dal /
lus longs spyod 'bul ba /
dge bsngo bya'o //
gsum pa rjes kyi rim pa ni /
mchod kha gsos shing byin brlabs la mchod bstod rgyas bsdus gang lcogs bya /
ma rnyed yongs su sogs kyis nongs pa bshags shing yig brgya bzlas la lhag chad bskang /
mdun bskyed kyi ye shes rten la gzhug cing dam tshig pa rang la bsdu ba'am dam ye ma phye bar bsdus kyang chog
/bdag bskyed gong smos kyi dgongs pa bskyang ba de kas 'thus /
smon lam ni /
e ma ho :
rtsa ba gsum gyi lha tshogs rnams :
sngon nas khyed dang smon lam gcig :
da lta 'bras bu dus 'dir smin :
da ni 'du 'bral med par shog :
ces sogs ci rigs brjod /
bkra shis ni /
ho :
mthong thos dran zhing reg pas kyang :
'khor ba'i gnas nas thar lam 'jug :
thog ma bar dang mthar dge ba :
rtsa ba gsum gyi bkra shis shog :
ces brjod /
'di'i bsnyen sgrub rkang tshugs pa byed na cho ga'i 'gros 'di ltar la 'byin 'jug phra mo rig mdas bsnun /
dbang gi skabs 'dir bsnyen sgrub dbang gi tho yig dang ye shes dbab pa'i lhan thabs logs su yod par gsungs kyang dpe lung gi rgyun chad nas ring zhig lon pas thugs sgrub nas cung zad kha bskangs pa yin zhing slad nas de dag gi dpe rgyun tsam rnyed na'ang zhu gtugs bgyi bar 'os so //
rtsa gsum sgrub thabs rgya mtsho'i 'jing rum nas //
gangs can skal par phyungs pa'i yid bzhin nor //
blo rab yid ches blo dman 'jug bde ba //
'di tsam nyams 'og chud na cis mi mtshar //
gter byon kun las byin rlabs 'gro don gyi //
bka' babs mngon sum nyid gyur bden pa'i mthus //
phyogs 'dir 'bad kun bstan 'gror phan pa'i gter //
mi 'dzad nam mkha'i mdzod gyur don ldan shog
/ces pa 'di dpal ldan bla ma karma gzhan phan mtha' yas nas 'di'i gsal byed yig cha dgos par bka' gnang yang rnam g.yeng gis rngo ma thogs par /
slad nas rje btsun bla ma mchog de'i dgongs pa rdzogs pa dang chos 'di'i zhabs tog tu dmigs te /
pad+ma gar gyi dbang phyug rtsal gyis dpal spungs yang khrod de bI ko Ti tsa 'dra rin chen brag rtsa gsum 'dus pa'i sgrub gnas su bris pa dge legs 'phel ///
/
