@#//
bcom ldan 'das mgon po 'od dpag tu med pa'i zhing sbyong gi cho ga dang rjes su 'brel ba'i gzhan phan phrin las kyi rim pa bde ba can du bgrod pa'i myur lam zhes bya ba bzhugs so //
bla ma'i thugs sgrub bar chad kun sel gyi cha lag
/
na mo gu ru a mi ta b+hA ya /
bsam gyis mi khyab thugs bskyed phrin las mthus //
'gro kun bde ldan zhing du dbugs 'byin pa //
bla ma 'od dpag med la gus btud nas //
gzhan phan phrin las rim pa cung zad dbye //
'di la gnyis /
tshe ldan dbang gi sgo nas rjes su 'dzin pa dang /
tshe 'das sdig sbyong gi cho gas rjes su 'dzin pa'o //
dang po la gsum /
sbyor ba /
dngos gzhi /
rjes so //
dang po la /
cho gar ma gtogs pa'i sbyor ba'i skabs su /
bris sku'i mdun bum pa bcud ldan dang /
sku tsaka
/g.yas su sngags phreng /
g.yon du me long rnams bsham /
gzhan mchod pa sogs 'dra /
nye logs gang bder mtha' rten gyi tsakli dang /
slob dpon gyi mdun du las bum /
slob ma la dgos pa'i sngon gtor sogs 'du bya /
cho gar gtogs pa'i sbyor ba dang /
dngos gzhi'i bzlas pa'i mjug gi smon lam gdab pa yan zhing sbyong gi cho ga ltar rgyas bsdus ci rigs par grub nas /
oM ha ya grI ba hU~M phaT/
ci nus bzlas pas las bum gyi chu byin gyis brlab bo //
gnyis pa dngos gzhi ni /
slob ma rnams la /
ji ltar bltams pa sogs dang /
las sngags brjod pas khrus bya /
sngon gtor /
oM ha ya grI ba hU~M phaTaHkyis bsang /
swa b+hA was sbyang /
stong pa'i ngang las b+h+rU~M las rin po che'i snod yangs shing rgya che bar gtor ma kha dog dri ro nus pa phun sum tshogs par gyur /
oM AHhU~M/
lan gsum gyis brlab /
oM sarba b+hUta A kar+Sha ya dzaHsa mgron dgug
/oM sarba big+h+nAn ba liM ta khA hi /
lan gsum gyis bsngo /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis brlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis deng 'dir slob ma rjes su 'dzin pa'i cho ga bgyi ba la bar du gcod pa'i gdon bgegs thams cad gtor ma 'dis tshims par gyis la dpag tshad dang rgyang grags su ma gnas par gzhan du song zhig
/ces dang /
oM ha ya grI ba hU~M phaTaHdang /
sum+b+ha sogs brjod pas bskrad /
oM badzra rak+Sha rak+Sha b+h+rU~MH
phyogs mtshams steng 'og thams cad rdo rje srung ba'i gur khang yangs shing rgya che ba cis kyang mi chod mi shigs par gyur par bsam /
'o rang gzhan yid can thams cad srid zhi'i mtha' gnyis la mi gnas pa'i byang chub chen po'i go 'phang thob par bya ba'i slad du dbang bskur zab mo gsan snyam pa'i thugs bskyed dang /
chos gsan pa'i kun tu spyod pa rnams kyang legs par gsal btab ste gsan 'tshal /
de la bcom ldan 'das mgon po 'od dpag tu med pa 'di nyid sngon byang chub kyi spyad pa spyod pa na /
de bzhin gshegs pa 'jig rten dbang phyug rgyal po'i spyan sngar sangs rgyas kyi zhing yongs su bzung ba'i thugs bskyed dang smon lam gyi dam bca' rlabs po cher mdzad pa'i tshul /
'phags pa dkon mchog brtsegs pa'i mdo las /
sems can gang dag nga yi ming thos na //
nga yi zhing du rtag tu 'ong bar shog
/nga yi smon lam bzang po de rdzogs pas //
'jig rten khams mang dag nas sems can 'ong //
de dag nga yi zhing du lhags nas ni //
de dag skye ba gcig la phyir mi ldog
/ces sogs rgya cher gsungs pa ltar rdzogs smin sbyangs gsum gyis legs spyad rgya mtsho'i pha mthar son nas /
da ltar sangs rgyas kyi zhing bye ba khrag khrig brgya stong phrag brgyad cu rtsa gcig gi sangs rgyas kyi zhing gi rgyan bkod pa yon tan phun sum tshogs pa thams cad gcig tu bsdus pa las kyang ches cher lhag pa dag pa'i zhing khams bde ba can du 'tsho zhing gzhes la /
chos kyang ston pa'i mtshan thos nas dad pa skad cig tsam skyes pas kyang bla na med pa'i byang chub las phyir mi ldog cing bud med kyi lus tha mar 'gyur ba dang /
dge ba'i rtsa ba bskyed cing bsam pa thag pas zhing der skye ba'i rgyur bsngos na 'chi 'phos ma thag 'jig rten gyi khams bde ba can du skye zhing myur du 'tshang rgya ba sogs thugs bskyed dang phrin las rmad du byung ba'i sangs rgyas bcom ldan 'das de nyid la /
mdo lugs su phyag mchod smon lam gdab pa'i tshul dang /
sngags su rgyud sde bzhir pad+ma'i rigs kyi gtso bo'i tshul du sgrub pa'i thabs bsam gyis mi khyab pa zhig gsungs pa las /
'dir grub pa'i slob dpon chen po gsung rdo rje pad+ma saM b+ha bas 'od dpag tu med pa bkod pa'i mdo dang /
bzang po spyod pa'i smon lam la gtso bor brten cing /
cho ga'i yan lag 'ga' zhig spyod pa'i rgyud sogs dang mthun par bkral ba'i 'od dpag med kyi zhing sbyong la brten nas slob ma rjes su 'dzin pa'i rim pa la /
slob dpon gyi bya ba grub nas /
khyed rang rnams kyi ngo skal du gyur pa thog mar maN+Dal phul mdzod /
ces brda sbyar la maN+Dal 'bul du gzhug
/dkar po'i chos snang ba'i sgo nas dad mos rtse gcig pas gsol ba gdab pa 'di'i rjes zlos lan gsum mdzod /
oM:
bcom ldan snying rje chen po'i bdag :
'od dpag med mgon lha tshogs rnams :
mgon med bdag la thugs rjes gzigs :
sangs rgyas phrin las mdzad du gsol :
'khor ba ngan song sdug bsngal dang :
sdig sgrib thams cad zhi bar mdzod :
yang dag ye shes snang ba yis :
byang chub lam la 'god mdzad gsol :
lan gsum /
rgyud sbyong ba'i slad du /
rang re rnams gnas pa'i sa phyogs thams cad dag pa'i zhing khams bde ba can bkod pa phun sum tshogs pa dang /
gnas khang 'di nyid kyang byang chub sems dpa' nor bu rin po che'i gzhal med khang yangs shing rgya che ba'i dbus su /
mdun gyi nam mkhar rma byas bteg pa'i rin po che'i khri sna tshogs pad+ma dang zla ba'i gdan la mgon po 'od dpag tu med pa sku mdog dmar po zhal gcig phyag gnyis mnyam gzhag gi steng na lhung bzed bdud rtsis gang ba bsnams pa /
na bza' chos gos rnam gsum ngur smrig gi mdog can gsol zhing /
sku mtshan dpe'i 'od zer mkha' khyab tu 'phro ba /
gsung dbyangs yan lag drug cu dang ldan pa /
thugs ting nge 'dzin mtha' yas pa la snyoms par zhugs pa /
byang chub shing chen rab tu rgyas pa'i grib bsil la brten nas zhabs rdo rje'i skyil mo krung gis bzhugs pa'i g.yas su byang chub sems dpa' spyan ras gzigs /
g.yon du phyag na rdo rje /
mtha' bskor kun tu sangs rgyas dang byang chub sems dpa' nyan thos dgra bcom pa'i tshogs chos skyong 'jig rten skyong ba dang bcas pa bsam gyis mi khyab pas bskor ba'i spyan sngar /
rang gzhan sems can thams cad 'khod pa sgo gsum 'jug pa gcig pas skyabs su 'gro zhing sems bskyed par bgyi'o snyam pa'i yid kyis 'di'i rjes zlos lan gsum mdzod /
na mo :
bla ma mgon po 'od dpag med :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
lan gsum /
ho :
mar gyur sems can thams cad kun :
sangs rgyas go 'phang thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
lan gsum /
slar yang rang gzhan thams cad lus zhing gi rdul snyed du sprul nas phyag 'tshal zhing mchod pa 'bul ba sogs yan lag bdun gyi sgo nas tshogs gsag par bgyi'o snyam pas 'di gsung bar zhu /
ji snyed su dag sogs nas /
byang chub phyir bsngo 'o //
zhes yan lag bdun pa lan gsum mam gcig
/de nas 'od dpag med bkod pa'i mdo las /
kun dga' bo rigs kyi bu'am /
rigs kyi bu mo gang la la dag gis tshe 'di nyid la de bzhin gshegs pa 'od dpag med mthong yang ci ma rung snyam du sems pa des bla na med pa yang dag par rdzogs pa'i byang chub tu sems bskyed la /
lhag pa'i bsam pa'i rgyud kyis sangs rgyas kyi zhing der skye bar bya ba'i phyir sems yang dag par btang ste /
dge ba'i rtsa ba rnams bskyed par bya zhing yongs su bsngo bar bya'o //
zhes gsungs pa ltar byang chub sems kyi g.yar dam len pa ni sangs rgyas kyi zhing yongs su sbyong ba'i rgyu'i gtso bor nges pas thal mo sbyar te 'dun pa rtse gcig pas 'di'i rjes zlos lan gsum mdzod /
bcom ldan 'das de bzhin gshegs pa sogs nas /
sems can rnams la phan pa mang po bgyi //
zhes pa'i bar zhing sbyong gi cho ga ltar lan gsum /
byang chub tu sems bskyed cing smon lam btab pa ni rnyed pa'i mchog legs par rnyed pa yin pas rang dga' ba bsgom pa dang /
gzhan dga' ba bsgom du gzhug pa 'di'i rjes zlos mdzod /
deng dus bdag tshe sogs nas /
lha dang lha min la sogs dga' bar gyis //
zhes pa'i bar zhing sbyong gi cho ga ltar lan gcig brjod du gzhug
/de ltar rgyud sbyangs pa la brten nas sangs rgyas 'khor dang bcas pa'i thugs ka nas 'od zer 'phros /
khyed rang rnams la phog pas skad cig gis bcom ldan 'das 'od dpag tu med pa'i spyan sngar chu skyes pad+ma rab tu rgyas pa'i ze'u 'brur zla ba'i gdan la /
byang chub sems dpa' spyan ras gzigs kyi rnam par gyur nas bde ba can gyi zhing du skye ba'i rgyu'i sa bon dang 'bras bu'i bag chags rgyud la bzhag cing snod dang ldan par gyur pa la /
de bzhin gshegs pa 'khor dang bcas pa'i thugs ka nas sangs rgyas dang byang chub sems dpa'i tshogs bsam gyis mi khyab pa spros te rig pa'i lha mo rnams kyis bum pa ye shes kyi bdud rtsis gang ba thogs nas dbang bskur ba'i mos pa mdzod /
gzungs bum thogs la /
oM:
til gyi gong bu bzhin gang rgyal ba yis :
bkra shis bum pa bzung nas dbang bskur bas :
nyon mongs shes bya'i sgrib gnyis kun dag nas :
sku lnga ye shes lnga dang ldan par shog :
oM pad+ma d+hA ri hU~M:
zhes dang /
spro na gzungs sngags bcas kyi mthar /
A+oM hU~M trAM hrIHAHka lA sha a b+hi Shiny+tsa hU~M:
zhes gsungs shing dbang bskur bas sgrib gsum bag chags dang bcas pa byang zhing dag
/sku dang ye shes kyi go 'phang gi chos rgyud la bzhag pa brtan par bya ba'i slad du /
bcom ldan 'das kyi smin mtshams nas rang 'dra ba'i sku gnyis pa rgyal ba sras dang slob mar bcas pa'i 'khor gyis bskor ba byon nas khyed rang rnams kyi dpral ba nas thim pa'i mos pa mdzod /
tsakli thogs la /
hU~M:
'gro 'dul bde gshegs sras bcas dbyings nas bzhengs :
ngan song sgo 'gegs thugs bskyed smon lam gyis :
deng 'dir 'gro ba'i sdug bsngal khyod kyis sol :
byin gyis rlobs shig bcom ldan 'od dpag med :
rdo rje'i sku gsung thugs su dbang skur cig :
oM pad+ma d+hA ri hU~M:
kA ya wA ka tsit+ta a b+hi Shiny+tsa mI:
zhes dbang bskur /
des sku'i dbang thob /
lus kyi sgrib pa dag
/gnas skabs su sangs rgyas kyi zhing yongs su sbyong ba'i ting nge 'dzin bsgom pa la dbang /
mthar thug mtshan dpes brgyan pa'i sku 'grub pa'i skal pa can du byas pa yin no //
bcom ldan 'das kyi mgrin pa nas gzungs sngags kyi phreng ba dpag tu med pa byung /
khyed rang rnams kyi mgrin pa nas thim pa'i mos pas sngags 'di'i rjes zlos lan gsum mdzod /
oM pad+ma d+hA ri hU~M:
zhes dang /
gzungs sngags kyi rjes zlos kyang bya /
de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
A:
ji snyed brjod pa kun gyi rgyur gyur pa'i :
ngag la rdo rje'i sngags kyis dbang bskur bas :
brtan dang g.yo ba'i sgra skad thams cad kun :
grags stong rgyal ba'i gsung du rtogs par shog :
oM sarba ta thA ga ta wA ka a b+hi Shiny+tsa A:
zhes sngags phreng mgrin par bzhag
/des gsung gi dbang thob /
ngag gi sgrib pa dag
/gnas skabs su ngag gzungs sngags zab mo bzla ba la dbang zhing /
mthar thug gsung dbyangs yan lag drug cu thob pa'i skal pa can du byas pa yin no //
bcom ldan 'das kyi thugs ka'i hrIHyig dmar po mar me ltar 'bar ba las de 'dra ba dpag tu med pa byung /
shangs bug g.yas nas thon /
khyed rang rnams kyi sna bug g.yon nas zhugs te snying gar 'od zer 'phro ba dang bcas pa gsal zhing 'bar ba'i 'od kyis sdig sgrib bag chags dang bcas pa sbyangs /
rlung phyir song ba dang lhan cig slar yang khyed rang rnams kyi sna bug g.yas nas thon /
bcom ldan 'das kyi shangs bug g.yon nas zhugs /
thugs ka'i hrIHyig la thim pas rgyal ba'i thugs rje dang rang sems dbyer med du gyur par mos la 'od gsal stong pa nyid kyi dbyings su mnyam par 'jog mdzod /
de mtshon par bya ba'i slad du me long dwangs pa bstan nas tshig gi sgo nas ngo sprad par bya ba yin te /
hU~M:
me long nang du gzugs brnyan shar ba bzhin :
dmigs su med kyang mngon sum sa le ba :
yid la rgyal ba'i thugs kyis dbang bskur bas :
dran rtog thams cad rang shar rang grol shog :
oM sarba ta thA ga ta tsit+ta a b+hi Shiny+tsa hU~M:
zhes brjod cing me long snying gar bzhag
/des thugs kyi dbang thob /
yid kyi sgrib pa dag
/gnas skabs su rnam par mi rtog pa'i ting nge 'dzin rgya mtshor 'jug cing ldang ba la dbang /
mthar thug mkhyen gnyis kyi ye shes 'grub pa'i skal pa can du byas pa yin no //
slar yang mos gus drags po dung dung pa byas pas /
bcom ldan 'das mgon po 'od dpag tu med pa'i sku las ye shes kyi sku gnyis pa zhig byung /
khyed rang rnams la thim pas khyed rang rnams skad cig gis bcom ldan 'das mgon po 'od dpag tu med pa'i skur gyur te sku gsung thugs yon tan phrin las mi zad pa rgyan gyi 'khor lo dang skal pa mnyam par gyur pa la /
phyogs bcu'i rgyal ba sras dang bcas pa'i thugs ka nas rig pa'i lha mo dpag tu med pa spros te /
bkra shis rdzas rtags rin chen bdun gyi 'byor pa dang bcas pas khams gsum chos kyi rgyal po'i rgyal srid la mnga' gsol zhing /
shis pa brjod pa'i tshigs su bcad pa du mas kyang dge legs kyi snang ba rgyas par spel ba'i mos pa mdzod /
so so'i tsakli thogs la /
bcom ldan shAkya seng ges byin brlabs pa'i :
'phags lam yan lag brgyad ldan bkra shis rdzas :
reg pas mi mthun phyogs kun zhi ba dang :
dge legs yon tan rtag tu 'phel gyur cig :
oM mang+ga laM ku ru a b+hi Shiny+tsa mI:
bsod nams yongs rdzogs sangs rgyas rnams kyi mtshan :
rnam thar brgyad ldan bkra shis rtags brgyad kyis :
byang chub sems ma'i tshogs bcas mnga' gsol bas :
'jig rten kun na rtag tu bde legs shog :
oM aSh+Ta mang+ga laM a b+hi Shiny+tsa mI:
'phags pa'i sar gnas 'khor los sgyur rnams kyi :
byang chub yan lag bdun ldan rin chen gyis :
deng 'dir nyon mongs dgra las rnam rgyal zhing :
srid zhi'i dpal gyis 'byor pa'i dbang bskur ro :
oM ma hA rat+na a b+hi Shiny+tsa mI:
zhes sbyin zhing che ba'i che mchog sogs mdo rgyud las 'byung ba'i bkra shis ji ltar rigs pa brjod cing me tog gi char phab /
des bla ma'i thugs sgrub bar chad kun sel gyi cha lag 'gro 'dul ngan song dong sprugs kyi chos sde dang rjes su 'brel ba'i /
'od dpag med kyi zhing sbyong la brten nas dbang bskur ba legs par thob pa yin pas /
dus rtag tu bcom ldan 'das mgon po 'od dpag tu med pa lhag pa'i lhar bzung zhing phyag mchod thugs dam bskul ba dang /
bde ba can gyi zhing gi bkod pa rten dang brten par bcas pa yid la bya zhing /
dge ba'i rtsa ba thams cad rang gzhan mkha' khyab kyi yid can rgya mtsho zhing der skye ba'i rgyur yongs su bsngo ba dang smon lam gyi rgyas gdab pa sogs /
spyi dang bye brag gi bslab bya rnams la tshul bzhin du slob par bgyi'o snyam pas 'di'i rjes zlos mdzod /
gtso bos ji ltar sogs /
gtang rag gi slad du maN+Dal phul /
slar yang lus longs spyod 'bul snyam pas 'di'i rjes zlos mdzod /
deng nas brtsam ste sogs /
de ltar bcom ldan 'das mgon po 'od dpag tu med pa'i spyan sngar phyag mchod gsol ba gdab pa dang dbang blangs pa las byung ba'i bsod nams kyis mtshon /
dus gsum du bsags pa'i legs byas mtha' dag rang gzhan sems can thams cad nub phyogs bde ba can gyi zhing khams su skyes nas /
byang chub snying po'i go 'phang myur du 'thob pa'i rgyur yongs su bsngo bar bgyi'o snyam pas bsngo ba dang smon lam lhan cig gnang bar zhu /
zhes mtshams sbyar la spro na bzang po spyod pa'i smon lam tshang bar gdab cing /
de tsam mi nus na /
'jam dpal dpa' bos sogs sh+lo ka gnyis dang /
rgyal ba'i dkyil 'khor sogs sh+lo ka gnyis kyi mthar /
sangs rgyas sku gsum brnyes pa'i sogs bden pa'i stobs brjod /
slob ma rnams rang gnas su gyes /
gsum pa rjes ni /
slob dpon gyis mchod pa zhal gsos la /
gtang rag 'bul ba nas shis brjod kyi bar zhing sbyong gi cho ga'i gzhung ltar rgyas bsdus ci rigs pa tshang bar bya'o //
gnyis pa tshe 'das rjes su 'dzin pa sdig sbyong gi cho ga la gsum /
sbyor ba /
dngos gzhi /
rjes so //
dang po ni /
bsham gyi skabs dbang rgyas par bskur na gong dbang gi skabs ltar dang /
bsdu na gzungs bum kho nas 'thus /
cho ga glo bur du gtang dgos pa lta bu'i tshe bris sku sogs kyi rten ma 'dzom na /
maN+Da lar lha'i gdan mtshon byed du me tog gi tshom bu lnga bkod pa'i mdun gzungs bum bshams pa'am /
mdun mkhar gsal gdab pas kyang rung ste /
gzhung las /
ma grub yid kyi cho ga bya :
zhes gsungs pas so //
'on kyang tshogs gsag pa'i slad du mchod pa ni ci 'byor gtsang zhing bkod pas mdzes par bsham pa shin tu gal che /
nye logs gang bder /
gzugs byang ming yig sa bon ni :
lus ngag yid kyi rten yin te :
bag chags rten du dri gos sam :
yang na ro 'am rus bu bsham :
zhes pa ltar gyi rten dang /
bgegs gtor /
zas bsngo /
slob dpon mdun du las bum brab rdzas sogs dgos pa'i yo byad thams cad 'du bya /
cho ga'i sbyor ba nas bzung bzlas pa'i rjes smon lam gdab pa yan zhing sbyong gi cho ga ltar gtang /
bum bzlas kyi skabs su bye ma dang yungs dkar la'ang dmigs pas khyab par byas te sngags kyi nus pa bstims /
las bum gyi chu /
oM ha ya grI ba hU~M phaTaH
ces pa'i sngags kyis byin gyis brlab po //
gnyis pa dngos gzhi la /
bskyed bstim gdon bgegs sdig pa sbyong //
skyabs gsol dbang bskur 'dod yon sbyin //
lam bstan gnas spor byang bu bsreg
/smon lam bden brjod sAts+tsha bsgrub //
ces pa ltar bcu gsum las /
dang po rten bskyed pa ni /
ming byang /
oM ha ya grI ba hU~M phaT kyis bsang /
swa b+hA bas sbyang /
stong pa'i ngang las pad+ma dang zla ba'i gdan la ming byang nr-iHlas tshe 'das kyi gzugs kyi rnam pa ji lta bar gyur par bsam /
gnyis pa rnam shes dgug bstim ni /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis brlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis /
deng 'dir dmigs yul tshe las 'das pa'i rnam par shes pa khams gsum rigs drug gi gnas gang na gnas kyang skad cig gis 'dir mchis par gyur cig
/ces bden pa'i stobs dang /
sangs rgyas 'khor bcas kyi thugs rje'i 'od zer gyis rnam shes bkug par bsam la /
oM badzra A kar+ShA ya dza :
zhes brjod /
oM sarba pA paM A na ya hU~M:
zhes sdig pa dgug
/dzaHhU~M baM hoHsa rnam shes a dkar po'i rnam pas rten la thim par gyur par mos /
gsum pa bgegs sbyong ba ni /
gtor ma /
oM ha ya grI ba hU~M phaTaHkyis bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che bar gtor ma kha dog dri ro nus pa phun sum tshogs par gyur /
oM AHhU~M lan gsum gyis brlab /
oM sarba b+hUta A kar+ShA ya dzaH
mgron dgug
/oM sarba big+h+nAn ba li taM khA hi /
lan gsum gyis bsngo /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis brlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis /
deng 'dir dmigs yul tshe las 'das pa gson gyi dus su tshe la bar du gcod cing /
gshin gyi dus na sdig pa sbyong ba la bar du gcod pa'i gdon bgegs thams cad gtor ma 'dis tshim par gyis la dpag tshad dang rgyang grags su ma gnas par gzhan du song zhig
/ces dang /
oM ha ya grI ba hU~M phaTaHdang /
sum+b+ha sogs brjod pas bskrad /
oM badzra rak+Sha rak+Sha b+h+rU~MH
phyogs mtshams steng 'og thams cad rdo rje srung ba'i gur khang yangs shing rgya che ba cis kyang mi chod mi shigs par gyur par bsam /
bzhi pa sdig pa sbyong ba la gsum /
ye shes kyi mes bsreg pa /
chos nyid kyi rlung gis gtor ba /
byang chub sems kyi chus bkru ba'o //
dang po ni /
tshe las 'das pa'i rkang mthil gnyis su dmyal ba'i sa bon du nag po /
gsang bar yi dwags kyi sa bon pre dmar skya /
lte bar dud 'gro'i sa bon tri ljang gu
/snying gar mi'i sa bon nr-i sngo skya /
mgrin par lha ma yin gyi sa bon su dmar ljang /
spyi bor lha'i sa bon a dkar po drug la /
thogs med nas bsags pa'i rigs drug tu skye ba'i las dang bag chags thams cad bsdus te thim pas yi ge de rnams lji zhing mog pa'i rnam pa can du gyur /
rang gi thugs ka nas 'od zer 'phros /
mdun gyi sangs rgyas 'khor dang bcas pa'i thugs rgyud bskul /
sku'i cha thams cad nas ye shes kyi 'od zer me lce lta bu byung bas tshe 'das kyi rigs drug tu skye ba'i sa bon bag chags dang bcas pa bsreg par gyur /
oM sarba ta thA ga ta a d+hiSh+ThA na a d+hiSh+Thi te sarba pA paM a ba ra Na b+hasmiM ku ru swA hA:
gnyis pa rlung ni /
slar yang sngags bzlas pa'i bye ma yungs dkar dang bcas pa gtor bas chos nyid kyi rlung du gyur nas nyon mongs pa'i thal ba gtor bar gyur /
bye ma yungs dkar dang bcas pas brdeg cing sngags kyi mthar /
oM da ha da ha sarba na ra ka ga te he tuM hU~M phaT:
oM pa tsa pa tsa sarba pre ta ka ga te he tuM hU~M phaT:
oM ma tha ma tha sarba tir+Ya ka ga te he tuM hU~M phaT:
oM ts+tshin+da ts+tshin+da sarba nr-i ga te he tuM hU~M phaT:
oM traT traT sarba a su ra ga te he tuM hU~M phaT:
oM b+h+r-ita b+h+r-ita sarba su ra ga te he tuM hU~M phaT:
ces brjod /
gsum pa chu ni /
khrus bum la gzungs bum gyi chu bsres pa thogs la /
bum pa'i dbus su bcom ldan 'das mgon po 'od dpag tu med pa'i zhing khams rten dang brten par bcas pa mngon sum bzhin du gsal ba'i sku las bdud rtsi'i rgyun babs pas tshe 'das kyi sdig sgrib bag chags dang bcas pa bkrus par gyur /
hU~M:
bkra shis bum pa'i gzhal yas na :
'od dpag med mgon lha tshogs bzhugs :
chu ni bzod pa'i rang bzhin te :
khong khro'i dri ma rnam par sbyongs :
zhes dang /
oM pad+ma d+hA ri hU~M:
tad+ya thA/
a mi te a mi tod+b+ha be /
a mi ta saM b+ha be /
a mi ta bi krAn+te gA mi ni /
ga ga na kIrti ka re /
sarba kle sha k+Sha yaM ka ri swA hA/
tshe las 'das pa dmyal bar skye ba'i sdig sgrib bag chags dang bcas pa thams cad shAn+tiM ku ru swA hA:
zhes brjod cing khrus bya /
de bzhin du /
hU~M:
bkra shis bum pa'i gzhal yas na :
'od dpag med mgon lha tshogs bzhugs :
chu ni sbyin pa'i rang bzhin te :
ser sna'i dri ma rnam par sbyongs :
sngags mthar /
tshe las 'das pa yi dwags su skye ba'i\u0f8e
hU~M:
bkra shis bum pa'i gzhal yas na :
'od dpag med mgon lha tshogs bzhugs :
chu ni shes rab rang bzhin te :
gti mug dri ma rnam par sbyongs :
sngags mthar /
tshe las 'das pa dud 'gror skye ba'i\u0f8e
hU~M:
bkra shis bum pa'i gzhal yas na :
'od dpag med mgon lha tshogs bzhugs :
chu ni brtson 'grus rang bzhin te :
le lo'i dri ma rnam par sbyongs :
sngags mthar /
tshe las 'das pa mir skye ba'i\u0f8e
hU~M:
bkra shis bum pa'i gzhal yas na :
'od dpag med mgon lha tshogs bzhugs :
chu ni tshul khrims rang bzhin te :
phrag dog dri ma rnam par sbyongs :
sngags mthar /
tshe las 'das pa lha ma yin du skye ba'i\u0f8e
hU~M:
bkra shis bum pa'i gzhal yas na :
'od dpag med mgon lha tshogs bzhugs :
chu ni bsam gtan rang bzhin te :
rnam g.yeng dri ma rnam par sbyongs :
sngags mthar /
tshe las 'das pa lhar skye ba'i sdig sgrib bag chags dang bcas pa thams cad shAn+tiM ku ru swA hA:
zhes brjod /
bsdu na /
hU~M:
bkra shis bum pa'i gzhal yas na :
'od dpag med mgon lha tshogs bzhugs :
chu ni phar phyin rang bzhin te :
nyon drug dri ma rnam par sbyongs :
zhes dang /
sngags mthar /
tshe las 'das pa rigs drug tu skye ba'i sdig sgrib bag chags dang bcas pa thams cad shAn+tiM ku ru swA hA:
zhes brjod /
lnga pa phyag 'tshal zhing skyabs su gsol ba ni /
tshe 'das nyid bla ma dang mgon po 'od dpag tu med pa'i lha tshogs 'khor dang bcas pa la /
mi phyed gus pa'i gdung shugs drags pos phyag 'tshal zhing skyabs su 'gro bar gyur pa'i mos pas /
nye du sogs yod na dngos su phyag 'tshal du gzhug cing /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas 'od dpag med rdul med cing rnam par dag pa bzhugs shing 'tsho la gzhes shing chos kyang ston pa /
'khor sangs rgyas dang byang chub sems dpa' nyan thos kyi dge 'dun dam pa chos skyong ba'i tshogs dang bcas pa rnams la phyag 'tshal lo //
mchod do //
skyabs su mchi'o //
lan gsum /
spro na zhing sbyong gi cho ga'i phyag 'tshal tshang ba'am dbang bskur rgyas par mi byed na bzang spyod kyi yan lag bdun pa byas mthar /
bcom ldan snying rje chen po'i bdag :
'od dpag med mgon lha tshogs rnams :
mgon med bdag la thugs rjes gzigs :
sangs rgyas phrin las mdzad du gsol :
'khor ba ngan song sdug bsngal dang :
sdig sgrib thams cad zhi bar mdzod :
yang dag ye shes snang ba yis :
byang chub lam la 'god mdzad gsol :
zhes lan gsum brjod /
drug pa dbang bskur ba la /
rgyas par spro na gong du smos pa'i rgyud sbyong ba nas /
rgyan gyi 'khor lo dang skal pa mnyam par gyur /
zhes pa'i bar tshang bar bya /
bsdu na /
de ltar phyag 'tshal zhing skyabs su gsol ba la brten nas /
sangs rgyas 'khor dang bcas pa'i thugs ka nas 'od zer 'phros /
tshe 'das la phog pas skad cig gis bcom ldan 'das mgon po 'od dpag tu med pa'i spyan sngar chu skyes pad+ma rab tu rgyas pa'i ze'u 'brur zla ba'i gdan la byang chub sems dpa' spyan ras gzigs kyi rnam par gyur nas /
bde ba can gyi zhing du skye ba'i rgyu'i sa bon dang 'bras bu'i bag chags rgyud la bzhag cing snod dang ldan par gyur pa la /
de bzhin gshegs pa 'khor dang bcas pa'i thugs ka nas sangs rgyas dang byang chub sems dpa'i tshogs bsam gyis mi khyab pa spros te /
rig pa'i lha mo rnams kyis bum pa ye shes kyi bdud rtsis gang ba thogs nas dbang bskur bar gyur /
gzungs bum thogs la /
oM:
til gyi gang bu bzhin gang rgyal ba yis :
bkra shis bum pa bzung nas dbang bskur bas :
nyon mongs shes bya'i sgrib gnyis kun dag nas :
sku lnga ye shes lnga dang ldan par shog :
oM pad+ma d+hA ri hU~M:
tad+ya thA/
a mi te /
a mi tod+b+ha be /
a mi ta saM b+ha be /
a mi ta bi krAn+te gA mi ni /
ga ga na kIrti ka re /
sarba kle sha k+Sha yaM ka ri swA hA/
oM hU~M trAM hrIHAHka lA sha a b+hi Shiny+tsa hU~M:
zhes gsungs shing dbang bskur pas sgrib gsum bag chags dang bcas pa dag
/sku dang ye shes kyi go 'phang gi chos rgyud la bzhag pas tshe las 'das pa skad cig gis bcom ldan 'das mgon po 'od dpag tu med pa'i skur gyur par bsam /
bdun pa 'dod yon sbyin pa ni /
bza' btung sogs kyi dngos po gtsang ma chab kyis bran /
oM ha ya grI ba hU~M phaTaHkyis bsang /
swa b+hA bas sbyang /
stong pa'i ngang las lha rdzas dang ting nge 'dzin las grub pa'i 'dod yon gyi phung po zad mi shes par gyur par bsam la /
na mas+sarba ta thA ga te b+h+yo bi shwa sogs nam mkha' mdzod kyi sngags rgyas brlab /
thams cad nam mkha'i mdzod bzhin du :
zag pa med pa'i longs spyod ni :
'dod yon rgya mtsho'i sprin chen po :
bzhes shig bde ba chen por bzhes :
oM badzra rU pa shab+da gan+d+he ra sa spar+she AHhU~M:
zhes bsngo /
rgyas par ni tshigs bcad dang sngags so sor phral /
thams cad nam mkha'i mdzod bzhin du //
longs spyod zad pa med par shog
/rtsod pa med cing 'tshe med par //
rang dbang du ni spyod par shog
/ces smon lam gdab /
brgyad pa chos bshad pas mtshams sbyar te lam sbyong zhing bstan pa ni /
nyon cig tshe 'das rigs kyi bu :
'khor ba'i gnas rigs gar skyes kyang :
sdug bsngal gsum gyi rang bzhin yin :
de la ma chags ma zhen par :
byang chub mchog tu sems bskyed nas :
chos nyid bden pa dran par gyis :
lam lnga rang bzhin med pa ste :
sgyu ma lta bu'i ngang du rdzogs :
'od gsal snying po yid kyi lus :
pad+mo bkod pa'i zhing du song :
snang ba mtha' yas ye shes ngang :
dbyer med mngon par byang chub shog :
dgu pa dwangs ma gnas spar ba ni /
lha tshogs rnams kyi thugs ka nas tshad med pa'i 'od zer lcags kyu lta bu 'phros pas tshe 'das kyi rnam par shes pa'i dwangs ma rdul bral ye shes kyi cha hrIHyig gi rnam par gyur pa spyi bo nas drangs te mgon po 'od dpag tu med pa'i thugs kar thim pas dbyer med du sangs rgyas par gyur pa'i mos pa dang bcas chos nyid bsam gyis mi khyab pa'i ngang du mnyam par bzhag
/bcu pa snyigs ma bsreg pa ni /
nub tha mar /
slar yang mdun gyi bcom ldan 'das 'od dpag tu med pa 'khor dang bcas pa'i thugs ka nas ye shes kyi 'od zer byung bas tshe 'das kyi phung khams skye mched 'khor ba'i chos thams cad dmigs med ka dag gi dbyings su sbyang par mos la me spar zhing /
a :
'od gsal stong nyid dbyings kyi ngang :
rig pa ye shes snang ba yis :
tshe 'das nyon mongs bag chags kun :
rang byung chos sku'i klong du bsreg :
a a a :
dang /
oM pad+ma d+hA ri hU~M:
zhes dang /
spro na gzungs sngags bcas kyi mthar /
ag+na ye dz+wa la raM:
zhes me spar la zag bcas kyi phung po zag med du sbyang /
bcu gcig pa smon lam gdab pa ni /
rgyas par bzang po spyod pa la sogs pa'i smon lam rgya cher bya zhing /
de tsam mi nus na /
pad+ma 'dam gyis ma gos ltar //
srid gsum dri mas ma gos pa'i //
srid pa'i pad+mo las 'khrungs pa //
bde ba can du skye bar shog
/rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang dmigs yul der thob shog
/der ni dmigs yul lung bstan rab thob nas //
sprul pa mang po bye ba phrag brgya yis //
blo yi stobs kyis phyogs bcu rnams su yang //
sems can rnams la phan pa mang bgyid shog
/bcu gnyis pa bden stobs brjod pa ni /
de ltar 'grub par byed pa'ang dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis brlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis de de bzhin du 'grub par gyur cig
/ces brjod /
bcu gsum pa sAts+tsha sgrub pa ni /
byang thal 'jim pa gtsang ma dang sbyar /
gzungs kyi dri chab blugs la sAts+tsha gdab cing rab tu gnas la gtsang ma'i gnas su bzhag go
/gsum pa rjes ni /
zhing sbyong gi cho ga'i gzhung ltar gtang rag 'bul ba nas smon lam bkra shis bar tshang bar bya'o //
de ltar bgyis pa'i phan yon yang /
gzhung las /
de ltar bdun phrag la sogs par :
bsnyen rdzogs dus dang snying brtse ba'i :
slob dpon rnal 'byor ldan pas bya :
mtshams med spyad pa'i 'gro ba yang :
ngan song rmi lam ltar mthong nas :
mtho ris gnas su nges 'drongs na :
dge ba'i sa bon ldan pa dag :
bde 'gror skye ba smos ci dgos :
dad dang dam tshig srung ba ni :
dag pa'i zhing du dbugs 'byin byed :
ces gsungs pas mtshon spyi dang bye brag gi lung gis grub cing rig pas dpyad bzod pas na yid ches pa'i nges pa dang ldan pa nyid do //
grub pa'i slob dpon chen po'i zhal gyi lung //
mdo rgyud tshad ma'i gzhung ltar legs phyes pa'i //
tshul 'di 'gro kun bde can zhing khams su //
myur du bgrod pa'i lam bzang nyid gyur cig
/ces rtsod bral dus babs kyi sprul pa'i gter 'byin rgya mtsho'i 'khor los bsgyur ba 'gro 'dul mchog gyur bde chen gling pa'i zab gter gyi gsang ba /
bla ma'i thugs sgrub bar chad kun sel chos kyi gan mdzod chen mo las byung ba'i bcom ldan 'das 'od dpag tu med pa'i zhing sbyong gi cho ga'i yan lag gzhan phan phrin las kyi rim pa 'di'ang /
mtsho skyes bla ma yab sras kyi byin rlabs bdud rtsi'i snang bas blo gros kyi pad+mo cung zad kha bye ba mkhyen brtse'i dbang po rdo rje gzi brjid rtsal gyis sbyar ba dge legs mchog tu gyur cig
/sarba dA ka l+yA naM b+ha ba tu //

//
