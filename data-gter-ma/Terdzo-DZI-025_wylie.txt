@#//
bla ma tshe lha rnam gsum gyi rnal 'byor dang rjes su 'brel bar tshogs gnyis spel ba'i cho ga 'chi med grub pa'i dga' ston zhes bya ba bzhugs so //
oM swasti sid+d+haM/
phul byung thugs rje'i 'jug pas srid dang zhi'i //
shis rgu'i dngos kun 'jo ba'i rdzogs ldan sprin //
bla ma 'chi med tshe yi lha tshogs kyis //
dge legs rtag pa'i me tog char du snyil //
gang de'i rnal 'byor zab mo la //
brten nas tshogs gnyis spel ba'i thabs //
'chi med grub pa'i dga' ston mchog
/skal bzang rnams kyi dpal du sbyin //
'di la gsum /
sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gnas khang bkra shis shing dben la yid dang rjes su mthun par phyag dar legs par byas pa'i gung du dkon mchog gi rten spyi dang /
khyad par 'chi med tshe lha rnam gsum gyi snang brnyan bris 'bur ji ltar rigs pa bkram pa'i spyan sngar chu gnyis sngon 'gro'i nyer spyod dang /
bye brag me tog la sogs pa'i mchod pa rnam lnga brgya rtsa sogs ji ltar 'byor pa gtsang zhing bkod pas mdzes par bsham /
gzhan yang maN+Dal dang tshom bu'i rgyu /
dri chab /
rol mo'i bye brag sogs 'og tu dgos pa'i yo byad thams cad 'du bya'o //
gnyis pa cho gar gtogs pa'i sbyor ba la gsum /
gnas yo byin rlabs /
skyabs su 'gro ba /
sems bskyed pa'o //
dang po ni /
nges 'byung dang snying rje'i shugs drag tu bskyed cing dkon mchog gi yon tan yid la byed bzhin pas stong dang rten 'byung dbyer med pa'i gnas lugs la dran pa nye bar bzhag ste /
dkon mchog rin chen gsum gyi bden pa dang //
rgyal ba sras bcas rnams kyi byin rlabs mthu //
tshogs gnyis yongs su rdzogs pa'i mnga' thang dpal //
chos dbyings rnam par dag pa'i bden stobs kyis //
snod bcud bde can zhing gi 'byor pa ltar //
yid 'phrog ngo mtshar bkod pa 'byams klas gzhir //
dngos bshams gzungs rig mos stobs kyis sprul pa'i //
mchod sprin rgya mtshos gang zhing spyod gyur cig
/ces bden pa'i stobs dang /
na mo rat+na tra yA ya /
oM na mo b+ha ga ba te badzra sA ra pra mar+d+ha ne /
ta thA ga tA ya ar+ha te samyak+saM bud+d+hA ya /
tad+ya thA/
oM badzre badzre /
ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma A ba ra Na bi sho d+ha na badzre swA hA/
zhes mchod pa'i sprin gyi gzungs lan gsum brjod pas byin gyis brlab /
gnyis pa skyabs 'gro ni /
skyabs yul nam mkha' gang bar bzhugs pa'i spyan sngar rang gzhan yid can thams cad 'khod nas 'dun pa rtse gcig pas skyabs su 'gro bar mos te /
bdag dang mkha' mnyam sems can ma lus kun //
dus 'di nas gzung byang chub snying po'i bar //
bla ma mchog dang dkon mchog rnam gsum la //
mi phyed gus pa chen pos skyabs su mchi //
zhes ci nus brjod /
gsum pa sems skyed ni /
'gro kun srid zhi'i 'jigs las bsgral ba'i phyir //
bdag gis rdzogs pa'i sangs rgyas 'thob par bya //
de yi ched du bsod nams ye shes kyi //
tshogs gnyis spel ba'i cho ga bsgrub par bgyi //
zhes lan gsum gyis smon 'jug gi sems gsal gdab cing /
sems can thams cad bde ba dang sogs tshad med bzhi sgom mo //
gnyis pa dngos gzhi la gsum /
tshogs zhing gsal gdab pa /
yan lag bdun pa 'bul ba /
bzlas pas thugs dam bskul ba'o //
dang po ni /
oM shUn+ya tA dz+nyA na badzra swa b+hA wa At+ma ko\u0f85 haM/
snod bcud thams cad mi dmigs 'od gsal ngang //
zung 'jug ting nge 'dzin gyi rnam rol las //
phyi snod dag pa'i zhing khams bde ba can //
yid 'phrog ngo mtshar bkod pas mdzes pa'i gzhir //
rang nyid tha mal gsal ba'i mdun gyi mkhar //
phun tshogs mchod sprin rgya mtsho 'khrigs pa'i dbus //
pad dkar zla steng rtsa ba'i bla ma ni //
rnam pa tshe dang ye shes mchog stsol phyir //
bcom ldan 'phags ma yid bzhin 'khor lo'i tshul //
dri med zla ba nor bu'i mtshan dpe la //
rab zhi brgyad gnyis lang tsho'i mtshar sdug can //
zhal gcig phyag gnyis spyan gsum phyag zhabs kyi //
mthil bzhir ye shes spyan res mtshan pa ste //
byang chub yan lag bdun gyi gzigs pas mdzes //
phyag g.yas mchog sbyin rdzogs ldan sprin chen las //
phan dang bde ba'i dngos kun char du 'beb //
g.yon pas dus gsum de bzhin gshegs mtshon pas //
ut+pal bsnams pas srid zhi'i 'jigs pa 'phrog
/dar dkar stod g.yogs dmar po'i sham thabs dang //
nor bu rin chen sna tshogs rgyan gyis spras //
zla bar rgyab rten rdo rje'i skyil krung bzhugs //
de yi spyi bor rigs bdag tshe dpag med //
dkar dmar mdangs can mnyam gzhag tshe bum 'dzin //
mtshan dpe'i dpal 'bar dar dang rin chen brgyan //
zhabs gnyis rdo rje'i skyil krung pad zlar rol //
gtsug tor las skyes 'od kyi phung po'i dbus //
'phags ma rnam par rgyal ma ston zla'i mdog
/dkar ser sngo ba'i zhal gsum phyag brgyad ma //
zhal rer rab tu rgyas pa'i spyan gsum mdzes //
phyag g.yas dang pos sna tshogs rdo rje dang //
gnyis pas pad dkar la gnas 'od dpag med //
gsum pas mda' dang bzhi pas mchog sbyin mdzad //
g.yon gyi dang pos rdo rje'i zhags pa dang //
gnyis pas gzhu dang gsum pas skyabs sbyin rgya //
bzhi pas mnyam gzhag bdud rtsi'i bum pa bsnams //
dar dang rin chen rgyan rdzogs skyil krung bzhugs //
rnam gsum sku yi cha shas thams cad nas //
'od zer phreng ba dpag yas phyogs bcur 'phro //
de dag re re'i rtser yang dag pa'i zhing //
rab 'byams rdul gyi grangs snyed snang ba na //
bla ma yi dam sangs rgyas byang chub sems //
tshe la dbang ba'i rig 'dzin drang srong dang //
chos srung nor lha'i tshogs kun sprin ltar gtibs //
kun kyang snang stong sgyu 'phrul drwa ba'i sku'i //
gnas gsum yi ge gsum gyis mtshan pa las //
'od 'phros ye shes sems dpa' spyan drangs thim //
skyabs gnas thams cad 'dus pa'i ngo bor gyur //
ces brjod cing nan tan du gsal gdab /
gnyis pa la yan lag bdun las /
dang po phyag 'tshal ba la /
thog mar tshogs zhing spyir phyag 'tshal ba ni /
yid 'ong rdzing bu'i nang na gnas pa yi //
'char ka'i pad+ma kha 'bus bye 'dra ba //
lag gnyis spyi bor thal sbyar bstod dbyangs bcas //
lus dpag med par sprul nas gus phyag 'tshal //
zhes phyag 'tshal ba'i dmigs rnam gsal btab la /
ji snyed su dag sogs nas /
bde bar gshegs pa thams cad bdag gis bstod //
ces pa'i bar gyis phyag bya /
bye brag tu tshogs zhing so sor dmigs nas /
gang gi so sor rtog pa'i ye shes ni //
dran pas 'chi med mchog stsol tshe yi lhar //
yongs shar skyabs gnas kun 'dus bla ma la //
mi phyed snying nas gus pas phyag 'tshal lo //
ston pa bla med sangs rgyas rin po che //
skyob pa bla med dam chos rin po che //
'dren pa bla med dge 'dun rin po che //
skyabs gnas dkon mchog gsum la phyag 'tshal lo //
mar me mdzad sogs rgyal ba 'das pa dang //
byang chub chen po da ltar bzhugs pa dang //
byams pa la sogs slad nas 'byon pa yi //
dus gsum sangs rgyas rnams la phyag 'tshal lo //
'jig rten 'dren pa'i gtso bo tshe dpag med //
dus min 'chi ba ma lus 'joms pa'i dpal //
mgon med sdug bsngal gyur pa rnams kyi skyabs //
sangs rgyas tshe dpag med la phyag 'tshal lo //
dpal ldan lha mo ston ka'i zla ba'i mdog
/zhal gsum phyag brgyad rab mdzes zhi ma'i sku
/ye shes dpag yas tshe yi mchog stsol ma //
rnam par rgyal ma'i zhabs la phyag 'tshal lo //
bdag gis tshe rabs sngon nas bsgrubs pa'i lha //
dus gsum sangs rgyas kun gyi phrin las ma //
rab dkar zhal gcig phyag gnyis spyan bdun ma //
yum gyur ut+pal bsnams la phyag 'tshal lo //
rlabs chen spyod pa'i tshul ni rab bzung nas //
bsdu ba rnam bzhis 'gro don mdzad gyur pa //
rab dga' la sogs sa la bzhugs pa yi //
byang chub sems dpa' rnams la phyag 'tshal lo //
rgyun zhugs phyir 'ong phyir mi 'ong la sogs //
dgra bcom rigs gyur skyes bu zung bzhi dang //
tshogs na spyod dang bse ru lta bu yi //
'phags pa rang rgyal rnams la phyag 'tshal lo //
gang gis 'phrul dang mngon par mkhyen pa'i dpal //
nye bar dgongs nas thub pa'i bka' bzhin du //
bstan pa rin chen bang mdzod legs skyong ba'i //
rdo rje'i chos skyong rnams la phyag 'tshal lo //
gang sngon sbyin pa rgya mtsho'i dge bsags pas //
tshe dang nor dang mthu yi dpal brnyes shing //
sgrub pa po la dbyig gi char 'beb pa'i //
gnod sbyin nor skyong rnams la phyag 'tshal lo //
mkha' ltar khyab pa'i rgyal ba sras bcas la //
lus 'di zhing rdul mnyam par rab sprul nas //
bdag dang mkha' mnyam 'gro ba ma lus pa //
rtag tu gus pa'i yid kyis phyag 'tshal lo //
zhes phyag bya'o //
gnyis pa mchod pa 'bul ba la /
thog mar thun mong du /
me tog dam pa sogs nas /
rgyal ba kun la phyag 'tshal mchod par bgyi //
zhes dang /
mchod pa'i sprin gyi sngags brjod /
bye brag nyer spyod sogs kyi mchod pa ni /
dngos su bshams pa nyid rgyur byas pa las byung ba'i yid sprul gyi mchod sprin nam mkha' gang ba khyab cing rtag pa'i tshul du spros te phul bar bsam la /
dngos su 'byor dang yid las byung ba yi //
rab 'byams zhing kun khyab pa'i mchod yon tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
oM gu ru A yur de ba ga Na sa pa ri wA ra ar+g+haM pra tIts+tsha pU dza me g+ha sa mu dra s+pha ra Na sa ma ye hU~M/
de bzhin du /
dngos su 'byor dang yid las byung ba yi //
rab 'byams zhing kun khyab pa'i zhabs bsil tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
pA d+yaM\u0f8e
dngos su 'byor dang yid las byung ba yi //
rab 'byams zhing kun khyab pa'i me tog tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
puSh+pe\u0f8e
dngos su 'byor dang yid las byung ba yi //
rab 'byams zhing kun khyab pa'i bdug spos tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
oM gu ru A yur de ba ga Na sa pa ri wA ra d+hU pe pra tIts+tsha pU dza me g+ha sa mu dra s+pha ra Na sa ma ye hU~M/
dngos su 'byor dang yid las byung ba yi //
rab 'byams zhing kun khyab pa'i mar me'i tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
A lo ke\u0f8e
dngos su 'byor dang yid las byung ba yi //
rab 'byams zhing kun khyab pa'i dri chab tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
gan+d+he\u0f8e
dngos su 'byor dang yid las byung ba yi //
rab 'byams zhing kun khyab pa'i zhal zas tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
nai bid+yA\u0f8e
dngos su 'byor dang yid las byung ba yi //
rab 'byams zhing kun khyab pa'i rol mo'i tshogs //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
oM gu ru A yur de ba ga Na sa pa ri wA ra shab+da pra tIts+tsha pU dza me g+ha sa mu dra s+pha ra Na sa ma ye hU~M/
'khor los sgyur ba chen po'i bsod nams kyi //
'byor pa'i khyad par phul byung rin chen bdun //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
oM gu ru A yur de ba ga Na sa pa ri wA ra sap+ta rat+na pU dzi te AHhU~M/
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
oM gu ru A yur de ba ga Na sa pa ri wA ra pany+tsa kA ma gu Na pU dzi te AHhU~M/
dge mtshan bkra shis rtags kyi char 'beb pa'i //
yid 'phrog mchod pa'i lha mo mtha' yas pa //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
oM gu ru A yur de ba ga Na sa pa ri wA ra aSh+Ta mang+ga laM tsih+Na pU dzi te AHhU~M/
stobs bcu mnga' bas byin gyis brlabs pa yi //
kun tu shis pa spel ba'i rdzas mchog brgyad //
bla ma 'chi med tshe yi lha la 'bul //
bzhes nas tshe dang ye shes dngos grub stsol //
oM gu ru A yur de ba ga Na sa pa ri wA ra aSh+Ta mang+ga laM dra bya pU dzi te AHhU~M/
khyad par zhing khams rgya mtsho'i mchod pa ni /
byi dor legs par byas pa'i rin po che'i maN+Dal la dri bzang po'i rlan dang bcas te rin po che dang sman 'bru la sogs pa'i tshom bu dgod cing /
oM badzra b+hU mi AHhU~M/
gzhi yongs su dag pa dbang chen gser gyi sa gzhi /
oM badzra re khe AHhU~M/
phyi lcags ri khor yug gis bskor ba'i dbus su hU~M/
ri'i rgyal po ri rab /
shar lus 'phags po /
lho dzam+bu gling /
nub ba lang spyod /
byang sgra mi snyan /
nyi ma /
zla ba /
lha dang mi'i dpal 'byor phun sum tshogs pa ma tshang ba med pa 'di nyid sangs rgyas dang byang chub sems dpa'/
bla ma 'chi med tshe'i lha tshogs /
chos srung nor lha'i tshogs dang bcas pa rnams la 'bul bar bgyi 'o //
thugs rjes 'gro ba'i don du bzhes su gsol /
bzhes nas bdag gi rgyud kyi sgrib gnyis bag chags dang bcas pa thams cad byang zhing dag par byin gyis brlab tu gsol /
tshe dang bsod nams dang ye shes kyi dge mtshan thams cad 'phel zhing rgyas par byin gyis brlab tu gsol /
'jig rten dang 'jig rten las 'das pa'i dngos grub ma lus pa myur du thob par byin gyis brlab tu gsol /
zhes dang /
sa gzhi spos chus byugs shing me tog bkram //
ri rab gling bzhi nyi zlas brgyan pa 'di //
sangs rgyas zhing du dmigs te phul ba yis //
'gro kun rnam dag zhing la spyod par shog
/oM gu ru A yur de ba ga Na sa pa ri wA ra rat+na maN+Da la pU dza me g+ha sa mu dra s+pha ra Na sa ma ye hU~M/
zhes brgya stong sogs ci nus dang /
spro na tshom bu so bdun ma sogs ji ltar rigs pa'ang 'bul /
slar yang yid las byung ba'i mchod sprin nam mkha' gang bar spros te don sems bzhin du /
rin chen sems de gzung bar bya ba'i phyir //
de bzhin gshegs pa rnams dang dam pa'i chos //
dkon mchog dri ma med dang sangs rgyas sras //
yon tan rgya mtsho rnams la legs par mchod //
me tog 'bras bu ji snyed yod pa dang //
sman gyi rnam pa gang dag yod pa dang //
'jig rten rin chen ji snyed yod pa dang //
chu gtsang yid du 'ong ba ci yod dang //
rin chen ri bo dang ni de bzhin du //
nags tshal sa phyogs dben zhing nyams dga' dang //
ljon shing me tog rgyan spras spud pa dang //
shing gang 'bras bzang yal ga dud pa dang //
lha sogs 'jig rten na yang dri dang ni //
spos dang dpag bsam shing dang rin chen shing //
ma rmos 'khrungs pa'i lo tog rnam pa dang //
gzhan yang mchod par 'os pa'i rgyan rnams ni //
mtsho dang rdzing bu pad+mas brgyan pa dang //
ngang pa shin tu skad snyan yid 'ong ldan //
nam mkha' rab 'byams khams kyi mthas gtugs pa //
yongs su bzung ba med pa de dag kun //
blo yis blangs nas thub pa skyes kyi mchog
/sras dang bcas pa rnams la legs 'bul na //
yon gnas dam pa thugs rje che rnams kyis //
bdag la brtser dgongs bdag gi 'di dag bzhes //
bdag ni bsod nams mi ldan bkren chen te //
mchod pa'i nor gzhan bdag la cang ma mchis //
des na gzhan don dgongs pa'i mgon gyis 'di //
bdag gi don slad nyid kyi mthus bzhes shig
/rgyal dang de sras rnams la bdag gis ni //
bdag gi lus kun gtan du dbul bar bgyi //
sems dpa' mchog rnams bdag ni yongs bzhes shig
/gus pas khyed kyi 'bangs su mchi bar bgyi //
bdag ni khyod kyis yongs su bzung bas na //
srid na mi 'jigs sems can phan par bgyi //
sngon gyi sdig las yang dag 'da' bgyid cing //
sdig pa gzhan yang slan chad mi bgyid do /
khrus kyi khang pa shin tu dri zhim pa //
shel gyi sa gzhi gsal zhing 'tsher bar bstar //
rin chen 'bar ba'i ka ba yid 'ong ldan //
mu tig 'od chags bla re bres pa der //
de bzhin gshegs dang de yi sras rnams la //
rin chen bum pa mang po spos kyi chus //
yid 'ong legs par bkang ba glu dang ni //
rol mor bcas pa du mas sku khrus gsol //
de dag sku la mtshungs pa med pa'i gos //
gtsang la dri rab bsgos pas sku phyi 'o //
de nas de la kha dog legs bsgyur pa'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag de dang de dag gis //
'phags pa kun tu bzang dang 'jam dbyangs dang //
'jig rten dbang phyug sogs la'ang brgyan par bgyi //
stong gsum kun tu dri ngad ldang ba yi //
dri mchog rnams kyis thub dbang kun gyi sku
/gser sbyangs btso ma byi dor byas pa ltar //
'od chags 'bar ba de dag byug par bgyi //
thub dbang mchod gnas mchog la yid 'ong ba'i //
me tog man+dA ra dang pad+ma dang //
ut+pal la sogs dri zhim thams cad dang //
phreng ba spel legs yid 'ong rnams kyis mchod //
spos mchog yid 'phrog dri ngad khyab pa yi //
bdug pa'i sprin tshogs rnams kyang de la 'bul //
zhal zas bza' btung sna tshogs bcas pa yi //
lha bshos rnams kyang de la dbul bar bgyi //
gser gyi pad+ma tshar du dngar ba yi //
rin chen sgron me rnams kyang dbul bar bgyi //
sa gzhi bstar ba spos chus byugs pa der //
me tog yid 'ong sil ma dgram par bgyi //
gzhal med pho brang bstod dbyangs yid 'ong ldan //
mu tig rin chen rgyan 'chang mdzes 'bar ba //
dpag yas nam mkha'i rgyan gyur de dag kyang //
thugs rje'i rang bzhin can la dbul bar bgyi //
rin chen gdugs mdzes gser gyi yu ba can /
khor yug rgyan gyi rnam pa yid 'ong ldan //
dbyibs legs lta na sdug pa bsgreng ba yang //
rtag tu thub dbang rnams la dbul bar bgyi //
de las gzhan yang mchod pa'i tshogs //
rol mo dbyangs snyan yid 'ong ldan //
sems can sdug bsngal sim byed pa //
sprin rnams so sor gnas gyur cig
/dam chos dkon mchog thams cad dang //
mchod rten rnams dang sku gzugs la //
rin chen me tog la sogs char //
rgyun mi chad pa 'bab par shog
/ji ltar 'jam dbyangs la sogs pas //
rgyal ba rnams la mchod mdzad pa //
de bzhin bdag gis de bzhin gshegs //
mgon po sras dang bcas rnams mchod //
yon tan rgya mtsho rnams la bdag
/bstod dbyangs yan lag rgya mtshos bstod //
bstod dbyangs snyan sprin de dag la //
nges par kun tu 'byung gyur cig
/ces dang /
na mas+sarba bud+d+ha bo d+hi satwe b+h+yaH
oM sarba bita pU ra pU ra /
su ra su ra A brta ya A brta ya swA hA/
zhes brjod pas de bzhin gshegs pa thams cad mchod pa dang /
bsnyen bkur ba dang /
zhabs la spyi bos phyag byas par 'gyur ro //
gsum pa sdig pa bshags pa sogs yan lag lhag ma rnams ni /
'dod chags zhe sdang sogs nas /
thams cad bdag gis byang chub phyir bsngo 'o //
zhes pa'i bar 'dun pa rtse gcig pas brjod /
spro na spyod 'jug sogs las 'byung ba'i tshigs bcad rgyas pa ji ltar rigs pa'ang spel /
gang ltar yang skabs 'dir sems bskyed pa'i go cha blang ba ni thun mong gi tshe sgrub pa'i thabs kyi mchog gcig tu gsungs pas /
phyogs bcu na bzhugs pa'i sangs rgyas bcom ldan 'das thams cad dang /
sa bcu la gnas pa'i byang chub sems dpa' chen po rnams dang /
bla ma rdo rje 'dzin pa chen po rnams bdag la dgongs su gsol /
zhes dgongs gsol sngon du 'gro bas /
byang chub snying por mchis kyi bar //
sangs rgyas rnams la skyabs su mchi //
chos dang byang chub sems dpa' yi //
tshogs la'ang de bzhin skyabs su mchi //
zhes sems bskyed kyi rten du gyur pa'i skyabs 'gro dang /
ji ltar sngon gyi bde gshegs kyis //
byang chub thugs ni bskyed pa dang //
byang chub sems dpa'i bslab pa la //
de dag rim bzhin gnas pa ltar //
de bzhin 'gro la phan don du //
byang chub sems ni bskyed bgyi zhing //
de bzhin du ni bslab pa la'ang //
rim pa bzhin du bslab par bgyi //
zhes lan gsum gyis sems bskyed blang /
deng dus bdag tshe 'bras bu yod //
mi yi srid pa legs par thob //
de ring sangs rgyas rigs su skyes //
sangs rgyas sras su da gyur to //
da ni bdag gis ci nas kyang //
rigs dang mthun pa'i las brtsams te //
skyon med btsun pa'i rigs 'di la //
rnyog par mi 'gyur de ltar bya //
zhes dang /
bdag gis de ring skyob pa thams cad kyi //
spyan sngar 'gro ba bde gshegs nyid dang ni //
bar du bde la mgron du bos zin gyis //
lha dang lha min la sogs dga' bar gyis //
zhes dga' ba bsgom /
byang chub sems ni rin po che //
ma skyes pa rnams skye gyur cig
/skyes pa nyams pa med pa dang //
gong nas gong du 'phel bar shog
/byang chub sems dang mi 'bral zhing //
byang chub spyod la gzhol ba dang //
sangs rgyas rnams kyis yongs bzung zhing //
bdud kyi las rnams spong bar shog
/byang chub sems dpa' rnams kyis ni //
'gro don thugs la dgongs 'grub shog
/mgon po yis ni gang dgongs pa //
sems can rnams la de 'byor shog
/sems can thams cad bde dang ldan gyur cig
/ngan 'gro thams cad rtag tu stongs par shog
/byang chub sems dpa' gang dag sar bzhugs pa //
de dag kun gyi smon lam 'grub par shog
/ces smon lam gdab bo //
de nas /
skyabs gnas kun 'dus bla ma tshe yi lhar //
gus pas phyag 'tshal mchod cing gsol ba 'debs //
mkhyen brtse nus pas bdag rgyud byin gyis rlobs //
'chi med tshe dang ye shes dngos grub stsol //
ces phur tshugs su gsol ba lan grangs mang du btab pa'i mthar /
de ltar phyag 'tshal mchod cing gsol btab mthus //
bdag dang mtha' yas sems can thams cad kun //
skye zhing skye bar dal 'byor rten thob cing //
rnam dag bshes dang mjal bar byin gyis rlobs //
tshul gnas thos bsam sgom pa'i pha rol son //
nges 'byung byang chub sems gnyis gting nas 'byongs //
rlabs chen rgyal sras spyod la dbang bsgyur nas //
rang gzhan don gnyis 'grub par byin gyis rlobs /
khyad par nad gdon sdig sgrib nyer 'tshe sogs //
dam chos sgrub pa'i 'gal rkyen kun zhi zhing //
tshe bsod dpal 'byor lung rtogs ye shes dang //
phan bde'i dge mtshan rgyas par byin gyis rlobs //
nor bu sman sogs phyi yi rten 'brel dang //
rnal 'byor nus pa nang gi thabs mkhas kyis //
dus min 'chi ba mtha' dag zhi byas nas //
ring 'tsho'i dga' ston 'phel bar byin gyis rlobs //
tshul khrims dag pas lhar bcas kun gyis srung //
byang chub sems kyis gdon bgegs dbang du gyur //
spros bral lta bas skye 'chi'i 'khrul snang kun //
bden med sgyu mar grol bar byin gyis rlobs //
bla ma lhar bcas thugs rje'i 'od zer gyis //
phyi snod 'byung lnga'i khams dang srid zhi'i bcud //
bkug ste nang gi sgo gsum la bstims pas //
'gyur med rdo rje'i ngo bor byin gyis rlobs //
rgud pa med pa'i lang tsho'i gzi 'od dang //
stobs dang rtsal gyis phas rgol zil gnon zhing //
dngos grub bsod nams rnam par rgyas pa'i dpal //
dbang bcu'i mnga' thang 'phel bar byin gyis rlobs //
'chi med srog gi mdud pa dam por bcings //
mi shigs tshe yi ljon bzang rab tu brtan //
ma 'gags blo dang myur ba'i spobs pa yis //
phyogs las rnam par rgyal bar byin gyis rlobs //
mthar thug gsang chen myur lam la brten nas //
rdo rje gsum gyi ye shes mngon gyur te //
'chi med rtag pa dam pa'i phrin las kyis //
mkha' khyab 'gro kun 'dren par byin gyis rlobs //
gzhan yang bstan 'dzin skyes bu dam pa rnams //
bskal brgyar zhabs brtan chos 'khor bskor ba dang //
bshad sgrub bstan pa phyogs bcur rgyas pa yis //
sa gsum dge legs 'phel bar byin gyis rlobs //
bkra shis srid dang zhi ba'i yon tan gyi //
dge mtshan snang ba nub pa med pa'i phul //
phun tshogs 'chi med grub pa'i ngo mtshar dang //
lhan cig phan bde'i 'byor pa rgyas gyur cig
/ces 'dod pa'i don la gsol ba gdab /
gsum pa bzlas pas thugs dam bskul ba ni /
oM tA re tut+tA re tu re ma ma A yur puN+ye dz+nyA na puSh+TiM ku ru swA hA/
zhes cung zad bzlas mthar /
rtse gcig bsnyen pas gsol ba btab pa'i mthus //
bla ma yid bzhin 'khor lo'i thugs ka nas //
'od 'phros rigs bdag tshe dpag med pa dang //
de yi gtsug tor nor bu'i 'od zer gyis //
'phags ma rnam par rgyal ma'i thugs rgyud bskul //
kun kyang thugs rje'i 'jug pa lhag par g.yos //
dpag yas 'od zer phyogs bcu'i zhing kun khyab //
bdag gi bla tshe chad nyams yar pa dang //
'byung bzhi'i dwangs bcud 'khor 'das thams cad kyi //
tshe bsod dpal 'byor ye shes yon tan kun //
'od zer sna lnga'i rnam par spyan drangs nas //
rigs kyi bdag po'i phyag gi bum par thim //
bdud rtsi'i rgyun lud de dang lhan cig tu //
tshogs zhing kun gyi sku yi cha shas las //
'chi med grub pa'i zil dngar char ltar babs //
rang gi spyi bo tshangs pa'i sgo nas zhugs //
lus kyi nang gang nad gdon sdig sgrib sbyangs //
bla tshe chad nyams yar pa rang sor chud //
tshe bsod dpal 'byor lung rtogs yon tan rgyas //
'chi med gnyug ma'i go 'phang thob par gyur //
ces brjod cing dmigs pa nan tan du gsal btab la /
oM a mA ra Ni dzI ban+ti ye swA hA/
zhes ci nus dang /
tshe gzungs /
rnam rgyal ma'i gzungs ring thung 'bring po bcas /
sgrol dkar gyi snying po sogs ji ltar rigs pa bzla /
de tsam mi nus na /
oM a mr-ita A yurda de swA hA/
zhes rnam rgyal ma'i snying po dang /
oM tA re tut+tA re tu re swA hA/
zhes sgrol dkar gyi snying po dang /
skabs su spel tshig dang bcas pa'ang ci nus su bzla zhing /
spro na tshe dpag med pa'i gzungs mdo /
rnam rgyal ma'i rtog pa /
sgrol ma'i phyag 'tshal nyer gcig rnams kyang bklag par bya ste /
sangs rgyas rjes dran du byas nas klog par gsungs pa'i don yin pas shin tu legs /
gzhan yang 'phags bod kyi mkhas grub rnams kyis mdzad pa'i bstod tshogs dang /
kho bos bgyis pa'i tshe lha rnam gsum gyi bstod pa sogs gdangs snyan pos brjod pa'i bar bar du sngags rnams spel nas bzlas kyang legs pa'i yan lag tu 'gyur ro //
gsum pa rjes kyi cho ga la gsum /
gtang rag 'bul ba /
tshogs zhing bsdu ba /
bsngo smon shis brjod kyis mtha' brgyan pa 'o //
dang po ni /
mchod pa rnams zhal gsos la mchod pa'i sprin gyi sngags kyis brlab /
gang gi so sor rtog pa'i ye shes ni //
dran pas 'chi med mchog stsol tshe yi lhar //
yongs shar skyabs gnas kun 'dus bla ma la //
mi phyed snying nas gus pas phyag 'tshal lo //
'jig rten 'dren pa'i gtso bo tshe dpag med //
dus min 'chi ba ma lus 'joms pa'i dpal //
mgon med sdug bsngal gyur pa rnams kyi skyabs //
sangs rgyas tshe dpag med la phyag 'tshal lo //
dpal ldan lha mo ston ka'i zla ba'i mdog
/zhal gsum phyag brgyad rab mdzes zhi ma'i sku
/ye shes dpag yas tshe yi mchog stsol ma //
rnam par rgyal ma'i zhabs la phyag 'tshal lo //
bdag gis tshe rabs sngon nas bsgrubs pa'i lha //
dus gsum sangs rgyas kun gyi phrin las ma //
rab dkar zhal gcig phyag gnyis spyan bdun ma //
yum gyur ut+pal bsnams la phyag 'tshal lo //
gzhan yang phyogs bcu'i rgyal ba sras bcas dang //
tshe la dbang ba'i drang srong rig pa 'dzin //
chos srung nor lha rgya mtsho'i tshogs bcas la //
rab tu dang ba'i yid kyis phyag 'tshal lo //
dngos su bshams dang gzungs dang rig pa dang //
mos pa'i stobs kyis sprul pa'i mchod sprin ni //
kun tu bzang po'i rnam thar las byung ba //
sangs rgyas zhing mthar khyab pas rtag tu mchod //
ces dang /
na mo rat+na tra yA ya /
oM na mo b+ha ga ba te badzra sA ra pra mar+d+ha ne /
ta thA ga tA ya ar+ha te samyak+saM bud+d+hA ya /
tad+ya thA/
oM badzre badzre /
ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma A ba ra Na bi sho d+ha na badzre swA hA/
zhes mchod pa'i sprin gyi gzungs brjod /
bdag gzhan 'khor ba thog med nas bsags pa'i //
sdig ltung kun bshags dge la rjes yi rangs //
chos 'khor bskor bzhin bskal brgyar bzhugs gsol 'debs //
'dis mtshon dge tshogs byang chub snying por bsngo //
zhes yan lag bdun pa tshang bar bya zhing /
de ltar phyag 'tshal mchod cing gsol btab mthus //
bdag dang mtha' yas sems can thams cad kun //
skye zhing skye bar dal 'byor rten thob cing //
rnam dag bshes dang mjal bar byin gyis rlobs //
tshul gnas thos bsam sgom pa'i pha rol son //
nges 'byung byang chub sems gnyis gting nas 'byongs //
rlabs chen rgyal sras spyod la dbang bsgyur nas //
rang gzhan don gnyis 'grub par byin gyis rlobs /
khyad par nad gdon sdig sgrib nyer 'tshe sogs //
dam chos sgrub pa'i 'gal rkyen kun zhi zhing //
tshe bsod dpal 'byor lung rtogs ye shes dang //
phan bde'i dge mtshan rgyas par byin gyis rlobs //
mthar thug gsang chen myur lam la brten nas //
rdo rje gsum gyi ye shes mngon gyur te //
'chi med rtag pa dam pa'i phrin las kyis //
mkha' khyab 'gro kun 'dren par byin gyis rlobs //
gzhan yang bstan 'dzin skyes bu dam pa rnams //
bskal brgyar zhabs brtan chos 'khor bskor ba dang //
bshad sgrub bstan pa phyogs bcur rgyas pa yis //
sa gsum dge legs 'phel bar byin gyis rlobs //
bkra shis srid dang zhi ba'i yon tan gyi //
dge mtshan snang ba nub pa med pa'i phul //
phun tshogs 'chi med grub pa'i ngo mtshar dang //
lhan cig phan bde'i 'byor pa rgyas gyur cig
/ces gsol ba gdab /
gnyis pa tshogs zhing bsdu ba ni /
tshogs zhing thams cad 'od zhu rang la thim //
rang gi sgo gsum gnyug ma'i ye shes dang //
skyabs yul rnams kyi gsang gsum dbyer med ngang //
gnas lugs 'od gsal chos sku'i rang zhal blta //
zhes brjod cing bsam la gnas lugs de kho na nyid kyi dbyings su mnyam par gzhag
/gsum pa bsngo smon shis brjod ni /
de las ldang bar brtsam pa na /
dge ba 'di yis bdag sogs sems can kun //
tshe 'dir tshe ring nad med dam chos ldan //
phyi ma bde ba can gyi zhing skyes nas //
tshe dpag med mgon go 'phang myur thob shog
/ces dang /
spro na /
'das pa'i sangs rgyas rnams dang phyogs bcu yi //
zhes sogs bzang po spyod pa'i smon lam gdab /
che ba'i che mchog sogs mdo rgyud las gsungs pa'i bkra shis dang /
'chi med tshe yi dpal la longs spyod cing //
rig pa'i blo dang rnam dpyod shes rab dang //
srid dang zhi ba'i dpal 'byor gang lags pa //
de kun lhun gyis grub pa'i bkra shis shog
/dpon slob mi 'bral lhan cig 'grogs //
sku tshe mi 'gyur sra zhing brtan //
ja bzang bzhes spro rgyun mi chad //
skyid la chos 'phel bkra shis shog
/gnas 'dir nyin mo bde legs sogs brjod cing me tog gi char sil mar bsnyil bas dge legs su bya'o //
bsgrub bya gzhan gyi ched du byed pa'i tshe /
bla ma sogs yul mchog rnams rang gi g.yas phyogs su rin po che'i khri bkod pa phun sum tshogs pa'i steng du bzhugs pa dang /
sbyin bdag phal pa'i rigs rnams mdun du 'khod pa /
de dag kyang lang tsho dar la babs shing gos rgyan gzab mchor phun sum tshogs par gsal btab la tshe bcud bsdu bstim lhan cig tu bgyis pas don grub pa yin no //
de ltar 'bad pa'i phan yon ni /
tshe dpag med kyi gzungs mdo dang /
gtsug tor rnam rgyal ma'i rtog pa dang /
sgrol ma phyag 'tshal nyer gcig gi phan yon sogs las ji skad gsungs pa ltar sdig pa dang sgrib pa thams cad byang zhing /
gnas skabs dang mthar thug gi bar du gcod pa thams cad nye bar zhi ba dang /
tshe dang bsod nams ye shes la sogs pa legs tshogs thams cad 'phel zhing rgyas pa dang /
tshe 'phos nas kyang dag pa'i zhing khams bde ba can du skyes nas myur du byang chub chen po'i go 'phang 'thob pa sogs srid pa dang zhi ba'i dge mtshan mtha' dag gis 'byor par 'gyur ba ni nges pa'o //
rtag par gzhan la sman 'dod pa'i //
yid kyi chu gter nyams dga' ba //
sangs rgyas byin rlabs mthus bskul bas //
'chi med sgrub pa'i thabs 'di byung //
de las 'thob pa'i dge tshogs bdud rtsi'i sprin //
byang chub snying po'i pha mthar khyab pa las //
legs byas zil dngar rtag tu babs pa yis //
phan bde'i snye ma g.yur du za bar shog
/ces pa'ang bstan 'dzin gyi skyes bu dam pa rnams zhabs pad bskal brgyar brtan cing chos kyi 'khor lo dus rtag tu bskor ba dang /
rang gzhan yid can mtha' dag tshe dang bsod nams ye shes kyi dge mtshan rgyas pa'i rten 'byung du dmigs te 'jam dbyangs bla ma dgyes pa'i 'bangs mkhyen brtse'i dbang pos sbyar pa de de bzhin du 'grub pa'i dge legs kyi snang bas phyogs dus kun tu khyab pa'i rgyur gyur cig
/sarba dA ka l+yA NaM b+ha ba tu ///
/
!
cho ga 'di nyid 'chi med 'phags ma'i snying thig gi yan lag tu bzhed pa ltar gzhan phan rgya cher 'byung slad gter mdzod kyi chos sder spar gsar du bsgrubs te bzhugs su gsol ba'o ///
/
