thugs rje chen po chos longs sprul gsum gyi sgom bzlas rgyun khyer bzhugs so //
na mo gu ru /
bod chos thams cad kyi thog ma chos rgyal srong btsan sgam po'i thugs dam zhal gyi gdams pa rgya mtsho lta bu las /
rgyun khyer snying por dril ba sprul pa'i skyes mchog o rgyan las 'phro gling pa'i zab gter las byon pa 'di nyid g.yar dam du 'cha' bar 'dod pas /
thog mar skyabs sems ni /
bdag sogs nam mkha'i mtha' dang mnyam pa'i sems can thams cad lha jo bo dkon mchog gsum dang /
bla ma spyan ras gzigs dbang phyug la phyag 'tshal zhing skyabs su mchi'o //
lan gsum /
ma gyur nam mkhas khyab pa'i sems can thams cad jo bo thugs rje chen po'i go 'phang la 'god par bya /
de'i ched du yi ge drug ma'i sgom bzlas nyams su blang bar bgyi'o //
lan gsum /
sems can thams cad bde ba dang sogs tshad med bzhi 'don bsgom bya /
dngos gzhi chos sku'i rnal 'byor ni /
hrI:
kun gzhi ma bcos lhug pa'i rang mdangs ni :
chos kyi dbyings las rang byung spyan ras gzigs :
zhal gcig phyag bzhi gangs la nyi shar ltar :
dang po rtsa ba'i phyag gnyis thal mo sbyar :
'og ma'i phyag gnyis shel phreng me tog 'dzin :
zhal 'dzum shangs dbyibs drang la spyan dkyus ring :
rin chen sna tshogs rgyan gyis khra spung mdzes :
dbu skra gyen 'khyil cod pan 'od dpag med :
sna tshogs pad zla'i steng du skyil krung bzhugs :
'od dang 'od zer drwa ba dpag med dkyil :
rang lus sgyu 'phrul lha mchog de ltar gsal :
thugs kar pad+ma 'dab drug lte bar hrI:
mtha' skor yig drug rang sgra sgrog bzhin 'khor :
snang srid kun kyang 'od klong sgyu ma'i sku :
bskyed rdzogs dbyer med blang dor med par bzlas :
oM ma Ni pad+me hU~M:
zhes dmigs pa ma yengs par rtse gcig tu bzla /
yang longs sku'i bzlas bsgom bya bar spro na /
hrI:
kun gzhi ma bcos lhug pa'i rang mdangs ni :
chos kyi dbyings las rang byung spyan ras gzigs :
rnam dag dri med sku mdog dkar la 'tsher :
rtsa ba chos sku'i phyag gnyis thal mo sbyar :
yan lag longs sku'i phyag gi dang po nas :
skyon gyi ma gos pad+ma dkar po 'dzin :
nyon mongs dag byed ril ba spyi blug thogs :
thabs dang shes rab dbyer med mda' gzhu bsnams :
nying lag sprul sku'i phyag gi dang po nas :
'khor ba'i sems can 'dren pa'i bgrang phreng 'dzin :
yi dwags bkres skom sel ba'i mchog sbyin mdzad :
'phro gcod don ldan gser gyi 'khor lo bskor :
zhabs gnyis pad+ma'i gdan la mnyam par bzhengs :
dus gsum bde bar gshegs pa chos kyi sku :
'gro drug sems can rnams la spyan ras gzigs :
nam mkha' lta bur khyab pa'i bcu gcig zhal :
gzi brjid 'od dpag med pa'i sku ru gsal :
thugs kar pad+ma 'dab drug lte bar hrI:
mtha' skor yig drug rang sgra sgrog bzhin 'khor :
snang srid kun kyang 'od klong sgyu ma'i sku :
bskyed rdzogs dbyer med blang dor med par bzlas :
oM ma Ni pad+me hU~M:
yang sprul sku'i rnal 'byor bya bar 'dod na /
hrI:
kun gzhi ma bcos lhug pa'i rang mdangs ni :
chos kyi dbyings las rang byung spyan ras gzigs :
rnam dag dri med sku mdog dkar la 'tsher :
phyag stong 'khor los sgyur ba'i rgyal po stong :
spyan stong bskal pa bzang po'i sangs rgyas stong :
gang la gang 'dul de la der ston pa :
btsun pa spyan ras gzigs la phyag 'tshal lo :
oM ma Ni pad+me hU~M:
'di la gzungs ring yang bzla bar spro na ji tsam nus pa bzla'o //
de gsum gang la'ang mthar /
snod bcud thugs rje chen po'i dkyil 'khor du gyur pa rang nyid la thim /
rang nyid thugs srog dang bcas pa 'od gsal gyi dbyings su thim par gyur /
ces gnas lugs kyi ngang du mnyam par bzhag
/oM ma Ni pad+me hU~M:
slar rang nyid spyan ras gzigs su gsal /
snang grags rtog tshogs lha sngags chos sku'i rol par 'byams klas par gyur /
dge ba 'di yis myur du bdag
/spyan ras gzigs dbang 'grub gyur sogs dang /
'di ltar bsgom bzlas byas pa'i bsod nams kyis //
bdag dang bdag la 'brel thogs 'gro ba kun //
mi gtsang lus 'di bor bar gyur ma thag
/bde ba can du brdzus te skye bar shog
/skyes ma thag tu sa bcu rab bgrod de //
sprul pas phyogs bcur gzhan don byed par shog
/ces sogs bsngo smon gyi rgyas btab nas spyod lam la 'jug go
/zhes pa'ang dad ldan nA tha sid+d+hi'i nyams bzhes su blo gros mtha' yas kyis sbyor dngos rjes tshang du spel ba dge legs 'phel //
!
//gzungs ring ni /
na mo rat+na tra yA ya :
na ma Ar+Ya dz+nyA na sA ga ra bai ro tsa na b+hU ha rA dzA ya :
ta thA ga tA ya :
ar+ha te samyak+saM bud+d+hA ya :
na ma sarba ta thA ga te b+h+ya :
ar+ha te b+h+ya :
samyak+saM bud+d+he b+h+ya :
na ma a+y+'A a wa lo ki te shwa ra ya :
bo d+hi satwA ya :
ma hA satwA ya :
ma hA kA ru Ni kA ya :
tad+ya thA:
oM d+ha ra d+ha ra :
d+hi ri d+hi ri :
d+hu ru d+hu ru :
iT+Te wiT+Te :
tsa le tsa le :
pra tsa le pra tsa le :
ku su me ku su ma wa re :
i li mi li :
tsi ti dz+wa la mA pa na ya swA hA:
