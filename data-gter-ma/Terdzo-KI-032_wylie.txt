@#//
rdo rje phur pa yang gsang bla med kyi gsang sgrub rgyun gyi phrin las rnam rol snying po zhes bya ba bzhugs so //
mi gnas ye shes chos kyi sku
/srid pa rdo rjer grub de la //
btud nas phrin las lam khyer ni //
gong ma'i bzhed pa rab gsal bya //
gter chen rat+na gling pa'i phur pa yang gsang bla med kyi gsang sgrub ched du bya ba'i skabs rang gzhung dang snga phyi'i zin bris rnams kyi don ltar gter gzhung sor bzhag gi sgrub thabs dang las byang bsdeb dgos la /
rgyun khyer dang /
don dbang gi dbang sgrub sogs spros pa rgyas pa mi 'khyongs pa'i skabs /
sangs gling phur pa'i phrin las lam khyer bsdus pa la mngon rtogs tshigs bcad chags med rin po ches nyung ngur btsud pa nyid stabs bde bar snang bas de ltar na /
thog mar skyabs sems ni /
na mo :
bla ma dkon mchog yi dam lha :
rgyal ba rgya mtsho'i tshogs bcas la :
bdag dang 'gro ba sems can rnams :
sgo gsum gus pas skyabs su mchi :
kye ma :
bdag gis 'gro kun bsgral bya'i phyir :
phrin las phur pa'i dkyil 'khor du :
'khor ba dong nas sprugs pa'i phyir :
tshad med bzhi ru sems bskyed do :
lan gsum /
mtshams gcod ni /
hU~M:
rang byung lhun grub gzhal yas chen po la :
bgegs dang log par 'dren pa'i ming yang med :
de ltar ye nas gsal bar rab rtogs pas :
mtshams kyi dkyil 'khor rang bzhin lhun gyis grub :
bshags pa ni /
hU~M:
brdal khyab ka dag yang dag lhun 'byams la :
bshags dang bshags bya'i mtshan ma rang sar grol :
'on kyang ma rig gzung 'dzin 'khrul srid na :
rang byung sprul pa'i lha tshogs rnams la bshags :
sa ma ya a a :
mchod pa byin brlab ni /
gdod nas rang byung rnam dag bdud rtsi mchog :
rgyu drug dbyings su bsgral pa'i dmar chen po :
snang srid gzhir bzhengs ma hA ba liM ta :
rnam gsum 'dzad med bcud chen A+oM AHhU~M:
oM badzra puSh+pe nas shab+da AHhU~M/
dam tshig pa bskyed pa ni /
hU~M:
snang ba'i dngos po sna tshogs gzhal yas khang :
mthing nag gru gsum 'bar ba'i dkyil 'khor na :
dur khrod brgyad kyis bskor ba'i dbus :
ye shes me dpung 'bar ba'i klong :
rang snang ye shes las grub pa'i :
gzhal yas khang dbus pad+ma dang :
nyi zla bdud bzhi bsnol ba'i steng :
mthing nag hU~M gi 'phro 'du las :
bdag nyid ma bcos rdzogs pa'i sku :
dpal chen rdo rje gzhon nu che :
mthing nag zhal gsum phyag drug pa :
zhabs bzhi gyad kyi 'dor thabs bsgrad :
g.yas dkar g.yon dmar dbus mthing nag :
rigs lngas dbur brgyan thugs srog hU~M:
spyan dgu sdang mig phyogs bcur gzigs :
zhal gdangs ljags 'dril mche ba gtsigs :
g.yas gnyis rtse dgu rtse lnga ste :
g.yon gnyis me dpung kha T+wAM 'dzin :
mtha' gnyis ri rab phur pa 'dril :
dur khrod rab 'jigs chas rnams rdzogs :
yum chen 'khor lo rgyas 'debs ma :
mthing skya zhal gcig phyag gnyis te :
g.yas pas ut+pal mgul nas 'khyud :
g.yon pas dung dmar yab la stob :
dpral bar hU~M kAr yab yum sngo :
mgrin par rta mgrin yab yum dmar :
thugs kar gshin rje yab yum sngo :
lte gong bdud rtsi 'khyil pa yab yum ljang ser :
lte bar mi g.yo yab yum ljang nag :
gsang gnas stobs chen yab yum sngo :
dpung g.yas rnam rgyal yab yum dkar :
dpung g.yon dbyug sngon yab yum sngo :
brla g.yas 'dod rgyal yab yum dmar skya :
brla g.yo+on khams gsum yab yum ser nag :
phyogs bzhir rigs bzhi rtsibs bcu la :
khro bcu yab yum za gsod bcas :
de ltar khro bo nyer bzhi rnams :
zhal gsum phyag drug zhabs bzhi bsgrad :
rdo rje'i gshog pa dur khrod chas :
rang rtags mtshon cha sna tshogs 'dzin :
sgo bzhir sgo ma gdong can bzhi :
dkyil 'khor mu ran khor yug tu :
sras dang sprul pa bka' sdod bcas :
bdag nyid shwa na sa bdag dang :
bse lcags dung gi skyes bu'i tshogs :
gtso 'khor yongs su rdzogs par bskyed :
gtso bo'i thugs kar nyi ma'i steng :
sems dpa' tshon gang phur pa 'dril :
de yi thugs kar nyi ma'i steng :
gser gyi rdo rje nas 'bras tsam :
lte bar hU~M la sngags kyis bskor :
lha rnams rang rang spyi bor A+oM:
mgrin par AHdang thugs kar hU~M:
phyogs bcu'i rgyal ba thams cad kyis :
dbang bskur byin gyis brlabs pa yis :
dbang rtags don yod grub pas brgyan :
A+oM hU~M swA AMHhA:
mUM lAM mAM pAM tAM:
rang dang thugs ka'i 'od zer gyis :
ye shes sems dpa' spyan drangs gyur :
ye shes pa spyan 'dren pa ni /
hU~M:
skye med rnam dag chos kyi dbyings nyid las :
skye ba'i cho 'phrul 'bar ba'i skur ston pa :
rdo rje gzhon nu 'khor dang bcas pa yang :
chos kyi dbyings nas gnas 'dir gshegs su gsol :
srid pa rdo rje phur bu bsgrub pa dang :
dbang dang dngos grub ma lus stsol ba'i phyir :
ye shes khro rgyal 'khor bcas gshegs nas kyang :
rtags dang mtshan ma bzang po bstan pa dang :
kI la ya yi dngos grub stsol ba'i phyir :
ye shes khro rgyal 'khor bcas gshegs su gsol :
dzaHhU~M baM ho :
badzra sa ma ya dza :
sa ma ya tiSh+Tha lhan :
hU~M:
srid gsum gdug pa bsgral ba dang :
nga rgyal zhen pa gzhom pa'i phyir :
rdo rje srin po'i tshogs bcas la :
rtse gcig gus pas phyag 'tshal lo :
a ti pU ho :
pra tIts+tsha ho :
phyi nang gsang mchod 'bul ba ni /
hU~M:
lhan cig skyes sbyar phyi nang gsang bkod pa'i :
mchod pa rnam mang dngos 'byor yid sprul pa :
rang byung sprul pa'i lha la mchod par 'bul :
gnyis med blang dor med par bzhes su gsol :
oM badzra ar+g+haM sogs nas shab+da pra tIts+tsha swA hA/
hU~M:
rtsa brgyad yan lag stong sbyar sman chen po :
nyon mongs mkha' dbyings gsang ba'i rak+ta mchog :
bcud chen rdzas mchog gtor mar bcas te 'bul :
ma hA pany+tsa a mr-ita rak+ta ba liM ta khA hi :
hU~M:
gti mug sha yi rang bzhin ri ltar bsnyil :
'dod chags khrag gi rgya mtsho rba klong 'khrugs :
zhe sdang rus pa'i phung por bcas pa rnams :
rdo rje srin po 'khor dang bcas la 'bul :
A+oM AHhU~M:
de nas bstod pa ni /
hU~M:
dpal chen rdo rje gzhon nu khro bo'i rgyal :
chos dbyings rnam dag 'khor lo rgyas 'debs yum :
thabs shes sku las sprul pa'i khro bo bcu :
rang bzhin dbyings las shar ba'i khro mo bcu :
sprul pa las la mngags pa'i khra thabs tshogs :
za gsod mche ba rtags kyi gshog pa can :
dkyil 'khor phyogs bzhi skyong ba'i sgo ma bzhi :
gsod pa'i las mdzad phur srung bcu gnyis dang :
bse lcags dung gi skyes bu la sogs pa :
phur pa'i srung mar zhal bzhes dam can tshogs :
'khor dang bcas la phyag 'tshal bstod par bgyi :
khyed kyi thugs rje'i thugs dam dus la babs :
mngon spyod drag po'i phrin las 'grub par mdzod :
dzapa? bzla ba ni /
hU~M:
dpal chen rdo rje gzhon nu sras 'khor bcas :
'khor lo rgyas 'debs klong nas khro gar mdzad :
grags stong sngags kyi dzapa? dbyangs 'brug sgra sgrog :
thugs dam dbyings nas ma 'grub bar du bsgrub :

bdag gi thugs srog sngags phreng dang bcas pa las 'od zer phyogs bcur 'phros pas rtsa gsum lha'i thugs dam gnad nas bskul /
sku gsung thugs kyi byin rlabs thams cad oM dkar AHdmar hU~M mthing gsum gyi rnam par char bab pa ltar byon /
rang gi gnas gsum du bar ma chad par thim /
yang rgyal ba thams cad kyi thugs rje byin rlabs nus pa thams cad rdo rje phur pa'i lha tshogs kyi sku che phra dpag tu med pa sib sib byon te rang la thim par mos pa dang /
lus dkyil gyi lha dang gzhan yang rtsa gnas kyi lha yab yum til gong kha phye ba lta bu rnams dang /
dkyil 'khor pa rnams kyis sngags sgra bung ba tshang zhig pa ltar bzla bar mos te /
oM badzra kI li kI la ya sarba big+nAM baM hU~M phaT:
ces bzla ba ni bsnyen pa'o //
sngags phreng las 'od zer dang sngags phreng gnyis pa 'phros yab zhal yum zhal brgyud /
yum gyi 'khor lo bzhi'i dpa' bo DA ki dpag tu med pas sngags kyi rang sgra sgrog pas rgyud bskul /
yum gyi gsang ba nas yab kyi rdo rjer zhugs /
rang gi rtsa gnas lha yis sngags sgra sgrog
/sngags phreng thugs kar thim pa bar ma chad du bsgom zhing /
oM badzra kI li kI la ya :
dzaHhU~M baM ho :
ka taM ka ye dza ye bi dza ye :
a dzi te a pa ra dzi te :
mA ra se na pra martan ye sarba big+nAM baM hU~M phaT:
ces bzla ba sgrub pa las sbyor gcig dril lo //
mdun bskyed sgrub dgos pa'i tshe thog ma nas dzapa? khang dbye zhing 'od zer spro bsdu so sor bya /
sngags phreng zhal nas thon /
mdun bskyed kyi zhal dang lte ba'am sbyor mtshams brgyud pa'i do li'i bzlas pa bya /
mthar de las 'od zer dkar ser dmar ljang spros pas phrin las bzhi sgrub par dmigs pa ni las la sbyor ba'o //
thun mthar stong tshigs spyi ltar bya /
tshogs mchod 'bul na /
tshogs kyi yo byad bdud rtsis bran la /
A+oM sarba dra byaM bi sho d+ha ya hU~M phaT:
tshogs gzhong rin po che'i mchod sdong 'dab ma stong ldan gyi snying por tshogs rdzas rnams nyi zla pad+ma la gnas pa'i hU~M mthing nag 'bar ba /
de las raM yaM khaM byung ste ma dag pa'i dngos po bsregs gtor bkrus /
hU~M mUM/
oM lAM/
swA mAM/
AM pAM/
hA tAM/
rigs lnga yab yum gyi dam tshig chen po'i rang bzhin 'dod yon gyi rol mo cir yang 'char bar gyur /
oM AHhU~M/
lan gsum /
hU~M:
srid pa'i phur bu bsgrub pa dang :
dbang dang dngos grub blang ba'i phyir :
ye shes khro bo gshegs su gsol :
ye shes khro bo gshegs nas kyang :
rtags dang mtshan ma bstan pa dang :
kI la ya yi dngos grub stsol :
zhes spyan drang /
A+oM AHhU~M:
phyi nang snod bcud gsang bar yongs bkod pa'i :
longs spyod ga Na tsakrar byin brlabs pa :
dpal chen yab yum 'khor dang bcas pa dang :
khro bcu yab yum phur srung bcas la 'bul :
thugs dam dbyings su bskang phyir bzhes su gsol :
ga Na tsakra ma hA dz+nyA na pU dza ho :
zhes tshogs phud 'bul /
hU~M:
bskang ngo bskal par thugs dam bskang :
snang ba yab kyi thugs dam bskang :
stong pa yum gyi thugs dam bskang :
gnyis med rol pa chen pos bskang :
hU~M:
bdag ni ye nas rang byung rig rtsal ngang :
'khrul med rtog bral nyams chag rang sar grol :
snang sems 'dzin pa zhugs na dbyings su bshags :
zhes bskangs shing bshags /
tshogs tha ma la dmigs te /
A+oM badzra kI li kI la ya dgra bgegs gnod byed dzaHhU~M baM ho :
shI g+h+raM A na ya hU~M phaT:
ces 'gugs /
hU~M:
dam tshig chen po'i dus la bab :
sprul pa chen po'i dus\u0f8e
phyag brnyan chen po'i dus\u0f8e
shwa na mu kha'i dus\u0f8e
bdag nyid chen mo'i dus\u0f8e
sa bdag chen mo'i dus\u0f8e
khyod kyi dam tshig dus\u0f8e
mthu rtsal dbyung ba'i dus la bab :
byang chub mchog tu sems bskyed cing :
dus gsum rgyal ba'i gdung 'tshob pa'i :
rig 'dzin bdag cag rnams la ni :
gnod cing gdug pa'i dgra dang bgegs :
bdud dang bar du gcod pa'i tshogs :
dngos grub 'phrog cing 'tshe ba rnams :
khro bo chen po'i byin rlabs kyis :
yud tsam gyis ni 'dir khug la :
mngon spyod tshul bzhin bsgral ba dang :
lus ngag rdul du bshig nas kyang :
sdug bsngal nyams su myong bar mdzod :
ces bskul zhing phur bu sogs mtshon gyis gdab la /
A+oM badzra kI li kI la ya dgra bgegs dam sri mA ra ya hU~M phaT:
zhal bstab ni /
hU~M:
dpal chen 'khor bcas zhal phyes shig :
dgra bgegs bsgral pa'i lnga phung 'di :
dpal chen yab yum khro bcu dang :
'khor tshogs sprul pa'i zhal du stob :
sdang dgra gnod byed 'khor bcas rnams :
rdul phran tsam yang med par rol :
badzra yak+Sha kro d+ha kha kha khA hi khA hi :
tshogs la rol nas lhag ma /
A+oM badzra a mr-ita uts+tshiSh+Ta ya hU~M phaT:
kyis byin brlabs la /
hU~M:
dang po phud kyis lha tshogs mchod :
bar du tshogs kyis mched lcam bskangs :
tha ma lhag ma'i gtor ma 'dis :
gang la dbang ba tshims gyur cig :
A+oM uts+tshiSh+Ta b+hak+Sha khA hi :
zhes phyir btang /
thugs dam bskul ba ni /
hU~M:
bzhengs shig bzhengs shig dbyings nas bzhengs :
bskul lo bskul lo gnad nas skul :
rdo rje gzhon nu 'khor bcas rnams :
zhi rgyas dbang drag las mdzod cig :
chad mdo ni /
hU~M b+h+yo :
'jig rten 'das dang ma 'das pa'i :
bka' yi srung ma dam tshig can :
sngon gyi tha tshig rjes dgongs la :
gtor ma longs shig phrin las mdzod :
brtan ma skyong ba ni /
b+h+yo :
snang zhing srid pa'i 'jig rten na :
gnas pa'i brtan skyong gnas 'dir byon :
brgyan pa'i gtor ma 'di bzhes la :
bcol pa'i las rnams 'grub par mdzod :
gtor bro ni /
hU~M:
nyon mongs rgyu drug rkyen bzhi'i tshogs :
ma rig gis bskyed bag chags rnams :
rang byung rig rtogs ri rab 'og :
gzhi rdzogs bar mtshams med par mnan :
A+oM AHhU~M laM satwam+b+ha ya nan :
mdun bskyed dang 'brel na mchod bstod mdor bsdus bya /
nongs bshags brtan bzhugs spyi ltar dang /
bsdu rim /
thugs rje kun khyab lha tshogs rnams :
rang bzhin 'od lnga'i klong du thim :
'od lnga longs spyod rdzogs gsal ba :
snod bcud chos sku'i klong du 'o :
bsngo ba ni /
bdag gzhan lus ngag yid gsum gyis :
dus gsum tshogs gnyis ci bsags pa :
bsgyur rdzogs yang dag chen por bsngo :
ngo bo gnyis med 'bras thob shog :
bkra shis ni /
A+oM:
chos sku ka dag lhun 'byams bkra shis ni :
AH
longs sku rang byung 'od gsal ngang du shog :
hU~M/
sprul sku sna tshogs 'gro 'dul bkra shis ni :
hrIH
thabs mkhas thugs rje snying rje'i ngang du shog :
ces brjod la me tog 'thor ro //
tshul 'di chags med rin po ches dzapa? bzlas yan chad mdzad nges par snang zhing /
de phyin grong sngags pa mi mkhas pa 'dras skong zlog bsdus par ming du btags pa'i bsgrigs brtsams nor 'khrul rgya 'byams can du snang bas /
thugs kyi nying khu'i gter gzhung dngos dang chags med gsung yin nges rat+na lugs kyi gsang sgrub rgyun khyer gtsang mar bsdebs te dpal spungs yang khrod de bI ko Tir pad+ma gar dbang rtsal gyis bris pa'o //
bdud 'dul rgyal mo'i gsung gi gser bzang la //
gsang sgrub g.yu yi phra tshom bstar pa 'dis //
rig 'dzin gzhon nu mdzes pa'i mgul rgyan du //
gyur nas mchog bstan lang tsho gsar bzhad shog
/dge legs 'phel ///
/
