\u0f01\u0f83:

zab chos zhi khro dgongs pa rang grol gyi las byang chung ba tshor ba rang grol gyi snying po bzhugs so :
zhi khro 'dus pa'i lha la phyag 'tshal lo :
bdag 'dra pad+ma 'byung gnas kyis :
skal ldan blo dman don du ni :
zhi khro 'dus pa'i las byang bstan :
'di la le'u gsum yin te :
sngon 'gro dngos gzhi rjes gsum mo :
 dang po sngon 'gro la yang gsum :
bka' bsgo mtshams bcad byin brlab bo :






dang po bgegs la bka' bsgo ba ni :
hU~M:
rang nyid lha yi nga rgyal gyis :
'od dang 'od zer phyogs bcur 'phro :
phyogs bcu kun kyang zhi khro'i lhas :
rab tu gang nas 'od 'phros pas :
lus ngag sems la gnod byed cing :
mchod pa'i mdangs 'phrog ma rig bgegs :
nyon mongs ma rig rgyu las byung :
'di ru ma 'dug gzhan du dengs :
hU~M hU~M u tsa ta ya phaT:
gnyis pa mtshams gcod 'di skad do :
hU~M:
rang nyid lha yi thugs ka nas :
rdo rje rin chen pad+ma dang :
rgya gram 'khor lo me ri'i gur :
rim pa drug gi tshul du bskor :
khro tshogs sprul pa dpag med kyis :
rab tu gtams shing mtshams bcad do :
badzra rat+na pad+ma karma tsakra dz+wa la raM hU~M phaT:
gsum pa mchod rdzas byin gyis brlab pa ni :
hU~M:
bsam brjod bral ba'i ngang nyid las :
thams cad stong pa'i rang bzhin nyid :
sman raka gtor mchod dngos po rnams :
stong nyid bdag 'dzin bral ba las :
raM yaM khaM gsum me rlung chus :
bdag gzhan rtog pa'i dri ma sbyangs :
me rlung chu yang 'od du zhu :
sman raka gtor mchod dngos por gyur :
rtog gnyis dag nas snod bcud rnams :
'dod pa'i yon tan du mar gyur :
oM AHhU~M sarba pany+tsa a mr-ita hU~M hrIHThA:
oM AHhU~M ma hA rak+ta dz+wa la maN+Dal hU~M hrIHThA:
oM AHhU~M ma hA ba liM ta hU~M hrIHThA:
oM AHhU~M badzra puSh+pe d+hU pe A lo ke gan+d+he nai bi d+yA shab+da AHhU~M:
sngon du 'gro ba'i le 'u 'o :

sa ma ya :

rgya rgya rgya :





gnyis pa dngos gzhi'i le'u bstan :
lha bskyed spyan 'dren bzhugs gsol zhing :
phyag mchod bstod bshags bdun gyis bstan :
dang po bskyed pa'i rim pa ni :
hU~M:
rtog bral sgom med de bzhin nyid :
kun khyab rang gsal kun tu snang :
'gag med rgyu yi a mthing gsal :
stong gsal rang bab gdos bcas bral :
a las e yaM baM laM 'phros :
nam mkha' rlung chu sa gzhi brdal :
a las b+h+rU~M 'phros gzhal yas khang :
zur bzhi logs bzhi sgo bzhir ldan :
stong pa'i dbyings su 'ja' ltar shar :
phyi dang nang med zang thal gsal :
yid 'ong mdzes ldan gzhal yas khang :
rgyal ba zhi khro'i bzhugs gnas so :
b+h+rU~M bi shwa bi shud+d+he dz+nyA na tsakra maN+Da la b+h+rU~M:
hU~M:
bdag nyid tha mal rang sems 'di :
rtog med skad cig dran rdzogs su :
kun tu bzang po sku mdog mthing :
chos nyid bzang mo sku mdog dkar :
mnyam gzhag skyil krung gnyis med 'khril :
dal dbus pad nyi'i gdan la bzhugs :
hU~M:
dkyil 'khor phyogs bzhi dbus dang lngar :
seng ge glang chen rta mchog dang :
rma bya shang shang khri steng du :
longs sku rigs lnga yab yum gsal :
hU~M:
rnam snang dbyings phyug sku mdog dkar :
'khor lo dril 'dzin gnyis med 'khril :
rang snang dkyil 'khor dbus phyogs su :
snang la rang bzhin med par gsal :
hU~M:
rdor sems spyan ma sku mdog mthing :
rdo rje dril 'dzin gnyis med 'khril :
g.yas su sa snying myu gu dkar :
g.yon du byams pa klu shing dkar :
mdun du lA s+ye me long dkar :
rgyab tu puSh+pe me tog dkar :
rdo rje rigs kyi gtso 'khor drug :
ma yengs yid yul gsal bar bsgom :
hU~M:
rin 'byung mA ki sku mdog ser :
rin chen dril 'dzin gnyis med 'khril :
g.yas su kun bzang snye ma ser :
g.yon du nam snying ral gri ser :
mdun du mA l+ya phreng 'dzin ser :
rgyab tu d+hU pe spos phor ser :
rin chen rigs kyi gtso 'khor drug :
ma yengs yid yul gsal bar bsgom :
hU~M:
mtha' yas gos dkar sku mdog dmar :
pad+ma dril 'dzin gnyis med 'khril :
g.yas su spyan gzigs pad 'dzin dmar :
g.yon du 'jam dpal ral gri dmar :
mdun du gIrti pi waM dmar :
rgyab tu A lo mar me dmar :
pad+ma rigs kyi gtso 'khor drug :
ma yengs yid yul gsal bar bsgom :
hU~M:
don grub sgrol ma sku mdog ljang :
rgya gram dril 'dzin gnyis med 'khril :
g.yas su sgrib sel pusti ljang :
g.yon du phyag rdor rdor 'dzin ljang :
mdun du gan+d+he dung phor ljang :
rgyab tu ni rta zhal zas ljang :
las kyi rigs kyi gtso 'khor drug :
ma yengs yid yul gsal bar bsgom :
zhi ba'i lha tshogs de rnams kyang :
longs spyod rdzogs sku'i chas rnams rdzogs :
snang la rang bzhin med par gsal :
'dzin med ma bcos rang gsal bsgom :
hU~M:
steng du brgya byin pi waM dkar :
'og tu chos rgyal me chu nag :
shar lhor thag bzang go mtshon ljang :
lho nub shAka thub gseg shang ser :
nub byang seng ge pusti mthing :
byang shar kha 'bar sgrom bu dmar :
'gro don mdzad pa'i thub pa drug :
pad rkyang steng na bzhengs thabs gsal :
hU~M:
shar sgor rnam rgyal lcags kyu dkar :
lho sgor gshin rje zhags pa ser :
nub sgor rta mgrin lcags sgrog dmar :
byang sgor bdud rtsi dril bu ljang :
tshad med bzhi ldan yab yum brgyad :
khro bo'i tshul rdzogs 'dor thabs bzhugs :
zhi ba bzhi bcu rtsa gnyis ni :
ma yengs yid yul gsal bar bsgom :
hU~M:
bdag nyid che mchog he ru ka :
zhal gsum phyag drug zhabs bzhi bgrad :
g.yas dkar g.yon dmar dbus smug nag :
rdo rje kha T+wAM rnge'u chung g.yas :
dril bu b+han dmar rgyu zhags g.yon :
kro d+hI shwa ri gnyis med 'khril :
hU~M:
dbus su bud+d+ha he ru ka :
zhal gsum phyag drug zhabs bzhi bgrad :
g.yas dkar g.yon dmar dbus smug nag :
'khor lo dgra satwa ral gri g.yas :
dril bu thong gshol b+han+d+ha g.yon :
bud+d+ha kro d+hI gnyis med 'khril :
hU~M:
shar du badzra he ru ka :
zhal gsum phyag drug zhabs bzhi bgrad :
g.yas dkar g.yon dmar dbus mthing nag :
rdo rje b+han+d+ha dgra satwa g.yas :
dril bu b+han dmar thong gshol g.yon :
badzra kro d+hI gnyis med 'khril :
hU~M:
lho ru rat+na he ru ka :
zhal gsum phyag drug zhabs bzhi bgrad :
g.yas dkar g.yon dmar dbus ser nag :
rin chen kha T+wAM be con g.yas :
dril bu b+han dmar rtse gsum g.yon :
rat+na kro d+hI gnyis med 'khril :
hU~M:
nub tu pad+ma he ru ka :
zhal gsum phyag drug zhabs bzhi bgrad :
g.yas dkar g.yon sngo dbus dmar nag :
pad+ma kha T+wAM dbyug to g.yas :
dril bu b+han dmar rnge'u chung g.yon :
pad+ma kro d+hI gnyis med 'khril :
hU~M:
byang du karma he ru ka :
zhal gsum phyag drug zhabs bzhi bgrad :
g.yas dkar g.yon dmar dbus ljang nag :
rgya gram ral gri kha T+wAM g.yas :
dril bu b+han dmar thong gshol g.yon :
karma kro d+hI gnyis med 'khril :
khrag 'thung gtso bo yab yum bcu :
khro bo'i cha lugs rdzogs par ldan :
byol song gtso bo rin chen brag :
pad+ma nyi steng gsal bar bsgom :
hU~M:
shar phyogs kau rI zhing dbyug dkar :
lho phyogs tsau rI mda' 'gengs ser :
nub phyogs pra mo chu srin dmar :
byang phyogs bai tA b+han dmar ljang :
shar lho puska rgyu 'dren ser :
lho nub g+hasma b+han dmar ljang :
nub byang tsan+d+ha rgyu za ser :
byang shar sme sha ro za mthing :
zhing chen gdan la gar stabs 'gying :
ma yengs yid yul gsal bar bsgom :
hU~M:
siM ha seng gdong ro za smug :
byA g+h+ri stag gdong lag bsnol dmar :
sr-i la wa gdong byis ldag nag :
shwa na spyang gdong ro thogs mthing :
kr-i ta bya rgod rgyu 'dren ser :
kang+ka dur bya zhing phrag dmar :
kA ka bya rog b+han gri nag :
U lu 'ug gdong lcags kyu mthing :
zhing chen gdan la gar stabs bzhugs :
ma yengs yid yul gsal bar bsgom :
hU~M:
shar du rta gdong lcags kyu dkar :
lho ru phag gdong zhags pa ser :
nub tu seng gdong lcags sgrog dmar :
byang du sbrul gdong dril bu ljang :
tshad med bzhi ldan sgo ma bzhi :
zhing chen gdan la gsal bar bskyed :
hU~M:
shar du zhi ba'i las mdzad bdun :
srin mo g.yag gdong rdo rje smug :
tshangs pa sbrul gdong pad+ma ser :
lha chen gzig gdong tri shul ljang :
gtogs 'dod sre gdong 'khor lo sngo :
gzhon nu dred gdong mdung thung dmar :
brgya byin dom mgo rgyu zhags dmar :
zhing rkyang gdan la gar stabs bzhugs :
hU~M:
lho ru rgyas pa'i las mdzad bdun :
rdo rje pha wang spu gri ser :
zhi ba chu srin bum pa dmar :
bdud rtsi sdig gdong pad+ma dmar :
zla ba khra mgo rdo rje dkar :
be con wa gdong dbyug to ljang :
srin mo stag gdong thod khrag nag :
zhing rkyang gdan la gar stabs bzhugs :
hU~M:
nub tu dbang gi las mdzad bdun :
za ba bya rgod be con ljang :
dga' ba rta gdong khog chen dmar :
stobs chen khyung gdong dbyug to dkar :
srin mo khyi gdong rdo rje dmar :
'dod pa pu shud mda' 'gengs dmar :
nor srung sha mgo bum pa ljang :
zhing rkyang gdan la gar stabs bzhugs :
hU~M:
byang du drag po'i las mdzad bdun :
rlung lha spyang gdong ba dan ljang :
me mo skyin gdong gsal shing dmar :
phag mo phag gdong mche zhags nag :
rdo rje khwa gdong zhing chung dmar :
sna chen glang chen bam chen ljang :
chu lha sbrul gdong sbrul zhags ljang :
zhing rkyang gdan la gar stabs bzhugs :
hU~M:
dkyil 'khor phyi rim sgo bzhi ru :
shar du khu byug lcags kyu dkar :
lho ru ra gdong zhags pa ser :
nub tu seng gdong lcags sgrog dmar :
byang du sbrul gdong dril bu ljang :
zhing rkyang gdan la gar stabs bzhugs :
dkyil 'khor mu ran skyong ba yi :
dbang phyug nyi shu rtsa brgyad kyang :
ma yengs yid yul gsal bar bsgom :
snang la rang bzhin med par gsal :
zhi khro dam pa rigs brgya yi :
sgom khog gsal ba'i sgron me'o :
sa ma ya :
t+ya /t+ya /t+ya :
rgya rgya rgya :
gnyis pa lha tshogs spyan 'dren ni :
hU~M:
dpe med bsam brjod bral ba'i dkyil 'khor 'dir :
bla ma rin chen kun bzang chos kyi sku :
longs spyod rdzogs sku bcom ldan rigs lnga yab :
'byung lnga rnam dag yum mchog lnga dang sbyor :
sku gsum yon tan gsal la 'gag pa med :
'gro don yid snang dag pa'i gnas mchog 'dir :
kun bzang rigs lnga yab yum gtso 'khor rnams :
rnal 'byor byin gyis brlab phyir gshegs su gsol :
hU~M:
tshogs brgyad gnas dag byang chub sems dpa' brgyad :
yul brgyad gnas dag byang chub sems ma brgyad :
'gro don rdzogs mdzad sprul sku thub pa drug :
phrin las 'gro don sgo ba yab yum brgyad :
zhi ba dbyings kyi dkyil 'khor chen po 'dir :
zhi ba bzhi bcu rtsa gnyis gshegs su gsol :
hU~M:
sangs rgyas kun gyi rang bzhin sku gsung thugs :
yon tan phrin las yongs su rdzogs pa'i dpal :
bcom ldan dpal chen rigs lnga he ru ka :
gnyis med yum chen kro d+hI lnga dang 'khril :
dug lnga 'joms phyir khrag 'thung sprul 'khor bcas :
'gro don yid snang dag pa'i gnas 'dir byon :
hU~M:
kau rI la sogs gnas bdag ma mo brgyad :
siM ha la sogs yul bdag phra men brgyad :
rta gdong la sogs ye shes sgo ma bzhi :
dkyil 'khor mu ran dbang phyug nyi shu brgyad :
bka' srung gter bdag dam can chos skyong tshogs :
zhi khro dam pa rigs brgya'i lha tshogs rnams :
'gro don yid snang dag pa'i gnas 'dir byon :
rnal 'byor byin gyis brlab phyir gshegs su gsol :
gsum pa lha tshogs bzhugs su gsol ba ni :
hU~M:
sgyu ma gzugs brnyan chu zla 'ja' tshon ltar :
'od zer ye shes lnga ldan gzhal yas khang :
stobs ldan rin chen pad+ma nyi zla'i gdan :
chos sku kun bzang sku gsung thugs yon tan :
phrin las lnga yi rig rtsal cho 'phrul las :
bcom ldan dpal chen rigs lnga yab yum bcu :
sems dpa' sems ma yab yum bcu drug bcas :
rang snang dag pa'i gnas 'dir bzhugs su gsol :
hU~M:
rnam thar brgyad ldan sgo ba yab yum brgyad :
rigs drug dong sprugs bcom ldan thub pa drug :
zhi ba'i lha tshogs sangs rgyas bzhi bcu gnyis :
rang snang gnas yul dag pa'i dkyil 'khor du :
phyogs mtshams rang rang bzhugs pa'i gdan khri la :
gnyis med rang bzhin brtan par bzhugs su gsol :
hU~M:
zhi ba longs sku'i rig rtsal cho 'phrul las :
dug lnga 'joms pa'i lha tshogs dpag med 'phros :
bcom ldan khrag 'thung rigs lnga he ru ka :
shes rab dbyings phyug kro d+hI lnga dang sbyor :
yab yum sras 'khor bka' sdod sprul 'khor bcas :
rang snang dag pa'i gnas 'dir bzhugs su gsol :
hU~M:
kau rI la sogs gnas bdag ma mo brgyad :
siM ha la sogs yul bdag phra men brgyad :
tshad med bzhi ldan ye shes sgo+o ma bzhi :
sprul pa'i las mdzad dbang phyug nyi shu brgyad :
khrag 'thung lha tshogs 'bar ba lnga bcu brgyad :
du ma ro gcig brtan par bzhugs su gsol :
sa ma yA satwaM:
rgya rgya rgya :
bzhi pa gus phyag 'tshal ba ni :
hU~M:
yid chos gnas dag kun bzang yab yum la :
rang snang gnas yul dag pas phyag 'tshal lo :
hU~M:
phung lnga gnas dag ye shes lnga dang ldan :
longs sku rigs lnga'i gtso la phyag 'tshal lo :
hU~M:
'byung lnga gnas dag bde chen ye shes ngang :
dbyings kyi yum chen lnga la phyag 'tshal lo :
hU~M:
tshogs brgyad gnas dag sems dpa' chen po brgyad :
yul brgyad gnas dag sems ma chen mo brgyad :
nye ba'i sras mchog byang sems bcu drug la :
rang snang gnas yul dag pas phyag 'tshal lo :
hU~M:
rigs drug dong sprugs sprul sku thub pa drug :
tshad med bzhi ldan sgo ba yab yum brgyad :
zhi ba'i lha tshogs bzhi bcu rtsa gnyis la :
rang snang gnas yul dag pas phyag 'tshal lo :
hU~M:
dug lnga 'joms mdzad khrag 'thung khro bo lnga :
dbyings kyi yum chen kro d+hI lnga dang sbyor :
khrag 'thung khro bo yab yum bcu rnams la :
rang snang gnas yul dag pas phyag 'tshal lo :
hU~M:
gau rI la sogs gnas kyi ma mo brgyad :
siM ha la sogs yul gyi phra men brgyad :
rta gdong la sogs ye shes sgo ma bzhi :
bka' yi las byed dbang phyug nyi shu brgyad :
khrag 'thung lha tshogs lnga bcu rtsa brgyad la :
rang snang gnas yul dag pas phyag 'tshal lo :
sa ma ya :
rgya rgya rgya :
lnga pa phyi nang gsang mchod ni :
dang po phyi mchod 'di skad do :
hU~M:
bla ma kun bzang rgyal ba zhi khro'i tshogs :
dpag med nam mkha' gang ba'i lha tshogs la :
dag pa rnam gsum yid kyis mchod pa'i sprin :
gzugs sgra dri ro reg bya chos la sogs :
snang stong rig stong gsal stong bde stong dang :
dran stong grags stong tshor stong mchod pa'i tshogs :
me tog bdug spos dri zhal rol mor bcas :
bla ma zhi khro'i dkyil 'khor lha la 'bul :
thugs rjes 'gro ba'i don du bzhes su gsol :
gnyis pa nang mchod 'bul ba ni :
hU~M:
bla ma kun bzang zhi khro'i tshogs :
rgyal ba rgya mtsho'i tshogs bcas la :
lha rdzas nang mchod 'bul ba ni :
snod bcud snang srid thams cad kun :
rdo rje gzugs sgra dri ro reg :
rdo rje chos ma'i tshogs sprul nas :
dngos 'byor yid sprul mchod pa'i tshogs :
kun bzang zhi khro'i lha tshogs la :
gus pa'i sems kyis 'bul lags na :
'gro ba'i don du bzhes su gsol :
gsum pa gsang mchod 'bul ba ni :
hU~M:
snang ba yab la stong pa yum :
gsal ba yab la 'od zer yum :
bde ba yab la stong pa yum :
sgra grags yab la grags stong yum :
dran pa yab la rig stong yum :
sku gsung thugs yon phrin las bde :
rig ma dkar ser dmar ljang mthing :
bde ba ye shes kun ldan du :
bde ba'i ro snyoms mchod pa 'bul :
sku gsung thugs yon rgyas phyir bzhes :
sman raka gtor gsum 'bul ba la :
dang po sman mchod 'bul ba ni :
hU~M:
rigs lnga yab yum gnyis kyis rgyu byas shing :
sku lnga ye shes lnga yis rkyen byas nas :
thabs shes rgyu la ma 'gag rkyen sbyar ba'i :
dam pa rigs brgya'i 'bru bcud bdud rtsi 'di :
bla ma kun bzang zhi khro'i tshogs la 'bul :
thugs rjes brtser dgongs dbang dang dngos grub stsol :
sarba pany+tsa a mr-ita la kha raM khA hi :
gnyis pa rak+ta 'bul ba ni :
hU~M:
dug lnga ye shes lnga ru bsgral ba'i khrag :
ma chags chags bral chags pa chen po'i khrag :
gnyis med 'dzin bral gsang ba'i khrag chen 'di :
bla ma kun bzang zhi khro'i tshogs la 'bul :
ma hA rak+ta la kha raM khA hi :
gsum pa gtor ma 'bul ba ni :
hU~M:
phyi snod 'jig rten gtor gzhong du :
nang bcud sems can gtor mar bshams :
rtsi bcud 'bras bu sman gyis brgyan :
zhi khro'i lha tshogs rnams la 'bul :
ma hA ba liM ta la kha raM khA hi :
sa ma ya :
rgya rgya rgya :
drug pa bstod pa bya ba ni :
hU~M:
sku ni mi 'gyur ka dag chos kyi sku :
gsung ni mi 'gag rang byung ye shes gsung :
thugs ni mi g.yo smra bsam bral ba'i thugs :
kun bzang skye 'gag med la phyag 'tshal bstod :
hU~M:
chos sku nam mkha' lta bur khyab pa la :
longs sku nyi 'od lta bur so sor 'phro :
sprul sku 'ja' tshon lta bur 'gro don mdzad :
rgyal ba zhi khro'i tshogs la phyag 'tshal bstod :
hU~M:
gsal 'tsher lhun sdug gzi brjid 'od zer 'phro :
mnyen lcug 'khril ldem gzhon tshul zhi ba'i tshogs :
mtshan dang dpe byad rgyan rnams mdzes tshul ldan :
zhi ba bzhi bcu gnyis la phyag 'tshal bstod :
hU~M:
sgeg pa dpa' ba 'jigs su rung ba dang :
dgod dang gshe dang rngam par ston pa dang :
snying rje ngo mtshar che tshul gar dgur ldan :
khrag 'thung khro bo'i tshogs la phyag 'tshal bstod :
hU~M:
thal chen rak+ta zhag gi zo ris dang :
ko rlon g.yang gzhi stag gi sham thabs dang :
thod phreng sbrul chun me dpung chas dgus brgyan :
dur khrod chas rnams rdzogs la phyag 'tshal bstod :
hU~M:
rgyal ba'i bstan pa srung ba'i las la brtson :
rnal 'byor kun gyi dam tshig rjes gcod cing :
bka' bzhin rjes su sgrub pa'i grogs mdzad ma :
dam can rgya mtsho'i tshogs la phyag 'tshal bstod :
sa ma ya :
rgya rgya rgya :
bdun pa bshags pa bya ba ni :
hU~M:
bla ma kun bzang mtha' bral chos kyi sku :
nyag gcig zang thal skye med longs spyod rdzogs :
shar grol 'gag med sna tshogs sprul pa'i sku :
rgyal ba zhi khro sprul 'khor dgongs su gsol :
bdag dang 'khor ba'i sems can thams cad kyi :
gti mug 'khrul sems bag med byung ba nas :
da lta tshe 'di'i lus blangs yan chad du :
rig dang ma rig 'khrul pa'i las dbang gis :
sku gsung thugs dang rtsa ba yan lag gi :
dam tshig chag nyams nor 'khrul gyur pa kun :
mi gsang mi sbed gnong 'gyod mthol lo bshags :
klong yangs chen po'i ngang du bzod par gsol :
oM badzra satwa A:
phrin las dngos gzhi'i le'u gnyis pa'o :
sa ma ya :
rgya rgya rgya :
gsum pa rjes kyi le'u bdun gyis bstan :
tshogs las bskul dang chad mdo gtor skyong dang :
gtor bro bkra shis smon lam bdun yin no :
dang po tshogs 'khor bshams la 'di skad do :
hU~M:
nyon cig bgegs dang log 'dren tshogs :
tshogs la bar chad byed pa'i bgegs :
lan chags gnas 'dir ma 'dug par :
so so rang rang gnas su dengs :
u tsa ta ya phaT:
gnyis pa bsang sbyang byin rlabs ni :
hU~M:
bdag nyid rdor sems thugs ka nas :
oM dkar AHdmar hU~M mthing 'phros :
zhal zas dngos po thams cad kun :
oM AHhU~M gsum ngo bor gyur :
'bru gsum me chu rlung gsum 'phros :
tshogs kyi rnam rtog bsreg gtor bkrus :
me chu rlung gsum 'od du zhu :
sku gsung thugs kyi bdud rtsir gyur :
kun bzang zhi khro'i lha tshogs rnams :
dgyes mchod bdud rtsi chen por gsal :
oM AHhU~M hrIHha ho :
gsum pa tshogs la spyan 'dren ni :
hU~M:
ma bcos chos dbyings zhing khams nas :
bla ma kun bzang yab yum dang :
rgyal ba zhi khro'i tshogs dang bcas :
tshogs la spyan 'dren gshegs su gsol :
de nas tshogs phud gsum bcad la :
dang po mchod pa 'di skad do :
hU~M:
bla ma kun bzang thig le'i sku :
nyag gcig zang thal longs spyod rdzogs :
cir mi dgongs pa sprul pa'i sku :
rgyal ba rgya mtsho zhi khro'i tshogs :
mkha' 'gro chos skyong sprul 'khor bcas :
zhal zas tshogs kyi mchod pa 'bul :
bar du bshags shing 'bul ba ni :
hU~M:
bdag cag 'khor ba'i sems gzhi blangs pa nas :
da lta lus 'di blangs pa yan chad du :
rig dang ma rig bag chags dbang gyur pas :
rtsa ba yan lag dam tshig nyams pa rnams :
zhal zas tshogs 'bul bskang zhing bshags par bgyi :
bzod par bzhes nas tshangs par bstsal du gsol :
oM badzra satwa A:
skabs 'dir zhi khro'i mdangs skong la sogs dang :
lta ba'i klong bshags la sogs ci rigs bya :
tha ma tshogs phud bsgral zhing bstab pa ni :
hU~M:
chos sku zhi ba'i ngang las ma g.yos kyang :
thabs kyi cho 'phrul rgyal ba zhi khro'i tshogs :
khrag 'thung rngam brjid 'bar ba'i skur bzhengs la :
nyon mongs ma rig dug lnga phung po lnga :
bstan pa bshig pa'i dgra bgegs ma lus pa :
myur du khug la bsgral ba'i las mdzod cig :
gnyis pa phung po zhal du bstab pa ni :
hU~M:
bla ma kun bzang zhi khro sprul 'khor bcas :
mkha' 'gro chos skyong srung ma zhal phyes shig :
dug lnga dug gsum bsgral pa'i sha khrag rus :
ye shes lnga ldan mi 'gyur zhal du bstab :
rnam rtog bag chags chos nyid klong du rol :
bstab bo bzhes shig rol cig kha raM khA hi :
oM AHhU~M:
hU~M hU~M hU~M:
phaT phaT phaT:
gnyis pa srung ma las la bskul pa ni :
hU~M:
bka' dang dam tshig gzhal yas su :
mkha' 'gro chos skyong bka' srung rnams :
la las bstan pa'i gzhi 'dzin mdzad :
la las bka' yi bya ra mdzad :
la las chos mdzad srung ma mdzad :
la las gtsug lag dkor khang srung :
la las yul dgon dben gnas srung :
la las dam tshig las rjes gcod :
la las sgrub pa'i sdong grogs mdzad :
la las stong gsum khyab par rgyug :
la la bsam gtan ngang la gnas :
la las skye 'gro'i bla tshe rku :
la la srog gcod srin po'i rigs :
la la gtsang sbra bram ze'i rigs :
la la rims dang nad kyi bdag :
la la ltas ngan cho 'phrul bdag :
sprul pa yang sprul bsam mi khyab :
'khor dang las byed bye ba 'bum :
kun kyang zhi khro'i cho 'phrul te :
rig rtsal rol pa thogs med 'phro :
bcol pa'i phrin las grub par mdzod :
ces pas bskul zhing phrin las bcol :
sa ma ya :
rgya rgya rgya :
gsum pa bka' yi chad mdo ni :
hU~M:
sngon tshe 'das dus bskal pa'i dang po la :
bcom ldan khrag 'thung che mchog he ru kas :
dregs pa ru dra'i sde dpon btul ba'i tshe :
kau rI phra men dbang phyug nyer brgyad dang :
srung ma dam can rgya mtsho thams cad kyis :
ji ltar khas blangs dam bcas ji bzhin du :
gtor ma 'di bzhes bdag gi stongs grogs mdzod :
hU~M:
sngon tshe khas blangs dam las ma 'da' bar :
chad mdo'i dam can srung ma thams cad kun :
sha khrag brgyan pa'i gtor ma 'di bzhes la :
da lta rnal 'byor bdag gi sdong grogs mdzod :
bzhi pa gtor skyong bya ba ni :
hU~M b+h+yo :
shar gyi dbang phyug ma bdun gtor ma longs :
nyon mongs dgra bgegs zhi ba'i phrin las mdzod :
hU~M b+h+yo :
lho yi dbang phyug ma bdun gtor ma longs :
bsod nams ye shes rgyas pa'i phrin las mdzod :
hU~M b+h+yo :
nub kyi dbang phyug ma bdun gtor ma longs :
'khor 'das dbang du sdud pa'i phrin las mdzod :
hU~M b+h+yo :
byang gi dbang phyug ma bdun gtor ma longs :
ma rig sdig sgrib tshar gcod phrin las mdzod :
hU~M b+h+yo :
slob dpon pad+ma'i spyan sngar khas blangs pa'i :
bod khams skyong ba'i brtan ma bcu gnyis dang :
bran g.yog 'khor bcas bka' yi gtor ma longs :
mi mthun bar chad rkyen ngan bzlog tu gsol :
nyams rtogs bsod nams spel ba'i sdong grogs mdzod :
bcol ba'i phrin las khyod kyis grub par mdzod :
lnga pa gtor bro brdung ba 'di skad do :
hU~M:
phyogs med phyogs dang bral ba'i phyogs bcu nas :
dug lnga 'joms pa'i ye shes lnga ldan gsal :
gsal 'tsher sgyu ma'i lha dang lha mos bskor :
phyogs bcu bde gshegs rigs kyi bro brdungs pas :
dug lnga'i mgo la ye shes chems se chem :
bro yang ye shes lnga yi snang stong bro :
glu yang ye shes lnga yi grags stong glu :
ye shes lnga yi glu blangs bro brdungs pas :
rnam rtog mtshan ma'i dgra bgegs rang sar grol :
ma rig nyon mongs ka dag dbyings su non :
oM AHhU~M satwaM b+ha ya nan :
drug pa bkra shis brjod pa ni :
oM:
chos sku'i bkra shis stong zhing bdag med shog :
AH
longs sku'i bkra shis gsal la 'gag med shog :
hU~M:
sprul sku'i bkra shis thugs rje rgyun 'byung shog :
gzhi yi bkra shis rang rgyud dul bar shog :
lam gyi bkra shis gzhan rgyud sbyong bar shog :
'bras bu'i bkra shis gzhi thog smin par shog :
ces brjod dbyangs bcas me tog dor :
bdun pa bsngo ba smon lam ni :
na mo :
'khor gsum yongs su dag pa'i dge ba 'dis :
khams gsum 'khor ba'i sems can ma lus pa :
sku gsum 'bras bu myur du 'grub par shog :
'gro ba sems can yongs kyi dpal du shog :
lha tshogs gshegs su gsol ba ni :
oM:
khyed kyis sems can don kun mdzod :
rjes su mthun pa'i dngos grub stsol :
sangs rgyas yul du gshegs nas kyang :
slar yang 'byon par mdzad du gsol :
badzra mu :
rjes su rdzogs rim bsgom pa ni :
gzugs snang thams cad zhi khro'i lha tshogs la :
lha tshogs nam mkha'i 'ja' tshon yal ba ltar :
snang stong gnyis med mtha' bral ngang la bzhag :
sgra grags thams cad zhi khro'i lha tshogs gsung :
grags stong nam mkha'i 'brug sgra yal ba ltar :
grags stong brjod med ngang la mnyam par bzhag :
dran bsam thams cad zhi khro'i thugs su shar :
shar grol klong thim mkha' la sprin dengs ltar :
thugs dgongs skye med ngang la ma bcos bzhag :
a a a :
zhi khro rigs brgya 'dus pa'i las byang tshor ba rang grol snying po zhes bya ba rdzogs so :
sa ma ya :
rgya rgya rgya :
grub thob karma gling pa'i gter ma'o /

/sarba mang+ga laM///
/
