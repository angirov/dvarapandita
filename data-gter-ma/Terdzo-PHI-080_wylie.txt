@#//
dmag zlog nyi shu rtsa lnga las /
rgyal chen sde bzhi'i srog dbang bka' rgya can bskur ba'i lag len gsal bar bkod pa bod khams bde ba'i las 'jug ces bya ba bzhugs so //
na mo gu ru pad+ma ma hA ba la ya /
bod 'bangs bu ltar skyong ba'i yab //
pad+ma'i zhabs zung spyi bor len //
byang sems 'jig rten skyong ba'i tshul //
rgyal chen rigs bzhis shis pa stsol /
sdang dgra'i dmag dpung zlog pa dang //
so kha srung la ched du bsngags //
lhag par deng dus nyer mkho'i sman //
gzhan phan 'dod rnams dang len 'tshal //
de la chos bka' 'di nyid phal cher thun mong ma yin pa'i bka' rgyas bsdams shing khyad par srog gtad 'di ni /
gzhung las /
dbang 'di yul 'khor srung nag po'i bsnyen pa ma song bar bskur na rang la gnod pa chen po 'ong ngo :
cis kyang gsang ngo :
zhes gsungs pas de'i bsnyen pa thems pa'ang dka' bar snang bas gang 'dod bskur mi rung /
'on kyang rang 'dod med pa'i lhag bsam can gyis dbang rgyun tsam spel du rung bar mi byed ka med du snang bas /
de'i tshe na'ang slob dpon lta dgongs kyi gding dang ldan cing phyag rdor sogs yi dam gyi bsnyen sgrub thems pas slob ma dam tshig thub nges gcig gam gsum las mi mang ba la bskur ro //
de'i tshul la gsum /
sngon 'gro sbyor ba'i chos /
dngos gzhi sgrub mchod dang dbang skur /
rjes cho ga'i mjug sdud do //
dang po ni /
gnas khang gtsang mar stegs bu gru bzhi pa'i steng dkyil 'khor ri rab gling bzhi gling phran lcags ri dang bcas pa zlum por bskor ba'i dbus ri rab kyi steng du pad+ma 'dab bzhi ze'u 'bru dmar ser lte ba mthing nag
/'dab bzhi phyogs mdog
/dbus su rdo rje sngon po /
'dab bzhir rgyal chen bzhi'i sku rab /
phyag mtshan 'bring /
yang na thig le shar dkar /
lho sngo /
nub dmar /
byang ser po bkod pa'i dbus su /
khri'u'i khar bum pa nyer lnga'i bcud ldan mgul chings sngon po kha rgyan gzungs rdor bcas bkod /
rin po che'i snod bzhir ri rab bang rim bzhi pa re re /
de steng yul 'khor srung la dkar zlum lha bshos kyi dbyibs pad 'dab mang pos bskor zhing ut+pal gyis mtshan pa //
'phags skyes po la gru bzhi sngon po mkhar thabs la ral gris brgyan pa /
spyan mi bzang la dmar zlum pad 'dab bzhi pa sbrul rigs lngas dkris pa /
rnam thos sras la khang bzang ser po sum brtsegs tog dang bcas pa /
bzhi ka la rang mdog dang mtshungs pa'i mda' dar dang rgyal mtshan sku tsag btsugs pa rnams pad 'dab bzhir phyogs bzhir bkod /
gzhan yang gnam lcags rdo rje /
ba dan /
zas sna dang dri bzang chu /
mchod rten /
gdugs /
rgyal mtshan /
dung /
mdo rgyud kyi pusti /
rdo rje rnams dngos sam tsakli /
bum gter rnams ci bder bzhag
/byang shar du las bum /
mdun du 'bul gtor las bzhi'i dbyibs can bzhi dkar mngar kha zas kyis brgyan pa dang phyi mchod phreng tshar /
rgyab tu sman rag gtor gsum sogs yi dam gang la bsten pa'i tshogs gtor /
gzhan yang cha gsum gtor ma /
lcags hom du mtha' dmag lha mi rta bcas kyi ling+ga lcags su bcug pa'am mi 'grub na zan ling /
bya 'ug gi sgro dang gu gul /
phur bu sgrol gri /
me hom gyis mtshon nye bar mkho ba rnams tshogs par bya'o //
gnyis pa sgrub cing mchod de dbang bskur ba ni /
'grub na sngon 'gro cha gsum gtang /
mi 'grub na dkar bgegs spyi 'gro dang /
bdag bskyed bsnyen sgrub thems pa'i yi dam zhig gtong ba phyag len du mdzad cing /
chos sde 'brel chags kyi dbang du byas na yer pa'i gter byon phyag rdor stobs po che la bgyis kyang legs /
gzhan yang bka' brgyad lta bu gang yang rung ba'i phrin las btang ste bdag bskyed bzlas pa bcas grub pa'i rjes su /
bum pa sgrub pa ni /
hU~M:
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bus :
dpag yas nam mkha' gang bar gyur :
oM badzra ar+g+haM nas /
shab+da pU dza hoH
oM AHhU~M ha ho hrIH
gsum gyis mchod pa byin brlab /
oM swa b+hA ba sogs /
stong pa'i ngang las b+h+rU~M yongs gyur //
rin chen bum pa mtshan nyid rdzogs //
chu dang bcud kyis gtams pa'i dbus //
pad+ma nyi zla'i gdan gyi steng //
hU~M las rdo rje gtum po ni //
mthing nag zhal gcig phyag gnyis pa /
khro gtum ral pa dmar ser 'bar //
phyag g.yas gnam lcags rdo rje phyar //
g.yon pas lcags kyu sbrul zhags 'dzin //
sku che yan lag shin tu rags //
klu rigs lnga dang sbrul chun spras //
sku las me phung khro tshogs 'phro //
gnas gsum oM AHhU~M gis mtshan //
'od 'phros ye shes spyan drangs gyur //
hU~M:
dad pa dang ni dam tshig gis :
tshur gshegs khro rgyal dam tshig can :
'og min lhun grub gnas mchog gi :
gsang chen rol pa'i gzhal yas khang :
lcang lo can gyi pho brang nas :
dam tshig dbang gis spyan 'dren na :
thugs dam dbang gis gshegs su gsol :
badzra tsaN+Da ma hA ro Sha Na e h+ye hi sa ma ya dzaHdza :
dzaHhU~M baM ho :
pad+ma ka ma lA ya satwaM:
a ti pU ho :
hU~M:
me tog bdug spos mar me dri :
zhal zas sil snyan la sogs dang :
sman gtor rak+ta 'dod yon tshogs :
mchod pa'i bye brag dpag med rnams :
khro rgyal 'khor dang bcas la 'bul :
phrin las bsgrub phyir bzhes su gsol :
oM badzra tsaN+Da ma hA ro Sha Na ar+g+haM pA d+yaM sogs /
shab+da pU dza ho :
pany+tsa a mr-ita :
ma hA ba liM ta :
ma hA rak+ta :
ga Na tsakra pU dza khA hi :
hU~M:
rdo rje 'dzin dbang khros pa'i rgyal :
bdud dang log 'dren 'joms mdzad pa :
mngon spyod phrin las yongs rdzogs lha :
bai DUr mdog can 'jigs pa'i sku :
khro rgyal sku la phyag 'tshal bstod :

rang srog sngags kyi 'od zer sogs brjod nas gzungs thag blangs la /
oM badzra tsaN+Da ma hA ro Sha Na hU~M phaT:
ces brgya rtsa las mi nyung ba bzla /
mchod bstod mdor bsdus dang /
oM AHhU~M/
zhes dung chu phul pas /
bum pa'i lha 'od du zhu nas rdo rje bdud rtsi'i rang bzhin gyi chur gyur /
ces dang /
las bum du bdud rtsi 'khyil ba bskyed bzlas bya /
slar yang mchod pa kha gso /
byin rlabs gong bzhin byas la mdun bskyed ni /
stong pa'i ngang las rin chen zur brgyad pa pad+ma'i lte ba la gnas pa'i nyi zla'i dkyil 'khor gyi steng du gnam lcags rdo rje rtse dgu pa lte ba hU~M gis mtshan pa las 'od 'phros :
'phags pa mchod cing sems can gyi sdig sgrib sbyangs :
gdug pa can thams cad tshar bcad :
'od zer tshur 'dus yongs su gyur pa las :
rdo rje gtum po sku mdog mthing nag zhal gcig phyag gnyis pa :
g.yas pas gnam lcags rdo rje me'i tshwa tshwa 'phro ba nam mkhar 'phyar zhing :
g.yon lcags kyu dang sbrul zhags 'dzin pa :
zhal bgrad mche ba gtsigs pa :
spyan gsum sdang mig khro tshul du gzigs pa :
ral pa kham ser gyen du 'bar zhing ral pa'i gseb nas me'i tshwa tshwa 'phro ba :
sku che la yan lag rags pa :
sbrul rigs lnga dang sbrul chun gyis spras pa :
sku'i ba sbu'i bu ga nas sprul pa'i khro tshogs dang ye shes kyi mes 'jig rten gyi khams thams cad gang bar 'gyed pa :
snang stong sgyu ma lta bu'i skur gsal ba'i :
shar du d+h+r-iM las yul 'khor srung dkar po phyag gnyis kyis pi wang sgreng ba :sogs /
lha bskyed spyan 'dren nas mchod bstod bshags pa'i bar gter gzhung sgrub thabs mchod phrin ltar mthar chags su gtang /
bzlas dmigs bcas rgyal chen bzhi so so'i sngags mjug tu /
dzaHhU~M A:
btags pa brgya rtsa re las mi nyung ba bzlas pa'i mthar /
yi dam ltar gtor ma byin brlab /
mchod phrin nang ltar gtor sngags lan gsum re dang /
rin chen las grub sogs kyis phyag rdor dang rgyal chen la gtor ma 'bul /
sngags tsam gyis mchod /
phyogs bzhi 'gres sbyar gyis 'dod gsol dang /
slob ma gzhug par gnang ba zhu'o //
de nas slob ma las bum gyi chus khrus bya /
bgegs gtor btang zhing yi dam ltar bka' bsgo bgegs bskrad srung mtshams bcad /
me tog bkye bsdu dang sems bskyed gsal btab la /
de'ang snyigs ma'i dus lnga brgya pa tha ma la babs pa'i tshe sngon las ngan pas 'phangs pa'i sems can sha stag tshogs /
mi thub pa lnga po dgun gyi grang reg ltar shin tu bdo ba'i dbang gis dkar phyogs skyong ba rnams kyi dbu 'phang dma'/
nag po'i phyogs kyi mi min 'byung po ma rungs pa thams cad mthu stobs je cher rgyas /
gdug pa'i du ruSh+ka rnams rim par 'byung ba'i dus la babs te mtha'i dmag dpung rnams bod kyi dbus su lhags /
bstan dang 'gro ba'i bde skyid 'joms pa 'byung ba'i tshul rnams 7dus gsum mkhyen pa o rgyan gyi slob dpon chen pos chos rgyal yab sras gtsor gyur pa'i rje 'bangs 'dus pa'i tshogs la lung bstan pa'i tshe /
de dag rnams kyis phyi rabs la thugs brtse bas zlog pa'i thabs gsol ba btab pa la brten /
dmag zlog nyi shu rtsa lnga'i gdams pa ches zab pa'i skor rnams bka' rgya dang bcas te bstsal pa gnyags dz+nyA nas yi ger bkod de rje 'bangs grogs lngas khyung tshang brag gi gsang phug tu rgyas btab pa /
snyigs mthar dus kyi rtags rnams mngon du snang ba'i tshe lha sras rnam rol sprul pa'i gter chen zhig gling 'od gsal sgyu mas spyan drangs /
bka' babs lung zin gnyags lo chen po'i zlos gar lha rje blo gros rgyal mtshan la gnang bas nus pa'i stobs kyis mtha' dmag lan gsum du bzlogs pas rje sog zlog pa zhes mtshan gyi snyan pa gangs ri'i ljongs na yongs su grags pas mtshon /
byin rlabs nus pa'i tshan kha khyad par du 'phags pa'i gdams ngag 'di nyid kyi gtso bo yul 'khor rgyal chen bzhi la gtod pa'i las tshogs dang rjes su 'brel pa /
rgyal chen bzhi'i srog dbang shin tu zab mo bsgrub par bgyi ba la sogs kyis mtshams sbyar te maN+Dal 'bul du gzhug
/slob dpon gsang ba'i bdag por gsal ba la mos gus dang ldan pas thal mo me tog bcas gsol ba 'debs pa 'di'i rjes zlos mdzod /
ho :
rdo rje slob dpon sangs rgyas dpal :
dpa' bo chen po dgongs su gsol :
bdag gis bstan pa bsrung ba dang :
'gro ba yongs su bskyab pa'i phyir :
de ring rdo rje 'dzin rgyal gyis :
byin gyis brlab pa nyid du mdzod :
chos skyong rgyal po chen po bzhi'i :
rig pa bdag la bstsal nas kyang :
bstan pa srung ba'i dam pa ru :
gtso bos bdag la dbang skur gsol :
lan gsum /
bla mas /
bu tshur gsang ba'i theg pa ni :
kun gyi thun mong ma yin pas :
rang ga nyid du mi gnang bas :
khyod kyis dam tshig bsrung nus sam :
sangs rgyas bstan pa bsrung nus sam :
zhes dris pa'i don rnams tshul bzhin bsgrub pa'i blos 'di'i rjes zlos /
bdag ni sngags kyi snod rung bas :
theg pa chen po'i chos la mos :
dam tshig sdom pa tshul bzhin bsrung :
sangs rgyas bstan pa bdag gis bsrung :
bla ma rgyal ba sras dang bcas pa'i spyan sngar bdag gzhan nam mkha'i mtha' dang mnyam pa'i sems can thams cad byang chub snying po'i bar rtse gcig gus pas skyabs su 'gro ba'i mos pas 'di'i rjes zlos /
dpal ldan bla ma rdo rje 'chang :
sangs rgyas chos dang dge 'dun dang :
gsang bdag phyag rdor lha tshogs la :
bdag sogs 'gro kun skyabs su mchi :
lan gsum /
pha mar gyur pa'i 'gro ba mtha' dag rnam grol gtan gyi bde ba la 'god par bya /
de'i ched du bstan 'gro la nye bar 'tshe ba'i bdud bgegs bar chad zhi zhing /
dam pa'i chos dang de'i 'byor pa spel bar byed pa gsang ba'i dkyil 'khor zab mor zhugs par bgyi'o snyams pas 'di'i rjes zlos /
bdag gzhan 'gro ba kun don du :
rdo rje 'dzin pa'i dgongs pa yis :
nges pa'i don du sems bskyed do :
bla med byang chub myur thob shog :
zhing khyad par can de dag gi spyan sngar gsag sbyong phul du gyur pa yan lag bdun pa bya ba'i blos 'di'i rjes zlos /
spro na /
ji snyed su dag sogs tshang bar brjod /
bsdu na /
phyag 'tshal ba dang sogs lan gsum /
thun mong ma yin pa rgyun bshags yan lag brgyad pa'i dmigs 'dun gsal 'debs bzhin pas 'di'i rjes zlos /
rdo rje slob dpon sangs rgyas dpal :sogs /
slob dpon gyis /
dkon mchog la gus 'gro la brtse :
rtsa ba yan lag dam tshig srung :
lus dang srog la babs gyur kyang :
rtsa ba'i dam tshig 'da' mi bya :
zhes bsgrags pa'i sdom pa dang dam tshig tshul bzhin bsrung snyam pas 'di'i rjes zlos /
bde gshegs sras bcas bdag la dgongs :
rig pa 'dzin pa bdag gis ni :
byang chub snying por mchis kyi bar :
so so thar dang byang chub sems :
rig 'dzin nang gi sdom pa'i tshogs :
ma lus yongs su gzung bar bgyi :
lan gsum /
de nas ye shes pa dbab pa'i slad du khyed rang gsang bdag dam tshig pa 'di bzhin du gsal thobs shig :
las chu dang las sngags kyis bsang /
shUn+ya tAs sbyang /
chos rnams stong pa nyid du mos //
stong pa de yi ngang nyid las //
chu las chu bur ji bzhin du //
pad+ma nyi zla dregs pa'i steng //
sems nyid hU~M du gsal ba las //
'od 'phros rgyal ba rnams la mchod //
sems can don byas tshur 'dus pas //
dpal chen phyag na rdo rje ni //
mthing nag zhal gcig phyag gnyis pa /
khro gtum ral pa dmar ser 'bar //
phyag g.yas gnam lcags rdo rje phyar //
g.yon pas lcags kyu sbrul zhags 'dzin //
sku che yan lag shin tu rags //
sbrul rigs lnga dang sbrul chun spras //
sku las me phung khro tshogs 'phro //
gnas gsum oM AHhU~M gis mtshan //
thugs ka'i hU~M las 'od 'phros pas //
phyogs bcu rgyal ba'i zhing khams nas //
sangs rgyas sras dang bcas pa kun //
phyag na rdo rje'i rnam par byon //
chu la chu bzhin gnyis med thim //
oM badzra tsaN+Da'i sham du /
badzra A be sha ya a AH
zhes btags pa drag tu brjod cing rol mo 'khrol ba dang /
gzhung las /
gu gul nag po rang rang skra :
spos dang byi la nag po'i brun :
sha chen mi klad sin+d+hu ra :
ra yi yan lag bzhi yi nywa :
bdugs pas nges par ye shes dbab :
ces gsungs pa ltar bdug pa'i sbyor ba sogs kyis ye shes dbab bo //
de rnams kyis dbang gi gzhi 'god pa song nas /
dbang dngos la thog mar gnyen po lha'i byin rlabs bya ba la 'dun pa 'di ltar du mdzod /
khyed rang dpal gsang ba'i bdag po phyag na rdo rjer gsal /
slob dpon yang dpal gsang ba'i bdag por dngos su gsal bas rnam rgyal bum pa'i dbang bskur bas rdo rje bdud rtsi'i chu rgyun gyis spyi bo'i gnas kun gang /
lus kyi sgrib pa dag
/sku'i dbang thob par mos shig
/bum pa spyi bor bzhag la /
hU~M:
bum pa bzang po che ba'i mchog :
byed pa sems can kun don byed :
sprul sku'i khrus kyis nyon mongs 'khru :
phyag na rdo rje'i ye shes chu :
gzung 'dzin bdag po khyod la bskur :
bag chags lus kyi sgrib dag nas :
rgyal ba'i rdo rje'i sku thob shog :
oM bud+d+ha ka lA sha a b+hi Shiny+tsa oM:
yang bum pa'i bdud rtsis mgrin pa yan chad gang /
ngag gi sgrib pa dag
/gsung gi dbang thob par mos shig
/bum pa mgrin par bzhag
/bum chu blud la /
hU~M:
bum pa bzang po che ba'i mchog :
byed pa sems can kun don byed :
sprul sku'i khrus kyis nyon mongs 'khru :
phyag na rdo rje'i ye shes chu :
gzung 'dzin bdag po khyod la bskur :
sgrar 'dzin ngag gi sgrib dag nas :
gsung gi rdo rjer 'grub gyur cig :
oM pad+ma ka lA sha a b+hi Shiny+tsa hrI:
yang bum pa'i bdud rtsis snying ga yan chad gang /
yid kyi sgrib pa dag
/thugs kyi dbang thob par mos shig
/bum pa snying gar bzhag la /
hU~M:
bum pa bzang po che ba'i mchog :
byed pa sems can kun don byed :
sprul sku'i khrus kyis nyon mongs 'khru :
phyag na rdo rje'i ye shes chu :
gzung 'dzin bdag po khyod la bskur :
rtog tshogs sems kyi sgrib dag nas :
thugs kyi rdo rjer 'grub gyur cig :
oM badzra ka lA sha a b+hi Shiny+tsa hU~M:
yang bum pa'i bdud rtsis lte ba yan chad gang /
sgo gsum cha mnyam gyi sgrib pa dag
/yon tan gyi dbang thob par mos shig
/bum pa lte bar bzhag la /
hU~M:
bum pa bzang po che ba'i mchog :
byed pa sems can kun don byed :
sprul sku'i khrus kyis nyon mongs 'khru :
phyag na rdo rje'i ye shes chu :
gzung 'dzin bdag po khyod la bskur :
sgo gsum las kyi sgrib dag nas :
sangs rgyas yon tan rdzogs gyur cig :
oM rat+na ka lA sha a b+hi Shiny+tsa trAM:
yang bum pa'i bdud rtsis gsang gnas yan chad lus thams cad gang /
nyon shes kyi sgrib pa dag
/phrin las kyi dbang thob par mos shig
/bum pa gsang bar bzhag
/hU~M:
bum pa bzang po che ba'i mchog :
byed pa sems can kun don byed :
sprul sku'i khrus kyis nyon mongs 'khru :
phyag na rdo rje'i ye shes chu :
gzung 'dzin bdag po khyod la bskur :
nyon mongs shes bya'i sgrib dag nas :
sangs rgyas phrin las rdzogs gyur cig :
oM karma ka lA sha a b+hi Shiny+tsa A:
gnam lcags rdo rje mgor bzhag cing lag par gtad la /
hU~M:
rdo rje 'dzin rgyal bsgoms pa yis :
spyi bor rdo rje bzhag nas ni :
'di ni ye shes rdo rje ste :
bde bar gshegs pa kun gyi bdag :
dregs pa spyi 'dul gnyen po mchog :
gsang ba'i bdag nyid dam pa yis :
bdag gis de ring dbang bskur ro :
oM ma hA badzra hU~M a b+hi Shiny+tsa mAM:
de ltar gnyen po stobs kyi phyag rgya'i dbang bskur pas khyed rang dregs pa spyi 'dul gyi nus stobs yongs su rdzogs par gyur pa la shis pa brjod pas kyang mnga' gsol bar mos shig
/shis brjod byas la me tog 'thor /
de nas chos skyong ba'i rgyal po chen po bzhi'i srog dbang bskur ba dngos la /
zhi ba'i dbang dang byin rlabs bya ba dang /
drag po'i rjes su gnang ba gnyis su yod pa las /
dang po'i slad du dmigs pa 'di bzhin du mdzad 'tshal /
shar phyogs kyi gtor ma blangs la /
gtor ma 'di nyid rgyal po chen po yul 'khor srung dngos su gsal ba'i sku las sku gnyis pa 'phros /
khyed rang gi lus la thim pas rgyal chen yul 'khor srung gi sku'i dngos grub thob cing lus kyi gzi brjid 'bar bar mos shig
/'di de rgyal po chen po ste :
khams gsum dbang sgyur dbang gi lha :
dngos grub chen po 'thob bya'i phyir :
khyod la de ring sku dbang bskur :
rang sngags gsham du /
kA ya sid+d+hi oM:
gtor ma spyi bor bzhag
/gtor ma lhar gsal ba'i gsung las gsung yig 'bru'i rnam pa ngag la thim pas /
ngag bden tshig grub pa la sogs gsung gi dngos grub thob /
ngag nus pa dang ldan par mos shig
/'di de rgyal po sogs gong ltar la /
khyod la de ring gsung dbang bskur :
rang sngags mthar /
wA ka sid+d+hi A:
gtor ma mgrin par bzhag
/gtor ma lhar gsal ba'i thugs las thugs phyag mtshan gyi rnam pa mang po snying gar thim pas thugs kyi byin gyi rlabs pa sems la zhugs /
thugs kyi dngos grub thob cing yon tan thams cad dang ldan par mos shig :
'di de rgyal po sogs gong ltar la /
khyod la de ring thugs dbang bskur :
rang sngags mthar /
tsit+ta a b+hi Shiny+tsa hU~M:
sarba sid+d+hi ho :
gtor ma snying gar bzhag
/de nas lho'i gtor ma thogs la /
gtor ma 'di nyid rgyal po chen po 'phags skyes po dngos su gsal ba'i sku las sku gnyis pa 'phros /
khyed rang gi lus la thim pas rgyal chen 'phags skyes po'i sku'i dngos grub thob cing sogs par rang sngags bsgyur la sku gsung thugs dbang gong ltar bskur /
de nas nub kyi gtor ma thogs la /
gtor ma 'di nyid rgyal po chen po spyan mi bzang dngos su gsal ba'i sku las sku gnyis pa 'phros /
khyed rang gi lus la thim pas rgyal chen spyan mi bzang gi sku'i dngos grub thob cing sogs dang rang sngags bsgyur la sku gsung thugs dbang snga ma ltar bskur /
de nas byang gi gtor ma thogs la /
gtor ma 'di nyid rgyal po chen po rnam thos sras por gsal ba'i sku las sku gnyis pa 'phros /
khyed rang gi lus la thim pas rgyal chen rnam thos sras kyi sku'i dngos grub thob cing sogs dang rang sngags bsgyur la sku gsung thugs dbang sngar bzhin bskur ro //
de rnams kyis rgyal po chen po sde bzhi so so'i dbang bskur pa song nas /
thun mong du ba dan la sogs pa'i rjes su gnang ba byin pas mi mthun pa'i phyogs las rnam par rgyal te chos kyi rgyal srid bla na med pa la mnga' dbang sgyur bar mos shig
/ba dan gtad la /
hU~M:
'di ni snyan pa'i ba dan che :
dpal ldan rgyal po chen po bzhi :
lha min g.yul las 'di yis rgyal :
bdud kyi dpung yang 'di yis bcom :
de ring rdo rje 'dzin rgyal ngas :
rig pa 'dzin pa khyod la sbyin :
mdung dar 'di ni khyod kyis longs :
oM tsa tur ma hA rA dza ma ma dung dung phaT:
de nas zas sna dang dri bzang gi chu khar blud la /
'jig rten khams kyi zas bcud thams cad bdud rtsir byas te byin pas tshims par bsam zhing /
hU~M:
bdud rtsi ro mchog brgya dang ldan :
'jig rten khams kyi zas bcud kun :
ma tshang med pa bdur rtsir brlabs :
khyod la sbyin te dbang bskur ro :
sarba a mr-ita sid+d+hi pha la ho :
de nas mchod rten sogs rim par gtad la /
hU~M:
bde gshegs chos kyi sku yi rten :
rgyal ba'i pho brang yon tan mdzod :
'jig rten kun gyis mchod pa'i gnas :
sangs rgyas phrin las yongs rdzogs phyir :
khyod la de ring sbyin par bya :
pu ri 'di ni khyod kyis longs :
sarba bud+d+ha pu ri d+harma kA ya sid+d+hi A:
hU~M:
byams dang snying rje chen po yis :
ris med kun la khyab pa'i gdugs :
chos kyi rgyal srid 'dzin slad du :
khyod la de ring sbyin par bya :
chos kyi rgyal por khyod 'gyur gyis :
gser gdugs 'di ni khyod kyis longs :
oM d+harma rA dza ya a b+hi Shiny+tsa mAM:
hU~M:
khams gsum bdud kyi g.yul ngo las :
rtag tu rgyal ba'i rgyal mtshan 'di :
khyod la de ring sbyin par bya :
pha rol dgra las rgyal ba'i phyir :
rgyal mtshan 'di ni khyod kyis longs :
oM d+harma d+h+wa dza bi dza ya a b+hi Shiny+tsa mAM:
hU~M:
zab rgyas chos sgra sgrog pa'i dung :
sa gsum snyan pa'i sgra sgrog phyir :
khyod la de ring sbyin par bya :
dpal ldan rgyal po chen po bzhi :
chos ldan chos bzhin smra ba ste :
stong gsum chos sgra sgrog pa'i phyir :
chos kyi dung ni khyod kyis longs :
oM d+harma bA dI shang kha a b+hi Shiny+tsa mAM:
hU~M:
rgyal ba'i mdo rgyud glegs bam 'di :
gang du gnas pa'i sa phyogs ni :
rgyal chen rnams kyis rtag tu skyong :
'bral ba med par dam tshig rten :
pusti 'di ni khyod kyis longs :
oM pU tra man+t+ra pusta ka hU~M:
hU~M:
'di de sangs rgyas thams cad kyi :
phyag na rdo rje'i phyag na gnas :
gdul dka' 'dul ba rnams kyi mchog :
rdo rje gsor ba mdzes pa che :
bdud kyi dpung rnams 'joms pa'i phyir :
rdo rje 'di ni khyod kyis longs :
oM ma hA badzra hU~M:
de nas sngags kyi bzlas lung sbyin pa yin pas dmigs pa 'di bzhin du mdzod /
slob dpon lhar gsal ba'i thugs ka nas sngags phreng 'od kyi gzugs su byung /
khyed rang lhar gsal ba'i zhal nas brgyud snying gar rdo rje hU~M gis mtshan pa'i mtha' skor du 'khod par bsam la sngags 'di rnams kyis rjes zlos mdzod /
rgyal chen bzhi'i sngags rnams tshar gsum re rjes zlos byar gzhug
/slob dpon gyis me tog 'thor cing /
rgyal chen 'di la bstsal lags kyis :
'di la 'go bar mdzad du gsol :
sngags kyi dngos grub bstsal du gsol :
brtul zhugs brtan par mdzad du gsol :
rgyal po chen po bzhi'i gsang sngags dang rig sngags kyi stobs dang nus pa thams cad rig pa 'dzin pa 'di nyid kyi ngag la 'jug par gyur cig :
bka' bsgo ba ni /
gtor ma bzhi ka snod gcig tu bsdus pa thogs la /
mtha' rten tu bka' gtad sbyin pa la mos pa 'di ltar du mdzod /
slob dpon gsang ba'i bdag por gsal bas bka' bsgos pa tsam gyis rgyal chen sde bzhi 'khor dang bcas pa khyed rang gi lus ngag yid gsum la 'bral med du 'khor zhing ci bcol ba'i phrin las bsgrub par zhal gyis bzhes par mos shig
/gtor ma mgor bzhag la /
na mo :
chos sku kun tu bzang po :
longs sku zhi khro rab 'byams :
sprul sku rdo rje 'chang chen po :
ston pa rdo rje sems dpa':
rgyal ba shAkya thub pa :
dpal chen phyag na rdo rje :
sprul sku dga' rab rdo rje :
slob dpon pad+ma 'byung gnas :
chos rgyal khri srong lde'u btsan :
gnyags lo tsA ba dz+nyA na ku mA ra :
gar dbang zhig po gling pa la sogs te brgyud pa gsum gyi bla ma yab sras rnams kyi bden pa'i byin rlabs dang :
skyabs gnas dkon mchog rin po che gsum gyi bden pa'i byin gyi rlabs dang :
chos dbyings rang bzhin rnam par dag pa'i bden pa chen po'i byin gyi rlabs kyi mthu dang nus pa la brten nas chos skyong ba'i rgyal po chen po bzhi dpung dang g.yog tu bcas pa thams cad rig pa 'dzin pa 'di la 'go zhing stongs grogs byed par gyur cig :
lus dang grib ma bzhin du 'grogs par gyur cig :
mgon skyabs dang sri zhu bran khol ltar byed par gyur cig :
phrin las rnam pa bzhi thogs pa med par sgrub par gyur cig :
sngon bcom ldan 'das 'jig rten thams cad la thugs brtse ba can :
thugs rje chen po dang ldan pa :
shAkya thub pa'i spyan sngar rgyal po chen po bzhi rang rang gis dam bcas pa'i don thams cad sgrub pa dang :
de rjes mchog thun mong kyi dngos grub rgya mtsho lta bu la mnga' brnyes pa'i a tsar+Ya chen po pad+ma 'byung gnas kyi spyan sngar dam bcas shing bka' bsgo ba nos pa bzhin bod yul du sangs rgyas kyi bstan pa srung ba dang :
mtha' yi dmag dpung zlog pa la mthu dang stobs dang rdzu 'phrul chen po chags thogs med par sgrub pa'i slad du rig pa 'dzin pa 'di nyid kyi rjes bzhin du 'brang zhing mi 'bral bar gyur cig :
tiSh+Tha badzra :
zhes lag tu gtad /
me tog 'thor la shis pa brjod do //
de nas drag po'i rjes gnang sbyin pa ni /
de'ang rgyal po chen po bzhi'i 'khor ni :
gnod sbyin dang :
klu dang :
dri za dang :
grul bum dang :
smyo byed la sogs pa gdon ma rungs pa mang po yod pas de rnams sgrub pa po la 'tshe ru 'ong bas :
de dag zil gyis mnan pa la dmigs pa 'di ltar du mdzod :
khyed rang phyag rdor dngos su gsal ba'i lag pa g.yas su rdo rje gtad :
g.yon du khyung gtad la sdigs mdzub dang bcas pas bzung zhing hU~M zhes mig gyen du zlogs la lha yi nga rgyal brtan pos ba spu'i bu ga nas 'od zer nyi ma 'bum gyi 'od ltar tsha zhing sreg pa 'phros pas stong khams thams cad gang bas gnod byed thams cad gzhob tu bsregs :
mtshon cha'i char drag po 'phros pas de rnams kyi lus bcad cing gtubs :
g.yon gyi khyung las bya khyung gi tshogs dpag tu med pa 'phros pas de dag thams cad zos nas lhag ma med par bsam la sngags zlos shig :
phyag rdor snying po brgya rtsa brgyad re bar mtshams rnams su bzla bar gsungs kyang mi nus na nyer gcig re tsam bzla /
khyed rang phyag rdor du gsal ba'i ljags rdo rje rtse gsum pa rwa gdengs par dmigs pa'i steng du sngags phreng tshar gsum gyi phaTaHgsum po brul la khad pa las :
rdo rje'i ser ba bu yug 'tshubs pa ltar byung nas gdug pa can de rnams kyi lus 'dar 'dar por btsog par bsam la sngags zlos shig :
sngags bzla /
khyed rang phyag rdor du gsal ba'i thugs ka nas khro bo rdo rje rtse gcig pa dang :
gsum pa dang :
lnga pa dang :
dgu pa thogs pa sha stag spros nas gdug pa can thams cad ded pas de rnams skrag cing bros nas ma thar ba la la brgyal :
la la 'bog :
la la 'gyel :
la la khrag tu skyugs shing mthar thams cad bsad nas rgya mtsho chen por 'phangs par bsam la sngags zlos shig
/sngags bzla /
yang sku'i rgyan gyi klu chen po brgyad sbrul gyi rnam par yod pa'i kha rlangs kyi dug dang bltas pa'i dug gis gnod byed de dag gi lus me tog sad kyis khyer ba ltar nag rug rug skam :
bsam pa'i dug gis rnam par shes pa btsan dug drag pos thebs pa bzhin du myos shing 'thibs par bsam la sngags zlos shig :
sngags bzla /
yang phyag g.yas kyi rdo rje las ri rab ltar che ba'i rdo rje 'bar ba grangs med pa thog mda' ltar 'phros te :
gdug pa can de dag gi lus la phog pas :
khang rul la sgyogs 'phangs pa'am :
rdza ma la rdo phog pa ltar rab tu bcom par bsam la sngags zlos shig :
sngags bzla /
de nas zhabs g.yon sa la brdabs pas nyi ma'i gdan 'dar :
des rgyal po chen po bzhi 'dar :
des 'khor rnams skrags te 'dar phri li li 'dug par bsam la sngags zlos shig :
sngags bzla /
de nas rgyal po chen po bzhis :
s+yAd ya the dan :
u h+ya :
me ha la :
gu li dzi ba a b+hu ya :
ma su ra bi la :
ad d+ya bad d+ya :
nad d+ya bad d+ya :
ad d+ya bad d+yi :
bad d+ya ba ti :
na ra ba ti :
ma rud d+ya :
ma t+ya d+ya ba ti :
ma rud d+ya pha la swA hA:
s+yAd ya the dan :
i li i li :
mi li mi li :
ki li ki li :
sa na ra :
nI la ba ya :
b+hu b+hu b+hu ra :
bi rau :
phu phu phu ra ga shi :
li rau :
kha da ya :
ma la khu li ba yang swA hA:
zhes rig sngags smras pas de dag gi lus rul zhing me lce dang mtshon cha'i char drag pos bcom par bsams la 'khor gsum rnam par mi rtog pa stong nyid spros bral gyi ngang du mnyam par 'jog 'tshal /
ces dar gcig mnyam par 'jog tu bcug
/de nas bum pa rin po che dang 'bru dang sman dar zab la sogs pas bkang pa gtad la /
bkra shis gter gyi bum pa'i rjes gnang byin pas snod bcud kyi nyes pa mtha' dag zhi zhing bde legs dpal 'byor phun sum tshogs pa spel ba'i las rab 'byams sgrub pa la mnga' dbang thob par mos shig
/ho :
'di ni bkra shis bum pa ste :
sa yi lha mo'i phyag na gnas :
dgos 'dod kun 'byung bum pa bzang :
sa yi bcud rnams 'di las 'byung :
khyod kyis phyogs mtshams thams cad du :
rin chen bum pa'i gter bstsal te :
'bru dang phyugs rnams 'phel ba dang :
lha mi bde zhing 'byor ldan te :
phun sum tshogs pa'i dbang thob shog :
oM ka lA sha b+ha dra sam+b+ho ga lak+Sh+mI war+d+ha mang+gal shrI yaHa b+hi Shiny+tsa kurban+tu mAM:
bum pa bzang pos longs spyod phun sum tshogs pa 'phel zhing bkra shis dang dge legs kyi dbang dam pa thob par gyur cig
/ces gtad la me tog 'thor /
de nas lcags hom ling+ga bsgral chas rnams mdun du bkod /
bskul ba'i dmar gtor bshams /
sreg thab kyi hom dang sbar byed sogs sta gon byas la /
de nas mngon spyod las kyi rjes gnang dngos sbyin pa la /
slob dpon gsang ba'i bdag po dang khyed rang yang dpal lag na rdo rje drag por khros pa dngos su gsal bas las kyi rim pa rnams la 'jug pa'i dmigs pa rim bzhin gsal 'debs 'tshal /
brub khung stong pa'i ngang las e las lcags bsregs kyi khang sgrom gru gsum bang rim dgu pa /
kha khyer dog cing gting zab pa /
dug gsum mtshon cha'i char 'bebs shing nad dang dug gi rlangs pa 'phyo ba /
than dang ltas ngan gyi cho 'phrul sna tshogs mi bzad pa 'khrugs pa /
las byed gshin rje'i dmag tshogs rgyob sod kyi sgra 'brug ltar sgrog pas gang ba /
srid pa las kyi btson khang drag po de'i nang du nr-i tri dud kha yongs su gyur pa las /
du ruSh+ka'i lha dbang phyug phya sang khra mgo can dang /
'gong po spun dgu
/mtha'i dmag dpon dmag mi 'og rta sna 'dren dang bcas pa rkang lag lcags sgrog gis bsdams pa rid cing nyam thag pa'i lus can du gyur /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par bcom ldan 'das lag na rdo rje mthu chen rgyal po sde bzhi bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas /
bstan dang 'gro ba'i spyi dgra /
khyad par mtha' mi du ruSh+ka yi sder gtogs pa'i rgyal po /
blon po /
dmag dpon /
dmag mi 'og rta sna 'dren dang bcas pa'i bla srog rnam par shes pa rten 'di la mchis par gyur cig
/nr-i tri badzra aM ku sha dzaH
dzaHhU~M baM hoH
zhes lan gsum gyis bkug
/dbye rdzas kyis bdug cing sgro gnyis kyis 'byed pas /
hU~M:
dbye byed las kyi pho nya'i tshogs :
las ngan sdig can dgra bo 'di :
srung zhing skyob par byed pa yi :
ye shes 'jig rten lha yi tshogs :
phrol cig phye zhig rnam par phyes :
mnyam por 'ong ba'i bdud dang sprod :
ma ma trag rak+sha mA ra ya phye phye nr-i tri de wa u tsa ta ya phaT:
de nas drag bskul mtshon cha 'khor lo gtang bar gsungs kyang tshang bar mi nus na 'di tsam bya ste /
hU~M:
sngon tshe 'das pa'i bskal pa la :
mngon par rdzogs par byang chub kyang :
thugs rjes 'gro ba'i don slad du :
chos kyi go cha bgos gyur nas :
bzang po'i khri la 'dug nas ni :
dpal dang gzi brjid 'bar ba yi :
phyogs bzhi'i 'jig rten skyong mdzad pa :
shar phyogs na ni yul 'khor srung :
lho phyogs na ni 'phags skyes po :
nub phyogs na ni spyan mi bzang :
byang phyogs na ni ngal bsos po :
rgyal po chen po khyed bzhi rnams :
'jig rten skyong ba grags dang ldan :
sde bo che dang stobs po che :
pha rol dpung rnams rab tu 'joms :
gzhan gyis mi thub drag shul can :
kha dog 'od dang rdzu 'phrul can :
lha dang lha min g.yul myong byed :
bu dang btsun mo blon 'khor dang :
bran dang mngag gzhug pho nyar bcas :
ri rab phyogs bzhir 'khod pa dag :
bsam yas bgrang du ma mchis pa :
sa dang nam mkha' rgya khyon gang :
kun kyang mi bzad khro gtum can :
snying rje med cing khrag 'thung pa :
skye 'gro'i srog dbugs len pa rnams :
las su dgra bo'i srog gcod byed :
kun kyang mthu stobs rdzu 'phrul can :
go cha sra la mtshon cha rno :
khyod la mthu dang rtsal yod kyis :
mthun pa'i mchod pa 'di bzhes la :
ma rungs mtha' yi dmag dpung gi :
zhe sdang drag po'i sbyor ba choms :
rang gi sbyor ngan rang la zlogs :
stobs dang nus pa nyams par gyis :
ngan sems gros dang 'dun ma shigs :
skyob pa'i lha rnams bdud du phob :
bzhi brgya rtsa bzhi'i nad char phob :
stong phrag brgyad cu'i 'dre dmag drongs :
sde brgyad 'byung po'i za kha gtod :
'chi bdag gshin rje'i chad pa phob :
glo bur stabs nyes ye 'drog thongs :
ma mo'i dal yams char du phob :
snying khrag la thungs srog dbugs sdus :
rkang bzhi rta rnams dmyal thag chod :
dam nyams 'khor dang bcas pa yi :
gzugs phung sha khrag srog dbugs rnams :
zas su gtad do rngams zas gyis :
ming tsam med par rdul du rlogs :
sngon gyi dam bcas dran mdzod la :
da lta nyid du phrin las mdzod :
ces brjod la gtor ma 'bul /
de nas phur bu gdab cing ral gris gtubs la /
hU~M/
dpal chen phyag na rdo rje'i bkas //
nga ni sgrol ging chen po ste /
khams gsum skye 'gro srog gi bdag
/rgyal chen sde bzhi bran du khol //
sprul pa'i khro bo mi bzad pas //
rab 'byams zhing khams thams cad khyab //
las ngan gdug pa'i dgra dang bgegs //
gar yang bros pa'i sa med kyis //
da lta nyid du bsgral bar bya //
ye shes 'bar ba'i mtshon cha 'dis //
btab na lha yang brlag 'gyur na //
dgra dang bgegs la smros ci dgos //
thal ba bzhin du brlag par bya /
khams gsum sgrol ba'i dbang thob shog
/badzra rbad tsit+ta khram trig nan e hur thums dzaHmA ra ya rbad /
haM shaM tri trig nan hur thums mA ra ya rbad /
tIr+Ya ka kha thum sUr+ya pra ti mun tsa thibs du ru ka mA ra ya rbad /
ces brjod la slob ma la'ang gtubs pa sogs byar gzhug
/ag+ni dz+wa la raM/
zhes me hom sbar /
me thab drag po'i mtshan nyid rdzogs shing rab tu 'bar ba'i dbus su khro rgyal stobs po che rgyal chen 'khor dang bcas pa skad cig gis gsal ba'i zhal du /
dgra bgegs bsgral pa'i sha khrag rus pa bdud rtsi'i dwangs mar gyur te bstabs pas dgyes pa'i bzhad sgra dang bcas pas gsol bar gyur /
hU~M:
gdug rtsub drag po'i hom khung du :
dam can rgya mtsho'i tshogs rnams la :
sdang dgra gnod pa'i bgegs tshogs kyi :
phyi yi phung khams skye mched 'bul :
nang gi bla tshe srog dbugs 'bul :
kha rje dbang thang klung gta' 'bul :
bzhes shig rol cig kha raM khA hi :
zhes dang ling ro sha khrag mar nag dang sbyar la 'bul /
oM badzra ma hA kro d+ha tsa tur ma hA rA dza sa pa ri wA ra sarba sha trUM big+h+nAn ag+ni dz+wa la raM kha kha khA hi khA hi nr-i tri mA ra ya rbad /
ces lan grangs ci rigs 'bul /
mthar lha mi dmigs par bzhag
/rol mo'i sgra dang bcas thal ba byang phyogs su rlung la bskur bar gsungs so //
shis brjod ci rigs byas la /
de dag gis sprul pa'i gter chen zhig po gling pa'i zab gter las byon pa'i dmag zlog nyer lnga'i gtso bo rgyal chen sde bzhi'i srung zlog la med du mi rung ba'i srog gtad kyi rim pa /
legs par thob pa yin pas 'di nyid chos skyong du gzung zhing rtsa ba dang yan lag gi dam tshig la gnas par bgyi'o snyam pa'i 'dun pas 'di'i rjes zlos /
gtso bos ji ltar sogs /
gtang rag maN+Dal /
dge bsngo rnams bya'o //
gsum pa rjes ni /
slob dpon gyis dga' ston tshogs mchod dang /
skong bshags rgyas par bya zhing /
yi dam gyi rjes chog dang chabs cig tu mdun bskyed la dmigs te /
mchod bstod /
nongs bshags bya zhing 'dod don gsol /
rgyal chen 'khor bcas rang gnas su gshegs /
bsdu ldang bsngo smon shis brjod rnams spyi ltar byas pas grub bo //
gsang bdag mthu dang phyogs bzhi skyong rnams kyi //
bden stobs lcags ris gangs can mtha' dbus kun //
bsrung ba phas rgol g.yul las rnam par rgyal //
chos 'byor dbu 'phang dgung dang mnyam gyur cig
/ces rin po che gter gyi mdzod chen por phrin las yongs su rdzogs pa'i cha rkyen du 'chi med bstan gnyis g.yung drung gling pa rtsal gyis dpal de bI ko Ti'i yang dben tsa 'dra rin chen brag gi sgrub gnas su gsal bar bkod pa dge legs 'phel ///
/
