@#//
bla ma drag po'i dbang gi mtshams sbyor dbang don 'dod 'jo zhes bya ba bzhugs so //
oM swasti /
kun ri~Xgs snying po gzung 'dzi~Xn bral ba'i gshis //
rtag brtan zhi ba g.yung drung 'a~Xgyur me~Xd dngos //
nam mkha'i rdo~X rje~X zung 'jug 'dus ma byas //
rang rig he ru ka dpal der phyag 'tshal //
gang gi rang gzugs gdug can blo ngo na //
dbang drag 'bar ba khrag 'thung 'khor lo'i rtser //
yongs shar bde chen mchog gi dkyil 'khor du //
skal ldan smin byed mtshams sbyor 'jug bde spel //
de yang dbang thob cing bsnyen sgrub tshad du thems pa'i slob dpon gyis dben pa'i gnas su yar ngo dang mar ngo'i tshes bcu sogs dus khyad par can la gang du bya ba'i gzhi der /
sa chog dang thig tshon byin rlabs sogs sngon du 'gro bas rdul tshon gyi dkyil 'khor bzhengs pa'am /
stegs bu khebs ldan gyi khar ras  bris bkram pa'ang rung ste /
gang ltar yang dkyil 'khor gyi dbus su many+dzi'i khar /
rnam rgyal bum pa chas ldan gu ru'i sku tsaka dang bcas pa /
g.yas su dbang gtor /
g.yon du gsang thod /
gzhan yang phyag mtshan sogs 'og tu dgos pa'i yo byad thams cad ma tshang ba med par 'du byas la /
skyabs sems nas bzung bzlas pa'i bar bdag mdun tha mi dad pa'i tshul du gyer tshig gcig gis bsgrub cing /
bum dzapa? dang srung ma'i gtor bsngo'i mthar /
bdag 'jug rdzogs par len pa'am rig pa'i me tog dor ba tsam gyis dkyil 'khor du zhugs te gnyug ma'i sgo gsum sangs rgyas thams cad kyi rdo rje gsum dang dbyer mi phyed par mos la slob ma 'jug par gnang ba zhu ba rnams spyi ltar bya'o //
de nas slob ma rnams la ji ltar bltams pa sogs kyis khrus bya /
phyag sngon du 'gro bas gral la 'khod rjes /
sngon gtor oM karma yak+sha hU~M phaT kyis bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis brlab /
oM sarba b+hU ta A kar+Sha ya dzaHsa mgron bkug
/oM sarba big+h+nAn na maHsarba ta thA ga te b+h+yo sogs gsum gyis bsngos la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin rnams kyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par dbang drag pad+ma drag po'i dkyil 'khor gyi lha tshogs rnams kyi bden pa dang /
bden pa chen po'i byin rlabs kyis deng 'dir rdo rje'i slob ma rnams dkyil 'khor du 'jug cing dbang bskur ba zab mo sgrub pa la bar du gcod pa'i bgegs tshogs thams cad gtor ma 'dis tshims par gyis la dpag tshad dang rgyang grags su ma gnas par phyir dengs shig
/sum+b+ha ni sogs drag sngags rol mor bcas pas bskrad /
oM badzra rak+Sha rak+Sha hU~M/
zhes brjod pas steng 'og phyogs mtshams thams cad rdo rje srung ba'i ra gur bla re ye shes kyi me phung 'bar bas mtshams bcad de cis kyang mi shigs par mos la srung 'khor bsgom /
de nas 'o na nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang rin po che ci nas kyang thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan nas don thugs nyams su bzhes te sems can thams cad bla na med pa yang dag par rdzogs pa'i sangs rgyas khyab bdag he ru ka'i go 'phang la 'god par bya'o snyam du sems bskyed pa rgya chen po gsal btab ste gsan par zhu /
de yang 'o skol gyi ston pa thabs mkhas la thugs rje chen po dang ldan pa de nyid kyis gdul bya'i bsam pa dang /
dbang po dang /
skal pa'i khyad par dang rjes su mthun pa'i chos kyi bdud rtsi bsam gyis mi khyab pa bstan pa thams cad kyang bsdu na theg pa rim pa dgu'am /
de yang rgyu 'bras kyi theg pa gnyis su 'du ste /
kun byed rgyal po las /
theg pa rnam pa gnyis yin te //
mtshan nyid rgyu yi theg pa dang //
'bras bu rdo rje'i theg pa 'o //
zhes gsungs pa ltar /
theg pa chen po pha rol tu phyin pa bden gnyis la bzang ngan blang dor du blta ba las /
'dir kun rdzob tu'ang chos rnams la mi gnyis pa'i bsam spyod dang ldan pas 'bras bu'i ngo bo snang stong zung 'jug gi chos sku rtogs par byas la ting nge 'dzin gyis goms par byed pa'i phyir 'bras bu lam byed kyis khyad par du 'phags pa gsang sngags rdo rje theg pa yin /
de ltar yang slob dpon sangs rgyas gsang bas /
thabs kyi theg pa chen po ni //
rnam par byang dang sdug bsngal dag
/kun rdzob tu yang dbyer med de //
lta ba mtho dman de tsam mo //
zhes dang /
sgyu 'phrul gsang ba snying po las /
'di ni gsang chen nges pa yi //
'bras bu lam du gyur pa yin //
zhes gsungs /
de la yang gsang sngags gsar rnying gnyis las 'dir gsar ma las spyan 'dren pa po yon bdag
/phyag bzhes kyi gtsug lag khang /
'chad pa po'i paN chen /
sgyur byed kyi lo tsA ba /
zhu rten gyi me tog
/brjod bya chos kyi khyad par te /
che ba drug ldan gyis 'phags pa gsang sngags rnying ma yin /
de'ang phyi thub pa rgyud kyi theg pa kri yog sde gsum dang /
nang pa thabs kyi rgyud kyi theg pa bskyed rdzogs rnam pa gsum ste drug tu dbye ba'i rang skad thun mong ma yin pa las nang rgyud /
de la'ang rgyud sde dang sgrub sde gnyis las /
'dir sgrub sde'i sde tshan du gtogs shing rgyud lung man ngag gsum ka'i snying po gcig tu dril ba lta bu zab pa las kyang ches zab pa'i gdams pa yin te spyir snga 'gyur rdo rje theg pa la bka' gter gyi babs so gnyis su bzhugs pa las /
'dir bka' ma las /
bka' babs lung bstan /
smon lam dbang bskur /
mkha' 'gro gtad rgya ste khyad par gyi brgyud pa gsum dang /
gtso bo brgyud thag nye zhing gter yig gi dpe dpang mnga' bas khungs btsun pa dang /
gang la gang 'dul gyi dus dang 'tsham par mngon du snang ba'i phyir zab lam nub pa med pas khyad par du 'phags pa gter gyi phyogs su gtogs pa yin /
de la yang gter kha gsar rnying gnyis su grags pa las 'dir phyi ma ste /
de yang pad+ma bka' thang du /
chos log khrims ral dam nyams lung pa gang :
lha mi'i gnas su gtam ngan grags pas khyab :
sha 'ug stag sgor sbas pa'i gter kha 'di :
mi bzhag 'don pa'i rtags de bstan nas 'byung :
o rgyan gter bdag gling pa zhes bya 'byung :
zhes lung bstan pa ltar deng dus snyigs ma'i dus kyi gdul bya rnams 'dul ba'i byed por lo tsa ba chen po bai ro tsA na nyid sprul pa'i gter ston chen po'i rol pa rang cag rnams kyi skyabs dang mgon dang dpung gnyen dam par gyur  pa /
rje btsun chos kyi rgyal po gter bdag gling pa zhes mtshan yongs su grags pa 'di nyid kyis gter kha du ma zhig spyan 'dren par mdzad pa las /
da res skabs su bab pa ni /
gter kha 'di nyid kyi kha byang las /
ngam shod bying gi o dkar brag :
rdo rje rtse lnga 'dra ba'i ngogs :
bkra shis gdugs kyi sham bu 'dra :
zhes sogs gter gnas dang 'don pa'i dus rtags rten 'brel la sogs ji ltar lung bstan pa bzhin ngam shod bying mda' gnam lcags brag nas spyan drangs pa'i chos skor te /
de nyid las /
zab pa las kyang ches zab pa'i :
yang zab theg pa kun gyi rtse :
mthar thug byang chub sgrub pa'i lam :
rdor sems thugs kyi sgrub pa dang :
drag po gsang ba'i sgrub pa dang :
a ti rdzogs chen snying po gsum :
so so'i gdams pa le lag bcas :
zhes gsungs pa'i chos skor gyi nang tshan gu ru drag po gsang bar sgrub pa'i gdams skor te /
de nyid las /
smin byed dbang dang sgrub thabs phrin las skor :
bka' yi bstan srung skor tsho bzhi ru phye :
zhes gsungs pa las smin byed dbang gi rim pa rnams bsgrub pa skabs su bab pa yin zhing /
de yang dus gsum gyi rgyal ba sras dang bcas pa thams cad kyi spyi gzugs slob dpon chen po pad+ma saM b+ha wa de nyid gang 'dul gyi mos ngor rab 'byams zhi dang khro bo'i rol pa cir yang 'char ba las /
'dir gdul bya gdug cing gtum pa rnams kyi gnyen po che mchog pad+ma drag po khrag 'thung khro bo'i dbang phyug rdo rje srin po mi bzad pa chen po'i sgyu 'phrul gyi rnam par bzhengs pa gang gi sgrub thabs byin rlabs dang dngos grub thams cad kyi nye lam gcig tu gyur pa ste /
nyid kyi rdo rje'i gsung las /
khyad par byin rlabs dngos grub myur 'dod na :
pad+ma nga bsgom mchod dang sus bsgrub pa :
ji ltar yid bzhin nor bu rin chen las :
dgos 'dod thams cad ngang gis 'byung ba bzhin :
rgyal ba rgya mtshos byin brlabs bu bzhin bsrung :
dam can mkha' 'gros dngos grub char ltar 'beb :
snang srid dregs pas ci bsgo'i las rnams sgrub :
phrin las lhun grub mtha' yas sems can sgrol :
de ltar thams cad bdag nyid bsten las 'byung :
zhes zhal gyis bzhes pa'i phan yon khyad par can dang ldan pa'i gdams pa de nyid kyi sgo nas byin rlabs dbang bskur ba'i rim pa sgrub par byed pa la /
rdo rje slob dpon gyi bya ba dang /
rdo rje slob ma'i bya ba gnyis las /
slob dpon gyi bgyi 'os rnams bla ma dam pa'i phyag bzhes las ji ltar 'byung ba ltar chad lhag med par sngon du song grub /
da khyed rang gi ngo skal du gyur pa ni bla ma dang dkyil 'khor gyi gtso bo tha mi dad pa la 'jug pa'i chos rnams zhu ba'i yon du maN+Dal phul mdzod /
ces brda sbyar la sngar me tog bkram bsdu byas pa'i maN+Dal 'bul du bcug
/de ltar maN+Dal 'bul ba'i rim pa de song nas /
thog mar 'jug pa'i chas su 'jug pa ni /
sngon chad gnyis 'dzin gyi zhen rtog 'thug pos mig ldongs pas dkyil 'khor gyi lha tshogs ma mjal ba'am mjal na'ang dkyil 'khor so ma 'di nyid ma mjal ba'i mtshon byed ras dmar po res gdong g.yogs pa'i mos pa mdzod /
oM tsak+Shur+b+han+d+ha wa ra ma NA ya swA hAs mig dar bcing /
dkyil 'khor gyi lha dang mjal ba'i tshe phyag stong du mjal mi rung bas phyag tu u dum+ba ra'i me tog gi phreng ba kha dog lnga pa re bzung ba'i mos pa mdzod /
A khaM wI ra hU~M gis me tog gi phreng ba gtad /
de nas phyi 'jug gi thog mar gsol ba gdab pa'i slad du dmigs pa 'di bzhin du mdzod /
sa'i phyogs 'di nyid dag pa rab 'byams ye shes kyi dkyil 'khor chen por gyur pa'i nang du /
slob dpon nyid dus gsum sangs rgyas kun 'dus kyi ngo bo khrag 'thung che mchog pad+ma drag po'i rnam par bzhugs pa la mi phyed dad pa'i gdung shugs chen pos gsol ba gdab pa 'di'i rjes zlos mdzod /
bla ma sangs rgyas che ba'i mchog :
he ru ka dpal drag po rtsal :
bde chen mchog gi dkyil 'khor 'dir :
bdag nyid thugs rjes bzung du gsol :
zhes lan gsum /
de ltar gsol ba btab pa la slob dpon gyis /
gsang ba mchog gi dkyil 'khor du :
'jug pa'i skal ldan shin tu dkon :
dam tshig mchog la rab gnas na :
de ring khyod ni skal bzang bgyid :
ces dris pa'i lan du 'di'i rjes zlos mdzod /
bdag ni skal bzang snod ldan rigs :
ji ltar bsgo ba'i dam tshig las :
srog la bab kyang mi 'da' na :
dpa' bo chen pos rjes su zungs :
de nas rgyud dag par bya ba'i phyir skyabs sems yan lag bdun pa rnams bya ba las /
bla ma dang dkyil 'khor gyi gtso bo gnyis su med pa che mchog pad+ma drag po'i ngo bor bzhugs pa'i mtha' skor du /
rtsa brgyud kyi bla ma yi dam dkyil 'khor gyi lha tshogs sangs rgyas dang byang chub sems dpa' thams cad sprin phung gtibs pa bzhin bzhugs pa la dus 'di nas bzung ste byang chub snying po la mchis kyi bar du skyabs su 'gro snyam pas 'di'i rjes zlos mdzod /
hU~M:
mchog gsum 'dus pa'i ngo bo nyid :
bla ma rdo rje drag po rtsal :
dkyil 'khor lha tshogs thams cad la :
rtag par bdag ni skyabs su mchi :
gsum brjod /
de nas sems can thams cad bla na med pa sangs rgyas kyi go 'phang la 'god par bya ba'i ched du byang chub mchog tu sems bskyed par bgyi'o snyam pas 'di'i rjes zlos mdzod /
mkha' mnyam 'gro ba ma lus pa :
srid pa'i mtsho las yongs bsgral phyir :
bla med byang chub mchog gi sems :
dam pa bdag gis bskyed par bgyi :
gsum /
de ltar skyabs sems sngon du song nas tshogs zhing khyad par can de dag gi spyan sngar phyag 'tshal ba dang /
mchod pa'i sprin spro ba /
sdig pa bshags pa /
dge ba la yi rang ba /
chos 'khor bskor bar bskul pa /
mya ngan las mi 'da' bar gsol ba gdab pa rnams sngon du 'gro bas bla na med pa'i sdom pa rnams bzung snyams pas 'di'i rjes zlos mdzod /
bde gshegs dkyil 'khor lha tshogs la :
phyag 'tshal mchod cing sdig pa bshags :
dge la yi rang chos 'khor bskor :
mya ngan mi 'dar gsol ba 'debs :
bla med mchog gi dam tshig rnams :
bdag gis deng nas bzung bar bgyi :
gsum brjod /
dbang bskur ba de yang rten dkyil 'khor la brten nas thob na'ang dbang srog 'dzin pa ni dam tshig dang sdom pa la rags las pas smin byed kyi rten sdom ldan du bya ba'i phyir slar yang spyi dang khyad par gyi sdom pa rnams bye brag tu blang bar bya ste /
de la spyi'i sdom pa ni gzhan la gnod pa'i sbyor ba las sems bsrung pa so so thar pa'i sdom pa /
de'i steng du phan 'dogs kyi sbyor ba la zhugs pa byang chub sems dpa'i sdom pa /
de gnyis ka'i steng du sangs rgyas kyi mdzad pa nyams su blangs te mnyam pa chen po'i ngang nas thabs la mkhas pas gzhan don rlabs po che spyod pa sngags kyi sdom pa dang /
khyad par du'ang bla na med pa'i sngags kyi dam tshig ni bla ma dang mched bkur ba sku'i dam tshig
/sngags dang phyag rgya rgyun mi bcad pa gsung gi dam tshig
/byang chub kyi sems mi spang zhing gsang bcu mi bstan pa thugs kyi dam tshig ste rtsa ba'i dam tshig gsum dang /
spyad dang mi spang dang du blang :
shes dang sgrub pa lnga lnga 'o :
zhes gsungs pa ltar yan lag gi dam tshig nyi shu rtsa lnga dang /
bde gshegs rigs lnga'i sdom pa la sogs pa ste spyi bye brag gi dam tshig dang sdom pa rnams bzung bar bya'o snyam pas 'di'i rjes zlos mdzod /
bde gshegs sras bcas bdag la dgongs :
bdag ming 'di zhes bgyi ba yis :
byang chub snying por mchis kyi bar :
so so thar dang byang chub sems :
rig 'dzin nang gi sdom pa'i tshogs :
ma lus yongs su bzung bar bgyi :
zhes lan gsum /
de nas gtso bo'i thugs ka nas bye ba'i las kyi rdo rjes rdo rje'i lam las dkyil 'khor gyi nang du drangs pa'i mos pa mdzod /
dzaHhU~M baM ho :
zhes brjod /
dbang yol yod na skabs 'dir bsal /
zhes drangs pas tshad med pa bzhi'i 'jug pas dkyil 'khor gyi sgo bzhi nas zhugs te lha tshogs rnams la phyag byas nas dkyil 'khor gyi shar sgo'i drung du 'khod pa'i mos pa mdzod /
de dag ni phyi mtshan ma'i dkyil 'khor du 'jug pa'o //
de nas nang ye shes kyi dkyil 'khor du 'jug pa'i slad du sbyor ba dam la bzhag pa ni /
bdud rtsi dang bcas pa'i dam tshig gi mna' chu 'di nyid bzhag pa lce la bzhag cing thim pa snying gi dkyil du thim ste de bzhin gshegs pa thams cad dang mnyam par sbyor ba'i sku gsung thugs kyi dam tshig thob par mos shig
/'di ni dam tshig bdud rtsi'i chu :
de ring khyod kyi snying la bstims :
sangs rgyas kun dang mnyam sbyor ba'i :
'da' ka rdo rje'i dam zungs shig :
sa ma ya a mr-ita hU~M:
zhes dam chu sbyin /
dus de ring nas bzung ste khyed rnams kyi gsang chen rdo rje'i dam tshig 'di nyid yin te /
gal te 'das na phung bar 'gyur ta re zhes pa'i tha tshig ste /
de ring nas ni bu khyod kyi :
gsang chen rdo rje 'di yin pas :
dam tshig mchog las khyod ma 'da':
nyams na bsreg par 'gyur ta re :
badzra sa ma ya hU~M:
rdo rje spyi bor bzhag
/de nas nang 'jug gi dngos gzhi ye shes dbab pa'i slad du gsol ba gdab pa 'di'i rjes zlos mdzod /
dus gsum rgyal ba 'dus pa'i sku :
che mchog khrag 'thung chen po yi :
sku gsung thugs kyi ye shes rnams :
skal ldan bdag la dbab tu gsol :
lan gsum /
de nas khyed rang rnams lus gnad drang por bsrang /
ngag gnad rlung kha sbyor du 'ching /
sems gnad dmigs pa ma yengs pas 'di bzhin du mdzod /
bla ma'i thugs ka nas 'od zer 'phros /
khyed rang rnams la phog rnam smin gdos bcas kyis mtshon pa'i ma dag pa'i snang ba thams cad mi dmigs te stong par sbyang /
oM karma yak+sha hU~M phaT:
swa b+hA ba sogs /
stong pa'i ngang las chu las chu bur rdol ba bzhin dbang drag rol pa'i skur gyur pa ni /
sku mdog dmar nag bskal pa'i me ltar 'bar ba zhal gcig phyag gnyis pa 'jigs shing rngam pa gshin rje ltar khros pa /
phyag g.yas gser gyi rdo rje rtse dgu pa phyar ba /
g.yon gnam lcags kyi phur bu 'dzin pa'i sdigs mdzub kyi rtse nas lcags sdig gi pho nya 'gyed pas gnod byed la gzir ba /
zhabs g.yas bskum g.yon brkyang ba'i drag shul chen po'i stabs kyis srin po pho mo'i gdan la rol ba /
dur khrod rol pa'i chas thams cad kyis brjid pa /
yum rdo rje rnal 'byor ma mthing nag gri thod 'dzin pa dang snyoms par 'jug pa /
che btsan 'gran zla thams cad dang bral ba ye shes kyi me phung 'bar ba'i klong na bzhugs pa /
de'i thugs kar g.yung drung dmar po g.yon du 'khor ba'i lte ba dang yan lag bzhi la mkha' 'gro sde lnga bde ba'i gar gyis rol par mos /
de nas 'og rlung gis snying ga'i g.yung drung g.yon du drag tu 'khor bas /
mkha' 'gro ma rnams bde ba bzod med du 'bar ba'i gar bsgyur zhing mu med pa'i 'od zer ba spu'i bu ga nas phyir spros /
lho nub rnga yab pad+ma 'od kyi pho brang sogs rang bzhin gyi gnas nas bla ma rig 'dzin sangs rgyas byang sems dpa' bo dpa' mo thams cad khrag 'thung pad+ma drag po'i dkyil 'khor 'khor lo'i lha tshogs kyi rnam par byon khyed rang gi lus ngag yid gsum la sib sib thim pa'i mos pa mdzod /
hU~M:
chos sku zhi ba'i ngang las ma g.yos kyang :
gzugs sku 'jigs byed khro bo'i skur ston pa :
dbang drag rol pa'i dkyil 'khor lha tshogs rnams :
glog ltar myur ba'i thugs rjes brtser dgongs la :
'dir gshegs dbang skur byin phob dngos grub stsol :
ngo mtshar rtags dang mtshan ma myur du ston :
badzra gu ru kro d+ha rA dza sa ma ya A be sha ya a A:
de ltar byin phab pas ye shes pa rnams khyed rang la ro gcig tu brtan pa'i mos pa mdzod /
rdo rje rgya gram spyi bor bzhag nas /
tiSh+Tha badzra :
zhes brjod /
de nas rigs brtags pa'i phyir me tog dor ba ni /
'dir bla ma drag po'i dkyil 'khor gyi lha tshogs rnams bzhugs pa yin te /
de yang ngo bo ye shes gcig las gtso 'khor gyi rnam par shar ba ma gtogs /
ngo bo la bzang ngan med kyang rang gi las 'phro yod pa'i lha de la bab par shog snyam du 'di'i rjes zlos dang bcas te ltos pa med par dor mdzod /
hoH
rin chen rdzas kyi me tog 'di :
dkyil 'khor lha la gus 'bul na :
sngon sbyangs las 'phro gang yod pa'i :
rigs mchog de la 'bab par shog :
oM pra ti gr-ih+Na hU~M:
zhes me tog dor /
gang la bab pa'i rigs nges par byas te /
che mchog drag po rtsal /
rdo rje drag po rtsal /
rat+na drag po rtsal /
pad+ma drag po rtsal /
karma drag po rtsal zhes pa lta bu re gsang mtshan btags /
sngar phul ba'i me tog gi phreng ba de dbang rtags su cod pan gyi tshul du mgo bor bcings pa'i mos pa mdzod byas la /
oM bo d+hi tsit+ta puSh+pe sa ma ya satwaM:
zhes cod pan mgo bor bkod /
de nas ma rig pa'i ling tog mig dar dang lhan cig tu bsal ba'i mos pa mdzod /
hU~M:
bla ma rdo rje drag po rtsal :
bu khyod mig ni 'byed par mdzad :
phye bas thams cad mthong gyur pa'i :
rdo rje'i ye shes mig dang ldan :
badzra tsak+ShuHpra be sha ya phaT:
ces brjod cing gser thur gyis mig dar bsal /
de nas ye shes kyi mig gsar du thob pa de la mthong ba bstan par bya ste /
dkyil 'khor chen po 'di la ltos :
da ni dad pa rab tu skyed :
che mchog drag po'i rig 'dzin pa'i :
dngos grub de ring khyod kyis thob :
ces blta bar bskul la /
de yang 'dir slob dpon gyi sku rang bzhin lhun gyis grub pa'i dkyil 'khor du bzhugs pa dang /
mdun gyi dkyil 'khor rang snang dbyer med bla ma rdo rje drag po rtsal gyi dkyil 'khor du mngon sum du gsal bar bzhugs pa ni gzugs brnyan gyi dkyil 'khor 'dis mtshon pa yin te /
de yang gnyis 'dzin gyi rtog pa sreg pa'i brdar /
phyi rol du ye shes kyi me rab tu 'bar ba /
mi rtog pa'i ye shes la gzhan gyis mi shigs shing mi tshugs pa'i brdar /
de'i nang du rdo rje'i ra ba /
rnam par thar pa'i tshogs brgyad gnas su dag pa'i brdar /
dur khrod chen po brgyad /
'khor bar gnas nas 'gro don mdzad kyang 'khor ba'i skyon gyis ma gos pa'i brdar /
pad+ma'i phreng ba /
rten 'brel bcu gnyis gnas su dag pa'i brdar /
'og gzhi sna tshogs rdo rje /
che ba'i yon tan rgyas pa'i brdar /
gzhal yas khang gru bzhi pa /
byang chub kyi chos sum cu rtsa bdun dang ye shes lnga la sogs pa'i rang bzhin gyi dkyil 'khor gyi chos rnams kyis mdzes par spras pa'i nang du rnam thar bzhis 'gro don lhun gyis grub pa'i brdar /
'khor lo rtsibs bzhi ra ba dang bcas pa /
de'i nang du ye shes lnga mtshon pa'i brdar /
pad+ma 'dab ma bzhi pa lte ba dang bcas pa /
de lta bu'i gzhal yas khang gi dbus kyi lte bar /
sde brgyad pad zla nyi ma dregs pa bsnol ba'i gdan gyi steng du thabs mchog rang rig pa'i ye shes bde ba chen po mtshon pa'i brdar /
dus gsum rgyal ba thams cad 'dus pa'i spyi gzugs khrag 'thung drag po /
shes rab stong pa nyid rang rtsal che ba'i yon tan ye shes lnga ma 'gags par rang snang ba'i brdar /
yum rdo rje rnal 'byor ma dang rigs bzhi'i mkha' 'gro ma bzhi /
'khor 'das thams cad kyi snying po gcig tu grub pa'i brdar /
ye shes sems dpa' pad+ma 'byung gnas /
de nyid kyis 'khor 'das kun la khyab cing dbang bsgyur ba'i brdar /
rigs bdag 'od dpag med /
sku gsung thugs phrin las bzhi'i bdag nyid kyis gdul bya rjes su 'dzin pa'i brdar /
khro rgyal rnam thar bzhi dang gzhan yang sprul pa'i 'khor tshogs bsam gyis mi khyab pas bskor ba ste /
de ltar na khrag 'thung pad+ma drag po'i rten dang brten par bcas pa'i dkyil 'khor thams cad chos kyi dbyings mngon sum pa bzhin du mjal bar gyur snyam du dga' ba dang spro ba yang dag pa skyed mdzod /
ces brda sprad do //
de ltar dkyil 'khor du 'jug pa'i bya ba 'khor dang bcas pa song nas /
zhugs pa la mngon par dbang bskur ba zhu ba'i yon du maN+Dal 'bul bar zhu /
zhes brjod la slob mas maN+Dal 'bul /
de nas bla ma dang dkyil 'khor gyi gtso bo tha mi dad pa'i bdag nyid du bzhugs pa la snyim pa me tog dang bcas te mi phyed pa'i gdung shugs drag pos gsol ba gdab pa 'di'i rjes zlos mdzod /
rgyal ba kun gyi gsang ba'i lam :
'gro ba skyob pa'i gzi byin can :
yon tan thams cad 'byung ba'i gnas :
dpa' bo chen pos bdag la stsol :
ces gsum /
de ltar gsol ba btab nas dbang bskur ba dngos la /
spyir dbang gi ngo bo ni thob bya'i nus pa khyad par can rgyud la 'jog pa'i las kyi bdag nyid can yin la /
nges tshig ni /
a b+hi Shiny+tsa'i sgra las drangs na mngon par gtor ba zhes bya ste /
dngos su lus ngag yid gsum gyi dri ma 'khrud pa dang /
brgyud nas skal pa 'jog pa la 'jug ste /
he ru ka ba'i rgyud las /
rgyud dag nus pa thob phyir dbang :
zhes gsungs /
dbye na sbyang gzhi bde bar gshegs pa'i snying po la sgrib par byed pa'i dri ma bzhi /
sbyong byed bskyed rdzogs kyis bsdus pa'i man ngag rnam bzhi sgom pa'i snod rung du byed pa rtsa ba'i dbang bzhi /
lus ngag yid gsum mi shigs pa rdo rje gsum gyi ngo bor lhun gyis grub pa'i rigs kyi nus pa sad byed sku gsung thugs kyi byin rlabs /
'gal rkyen mi mthun pa las rnam par rgyal zhing mthun rkyen dngos grub kyi sgo 'byed gtor ma'i dbang /
ma rtogs dug lnga'i rang mdangs dregs pa sde brgyad dbang du sdud byed dregs pa'i srog dbang bskur ba dang bzhi yod pa las /
rtsa ba'i dbang bzhi bskur ba'i thog mar bum dbang bskur ba ni /
dkyil 'khor gyi shar phyogs su dbang stegs kyi dkyil 'khor mtshan nyid thams cad yongs su rdzogs pa'i dbus su sde brgyad pad zla nyi ma dregs pa bsnol ba'i gdan la khyed rang rnams bla ma drag po'i rnam pas 'khod pa'i mos pa mdzod /
bla ma dang gnyis su med pa'i dkyil 'khor gyi gtso bo'i gnas gsum nas 'od zer lcags kyu lta bu 'phros pas gdan gsum tshang ba'i dbang gi lha tshogs thams cad mdun gyi nam mkhar badzra sa mA dzaHsa spyan drang /
chu gnyis nyer spyod rol mor bcas pas mchod cing /
oM sarba ta thA ga ta ar+g+haM pra tIts+tsha swA hA/
nas pA d+yaM/
puSh+pe /
d+hU pe /
A lo ke
/gan+d+he /

nai bid+ya /
shab+da pra tIts+tsha swA hA/
zhes dngos yid gang 'byor phyag rgyar bcas pas mchod /
oM sarba ta thA ga ta a b+hi Shiny+tsa tu mAM/
zhes gsol ba btab pas bla ma dang gnyis su med pa'i de bzhin gshegs pa yab rnams kyis dbang bskur ba'i dgongs pa mdzad /
yum rnams kyis rin po che'i bum pa ye shes lnga'i bdud rtsis gang ba thogs nas dbang bskur ba'i bya ba mdzad /
'khor gyi sems dpa' sems ma lha mo rnams kyis shis pa brjod cing me tog la sogs pa'i mchod rdzas kyi char 'beb /
pho nya bka' sdod rnams kyis bgegs skrod pa'i sbyor ba dang bcas te dbang bskur ba'i mos pa mdzod /
byas la bum pa spyi bor bzhag ste /
hU~M:
bkra shis rgyal byed bum pa'i nang :
ye shes bdud rtsi'i chu bos gtams :
skal ldan khyod la dbang bskur bas :
sku lnga ye shes lnga rdzogs shog :
oM hU~M trAM hrIHAHa b+hi Shiny+tsa hU~M:
zhes bum chu blud /
de ltar bum pa bzang po las byung ba'i ye shes lnga'i rang bzhin gyi bdud rtsi'i chu rgyun gyis dbang bskur bas nyon mongs pa lnga sbyangs /
phung po lnga sangs rgyas lngar gnas 'gyur /
ye shes lnga mngon du byas /
chu lhag ma yar lud pas dbang rtags su de bzhin gshegs pa rigs lngas dbu brgyan pa'i mos pa mdzod /
de ltar phyi mtshan ma'i dkyil 'khor du bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal pa can du byas pa yin no //
de nas gsang dbang ni /
bla ma rdo rje drag po rtsal yab yum rjes su chags pa'i sbyor bas snyoms par zhugs pa'i kun+da byang chub kyi sems lhan cig skyes pa'i rten du gyur pa d+hU ti nas brgyud /
rdo rje'i lam nas yum gyi pad+mar 'khyil ba de nyid thod pa'i bdud rtsi dang ro gcig tu 'dres pa khyed rang gi lce thog tu bzhag pa'i mos pa mdzod /
hU~M:
mtshan ldan rdo rje'i ka pA lar :
zag med byang sems bdud rtsis gang :
skal ldan khyod la dbang bskur bas :
rtsa khams bde bas khyab par shog :
oM bo d+hi tsit+ta a b+hi Shiny+tsa hU~M:
zhes bdud rtsi blud /
slob mas a ho ma hA su kha zhes myang zhing /
bdud rtsi de nyid mgrin pa nas je cher 'phel bas rtsa thams cad gang /
dug gsum gyi rtog pa 'gags /
zhu bde lhan skyes kyi ye shes nyams su myang ba ni gsang dbang gi ye shes so //
de ltar kun rdzob byang sems kyi dkyil 'khor du gsang ba'i dbang thob /
ngag gi dri ma dag
/lam rtsa rlung bsgom pa la dbang /
'bras bu longs sku thob pa'i skal pa can du byas pa yin no //
de nas sher dbang ni /
bla mas pad+ma can gyi mtshan nyid dang ldan pa'i phyag rgya ma lo bcu drug lon pa'i na tshod can yid du 'ong ba zhig sprul te khyed rang la gtad pa'i mos pa mdzod /
hU~M:
yid 'ong lha mo'i reg bya ni :
bde mchog sgyu ma'i rol par 'char :
skal ldan khyod la dbang bskur bas :
dga' bzhi'i ye shes rgyas par shog :
pra dz+nyA dz+nyA na a b+hi Shiny+tsa hU~M:
zhes rig ma'i tsaka li lag tu gtad /
de nas dmigs pa 'di bzhin du mdzod /
khyed rang che mchog pad+ma drag po rtsal dang gtad pa'i rig ma rdo rje rnal 'byor mar gsal ba lha'i 'du shes /
yab kyi gsang gnas hU~M las rdo rje'i lte bar hU~M bu gar phaT kyis mtshan pa /
yum gyi mkha' a las pad+ma AHsa mtshan par bsam pa ni sngags kyi 'du shes /
thabs 'di la brten nas rang gnas kyi ye shes mngon du bya'o snyam pa chos kyi 'du shes te /
de ltar 'du shes gsum ldan gyi sgo nas snyoms par zhugs pa'i mos pas 'di'i rjes zlos mdzod /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM/
zhes snyoms par zhugs pas rjes chags kyi mes tshogs drug gi rten gyi khams dwangs ma thams cad zhu nas spyi bo'i haM la 'dus te spyi bo las mgrin par babs pas dga' ba /
mgrin pa nas snying gar babs pas mchog dga'/
snying ga nas lte bar babs pas khyad par gyi dga' ba /
lte ba nas gsang bar babs pas lhan cig skyes dga'i ye shes te yas brtan gyi dga' ba bzhi nyams su myong /
mkha' gsang gi rtse mor bzung ba de nyid slar yang rlung gi sbyor bas gyen du drangs pas 'khor lo bzhir mas brtan gyi dga' ba bzhi rim par nyams su myong bas bde stong dbyer med lhan cig skyes dga'i ye shes kyis thams cad la khyab cing brtan pa'i mos pa mdzod /
de ltar b+ha ga'i dkyil 'khor du shes rab ye shes kyi dbang thob /
yid kyi dri ma dag
/lam thig le bsgom pa la dbang /
'bras bu chos sku thob pa'i skal pa can du byas pa yin no //
bzhi pa tshig dbang ni /
sngar dbang gsum pa'i skabs su nyams su myong ba'i bde ba'i ye shes de nyid mtshon byed dpe'i ye shes su byas nas /
'dir mtshon bya don gyi ye shes ngo sprod pa ste /
de yang bla ma dang dkyil 'khor gyi bdag po dbyer ma mchis pa la mos gus gdung shugs drag tu bskyed pas de'i thugs ka nas rig pa ye shes kyi rang rtsal bla ma'i sku gnyis pa zhig skar mda' chad pa ltar rgyang gis byung /
khyed rang rnams kyi spyi bor thim pas bla ma'i thugs rgyud kyi rtogs pa thams cad mar me gcig las gnyis pa sbar ba'i tshul du so so'i thugs rgyud la 'phos par gyur snyam pa mdzod byas la /
hU~M:
rang sems ma 'gag 'char sgo ni :
rig 'dzin bla ma'i sku ru shar :
shar kyang rang las ma dmigs pa'i :
bde chen mnyam nyid rtogs par shog :
d+harma kA ya a b+hi Shiny+tsa hU~M:
zhes gu ru zhi ba'i sku spyi bor bzhag
/de ltar mos gus cig char ba'i lam la brten nas byin rlabs 'pho ba'i stobs kyis dbang bskur zhing don ngo sprod pas /
rang gi sems nyid gdod ma gshis kyi gnas lugs kun khyab mtshan ma thams cad dang bral ba'i cha nas chos kyi sku de nyid /
rtogs ma rtogs kyi byed pas 'khor 'das gnyis kyis bsdus pa'i chos gang du'ang ma 'gag par 'char rung ngo bo nyid rgyur lhun gyis grub pa'i cha nas longs spyod rdzogs pa'i sku
/de las rtog tshogs kyi rol pa cir yang 'char zhing de don goms pa'i mthu las 'khor ba ma spangs par 'gro 'dul rig 'dzin bla ma'i sku dang ye shes kyi rol par dngos su 'char ba'i cha nas sprul pa'i sku sku gsum po de dag kyang don rang byung gi ye shes nyid las gzhan du mi g.yo ba zung 'jug bde ba chen po'i sku ste /
sku bzhi dbyer med bde chen mnyam pa nyid kyi rang bzhin rang rig bla ma'i ngo bor lhun gyis grub pa'i dgongs pa khyad par can rgyud la skyes par mos la de'i ngang skyong ste cung zad cig mnyam par 'jog pa zhu /
de ltar don dam byang chub sems kyi dkyil 'khor du dbang bzhi pa thob /
sgo gsum gyi dri ma dag
/lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas pa yin no //
de ltar smin byed rtsa ba'i dbang bzhi bskur ba de song nas /
rtsa bar /
nyams su len cing snying stobs 'chang ba'i bur :
sku gsung thugs kyi byin rlabs dbang bskur bya :
zhes gsungs pa'i thog mar sku'i byin rlabs ni /
sku rten spyi bor bzhag pa'i tshe /
slob dpon gyi thugs ka nas 'od zer 'phros dkyil 'khor gyi lha tshogs rnams kyi thugs rgyud bskul /
de'i thugs ka nas kyang 'od zer 'phros phyogs bcu'i sangs rgyas dang byang chub sems dpa' thams cad dbang drag 'bar ba'i rnam par byon pa rnams dang /
bla ma dang mdun bskyed kyi sku las kyang sku grangs med pa 'phros nas khyed rang gi spyi bo nas zhugs te lus la thim pa'i mos pa mdzod /
hU~M:
chos sku'i ngang las longs sku'i rol par shar :
ma 'gag sprul sku pad+ma thod phreng rtsal :
snang stong gnyis med sgyu ma'i phyag rgya 'dis :
skal ldan lus la de ring dbang bskur ro :
oM AHhU~M artsig nirtsig na mo sogs dang 'khor sngags mthar /
kA ya a b+hi Shiny+tsa hU~M:
zhes dbang bskur rol mo bya /
des sku'i byin rlabs lus la zhugs pas lus kyi sdig sgrib sbyang /
bar chad zhi /
lus lha bsgom pa la dbang /
pad+ma drag po'i sku dang khyed rang gi lus dbyer med du gyur pa'i mos pa mdzod /
de nas gsung gi byin rlabs ni /
khyed rang dbang drag 'bar ba'i skur gsal ba'i thugs kar pad zla'i gdan la ye shes sems dpa' pad+ma 'byung gnas /
de'i thugs kar rdo rje rtse lnga sbub stong du gnas pa'i nang du pad nyi la gnas pa'i hU~M yig dmar po /
de'i mthar sngags kyi phreng bas bskor bar mos te slob dpon la gus 'dud byas pa'i rkyen gyis slob dpon gyi thugs ka nas 'od zer 'phros mdun bskyed kyi thugs rgyud bskul /
gnyis ka'i thugs ka nas sngags phreng rnams bung ba tshang zhig pa ltar rang sgra sgrog cing thogs pa med par byon khyed rang gi mgrin pa nas zhugs snying ga'i sngags phreng la thim pa'i mos pa mdzod /
sngags byang mgrin par bzhag la /
hU~M:
sgra yi snying po gsang chen sngags kyi sgra :
drag la ngar ldan rgyun chad med par bzla :
grags stong dbyer med snying po sngags kyi dbang :
skal ldan ngag la de ring dbang bskur ro :
wA ka a b+hi Shiny+tsa hU~M:
zhes bskur zhing rol mo bya /
de nas phreng ba'i phyed lag tu gtad la /
khyed rang gi snying ga'i sngags phreng las 'od zer 'phros /
rgyal ba sras dang bcas pa mchod cing byin rlabs dang dngos grub thams cad 'od zer gyi rnam pas bsdus /
dregs pa can thams cad tshar bcad mthu stobs dang nus pa thams cad snying ga'i sngags phreng la thim pa'i mos pa dang ldan pas sngags 'di'i rjes zlos mdzod /
oM AHhU~M artsig nirtsig na mo b+ha ga ba te hU~M hU~M a hU~M hU~M phaT:
a ya ma du ru tsa sha na sa ma ya hU~M phaT:
oM badzra yak+sha hU~M:
oM badzra rak+sha hU~M phaT:
rA dza che ge'i snying la mA ra ya hU~M phaT:
baM ha ri ni sa hU~M phaT:
oM badzra pA Ni hU~M phaT:
oM ya mAn+ta ka hU~M phaT:
oM pad+mAn+ta kr-ita hU~M phaT:
oM karma yak+sha hU~M phaT:
hU~M hU~M hU~M:
zhes sngags rnams kyi rjes zlos lan gsum bya /
des gsung gi byin rlabs ngag la zhugs pas ngag gi sdig sgrib sbyangs /
bar chad zhi /
ngag sngags bzla ba la dbang /
pad+ma drag po'i gsung dang khyed rang gi ngag dbyer med du gyur pa'i mos pa mdzod /
de nas thugs kyi byin rlabs ni /
slob dpon la gus 'dud byas pas slob dpon gyi thugs ka nas 'od zer 'phros mdun bskyed dang phyogs bcu'i sangs rgyas dang byang chub sems dpa' thams cad kyi thugs rgyud bskul /
de rnams kyi thugs ka nas thugs gnyis su med pa'i ye shes rnams rdo rje dang phur bu lcags sdig la sogs pa'i rnam par byon khyed rang rnams kyi thugs ka'i hU~M la thim pa'i mos pa mdzod /
phyag mtshan snying gar bzhag cing lag par gtad la /
hU~M:
thugs mchog 'gyur med rdo rjes bdud dpung 'joms :
gnam lcags phur bus gdon bgegs snying rtsa bsreg :
dpal gyi pho nya lcags sdig mgo dgu ste :
khro rgyal 'bar ba'i phyag rgyas dbang bskur ro :
tsit+ta a b+hi Shiny+tsa hU~M:
zhes bskur zhing rol mo bya /
des thugs kyi byin rlabs yid la zhugs pas yid kyi sdig sgrib sbyangs /
bar chad zhi /
yid stong nyid bsgom pa la dbang /
pad+ma drag po'i thugs dang khyed rang gi yid dbyer med du gyur pa'i mos pa mdzod /
des sku gsung thugs kyi byin rlabs pa song /
de nas gtor mas byin gyis brlab pa ni /
rtsa bar /
'gal rkyen zhi 'dod gtor ma'i byin rlabs ni :
rol mo dbyangs bcas slob ma'i spyi bor bzhag :
ces pas gtor ma 'di nyid che mchog pad+ma drag po'i skur bzhugs pa la mos gus dung pa byas pas khyed rang gi spyi bor byon /
lus ngag yid gsum gyi 'gal rkyen bar chad thams cad bsal /
sku gsung thugs kyi byin rlabs dang dngos grub thams cad char ltar bab cing rgyud la zhugs par gyur snyam pa'i mos pa mdzod /
gtor ma mgo thog tu bzhag la /
hU~M:
bde gshegs kun 'dus drag po thod phreng rtsal :
glog ltar myur ba'i thugs rjes 'dir byon la :
sku gsung thugs kyis dbang skur byin gyis rlobs :
'gal rkyen kun sol mchog thun dngos grub stsol :
sarba sid+d+hi ba liM ta a b+hi Shiny+tsa hU~M:
rol mo'i sgra dang bcas te sngags drag tu brjod /
mthar gtor ma'i lha tshogs 'od du zhu nas khyed rang la thim pas che mchog pad+ma drag po'i skur dngos su gyur pa yin snyam pa mdzod /
ces brjod cing /
lha 'od du zhu ba'i gtor zan cung zad tsam dngos grub tu sbyin /
bkra shis kyi me tog 'thor nas /
chos kyi dbyings las longs spyod rdzogs skur shar :
bdud 'dul pad+ma 'byung gnas sprul pa'i sku :
sku gsum bdag nyid dkyil 'khor kun gyi gtso :
mkha' ltar kun khyab mchog gi bkra shis shog :
ces brjod do //
skabs 'dir brgyud 'dzin gyi slob ma khyad par ba 'ga' re tsam la dregs pa'i srog dbang bskur bar spro na /
thod ngan du sde brgyad kyi gzugs byas la slob dpon gyi mdun du bkod la /
de ltar dbang skur bas khyed rang rnams kyi lus ngag yid gsum lha'i sku gsung thugs dang dbyer med du byin gyis brlabs pas che btsan 'gran zla dang bral ba'i bdag nyid du gyur pa de nyid la dregs pa'i srog dbang bskur bar bya ste /
rtsa bar /
brgyud 'dzin snying dang 'dra ba'i bu rnams la :
dregs pa sde brgyad srog gi snying po byin :
ces gsungs pa bzhin sgrub pa skabs su babs pa yin pas dmigs pa 'di bzhin du mdzod /
slob dpon nyid che mchog drag po yum dang bcas pa'i sku can khams gsum dbang du sdud cing srid gsum zil gyis gnon pa'i bdag nyid du bzhugs pa'i thugs ka'i hU~M las lcags kyu lta bu'i 'od zer phyogs bcur 'phros /
'jig rten khams kyi che btsan dregs pa can sde brgyad thams cad rang dbang med par bkug ste mdun gyi rten la thim par gyur /
bden stobs brjod pa sngon du 'gro bas /
bden pa chen po'i byin gyi rlabs kyis dregs pa can lha srin sde brgyad thams cad mtshan ma rdzas kyi rten 'di la mchis par gyur cig
/rtsa sngags oM artsig nirtsig sogs dang a ya ma du ru tsa sha na sa ma ya a kar+Sha ya dzaH
dzaHhU~M baM hoHzhes pas 'gugs /
de nas slob dpon gyi phyag gi phur bu sras mchog yak+sha me dbal du gsal ba de nyid dregs pa'i snying gar gzir zhing btab pas phur rtse las ye shes gyi me 'bar bas de rnams kyi rgyud kyi nyon mongs pa dug lnga'i rtog pa thams cad bsregs shing bcom ste tshar bcad pa'i mos pa mdzod /
rtsa ba'i sngags dang sde brgyad srog gi mthar trig nan e hur thuM dza :
mA ra rbad :
badzra kI la ya dzaHhU~M phaT:
ces pa'i bsad sngags sogs kyis phur bus gzir /
de ltar bsgral pa'i dwangs ma a ya ma du ru tsa sha na zhes pa'i srog gi snying po so so las sde brgyad rang rang gi gzugs su gyur pa la slob dpon gyis dam rdzas bdud rtsi byin cing bka' bsgos te khyed rang rnams kyi srung mar gtad pa'i mos pa mdzod /
sa ma ya a mr-ita hU~M:
zhes bdud rtsi 'thor tshul byas la /
hU~M:
'jig rten 'das kyang 'khor ba'i cha 'dzin cing :
rdzu 'phrul mthu yis skye 'gro'i tshe srog len :
pho nya las byed dregs pa sde brgyad kyis :
skal ldan 'di yi las rnams kun sgrubs shig :
ces sde brgyad kyi gzugs lag tu gtad /
ces bsgos shing bran du gtad pa la brten nas sde brgyad de rnams kyis gus shing 'dud pa'i tshul gyis nged rnams kyis khyed rang la lus gus pas 'dud cing /
ngag gus pa'i sgo nas /
mi bzad dpal chen drag po thod phreng rtsal :
khyed kyi bka' bzhin bdag gis bstan pa bsrung :
ci bsgo'i las rnams thogs pa med sgrub cing :
dam tshig gnyan las nam yang mi 'da' 'o :
sa ma ya i dan na ra kan :
zhes brjod cing /
yid kyis gang bsgo ba'i las sgrub pa la dgyes shing ngo thon du bzhugs pa'i mos pa mdzod /
ces brjod pas bdud rtsi byin zhing dam bsre /
sde brgyad rnams rang gnas su gshegs /
rang rig dang dbang du bskur bya'i dregs pa rnams gnyis med ka dag spros pa dang bral ba'i rang mdangs skyong la mnyam par 'jog pa zhu /
zhes dgongs pa bskyang /
de ltar na bla ma drag po thod phreng rtsal gyi dkyil 'khor du rtsa ba dang yan lag gi dbang bskur ba mtha' rten dang bcas pa legs par song grub pas de dag gi dus su thob cing khas blangs pa'i dam tshig dang sdom pa rnams srog gi phyir yang mi gtang bar nan tan du bsrung snyam pas 'di'i rjes zlos mdzod /
gtso bos ji ltar bka' bstsal pa //
de dag thams cad bdag gis bgyi //
lan gsum /
de ltar legs par thob pa'i gtang rag gi don du maN+Dal phul mdzod /
slob mas kyang maN+Dal phul /
de ltar thob pa'i dge ba sems can gyi don du bsngo bar zhu /
bsod nams 'di yis sogs /
slar yang mchod pa kha gso gtang rag gi mchod bstod sogs rjes kyi cho ga rnams gzhung ltar bya'o //
!
//yang gsang ba'i bskyed rdzogs kyi man ngag nyams su len par mi nus kyang dam tshig gi sel med cing mos gus dang ldan pa'i skye 'gro thun mong ba dag la rkyen sel gyi byin rlabs gtor dbang rkyang pa'i lugs su bskur bar 'dod na /
stegs bu khebs ldan gyi khar many+dzi'i steng dbang gtor sku tsaka dang bcas pa dar dmar gyi gur phub pa dang /
mdun du mchod gtor srung ma'i gtor ma sman raka chu gnyis nyer spyod dang bcas pa bshams la /
skyabs sems nas bzung bzlas pa'i bar las byang gi dkyus bzhin bdag mdun tha mi dad kyi tshul du bsgrub /
de nas srung ma'i gtor ma bsngo ba tsam sngon du 'gro bas slob ma rnams phyag byas gral la 'khod pa la /
ji ltar bltams pa sogs kyis khrus bya ba nas bzung /
dbang bskur mtshams sbyor ngag gi dpal skyed bzhin las /
khyad par dbang bshad skabs /
phan yon khyad par can dang ldan pa'i gdams pa de nyid ces pa'i rjes /
la smin byed kyi bka' dang byin rlabs kyi rim pa gnyis yod pa las 'dir phyi ma'i nang tshan byin rlabs gtor ma'i dbang bskur ba ste /
rdo rje'i gsung rtsa ba las /
'gal rkyen zhi 'dod gtor ma'i byin rlabs ni :
rol mo dbyangs bcas slob ma'i spyi bor bzhag :
ces gsungs pa'i dgongs don bzhin sgrub par byed pa la yang /
sngon 'gro dngos gzhi mjug gi bya ba dang gsum du yod pa las /
dang po ni gsol ba gdab pa'i slad du dmigs pa 'di bzhin du mdzod /
sa'i phyogs zhes sogs dkyus bzhin la mtshan dkyil dang 'brel ba nang du drangs shing 'jug pa sogs 'dor len dang tshig sgyur cung zad bcas /
dpa' bo chen pos bdag la stsol :
lan gsum gyi bar byas la /
de ltar gsol ba btab nas dbang dngos bskur ba ni /
de yang slob dpon gyis gtor ma spyi bor bzhag cing dbang bskur ba'i tshe na gtor snod dur khrod rab 'jigs 'bar ba'i zhing khams chen por yongs su grub pa'i nang na gtor ma 'di nyid che mchog pad+ma drag po'i dkyil 'khor 'khor lo'i lha tshogs kyi rnam par bzhugs pa'i spyi bo'i oM las sku'i byin rlabs dang nus pa thams cad 'od zer dkar po'i rnam pa can du gyur khyed rang rnams kyi dpral bar thim /
lus kyi sgo nas bsags pa'i nad gdon sdig sgrib 'gal rkyen mi mthun pa'i phyogs thams cad sbyang /
lus sku rdo rjer byin gyis rlob pa'i mos pa mdzod /
hU~M:
bde gshegs kun 'dus drag po thod phreng rtsal :
glog ltar myur ba'i thugs rjes 'dir byon la :
mi shigs sku yi dbang skur byin gyis rlobs :
'gal rkyen kun sol mchog thun dngos grub stsol :
rtsa sngags mthar sarba sid+d+hi ba liM ta kA ya a b+hi Shiny+tsa hU~M:
zhes bskur /
yang gtor ma mgrin par bzhag cing dbang bskur ba'i tshe na gtor ma lhar gsal ba'i mgrin pa'i AHlas gsung gi byin rlabs dang nus pa thams cad 'od zer dmar po'i rnam pa can du byung khyed rang rnams kyi mgrin par thim /
ngag gi sgo nas bsags pa'i nad gdon sdig sgrib 'gal rkyen mi mthun pa'i phyogs thams cad sbyang /
ngag gsung rdo rjer byin gyis rlob pa'i mos pa mdzod /
hU~M:
bde gshegs kun 'dus drag po thod phreng rtsal :
glog ltar myur ba'i thugs rjes 'dir byon la :
'gag med gsung gi dbang skur byin gyis rlobs :
'gal rkyen kun sol mchog thun dngos grub stsol :
rtsa sngags dang sarba sid+d+hi ba liM ta wA ka a b+hi Shiny+tsa hU~M:
zhes bskur /
yang gtor ma snying gar bzhag cing dbang bskur ba'i tshe na gtor ma lhar gsal ba'i snying ga'i hU~M las thugs kyi byin rlabs dang nus pa thams cad 'od zer mthing ga'i rnam pa can du byung khyed rang rnams kyi snying gar thim /
yid kyi sgo nas bsags pa'i nad gdon sdig sgrib 'gal rkyen mi mthun pa'i phyogs thams cad sbyang /
yid thugs rdo rjer byin gyis rlob pa'i mos pa mdzod /
hU~M:
bde gshegs kun 'dus drag po thod phreng rtsal :
glog ltar myur ba'i thugs rjes 'dir byon la :
'gyur med thugs kyi dbang skur byin gyis rlobs :
'gal rkyen kun sol mchog thun dngos grub stsol :
rtsa sngags dang sarba sid+d+hi ba liM ta tsit+ta a b+hi Shiny+tsa hU~M:
zhes pa tsam mam /
spro na /
slar yang gtor ma spyi bor bzhag cing dbang bskur ba'i tshe na /
gtor ma lhar gsal ba la mos gus dung pa zhig byas pas khyed rang gi spyi bor byon /
lus ngag yid gsum sku gsung thugs mi shigs pa'i rdo rje gsum du byin gyis brlabs pa'i mos pa mdzod /
hU~M:
bde gshegs kun 'dus drag po thod phreng rtsal :
glog ltar myur ba'i thugs rjes 'dir byon la :
sku gsung thugs kyi dbang skur byin gyis rlobs :
'gal rkyen kun sol mchog thun dngos grub stsol :
rtsa sngags mthar sarba sid+d+hi ba liM ta a b+hi Shiny+tsa hU~M:
zhes sbyar /
yang spros pa chung bar 'dod na /
gong ma'i gsol gdab kyi rjes su /
de ltar gsol ba btab nas dbang dngos bskur ba ni /
slob dpon gyis gtor ma khyed rang rnams kyi spyi bor bzhag pa'i tshe na /
gtor ma 'di nyid che mchog pad+ma drag po'i skur bzhugs pa'i zhes sogs byin rlabs mtshams sbyor gyi dkyus ltar byas pas kyang chog cing /
gang ltar yang /
mthar gtor ma'i lha tshogs rnams 'od du zhu nas khyed rang la thim pas zhes pa nas dge ba bsngo ba'i bar byin rlabs mtshams sbyor bzhin dang rjes chog kyang sngar bzhin no //
gdod nas rang la gnas pa'i dbang gi don //
sad byed mtshan ma brdar btags cho ga'i tshul //
sgrub byed mtshams sbyor nyung ngur brjod pa gang //
dang po'i las can 'dod 'jo'i dpyid du spel //
gter gsar bla ma drag po'i dbang gi mtshams sbyor dbang don 'dod 'jo zhes bya ba 'di yang /
smyos kyi dge slong pad+ma 'gyur med rgya mtsho mi pham rnam rgyal rdo rjes gter gzhung rtsa ba dang /
rje bla mas mdzad pa'i byin rlabs mtshams sbyor gyi tshig rnams kha 'phangs su byas /
mkhan chen bla ma d+harma shrIs mdzad pa'i bla ma zhi ba'i dbang gi mtshams sbyor dri ma med pa'i 'od dang brjod don mtshungs pa phal cher blo 'dzin sla ba'i phyir dkyus su bcug
/gzhan bye brag pa rnams rang blos skabs su babs par brjod pa 'di ni rang lo nyer brgyad pa'i thog tu son pa chu mo sbrul gyi lo cho 'phrul zla ba'i dmar phyogs kyi gral tshes dge ba la shar mar spel ba'o //

//
