grub thob chen po'i thugs tig las :
smin byed byin rlabs snying po bzhugs so :
khyab bdag grub pa'i 'khor los bsgyur :
'gyur med thang stong rgyal por 'dud :
gang de'i rdo rje'i rnal 'byor dang :
'brel ba'i smin par byed pa ni :
dben pa'i gnas su dkyil 'khor dbus :
phyi nang gsang ba'i yo byad bsham :
bsgrub cing bzlas la tshogs gtor 'bul :
bdag nyid 'jug pa sngon 'gro bas :
slob ma khrus byas gral la 'khod :
bgegs phral srung ba'i 'khor los bcings :
lo rgyus mtshams sbyar maN+Dal phul :
khyab bdag rdo rje sems dpa' dang :
dbyer med dpal ldan bla ma dgongs :
thar pa chen po'i grong mchog tu :
'jug cing smin pa'i bka' drin stsol :
zhes pas gsol gdab sdom gsum sbyin :
de nas sku yi lhar bskyed la :
spos rol dang bcas ye shes dbab :
oM:
ngo bo chos sku snang mtha' yas :
rang bzhin longs sku spyan ras gzigs :
thugs rjes sprul sku thod phreng rtsal :
dbyer med grub pa'i he ru ka :
rtsa brgyud bla ma yi dam lha :
dba' bo mkha' 'gro'i tshogs dang bcas :
gdan gsum tshang ba'i dkyil 'khor nas :
snang stong bum pa'i dbang bskur phyir :
sgyu 'phrul drwa bar rol pa'i gar :
mtshan dpe'i ngang nas gshegs su gsol :
gnas mchog 'di ru byin phob la :
snang grags rigs gsum lha sngags dang :
chos sku'i ye shes chen por sgyur :
mchog dang thun mong dngos grub stsol :
kA ya dz+nyA na badzra A be sha ya a a A:
hU~M hU~M hU~M:
brtan par byas rjes bum dbang ni :
oM:
ka dag gzhon nu bum sku'i grong khyer du :
lhun grub 'ja' zer thig le'i dkyil 'khor shar :
zung 'jug thugs rje bdud rtsi'i dbang bskur bas :
lus snang sprul pa'i sku ru gnas 'gyur shog :
rtsa sngags dang /
ka la sha a b+hi Shiny+tsa oM:
rjes 'brel mtshan dpe'i zhal skyin ni :
spyi bor bkod la byin gyis brlab :
a :
grub thob chen po'i sku yi dkyil 'khor nas :
nye rgyu'i bde ster DA ki bcu drug rol :
rtsa khams dwangs ma'i gzugs su mngon gyur nas :
'chi med rig 'dzin grub pa'i dbang bskur ro :
kA ya a b+hi Shiny+tsa oM:
snang stong bskyed pa'i rim pa la :
sems 'dzin bsgom zhing dag pa brjod :
oM:
snang srid snod bcud 'khrul pa dbyings su dag :
chos kun chos nyid gcig gi rol par smin :
phyi nang gzhan gsum dbyer med he ru ka :
grub thob chen po'i sku yi bkra shis shog :
ces pas mnga' gsol me tog 'thor :
gnyis pa gsang ba'i dbang bskur ni :
gsung gi lhar bskyed ye shes dbab :
A:
klong lnga yum gyi mkha' dbyings b+han+d+ha ru :
ye shes lnga ldan byang chub sems kyi rgyun :
thabs shes gnyis med bde ba'i dbang bskur bas :
rlung sngags longs spyod rdzogs skur gnas 'gyur shog :
bo d+hi tsit+ta a b+hi Shiny+tsa A:
rjes 'brel A di kA di yi :
yi ge'i phreng ba mgrin par dgod :
A:
grub thob chen po'i gsung gi dkyil 'khor nas :
e waM zung 'jug rdo rje'i glu blangs pas :
las rlung dbu ma'i grong du phyag byas nas :
grags stong brjod pa bral ba'i dbang bskur ro :
wA ka a b+hi Shiny+tsa AH
thun mong bzlas pa'i lung phog cing :
khyad par rdo rje'i bzlas pa dang :
rlung dang gtum mo'i rnal 'byor bsgom :
gsum pa sher dbang bskur ba ni :
thugs kyi lhar bskyed ye shes dbab :
mtshan ldan rig ma'i byin rlabs sbyin :
hU~M:
rnam kun mchog ldan sna tshogs gzugs 'chang ma :
yid 'ong las kyi phyag rgya 'di gtad cing :
bde stong zung 'jug chen por dbang bskur bas :
thig le chos kyi sku ru gnas 'gyur shog :
karma mu dra pra dz+nyA dz+nyA na a b+hi Shiny+tsa hU~M:
rjes 'brel DA ki sde lnga yi :
sku brnyan g.yon gyi lag par sbyin :
hU~M:
grub thob chen po'i thugs kyi dkyil 'khor nas :
rdo rje btsun mo'i sgyu ma la rol pas :
ye shes phyag rgya chen po'i thig le ru :
'khor 'das gnyis su med pa'i dbang bskur ro :
tsit+ta a b+hi Shiny+tsa hU~M:
lugs 'byung lugs ldog dga' ba bzhi'i :
ye shes spel zhing dag pa brjod :
bzhi pa tshig gi dbang bskur ni :
ye shes lhar bskyed byin chen dbab :
lus gnad dang bcas mnyam par bzhag :
a :
chos kun ngo bo rig stong nam mkha'i dbyings :
gang shar rang grol ma bcos lhug pa'i ngang :
spang blang bral thob med par dbang bskur bas :
kun gzhi ye shes chen por gnas 'gyur shog :
d+harma d+hA tu dz+nyA na a b+hi Shiny+tsa a :
rjes 'brel rdo rje dril bu ni :
g.yas g.yon gtad la 'khyud rgya bya :
aH
grub thob chen po'i yon tan dkyil 'khor nas :
thabs shes zung 'jug ka dag gnyug ma'i ngang :
'gro kun gdod ma'i dbyings su dbugs dbyung ba'i :
srid zhi'i mtha' las 'das pa'i dbang bskur ro :
gu Na a b+hi Shiny+tsa swA:
spro na rdo rje'i glu dang bcas :
lta sgom spyod 'bras ngo sprod cing :
thams cad dbyer med gnyug ma'i ngang :
la bzla ma bcos lhug par bzhag :
lnga pa rig rtsal thod rgal dbang :
dbyer med lhar bskyed ye shes dbab :
shel dang 'ja' tshon brdas mtshon te :
ho :
nang gsal thim la ma rmugs shel gong las :
phyir gsal rdo rje lug rgyud 'ja' tshon shar :
dbyings rig zung 'jug chen por dbang bskur bas :
cir snang ye shes gcig tu gnas 'gyur shog :
dz+nyA na kA ya a b+hi Shiny+tsa hrI:
rjes 'brel kha T+wAM mchan du bcug :
g.yas g.yon DA ru bde skyong sbyin :
ho :
grub thob chen po'i phrin las dkyil 'khor nas :
brtul zhugs spyod pas gnas yul kun nyul te :
'bum phrag dba' bo mkha' 'gro'i tshogs rnams kyi :
yid kyi brtan pa 'phrog pa'i dbang bskur ro :
karma a b+hi Shiny+tsa hA:
bzhugs stangs gzigs stangs sgo yul dang :
rlung rig gnad kyi don ngo sprad :
rjes su gtor ma lhar bskyed la :
brgyud pa'i byin rlabs dbugs dbyung bya :
dam tshig khas blangs maN+Dal 'bul :
dge ba bsngo zhing smon lam gdab :
dga' ston tshogs kyi 'khor lor rol :
rdo rje'i glu gar dag kyang bya :
sa ma ya :
chos rnams kun gyi de kho na :
gnas skabs mthar thug mi phyed pa :
rdo rje theg pa'i grub pa'i mtha':
gzhi lam 'bras bu'i rgyud du bshad :
gzhi ni kun khyab bde gshegs snying :
zab gsal gnyis su med pa'i dbang :
bskur thob bral ba'i chos nyid ni :
sems can kun la khyab par gnas :
lam dus drwa ba rnam pa bzhis :
nyon mongs rtog tshogs bsdams pa las :
dpa' bo dang ni rnal 'byor mas :
dbang bskur he ru ka dpal 'gyur :
'bras bu lhan skyes nye rgyu las :
mas brtan dga' bzhi'i bdud rtsi yis :
'khor lo bzhi po gang ba'i tshe :
dbang bzhi'i yon tan rang la shar :
mthar thug gtsug tor nor bu'i rtser :
zag med dwangs mas smin pa na :
rdul bral zhi ba dam pa'i dbang :
'od zer chen po'i thabs kyis phye :
'di ni grangs med khyab bdag che :
thams cad kun gyi gshegs shul te :
de slad dus gsum dus med du :
lam gyi dbang la brtson par bya :
sa ma ya :
rgya rgya rgya :
gu h+ya :
d+ha thim :
zhes pa'ang rje grub thob chen po'i gsang ba gsum gyi byin rlabs dngos su thob pa la brten nas 'od gsal sprul pa'i rdo rjes skad cig gis gtan la phab pa shin tu gsang ba'i thugs tig go
/sarba mang+ga laM///
/'di ni 'jam mgon rin po che dang rigs bdag bla ma rnams kyi dgongs rdzogs kyi phyir du kha bskangs te spar gsar du bsgrubs pa yin pas dbang lung sogs la zhib ca bya dgos pa yod do //
zhes si tu pa pad+ma dbang mchog rgyal po kho bos ched du gdams pa dge /

//
