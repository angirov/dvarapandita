@#//
bar do'i chos bshad thos pas rnam grol zhes bya ba bzhugs so //
oM swasti /
thugs rje nyi ma'i snang bas ngan 'gro yi //
'jigs mun bsal nas thar pa'i lam chen du //
'gro ba 'dren mdzad de la gus btud nas //
bar do'i chos bshad mdo tsam 'dir gsal bya //
de yang 'gro ba 'chi bdag gi zhags pas bzung ba dag
/ngan 'gro'i 'jigs pa las skyob pa'i cho ga dkyil 'khor gang la brten nas sgrub kyang rung ste /
de dang rjes su 'brel bar bar do'i chos bshad bya bar spro na /
spyir sems can thams cad dang /
khyad par dmigs yul gyis gtso byas bar srid pa'i 'gro ba thams cad la tshad med pa'i snying rje chen po'i bsam pas tshig gi brjod pa dal zhing skabs phyed pas 'di skad ces brjod par bya'o //
rigs kyi bu tshe las 'das pa che ge mo /
zhes bya ba khyod ma yengs par nyon la yid la zungs shig
/de yang spyir 'dus byas kyi chos thams cad mi rtag cing 'gyur ba'i chos nyid can yin pa dang /
khyad par skyes bu'i tshe ni skad cig gis kyang mi rtag par gsungs pa'i chos nyid de khyod kyi thog tu babs pas tshe'i dus byas te da lta bar do na gnas pa'i skabs su gda'/
de la gdams pa zab mo'i gnad bzung ste cho ga ngo sprod ma tshar gyi bar du rig pa'i rang so zungs /
ming byang dri ma dang bcas pa 'di la rten byas nas bag phob cig
/de la bar do la bar dor ngo shes pa dang /
de nyid yang dag pa'i lam du 'dun pa bsgyur ba gal che /
de la bar do'i rnam gzhag spyir bstan pa dang /
skabs kyi don bye brag tu bshad pa'o //
dang po bar do'i rnam gzhag spyir bstan pa la'ang /
bar do'i ngo bo /
sgra don /
dbye ba /
so so'i lam khyer dang bzhi las /
dang po ngo bo ni /
gzhi dbyings ka dag las gzhan du snang ba thams cad bar do'i gnas skabs yin te /
gzhi snang ye shes su shar ba'i snang cha ni dag pa chos nyid kyi bar do dang /
'khrul snang 'gro drug gis bsdus pa'i chos so cog ni ma dag pa 'khrul pa'i bar do yin te /
de yang dbyings ka dag las shar zhing 'char gzhi'i dbyings su ma rdzogs kyi bar gyi sems pa sa bon dang bcas pa ni bar do 'o //
gnyis pa sgra don ni /
snga ma dang phyi ma dag gi bar gyi cha las btags pa ste bar do dang po gnyis kyi dbang du byas na snga mas 'phangs shing phyi ma ma grub pa'i cha las bar ma do dang /
phyi ma gnyis kyi dbang du byas na /
mdzod las /
'dir gang 'chi dang skye ba yi //
srid pa'i bar du 'byung ba 'o //
bgrod pa'i yul du ma phyin phyir //
srid pa bar ma /
zhes te /
'di nas shi ste pha rol skye srid du ma grub pa de srid la bar do zhes bya'o //
gsum pa dbye ba ni /
thal 'gyur las /
dbye na rnam pa bzhi dag las //
zhes gsungs pas /
skye shi'am rang bzhin gyi bar do dang /
'chi kha'i bar do dang /
chos nyid kyi bar do dang /
srid pa bar do dang bzhi'o //
dang po skye shi'am rang bzhin gyi bar do ni /
ma'i mngal du skye ba grub pa nas 'chi nad kyis btab pa tshun chad do //
gnyis pa 'chi kha'i bar do ni /
'chi ba la phyogs pa nas nang dbugs chad pa tshun chad do //
gsum pa chos nyid kyi bar do ni /
nang dbugs chad pa nas lhun grub kyi snang ba thim pa tshun chad do //
bzhi pa srid pa bar do ni /
lhun grub kyi snang ba thim pa nas phyi ma'i skye srid grub pa tshun chad do //
bzhi pa so so'i lam khyer ni /
dpe don gnyis kyis ston pa ste /
dpe skye gnas kyi bar do la sgro 'dogs chod pa rgya khra tshang du 'jug pa lta bu /
don bla ma dam pa la bsten nas /
des bstan pa'i gdams ngag la thos bsam sgom pas nan tan lhur byas te sgro 'dogs chod par bya ba'o //
de bzhin du 'chi ka'i bar do la gsal 'debs pa sgeg mo me long la lta ba lta bu ni sngar goms pa'i gdams pa rnams skabs 'dir blo la gsal thebs pa'o //
chos nyid kyi bar do la rang snang la yid ches pa ma pang du bu 'jug pa lta bu ni gdams ngag gi don nyams 'og tu chud pas chos nyid kyi snang cha ji ltar shar yang 'jigs pa med pa rang snang ye shes kyi rol par gding chud pa'o //
srid pa'i bar do la las kyi 'phro mthud pa yur ba rkang chad la wa 'dzug pa lta bu ni 'khrul snang 'jigs skrags ji ltar shar yang sngar goms pa dang 'dir 'chad par 'gyur ba'i gdams pa'i gnad kyis dag pa'i skye srid lam du 'jug pa'o //
de dag kyang dbang po'i rim pas grol tshad mu gsum du 'gyur bar gsungs so //
gnyis pa skabs don bye brag tu bshad pa (ka las /)ni /
bar do phyi ma gsum gtso che ba'i dbang du byas pa ste /
dang po 'chi kha'i bar do ni /
de la khyed 'chi 'pho ba'i tshe lus kyi chu me rlung gsum 'khrugs pas drod dang rnam par shes pa'i rten du gyur pa'i tshe srog gcod pa yin la /
de yang phung khams skye mched yul dang bcas pa rnams rim bzhin thim par gyur kyang /
rten thim na brten pa nges par thim pas gtso che ba'i dbang du byas nas sa khams thim par gsungs te /
ye shes rol pa las /
dang po sa ni chu la thim //
chu yang me la thim 'gyur te //
me ni rlung la thim gyur nas //
rlung yang rnam par shes la thim //
rnam shes gzung ba 'di nyid ni //
'od gsal bar yang 'jug par 'gyur //
zhes gsungs pas /
de yang sa chu la thim pas lus kyi stobs nyams /
chu me la thim pas kha sna skam /
me rlung la thim pas lus kyi drod mtha' nas sdud /
rlung rnam par shes pa la thim pas rlung rags pa'i rgyu ba chad /
rnam shes nam mkha' la thim pas rlung sems kyi 'gro 'ong thams cad 'gags /
nam mkha' 'od gsal la thim pas sgo lnga'i rnam shes rtog pa dang bcas pa thams cad dbyings su nub par 'gyur te /
de yang ro rkyang gi dwangs ma thams cad dbu ma'i yas mar gyi a haM la 'dus /
yar sna'i dwangs ma dkar po thur du babs nas snying khar byon pas snang ba thams cad zla ba shar ba ltar dkar lam pa 'byung /
shes pa'i rang mdangs gsal bar snang bas snang ba'i nyams zhes bya /
'dod chags dang bral ba sogs zhe sdang las gyur pa'i rtog pa so gsum dang gzung rtog rags pa 'gags /
stong pa'i 'od gsal zhes bya ba'i skad cig dang po'o //
mar sna'i dwangs ma dmar po gyen du byon pas snang ba thams cad nyi ma shar ba ltar dmar lam pa 'byung /
sems shin tu gsal bar snang bas snang ba mched pa'i nyams zhes bya /
chags pa la sogs pa 'dod chags las gyur pa'i rtog pa bzhi bcu dang 'dzin rtog rags pa 'gags /
shin tu stong pa'i 'od gsal zhes bya ba skad cig gnyis pa'o //
dwangs ma dkar dmar snying gar phrad pas srog rtsa'i rlung 'gags te snang ba thams cad mun nag 'thibs pa lta bu'i nag lam pa 'byung /
sems 'gag pa la phyogs pa snang ba thob pa'i nyams zhes bya /
mi gsal ba la sogs pa gti mug las gyur pa'i rtog pa bdun dang shin tu phra ba'i rtog pa'ang 'gags /
stong pa chen po'i 'od gsal zhes bya ba skad cig gsum pa'o //
de nas snying ga'i a haM rdzogs par thim pas snang ba thams cad sprin med kyi nam mkha' lta bu 'od gsal mtha' dbus med par 'char /
sems dri ma dang bral ba nye bar thob pa'i nyams zhes bya /
snang ba gsum ka 'gags /
thams cad stong pa 'od gsal gyi nyams zhes bya ba skad cig bzhi pa'o //
de'i tshe sems can rnams la gdod nas bzhugs pa'i mi shigs pa chen po ka dag chos kyi sku ste ka dag ye thog tu grol ba zhes bya ba yin la /
de lta bu'i gzhi'i 'od gsal sems can thams cad la gdod ma nas gnas pa'i steng du /
sngon bla ma dam pas bstan pa ltar rang gis goms par byas shing 'od gsal de nyid mngon du gyur pas 'dir ma bu 'phrod de zab mo'i gnad kyi 'od gsal rnam par mi rtog pa de nyid kyi ngang la bzhag pas /
skad cig gcig gis rdzogs sangs rgyas //
zhes pa'i tshul gyis 'chi ba 'od gsal chos kyi skur sangs rgyas pa zhes bya ste /
ka dag chos sku'i bar do la grol ba thob pa'o //
de dag 'char ba'i rim pa yang /
phung khams skye mched kyi rten dang brten par bcas pa'i 'od gsal rnams snang mched thob gsum gyi rten dang brten par bcas pa'i 'od gsal du zhugs la /
nyer thob kun gzhi yang zung 'jug 'od gsal chen po'i dbyings su zhugs te /
dbyings rig dbyer med chos sku bde ba chen po'i go 'phang mngon du gyur pa yin la /
'od gsal de nyid 'chi dus thams cad la 'char yang sngar goms pa'i gdams ngag med pa rnams la skad cig ma re las mi 'char bas ngos mi zin no //
!
sngar bshad pa'i thim rim gyi skabs su sa chu la thim zhes pa ni lus kyi sa'i gnas su sa med par gyur pa'am /
gnas 'phos nas chu nang du sa rags pa thim pa'i don ma yin gyi /
dbu ma'i rlung stobs su gyur pas sa'i las rlung bcom ste rten med na brten pa med pas phra bar snang ba'i rnam shes kyang rang gi bag chags dbu ma la bzhag ste 'gags nas /
rus pa sogs sra shas che ba'i khams rnams rten rlung dang rnam shes bral bar byas te sa'i dwangs ma nyid chu'i dwangs ma la thim pa'i don no //
de bzhin du chu dang me dang rlung la thim pa'ang 'dra'o //
rlung rnam shes la thim pa'i don ni lus gnas su med pa'am 'phos nas rnam shes kyi lam du 'jug pa'ang ma yin /
rnam shes la rlung dwangs ma'i bag chags bzhag nas rlung 'gags pa'i don yang ma yin gyi /
rlung dwangs mas srog rtsa rags pa'i bar gyi lus thams cad dor nas srog rtsa'i nang gi dwangs ma lnga 'dus kyi thig le la ro gcig tu gyur pa'o //
rnam shes nam mkha' la thim pa'ang dngos med du gyur pa'i don ma yin gyi nam mkha' ltar dwangs shing thogs pa med pas mtshon dka' ba'i dbu ma la zhugs pa'i don yin pa shes par bya'o //
gnyis pa chos nyid kyi bar do ni /
'od gsal zung 'jug la thim pa'i dus te /
sngar bshad pa'i skad cig bzhi pa'i mtha'i 'od gsal stong nyid de'i ngang la snang ba nyer thob /
de las snang ba mched pa /
de las snang ba snang ba ste snang ba gsum rlung dang bcas pa las skad cig gis 'od gsal gyi snang ba'i nyer rgyu'i dbang gis /
shin tu phra ba'i gzugs dwangs shing thogs pa med pa me long gi gzugs brnyan nam mkha'i 'ja' lta bu longs spyod rdzogs pa'i sku can du 'char zhing /
de yang khyab bya gnyug ma mi shigs pa'i phung po lnga la /
khyab byed sangs rgyas kyi rigs dang sku dang zhing khams thams cad rang chas su yod pa'i gnad kyis /
rigs lnga'i tshom bu'i dkyil 'khor nam mkha' gang bar 'char te /
de yang zhag dang por ston ka'i nam mkha' sprin med lta bu'i 'od mthing kha las rnam par snang mdzad kyi tshom bu'i dkyil 'khor 'char ro //
de bzhin du zhag lhag ma bzhi la 'od dkar po las mi bskyod pa dang /
ser po las rin chen 'byung ldan /
dmar po las snang ba mtha' yas /
ljang gu las don yod grub pa rnams te thams cad kyang sems dpa' dang /
sems ma dang /
sgo mar bcas pa'i tshom bu'i dkyil 'khor lnga tshan mtha' yas par 'char ro //
de dag kyang snying nang gi gdangs las rang shar bas 'og min rdo rje dbyings kyi dkyil 'khor dus der snang ba ste /
skabs der gdams pa ni 'jug pa shes pa'i gnad ces bya ba /
rang gi snying kha nas 'od lnga'i zer thag phra la dwangs pa tshom bu'i thugs kar zug pa la gtad nas gsal stong gi ngang la 'jog pa ni rig pa 'od gsal la phar 'jug pa'i gnad do //
slar tshom bu tshur 'dus nas snying gar thim pa rang shar rang grol rig stong gi ngang la 'jog pa ni 'od rig pa la 'jug pa'i gnad do //
de la gding ma thob na zung 'jug ye shes la thim pa'i dus te /
rang gi snying ga nas steng gi nam mkha' la ye shes bzhi ldan gyi snang ba 'od mthing ga dang /
dkar po dang /
ser po dang /
dmar po'i snam bu'i steng du so so'i kha dog dang mthun pa'i thig le dwangs gsal thig phran lnga lngas brgyan pa dang /
de'i steng du 'od zlum rma bya'i gdugs 'khor lta bu'ang 'char ro //
'di dus phung po bdag 'dzin las grol bas lus 'od gsal chos nyid kyi rang ngo la gnas /
'byung ba dang nyon mongs pa phra rags las grol bas rang snang ngo shes pa ni grol ba lus kyi gnad do //
de nas ye shes lhun grub la thim pa'i dus ni /
ye shes kyi snang ba de dag steng gi 'od zlum de la 'dus nas ka dag gi snang ba nam mkha' sprin med lta bu'i ngang las dag pa zhi khro'i zhing khams dang /
ma dag pa 'gro drug gi snang ba mtha' yas pa skad cig la 'char te /
skabs der rang snang la sgro 'dogs chod pas grol ba thob pa ni mthar phyin pa ngo shes pa'i gnad do //
skabs 'dir snang ba'i 'char lugs brgyad dang /
dbang po la sogs pa'i mngon par shes pa drug tshan drug dang /
sku gsum gyi mngon shes gsum tshan gsum rnams /
rjes su dran pa drug la brten nas /
lhun grub tu gding thob pa'i thim lugs brgyad kyi sgo nas gdod ma'i dbyings su mngon par byang chub pa ni /
lhun grub longs sku'i bar do las grol ba thob pa'o //
chos nyid bar do'i skabs kyi zhag gi nges pa ni /
'od gsal gyi snang cha la ji tsam gnas pa'i thun tshod de bsam gtan gyi zhag yin la /
sngar bsam gtan goms 'dris can la yun ring du 'char zhing skabs der rang ngo shes pas grol la goms 'dris med na yud tsam re las mi brtan pas ngo ma shes par bar do phyi ma 'dzin par 'gyur ro //
gsum pa (kha)srid pa'i bar do ni /
las dang po pa rnams la sngar gyi chos nyid 'od gsal gyi snang cha de nyid ngos ma zin par nub pa'i skad cig la /
phyi ma'i bag chags sad byed kyi rkyen ci rigs pa dag gis bskul nas rlung sems phra ba'i 'byung bzhi dang bcas pa de rnams kyis rgyu rkyen byas pa las /
bar do'i gzugs dwangs shing thogs pa med pa de nyid 'grub par byed la /
de yang bar do'i tshe tshad ni mi'i zhag dang mtshungs pa'i zhag bdun yin la /
der lus rten ma thob na zhag bdun na slar yang shi 'phos nas zhag bdun phrag la sogs pa'i bar du skye shi byas nas ring mtha' zhag zhe dgu na skye ba'i rkyen rnyed par 'gyur zhing /
bdun phrag dang po'i phyed yan chad snga ma'i byad gzugs dang phyed man chad nas phyi ma'i byad gzugs 'dzin par 'gyur la /
bar do ni phyi ma'i byad gzugs kho nar nges so snyam na gnas lugs la de ltar yin du srid kyang /
sngar goms pa'i bag chags kyis snga ma'i byad gzugs su 'dzin pa mi 'gal te kun rdzob kyi snang ba thams cad 'khrul blos bzhag pa'i phyir ro //
des na skabs 'dir 'jigs skrag gi snang bas sad byed byas nas phyi ma'i byad gzugs ngos 'dzin par gyur te /
de yang las mthun gyi 'dod yon la spyod pa'i dbang po drug po kun tshang zhing /
gang du skye 'gyur gyi gnas ma gtogs ri rab sogs thogs bcas gang la'ang thogs med du 'gro ba /
las kyi rdzu 'phrul gyi shugs dang ldan pa /
dbang po rno zhing dran pa gsal ba /
rang dang rigs mthun pa'i bar do nang phan tshun dang /
lha mig dag pas mthong zhing gzhan gyis mi mthong ba /
spyir btang la gang du skye 'gyur gyi bar do grub nas gzhan du mi ldog par bshad kyang dmigs bsal la ldog par mngon pa kun las btus par /
ci ste na ldog go
/zhes gsungs pa bzhin dge ba'i stongs kyis gong du bsgyur nus pa dang /
dri bzang ngan ma nges pa'i zas kyis 'tsho ba tsam du bshad kyang /
cho ga khyad par can gyis bsngos pa bzhin thob par 'gyur ba sogs mtshan nyid de lta bu dang ldan pa'i bar do'i rtags ni /
'gro ba'i lam bzhi /
ya nga ba'i g.yang sa gsum /
'jigs pa'i sgra bzhi /
nges pa'i rtags lnga /
ma nges pa'i rtags drug la sogs te /
gang du sa'i phyogs rnams su 'od dkar po'i lam gyis lha dang lha min /
nag po'i lam gyis dmyal ba /
dmar po'i lam gyis yi dwags /
ser po'i lam gyis mi dang dud 'gror 'jug cing /
de'ang spyi'u tshugs su 'gro na ngan 'gro dang /
gyen du 'gro na lha dang /
thad kar 'gro na mi'i bar do'o //
de bzhin du dug gsum gyi las snang g.yang sa chen po dmar zang nge ba dang /
skya chad de ba /
nag ngam me ba bzod dka' ba mthong na ngan song gsum du ltung ba'i ltas dang /
'byung bzhi'i rlung dang rnam rtog tha mal du shor bas 'byung bzhi phra mo'i rlung log ste /
sa g.yo zhing ri nyil ba dang /
chu bo rba klong 'khrugs pa dang /
nags tshal mes 'tshig pa dang /
rlung drag pos g.yo zhing 'degs pa sogs 'jigs pa'i sgra dang bcas pas sdug bsngal mi bzad pa bskyed pa dang /
nges pa'i rtags sngar thogs bcas kyi dngos po phra mo la'ang thogs pa las da lta ri dang ra ba sogs la thogs med 'jug nus /
sngar lus kyi rnam 'gyur dang ngag gi brjod pa gzhan gyis mthong thos su 'gyur ba las da lta mi mthong zhing mi thos /
sngar lus kyi rkang rjes dang grib ma 'byung ba las da lta mi 'byung /
sngar mngon shes med pa las da lta mngon shes phra mo khri'u rigs su 'char ba sogs thogs bcas kyi lus med pa'i rtags dang /
nang na khams dkar dmar med pas nyi zla gza' skar mi mthong yang snang mun gyi snang ba 'char ba dang /
ma nges pa'i rtags khang stong dang sa phug sogs gnas ma nges pa dang /
lha yi dwags 'dre srin sogs grogs ma nges pa dang /
rang dbang du dka' ba'i rigs drug gi zas gos sna tshogs su snang bas zas gos ma nges pa dang /
rtsa spyil dang zam ngur ngal stegs sogs rten ma nges pa dang /
spyod lam sna tshogs skad cig gis 'gyur bas spyod lam ma nges pa dang /
bde sdug gi snang ba sna tshogs brtag mi bzod par 'gyur zhing ma nges pas bya spu rlung gis bskyod pa ltar g.yang sa chad chod pa dang /
gzhan yang phyogs thams cad mun nag gis 'khrigs pa dang /
gcan gzan ma rungs pa rnams kyis 'tshe ba dang /
gshin rje'i skyes bus mdun nas khrid cing rgyob sod kyi sgra drag pos phyi nas 'ded pa dang /
las kyi rde'u dkar nag bkram nas dge sdig gi stangs gcod pa dang /
kha char bu yug 'tshubs shing mtshon cha sna tshogs kyi char 'bab pa dang /
sngon gyi khang khyim dang nye 'brel sogs rmi lam ltar mthong zhing 'khyams pa dang /
de dag gi drung du phyin te gtam smras kyang de rnams kyis mi mthong zhing lan med pa dang /
mya ngan gyis ngu chom byed pa mthong bas rang nyid shi bar ni shes /
gar 'gro'i gtad so med pas sdug bsngal bzod dka' ba dang /
rang gi yo byad rnams la gzhan gyis bag med du spyod pa mthong bas chags sdang drag po skye ba sogs /
'khrul snang dang 'jigs skrag gi snang ba mtha' yas par 'char yang de thams cad bar do'i 'khrul snang yin pas ngo shes par gyis shig
/de yang khyed sngar gyi yul mkhar la brten pa'i 'phen pa ni rdzogs /
mdza' ba'i gnyen bshes dang 'grogs pa'i 'brel pa ni chad /
bsags pa'i yo byad la spyod pa'i las ni zad /
snga ma'i spyod yul thams cad bag chags kyi yul tsam du lus nas bar do'i snang ba bsam gyis mi khyab par 'char bas /
de thams cad rang sems 'khrul pa'i snang ba las byung ba yin gyi bden par grub pa rdul tsam yang med de /
spyod 'jug las /
lcags bsregs sa gzhi su yis byas //
me tshogs de dag gang las byung //
de 'dra de dag thams cad kyang //
sdig sems lags par thub pas gsungs //
zhes gsungs pa ltar shes par gyis la /
dgra gnyen gyi rnam pa dang /
phun sum tshogs pa'i 'dod yon bde bar 'char ba dang /
mi sdug pa'i dngos po sdug bsngal bskyed pa sogs /
yul gang la'ang chags sdang dang blang dor gyis rtsis gdab ma byed par /
chos thams cad bden med sgyu ma lta bu'i nges shes dang dran 'dun drag po rtse gcig tu skyed cig
/de yang bar do'i rten ni sgyur sla zhing shes pa gsal ba'i dbang gis /
skabs 'dir chags sdang gi las bsags na sngar gyi las ngan pa gsos thebs nas ngan song du ltung zhing /
dad pa dang snying rje sogs dge sems bskyed na sngar gyi dge ba'i las rnams gsos thebs par 'gyur te /
mdor na 'khrul na 'khrul tshabs che ste chags sdang gi rnam rtog phra mo res kyang ngan song du skyur nus /
lam bsgom na grol tshabs yang che ste gson dus lo zlar bsgoms pa las kyang 'dir skad cig re sgom pa bogs che bas /
nyon mongs pa'i dbang du mi gtong bar zab mo'i lam bsgoms pas rab skad cig de la grol bar 'gyur zhing /
ma mtha' yang mtho ris su 'gro bar the tshom med do //
'dir gtan sa ma zin na /
slar skye ba len dgos pa las /
pha ma 'du 'phrod kyi snang ba mthong na mngal skyes dang sgong skyes kyi ltas dang /
dri 'dod na drod gsher skyes dang /
gnas 'dod na rdzus skyes su 'gyur ba dang /
khyad par char rlung sogs grang bas nyen na dro ba la mi zhen /
me sogs tsha bas gdung na grang ba la chags par mi bya ste tsha grang gi dmyal ba sogs su 'phen par byed /
de bzhin du rang bud med kyi snang bas skyes pa la chags pa dang /
skyes pa'i snang bas bud med la chags pa dang /
gcig shos la sdang bar mi bya ste /
'khrul snang dang 'jigs skrag gi snang ba sogs chags sdang gi yul thams cad sgyu ma dang stong nyid du sbyong zhing /
rig pa'i rang so bzung nas shes pa 'dzin med du lhod kyis glod pas 'khrul snang thams cad rang shar rang grol du 'gro
/mdor na gzugs snang thams cad dag pa rab 'byams bla ma yi dam gyi dkyil 'khor du rang shar /
sgrar grags thams cad grags stong gzhom med chos nyid kyi rang sgrar wang nge /
dran rtog thams cad ka dag chos sku'i rnam rol du ngo shes par gyis la /
skyid sdug legs nyes ci byung yang skyabs gnas dkon mchog rin po che rnam pa gsum mkhyen snyam pa'i mos gus gdung shugs drag po rtse gcig tu skyed la /
dal 'byor gyi lus rnam par dag pa gcig blangs nas /
bstan pa dang sems can thams cad la phan thogs pa'i bya ba rlabs po che sgrub nus pa zhig bya'o snyam pa'i lhag bsam rtse gcig pa dang /
gang du skye 'gyur gyi pha ma'ang bla ma yi dam dbyer med yab yum gyi rnam par bsgoms pa'i sku la /
rang nyid 'phen shugs drag pos zhugs te spros bral stong pa nyid la mnyam par 'jog pa dang /
dag pa'i snang bas rtsal sbyong ci nus su skyed cig
/mdor na khyed rang gi ched du shul na mchis pa rnams kyis dkon mchog la mchod pa dang /
skye bo la sbyin gtong /
mdo sde zab mo'i klog 'don /
rgyud sde du ma'i dkyil 'khor sgrub mchod sogs dge ba'i stongs rgya chen po bsgrubs pa 'di dag gis khyed la phan thogs chen por 'gyur bas sdug bsngal mi 'tshal /
khyad par bdag gis kyang 'di /
zhes bya ba'i dkyil 'khor chen po sgrub cing mchod pa dang /
ngan song sbyong ba'i cho ga khyad par can gyi sgo nas khyed kyi don chen po sgrub pa yin pas /
'di na bcom ldan 'das 'di /
zhes bya ba'i dkyil 'khor mngon sum du bzhugs pa yin snyam pa gyis la /
de dag gi spyan sngar 'khod de bla ma dkon mchog la dad pa /
mtha' med pa'i sems can la snying rje /
sngar byas kyi sdig pa la 'gyod sdom /
rang gzhan byang chub thob 'dod kyi 'dun pa drag po dang ldan pa'i sgo nas /
lus kyi las su phyag 'tshal ba dang /
ngag gis gsol 'debs dang skyabs 'gro
/yid kyis dbang len pa sogs cho ga'i bya ba rnams tshig phyir sems gzhol bas ma nor bar sgrub par gyis shig
/des khyed kyi don chen po 'grub par 'gyur ba yin no //
zhes gsal 'debs par bya'o //
sngon dges 'phangs pa'i tshe dang bsod nams zad //
'jigs rung gshin rjes pha rol grong khyer du //
mgon med khrid pa'i nyam thag 'gro ba rnams //
brtse bas rjes 'dzin cho ga'i thabs tshul sgo //
tshad med thugs rje'i bdag nyid mgon de yis //
mdo rgyud kun tu gsungs shing khyad par du //
gnas lung cho ga'i lhan thabs 'jug bde'i phyir //
bar do'i rnam gzhag kun las gnas skabs su //
nyer mkho'i 'brel bsdebs rnam dag gzhung rnams las //
snying por dril 'dis 'gro kun 'dren byed shog
/bar do'i ngo sprod skabs don nyer mkho'i snying por dril ba thos pas rnam grol zhes bya ba 'di ni mon yul sngan lung gsang sngags chos gling nas bla ma shAkya 'od zer gyis bskul ba las /
bar do ston byed kyi gzhung thun mong dang khyad par dag gi dgongs pa 'gal med 'brel bsdebs nas shAkya'i dge bsnyen rig pa 'dzin pa 'gyur med rdo rjes dpal khra 'brug gi gtsug lag khang chen po'i gsang sngags pho brang du bris pa bde legs su gyur cig
/dge'o ///
/
