@#//
bka' rdzogs pa chen po yang zab dkon mchog spyi 'dus kyi khrid yig gu ru'i dgongs rgyan las sngon 'gro'i 'don cha zur bkol thar pa'i bde lam zhes bya ba bzhugs so //
na mo gu ru pad+mA ka rA ya /
dge ba'i las 'phro dang zab lam gyi skal pa ldan pa dag thog mar sngon 'gro'i rim pa la 'jug par spro na /
'di la gnyis su shes par bya ste /
rim gnyis spyi'i sngon 'gro dang /
rdzogs chen sgos kyi sngon 'gro'o //
dang po la'ang spyi dang bye brag gnyis las /
spyir thun thams cad kyi 'gor bar chad zhi zhing byin rlabs 'jug pa'i gsol 'debs bya ba ni /
gnas dben par bde ba'i gdan la lus gnad bsrang /
rlung ro lan gsum bsal ba'i tshe lus ngag yid gsum gyi sdig sgrib dag par mos la /
mdun mkhar pad nyi zla steng pad 'byung dang //
bla ma dbyer med rig 'dzin 'ja' tshon snying //
paN zhu chos gos gsum gsol phyag gnyis kyis //
rdo rje phur gdengs shangs sgor a dkar gsal //
'ja' tshon gshog par khro bo khro mo spro //
skyil mo krung bzhugs gnas gsum 'bru gsum mtshan //
ye shes 'od zer rab 'phros byin brlabs gyur //
bla ma la gsol ba 'debs so //
bla ma chos kyi sku la gsol ba 'debs so //
bla ma la gsol ba 'debs so //
bla ma longs spyod rdzogs pa'i sku la gsol ba 'debs so //
bla ma la gsol ba 'debs so //
bla ma sprul pa'i sku la gsol ba 'debs so //
skyabs mchog kun 'dus bla ma rin po che la gsol ba 'debs so //
bdag la mchog thun mong gi dngos grub ma lus pa myur du bstsal du gsol //
zhes lan grangs ci 'grub mthar /
hrIH
ma bcos lhun grub ka dag rang byung las //
cir yang 'char ba'i rig rtsal sgyu 'phrul ni //
gsang sngags rnying ma'i bstan 'dzin bang ri ba //
o rgyan las 'phro gling par gsol ba 'debs //
dang po mdo rgyud man ngag legs par sbyangs //
bar du bskyed rdzogs dbyer med bsgrub pa tshugs //
yang dag don gyi rab 'byams bang ri ba //
rig 'dzin 'ja' tshon snying por gsol ba 'debs //
rgyal dbang pad+ma'i yang sprul dge sbyong tshul //
bskal dus snyigs ma'i 'gro ba'i dpal du shar //
bdag 'dzin ru tra 'joms pa'i bang ri ba //
sngags 'chang hU~M nag me 'bar la gsol ba 'debs //
de ltar gsol ba btab pa'i byin rlabs kyis //
gnas skabs mthar thug dngos grub char 'bebs shing //
mkhyen brtse nus ldan 'ja' lus 'od phung gyur //
bdag gzhan dkyil 'khor gcig tu 'grub par shog
/ces rig 'dzin nyid kyi zhal gsung gsol 'debs 'di'ang dgos pa dang phan yon mchog tu che bas lan gcig gam gsum la sogs pa brjod do /
de nas sku'i gnas gsum 'bru gsum la sems gtad de /
oM AHhU~M/
zhes bzlas pa'i mthar dmigs med du bzhag go
/bye brag rim gnyis spyi'i sngon 'gro la gsum /
thun mong dang /
thun mong ma yin pa dang /
khyad par gyi sngon 'gro'o //
dang po blo chos su skul ba la dal 'byor rnyed dka' bsam pa ni /
dal 'byor 'di ni shin tu rnyed par dka'//
skyes bus don grub thob par gyur pa la //
gal te 'di la phan pa ma bsgrub na //
phyis 'di yang dag 'byor par ga la 'gyur //
'chi ba mi rtag pa bsam pa ni /
srid gsum mi rtag ston ka'i sprin dang 'dra //
'gro ba'i skye 'chi gar la blta dang mtshungs //
'gro ba'i tshe 'gro nam mkha'i glog 'dra ste //
ri gzar 'bab chu bzhin du myur mgyogs 'gro
/las rgyu 'bras bsam pa ni /
dus kyis bsnyen nas rgyal po 'gro 'gyur na //
longs spyod mdza' dang gnyen bshes rjes mi 'brang //
skyes bu dag ni gar gnas gar 'gro yang //
las ni grib ma bzhin du rjes su 'brangs //
'khor ba'i nyes dmigs bsam pa ni //
sred srid ma rig dbang gis skye bo rnams /
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo 'khor ba bzhin //
srid gsum rga dang nad kyi sdug bsngal 'bar //
'di na 'chi me rab 'bar mgon med de //
srid las byung la 'gro ba rtag tu rmongs //
bum par chud pa'i bung ba 'khor ba bzhin //
ces rdzogs pa'i sangs rgyas kyi bka' dri ma med pa ste 'don bsgom nan tan du bya'o //
gnyis pa thun mong ma yin pa'i sngon 'gro la bzhi /
dang po theg pa che chung thams cad kyi gzhi rten skyabs su 'gro ba ni /
dag pa'i zhing gi mkha' la 'ja' sprin gyis //
btegs pa'i rin chen pad brtsegs rim pa gsum //
dbus kyi ze'u 'brur sangs rgyas kun gyi dngos //
bla ma pad 'byung 'od phung 'dzum bcas bzhugs //
de mthar pad+ma'i sa gzhi dang po la //
rtsa ba yan lag brgyud pa'i bla mas bskor //
gnyis par rgyud sde bzhi drug yi dam lha //
gsum par mkha' 'gro ye shes chos skyong tshogs //
de rgyab phyogs bzhir pad sdong rab rgyas steng //
mdun du shAka thub phyogs dus sangs rgyas bcas //
g.yas su spyan ras gzigs dbang byang sems tshogs //
rgyab tu lung rtogs dam chos glegs bam tshul //
g.yon du shA ri'i bu la nyan rang bskor //
sprin gseb lha dang lha mos mchod rdzas 'bul //
de mdun bdag dang mkha' mnyam sems can kun //
dus 'di nas bzung byang chub snying po'i bar //
sgo gsum gus pa chen pos skyabs su 'gro
/zhes gsal btab la /
oM AHhU~M:
skyabs gnas dam pa rnams la skyabs su mchi'o :
zhes grangs bsags la mthar /
bla ma sangs rgyas bla ma chos //
de bzhin bla ma dge 'dun nyid //
bla ma dpal chen he ru ka
/kun byed rgyal po bla ma yin //
dkon mchog rtsa gsum 'dus pa'i gtso //
gu ru rat+nar skyabs su mchi'o //
zhes pa'ang ci nus brjod /
'dir sngon 'gro gsag skabs gong gi tshig rkang gcig po phyag re re dang sbrags nas phyag dang skyabs 'gro 'bum ther mnyam thon mdzad pa'i phyag srol yod do //
thun bsdu ba'i tshe /
skyabs yul rnams las 'od zer dkar po byung //
bdag sogs 'gro ba'i sgrib dag 'od du zhu //
skyabs yul la thim 'khor rnams gtso bor 'dus //
de yang spros bral chos dbyings brjod med do //
gnyis pa ci byas byang chub kyi lam du bsgyur ba sems bskyed pa ni /
mkha' khyab 'gro kun bdag gi pha ma ste //
bde ba 'dod kyang sdug bsngal 'ba' zhig sgrub //
thar med 'khor bar 'khyams pa snying re rje //
de rnams bdag gis ci nas bsgral bar bya //
de yi phyir du zab lam bla sgrub kyi //
rim gnyis rnal 'byor mtha' ru phyin par bgyi //
zhes mos la /
rgyu drug 'khor bar 'khyams pa'i pha ma rnams :
bzod med gdung bas sangs rgyas 'thob bya'i phyir :
kun kyang byang chub mchog tu sems bskyed do :
zhes grangs gsog
/bar skabs rnams su dbugs phyir 'gro ba dang mnyam du bdag gi dge ba'i rtsa ba thams cad 'od zer zla zhun lta bur song nas sems can thams cad la phog pas bde ba chen po dang ldan /
dbugs tshur rngub pa dang lhan cig sems can rnams kyi sdig sgrib sdug bsngal ma lus pa nag 'ubs kyis 'dus nas bdag la thim /
bdag gis lam zab mo yid la byas pa'i de ma thag tu sang gis dag par bsams te gtong len dmigs pa ci nus bya zhing /
tshad med bzhi la blo bzhag ste /
sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/sdug bsngal med pa'i bde ba dam pa dang mi 'bral bar gyur cig
/nye ring chags sdang gnyis dang bral ba'i btang snyoms tshad med pa la gnas par gyur cig
/ces pa'ang lan gsum la sogs pa brjod do //
gal te rgyun gyi nyams len lta bur bsdu na /
skyabs sems dmigs pa gong smos sbrel /
'don bya'ang skyabs 'gro tshig rkang gcig dang /
sems bskyed tshig rkang gsum ste gter gzhung sh+lo ka gcig sbrel nas grangs bsags pa'i mthar /
skyabs yul bsdus nas rdor sems la 'jug pas chog go
/gsum pa sdig sgrib dag par byed pa rdo rje sems dpa'i sgom bzlas ni /
rang nyid tha mal spyi gtsug tu :
rigs 'dus rdor sems 'od kyi sku :
dkar 'tsher rdor dril rin chen brgyan :
skyil krung zhal 'dzum brtse ba'i nyams :
thugs kar hU~M la yig brgyas bskor :
'o rgyun lta bu'i bdud rtsi bab :
spyi gtsug rkang mthil yan chad kyi :
nad gdon sdig sgrib thams cad dag :
shel bum zho yis bkang ba ltar :
gsal stong 'od kyi rang bzhin gyur :
oM badzra satwa sa ma ya :
ma nu pA la ya :
badzra satwa twe no pa tiSh+Tha :
dr-i D+ho me b+ha ba :
su toSh+yo me b+ha ba :
su poSh+yo me b+ha ba :
a nu rak+to me b+ha ba :
sarba sid+d+hi m+me pra yats+tsha :
sarba karma su tsa me tsit+taM:
shri yaHku ru hU~M:
ha ha ha ha ho :
b+ha ga bAn sarba ta thA ga ta :
badzra mA me muny+tsa :
badzri b+ha ba :
ma hA sa ma ya satwa AHhU~M:
zhes bzla /
sngon 'gro ched du gsag skabs pad dkar 'dab ma 'brel ba nam mkha' khengs pa'i 'dab ma re re'i steng du rdor sems sngags 'khor bcas re re /
'og tu sems can re re gnas pa dang /
thugs ka'i sngags 'od kyis don gnyis byas nas byin rlabs bsdus /
bdud rtsi 'beb sbyong sogs kyi dmigs pa gzhung gsal ltar la /
mthar yang /
rdo rje sems dpa' sems dpa' che //
rdo rje de bzhin gshegs pa kun //
rdo rje dang po kun tu bzang //
phyag 'tshal rdo rje sems dpa' la'o //
zhes pas bstod /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos bskyab mdzod cig
/gtso bo rdo rje 'dzin pa ni //
thugs rje chen po'i bdag nyid can //
'gro ba'i gtso la bdag skyabs mchi //
zhes bdag gzhan thams cad kyi nyes ltung bshags pas /
rdo rje sems dpa'i zhal nas rigs kyi bu khyod kyis gtsor byas sems can thams cad kyi sdig sgrib dus de ring nas dag go zhes bka'i gnang ba bstsal bar gyur /
sku yi 'od kyis bdag sogs sdig sgrib dag
/rdor sems skur gyur spyi bo'i bla mar thim //
kun kyang 'od zhu gtso bo nyid la 'dus //
de yang mtha' nas dbus yal stong nyid do //
rgyun khyer skabs su de dag mi dgos pas yig brgya bzlas pa'i 'phros su /
rdor sems 'od zhu rang la bsdu //
zhes pa tsam gyis chog go
/bzhi pa tshogs myur du rdzogs pa maN+Dal 'bul ba la /
tshogs zhing gsal gdab pa ni /
mdun gyi bar snang rin chen sa gzhi'i dbus //
seng khri pad nyi zla steng pad+ma 'byung //
de steng spyan ras gzigs dbang gangs chen mtsho //
de steng dang po'i sangs rgyas 'od mi 'gyur //
dgongs brda snyan khungs mkha' 'gro gtad rgya dang //
bka' babs dbang bskur rtogs pa don gyi brgyud //
dpa' bo rnal 'byor ma tshogs rgya mtshos bskor //
de rgyab phyogs bzhir sangs rgyas chos dge 'dun //
ye shes chos srung thams cad bzhugs par gyur //
ces mos la /
thog mar gsag sbyang bya ba ni /
bdag sogs 'gro kun bya byed spyod lam mthun pas yan lag bdun pa tshul bzhin bgyid par bsams la /
oM AHhU~M:
chos rnams thams cad sku gsum rang bzhin la :
gnyis med klong yangs chen por phyag 'tshal lo :
ma bcos mtha' bral mnyam pa nyid kyis mchod :
rang sems sangs rgyas ma rtogs mthol lo bshags :
gnas lugs rang rig ngang du yi rang ngo :
'dzin med khyab brdal rol pa'i chos 'khor bskor :
'khor 'das dbyer med bzhugs par gsol ba 'debs :
chos dbyings lhun grub chen por bsngo bar bya :
zung 'jug kun khyab bde chen mchog thob shog :
ces bdun rnam dag grangs ci rigs bya /
de nas maN+Dal dngos la spyir 'bul ba na /
lag len rnams khrid yig ltar byas la /
oM badzra b+hU mi AHhU~M/
gzhi rnam par dag pa dbang chen gser gyi sa gzhi /
oM badzra re khe AHhU~M/
phyi lcags ri khor yug gi ra bas yongs su bskor ba'i dbus su /
hU~M/
ri'i rgyal po ri rab ces sogs tshom bu so bdun ma yongs grags ltar bkod cing so so'i dmigs pa gsal bas 'bul la /
sa gzhi spos chus byugs shing me tog bkram //
ri rab gling bzhi nyi zlas brgyan pa 'di //
sangs rgyas zhing du dmigs te phul ba yis //
'gro kun rnam dag zhing la spyod par shog
/ces lan grangs ci ltar rigs pas dkon mchog rtsa gsum spyir 'bul /
bye brag bla ma sku gsum gyi maN+Dal ni rdzogs chen sgom pa'i sngon 'gro lta bur shes shing spro na tshe sgrub gnam lcags rdo rje'i chos sde bi ma la'i chos spyod dpag bsam rab rgyas las 'byung ba ltar tshigs bcad lhug rnams kyis ci nus su phul na 'brel chags shing shin tu legs la /
'dir dkyus su bstan pa ni /
oM AHhU~M:
chos dbyings maN+Dal rig pas brgyan pa 'di :
bla ma sangs rgyas chos kyi sku la 'bul :
rang lus maN+Dal dbang pos brgyan pa 'di :
bla ma longs spyod rdzogs pa'i sku la 'bul :
rin chen maN+Dal gser g.yus brgyan pa 'di :
bla ma thugs rje sprul pa'i sku la 'bul :
zhes 'bul /
'bum ther gsag skabs kyang grangs kyi gtso bo 'di la bzung ngo //
mthar /
thugs rjes 'gro ba'i don du bzhes su gsol //
bzhes nas dbang skur byin gyis brlab tu gsol //
gu ru rat+na maN+Dal kaM nir+YA ta yA mi /
tshogs zhing rnams las 'od 'phros 'gro kun la //
phog pas sgrib byang dag pa'i zhing du gshegs //
sku gsum 'khor bcas 'od zhu rang nyid la //
thim pas tshogs gnyis yongs su rdzogs par gyur //
gsum pa khyad par gyi sngon du 'gro ba bla ma'i rnal 'byor ni /
e ma hoH
rang lus 'od phung rdo rje rnal 'byor ma //
mdangs gsal me 'od gsal stong lhag ge'i ngang //
phyogs mtshams nam mkha' 'ja' 'od zer gyi klong //
spyi bor bla ma gu ru yid bzhin nor //
brgyud pa'i bla ma pad 'byung spyan ras gzigs //
rigs kyi bdag po snang ba mtha' yas dang //
gzhan yang mdo rgyud bstan bcos man ngag sogs //
rgya bod mkhas grub bla ma thams cad bzhugs //
zhes brgyud pa'i bla ma rnams tho brtsegs dang rtsa gsum spyi khrom tshogs su bzhugs pa'i gnas gsum 'bru gsum bcas gsal btab la /
mos gus gdung shugs rtse gcig pas /
oM AHhU~M/
thog ma'i sangs rgyas kun bzang snang mtha' yas //
gangs can mgon po kha sar pa Ni dang //
'ja' lus snang srid dbang sdud pad+ma 'byung //
yang sprul rig 'dzin snying po'i mtshan can la //
gsol ba 'debs so byin gyis brlab tu gsol //
ka dag lhun grub gzhi thog phebs pa dang /
khregs chod thod rgal lam la rtsal 'byongs te //
sku dang ye shes dbyer med mngon gyur zhing //
mtha' yas 'gro kun sprul pas 'dren par shog
/ces gsol 'debs tshig rkang dgu ma 'di nyid grangs gsog
/'bum ther 'phralag sag dgos pa lta bus mi nus na /
de nyid ci 'grub dang /
snang mtha' spyan gzigs pad 'byung srong btsan sgam //
bka' brgyud gtsug rgyan dwags po lha rje sogs //
kun gyi rnam 'phrul 'ja' tshon snying po la //
gsol ba 'debs so byin gyis brlab tu gsol //
zhes pa la grangs bzung yang rung ba ste snga phyi gnyis ka rig 'dzin chen po nyid kyi zhal gsung byin rlabs che mnyam yin no //
thun mthar zur du gsal ba'i brgyud 'debs rgyas bsdus rnams kyang 'don /
rgyun khyer lta bur 'di nas dbang len la 'jug pas chog la sngon 'gro gsag skabs sogs su /
mos gus stobs kyis brgyud pa'i bla ma rnams //
'od zhu rim thim rtsa ba'i bla ma nyid //
gzi brjid 'od du 'bar zhing thugs rje ches //
bdag la dgongs te byin gyis brlabs par gyur /
hU~M/
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
zhes tshig bdun gsol 'debs dang /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes dang /
oM AHhU~M badzra gu ru pad+ma sid+d+hi hU~M:
zhes pa rnams kyang thog mar gsol 'debs kyi bsnyen pa'i don du 'bum ther la sogs pa'i grangs cha mnyam du gsag go
/mthar dbang len pa ni /
bla ma gu ru yid bzhin nor bu yi //
dpral ba'i oM las 'od dkar skar mda' ltar //
rang gi dpral bar thim pas bum dbang thob //
lus kyi sgrib dag sa brgyad mi g.yo non //
'bras bu sprul sku 'thob pa'i sa bon bzhag
/bskyed rim ma hA yo ga bsgom la dbang //
mgrin pa'i AHlas 'od dmar mar me ltar //
rang gi mgrin par thim pas gsang dbang thob //
ngag gi sgrib dag legs pa'i blo gros non //
'bras bu longs sku 'thob pa'i rten 'brel bsgrigs //
a nu'i rdzogs rim rang byin brlab la dbang //
thugs ka'i hU~M 'od mthing ga spos dud ltar //
rang gi snying gar thim pas sher dbang thob //
yid kyi sgrib dag sa bcu chos sprin non //
'bras bu chos sku 'thob pa'i nus pa smin //
a ti dkyil 'khor 'khor lo bsgom la dbang //
gnas lnga'i 'od zer lnga ldan 'ja' tshon ltar //
gnas lngar thim pas ye shes dbang chen thob //
sgo gsum sgrib dag bcu gcig kun 'od non //
ngo bo nyid sku 'thob pa'i skal can byas //
rtsol bral ka dag lhun grub bsgom la dbang //
bla ma tshangs bug nas byon snying dbus bzhugs //
ye shes bdud rtsi'i rgyun babs bdag lus gang //
bde chen 'od zhu bdag gi sgo gsum dang //
gsang ba gsum po dbyer med ro gcig gyur //
ces mos gus kyi rang so ma nyams pa'i bzo med lhug pa'i rang ngo ci gnas su bskyangs la mthar /
dpal ldan rtsa ba'i bla ma rin po che //
bdag gi snying gar pad+ma'i ze'u 'bru la //
'bral ba med par rtag par bzhugs nas kyang //
sku gsung thugs kyi dngos grub bstsal du gsol //
skye ba kun tu yang dag bla ma sogs dang /
dge ba 'di yis\u0f8e
dpal ldan bla ma sogs bsngo smon rnam par dag pa'ang bya'o //
gnyis pa rdzogs chen sgos kyi sngon 'gro thun mong ma yin pa rnams ni khrid yig gi dkyus ltar la /
khyad par bla ma'i rnal 'byor ni /
rang lus snang stong 'od kyi rang bzhin nang /
rtsa gsum 'khor lo lnga po sgrib bral dbus /
spyi bor bud+d+ha thod phreng yab yum dkar //
mgrin par pad+ma thod phreng yab yum dmar //
snying gar badzra thod phreng yab yum mthing //
lte bar rat+na thod phreng yab yum ser //
gsang bar karma thod phreng yab yum ljang //
'khor lo pad+ma rin chen rdo rje dang //
rgya gram dril 'dzin 'khor los sgyur ba'i chas //
pad zla'i gdan la rol pa'i stabs kyis bzhugs //
'ja' tshon 'od zer thig le thig phran 'khrigs //
gdod nas rang gsal lhun grub chen po yi //
'od kyis bskul bas o rgyan thod phreng rtsal //
dbyings nas spyan drangs mdun mkhar bzhugs par gyur /
tshig bdun gsol 'debs lan gsum gyis byin dbab /
ting nge 'dzin gyis sprul pa'i phyi nang gsang mchod yid kyis 'bul la /
hrIH
dus gsum gyi bla ma yi dam mkha' 'gro sangs rgyas byang chub sems dpa' thams cad kyi sku gsung thugs yon tan phrin las gcig tu bsdus pa'i ngo bor gyur cing mdzad pa'i phrin las la tha dad mi mnga' bar gyur pa /
o rgyan chen po gu ru pad+ma 'byung gnas la gsol ba 'debs so //
lus ngag yid gsum smin cing grol bar mdzad du gsol /
zhes sogs gnas lugs rtogs pa'i gsol ba phur tshugs su btab pa'i mthar /
bla ma'i sku las byin rlabs bdud rtsi'i rgyun //
lnga ldan 'ja' 'od rnam pa lhug lhug bab //
rang lus 'khor lo so so'i lha la thim //
'od gsal ye shes chen po rgyud la 'phos //
phyi nang bla ma 'khor lo so sor thim //
stong gsal ngos bzung bral ba'i rang rig pa //
sku gsum dbyer med bla ma pad 'byung ngo //
zhes mnyam par gzhag go
/nang gi ru shan dbye ba rigs drug gnas sbyong dkyus su bstan pa des kyang 'thus mod /
khyad par ba'i nyams len 'di nyid gzhung khrid ma rdzogs pa'am rgyun du nyams len lta bur byas kyang shin tu zab cing legs pas 'di ltar /
rang lus rdo rje rnal 'byor mar gsal ba'i //
lus nang dbu mar hU~M mthing ro mar AH
dmar gsal rkyang mar oM dkar 'od zer 'bar //
rdo rje gsum gyi ngo bor gdod nas bzhugs //
spyi bor a dkar mgrin par su ser po //
snying gar Ni ljang lte bar tri mthing ga
/gsang bar pre dmar rkang mthil du dud ka
/rigs drug skye 'gyur las dang bag chags kun //
sa bon drug la 'ubs kyis 'dus pa la //
'bru gsum dag pa ye shes me phung gis //
rigs drug sa bon thul gyis bsregs par gyur //
oM AHhU~M ma ma ko liM sa man+ta /
zhes pa ngag bcad bdun 'bum bzla /
mthar /
phaT/
drug brjod pas 'bru gsum las ye shes kyi rlung byung bsregs pa'i thal ba 'og sgor bun bun gtor bar bsam /
de nas /
'bru gsum mtha' ru yig brgya'i sngags phreng ni //
dkar dmar mthing gsum bskor las bdud rtsi'i rgyun //
babs pas dri ma cha shas bcas te bkrus //
rang lus dri med shel gong 'ja' tshon ltar //
rang byung gdod ma'i sangs rgyas nyid du gyur //
ces pa'i yi ge brgya pa ci nus bzlas pas sdig sgrib dag pa'i rtags spyi dang mtshungs par 'byung ngo //
mdor na rigs drug gi gnas bde blag tu sbyong ba dang /
myur du 'tshang rgya ba sogs phan yon tshad med pa rgyud las gsungs pas nan tan du bya'o //
'dis kyang lam zab phrin las rgyun //
thub bstan ji srid dar zhing rgyas //
lus can mtha' dag chos 'di yi //
gdul byar gyur nas rnam grol shog
/ces pa'ang zab mo'i gnas la 'dun pa bla ma karma bkra shis dge legs dang karma bsod nams zung gis bskul ngor /
pad+ma'i sngags rig 'dzin pa pad+ma gar gyi dbang phyug rtsal gyis tsa 'dra rin chen brag gi sgrub gnas su sbyar ba dge legs 'phel //

//
