@#//
rig 'dzin srog sgrub las /
gung du sbas pa rig pa'i rtsal dbang rnam gsum bzhugs so //
na mo gu ru de ba DA ki nI yai /
rtsa ba'i dbang bskur rdzogs pa'i rjes su thun mong ma yin pa'i slob ma la rig pa rtsal gyi dbang bskur ba'i tshul la rnam pa gsum las dang po ni /
rig 'dzin srog sgrub las :
dbang mchog rdo rje snying po rdzogs chen gsang ba ngo sprod rig pa'i rtsal dbang gud du sbas pa bzhugs so :
na mo gu ru :
yang gsang sgom med tshe gcig sangs rgyas kyi dbang zhes thun mong las khyad par du 'phags pa dbang bzhi gcig car gyi ngo sprod :
skal ldan dbang po yang rab thob pa tsam gyis 'khor 'das rang grol du 'gro ba'i DA ki dam can gyi snying khrag :
theg dgu'i yi dam gyi dwangs bcud :
rig 'dzin bla ma'i gsang gtam :
dam tshig bka'i gnad 'gags :
yang gab sbas don thams cad kyi mthar thug ni :
phyi nang gi 'dod pa'i yon tan rdzas longs spyod lus ngag yid gsum thams cad ltos pa med par maN+Dal du phul :
lus gcer bur phyung :
lag thal mo sbyar :
sems bla ma'i thugs kar rtse gcig tu gtad :
bla ma rig 'dzin kun 'dus pad+ma thod phreng rtsal 'od khrom mer 'ja' zer thig le'i klong na brgyud gsum gyi bla ma thams cad tho brtsegs su bzhugs :
'khor yug tu mtshan brgyad sprul pa'i lha tshogs rnams dang :
'bum phrag yangs pa'i mkha' 'gro :
yul gnas dur khrod kyi lha tshogs rnams 'ja' zer thig le'i dbyings su :
snang stong skye 'gag spros pa thams cad dang bral ba lhun grub 'od gsal rdo rje snying po'i rang bzhin du gsal bar bsgoms la /
maN+Dal phul ba ni :   'di'i rjes zlos mdzod :
mchan /
'byams klas zag med bde chen chos kyi dbyings :
rab 'byams srid zhi rang byung rig pa'i ngang :
mi 'gyur dbyings rig sku gsum zhing rab 'byams :
snang stong lhun grub 'od lnga'i tshom bur 'bul :
sgyu 'phrul zag med rdo rje lus kyi sbub :
'od kyi rtsa dang ye shes rlung lnga'i zhing :
rgyal ba zhi khro rang byung dam rdzas dang :
gnas yul dur khrod dpa' bo DA kir bcas :
dwangs ma'i shes rig ma byung ma skyes shing :
zag bral blo 'das gdod nas kun tu bzang :
dag pa gnyis ldan ye shes 'khor lo 'di :
rig 'dzin rgyal ba'i dkyil 'khor lha la 'bul :
bzhes nas mchog gi dngos grub bdag la stsol :
ces phul /
gsol ba 'debs pa ni :
'di'i rjes zlos mdzod :
srid zhi'i ngo bo rang byung snying po'i bcud :
'od gsal rgyal po rang grol chos kyi sku :
ma 'gag snang ba gang shar ye shes kyi :
rgyal ba'i dkyil 'khor mi zad longs spyod rdzogs :
gang 'dul thabs kyi 'gro ba 'dren pa'i mgon :
phyogs dus rgyal ba kun 'dus rig pa 'dzin :
thod phreng rigs lnga'i sku gsung thugs rdo rje :
yon tan phrin las snying por gsol ba 'debs :
mdo rgyud lung dang man ngag chu bo'i mgo :
bka' gter snyan brgyud nges don yongs kyi mdo :
thar gling 'gro ba 'dren pa'i ded dpon mchog :
drin can rtsa ba'i bla mar gsol ba 'debs :
rang byung rang rig shes pa bzo med ston :
zag med dbyings rig stong gsal lhing par ston :
lhun grub snang stong snang bzhi'i snying po ston :
'pho med mchog gi bde chen 'dir stsol cig :
ces gsol ba lan gsum gdab /
de nas dbang rdzas thams cad ka To rar dar gyi steng du bkod pa thogs la /
mchan /
de nas tshig dbang bskur ba ni :
hrI:
gu ru rig 'dzin 'dus pa'i 'od zer bcud :
phyi dbyings 'byung lnga rigs lnga yum lnga dang :
thogs med ye shes thig le'i gur khang can :
rang byung lhun gyis grub pa'i gzhal yas klong :
pad+ma 'od kyi zhing du deng 'dir bskur :
b+h+rU~M maN+Dal a b+hi Shiny+tsa hU~M:
phung po lnga ni rig 'dzin rgyal ba yab :
'byung ba lnga ni stong gsal dpa' mo yum :
rnam shes tshogs brgyad mtshan brgyad sprul pa'i sku :
snang sems dbyer med dpa' bo mkha' 'gro dang :
theg dgu 'dus pa yi dam dbang bskur ro :
gu ru de ba DA ki nI a b+hi Shiny+tsa hU~M:
thabs shes snod bcud snang srid rdzas mchog la :
ting 'dzin ye shes ro bcud nus sbar nas :
gsang sngags snying po thabs shes bdud rtsi dang :
'dod rgu'i tshogs kyi longs spyod mi zad bcud :
rtsa brgyad stong sbyar bdud rtsi'i dbang bskur ro :
hrI:
snang zhing stong la stong zhing snang ba'i lus :
snang stong dbyer med sku yi rig pa 'dzin :
grags shing stong la stong zhing grags pa'i gsung :
grags stong dbyer med gsung gi rig pa 'dzin :
rig cing stong la stong zhing rig pa'i thugs :
rig stong dbyer med thugs kyi rig pa 'dzin :
cir yang snang la cir yang ma grub pa :
snang stong dbyer med yon tan rig pa 'dzin :
phrin las yongs khyab phrin las ngo bos stong :
srid zhi dbyer med phrin las rig pa 'dzin :
skye med thugs la 'gag med gsung rdo rje :
skye 'gag bral ba rang byung sprul pa'i sku :
'gro 'dul yon tan phrin las bsam mi khyab :
ngo bo gcig la rnam pa der snang yang :
srid zhis ma gos srid zhi'i dngos thams cad :
rig 'dzin rgyal ba'i dgongs par dbang bskur ro :
zhes sgrub rdzas rnams thams cad dar gyi 'do lir btegs la /
rdo rje slob dpon dang gzung mas rdo rje dril bu'i phyag rgya'i bar nas bskur la /
rjes don gyi ye shes ngo sprad pa ni :
ho :
dang po 'khor 'das cir yang ma grub pa'i sngon rol du rang byung rig pa gdod nas sangs rgyas pa yin te :
bar du ma rig pa las dug lnga gzung 'dzin bag chags la zhen pas 'khor bar 'khyams pa'o :
da lta bag chags kyi ngo bo rang ngo shes pas rang sar grol ba'i gnad 'di rig 'dzin thams cad kyi snying po yin :
de la rnam par rtog pa phyir lhod :
phyi'i snang ba dang nang gi rnam par rtog pa la gnyis su med par byung gnas 'gro gsum dang bral ba gsal stong rig pa'i ngo bo ye re ngo 'phrod pa 'di zhe sdang gnas su dag pa me long lta bu'i ye shes kyi klong du :
sku'i rig 'dzin rdo rje thod phreng rtsal gyi ngo bor sangs rgyas pa yin no :
yang rig rtsal tshur bsdus te rang bzhin gshis kyi snying por mnyam par gzhag pas sna tshogs kyi tshor ba thams cad skye 'gag gnas gsum gyi mtha' dang bral ba :
mnyam nyid ye shes kyi 'od klong du rat+na thod phreng rtsal gyi skur sangs rgyas pa yin no :
yang sems kyi ngo bo phyir ma spros :
nang du ma bsdus :
rang babs su bzhag pa'i tshor ba dang po de 'du shes so sor rtog pa'i ye shes kyi klong du pad+ma thod phreng rtsal gyi skur sangs rgyas pa yin no :
de nas 'khor ba dang mya ngan las 'das pa snang srid kyi yul thams cad la shes pa 'phro ru chug cig :
snang zhing srid pa thams cad cir yang ma grub pa bya ba grub pa'i ye shes kyi klong du karma thod phreng rtsal gyi skur sangs rgyas pa yin no :
dag dang ma dag :
sangs rgyas ma rgyas kyi so mtshams dbye mkhan gyi shes rig rjen pa cir yang ma grub pa de chos kyi dbyings kyi ye shes kyi klong du sku lnga lhun grub bud+d+ha thod phreng rtsal gyi skur sangs rgyas pa yin no :
gang shar shar thog tu skyongs shig :
tshogs drug gi snang ba kun gzhi'i ngo bo nyon mongs pa'i yid dang bcas :
rnam par shes pa'i tshogs brgyad 'di ye shes rang shar sprul pa mtshan brgyad kyi dkyil 'khor du sangs rgyas pa yin no :
dug lnga ye shes lnga :
sku lnga rang grol srid zhi'i snang grags thams cad rang grol dpa' bo mkha' 'gro'i dkyil 'khor du sangs rgyas pa yin no :
dag dang ma dag :
gzung ba dang 'dzin pa :
nga khyod chags sdang phyogs ris su 'dzin pa'i shes pa rig stong zang thal rjen pa phyogs bral chen po dam can chos srung gi dkyil 'khor du sangs rgyas pa yin no :
smra bsam brjod pa dang bral ba lta ba'i dbang :
skyong sgom dran 'dzin dang bral ba sgom pa'i dbang :
dngos 'dzin gza' gtad dang bral ba spyod pa'i dbang :
skye 'gag gnas gsum dang bral ba gzhi'i dbang :
spang blang re dogs dang bral ba 'bras bu'i dbang :
don la 'thob bya 'thob byed :
bskur bya skur byed las 'das pa :
dpes mtshon du med pa :
tshig gis brjod du med pa :
blos bsam du med pa :
rang rig rang grol lhing ba 'di rig pa rtsal gyi dbang yin :
dbang 'di thob pa tsam gyis rig 'dzin gyi go 'phang tshe 'dir thob pa yin no :
phyi snang ba thams cad snang stong 'od zer gyi tshom bu yin no :
chos nyid mngon sum gyi snang bar ngo shes par gyis shig :
nang phung khams thams cad rgyal ba'i dkyil 'khor yin no :
nyams snang gong 'phel gyi gnas lugs yin pa ngo shes par gyis shig :
gsang ba rang rig gi ngo bo chos dbyings 'od gsal gyi snying po yin no :
rig pa tshad phebs kyi ngo bo ngo shes par gyis shig :
sgo gsum rang grol gyi gshis lugs blo 'das chos zad kyi ngo bo yin no :
snang ba bzhi gcig char du rdzogs par ngo shes par gyis shig :
lhun grub snang bzhi zad sar 'khyol ba sku lnga 'od kyi sbubs snang srid gzhon nu bum skur grol bas :
gdod ma skye med kyi dbyings su btsan sa zin pa ngo shes par gyis shig :[ ï‚¯ ]rdzogs pa chen po brjod med zag bral rdo rje'i dbang mchog :
brtan g.yo'i srid pa gsum na rnyed par dka' zhing :
'bum phrag drug cu rtsa bzhi'i rgyud sde spyi chings kyi gnad :
sems klong man ngag sde gsum gyi bcud dam pa yin no :
'di ni gnas 'og min dam pa gsang sngags rdo rje gdan gyi gtsug lag khang du lcags pho stag gi gnam lo gsar pa'i tho rangs mdun gyi nam mkhar pad+ma 'byung gnas gtso 'khor gsum dngos su byon zhing :
zag bral 'pho chen rdo rje'i snying po ye shes rab 'byams kyi dbang 'di rang rig pa'i ngo bor thob ste bris pa min re shi :
dbang 'di bskur ba la sgrub pa lo gsum gyi dam bca'am :
tha ma yang rig 'dzin srog sgrub kyi dam bca' dang sgrub pa lo gcig mi byed pa la bstan par mi bya zhing :
dbang 'di zhus nas bka' log dang dam log :
the tshom dang yid gnyis log par lta ba byas na :
de'i dbang po drag po sde bdun gyis snubs shig :
snying khrag e ka dzA Tis dga' ston du rol cig :
skal ldan rnams smin grol mngon du gyur nas tshe gcig la sangs rgyas pa'i stongs grogs mdzod cig :
'di'i bstan pa mi nub cing phyogs bcur 'phel ba'i stongs grogs mdzod cig :
ces brjod :
rig 'dzin srog gi sgrub pa dag snang 'od phung chen po'i dbang mchog snying gi thig le rig 'dzin gyi srog dbang DA ki'i bka' rgya can no :
sa ma ya :
rgya rgya rgya :
gnyis pa pad+ma 'od kyi drwa ba'i zhing bkod brjod pa zhes bya ba las byung ba'i rig pa rtsal dbang ni /
rdo rje gsor dril bu bsil te /
hU~M:
gsal dwangs mi 'gyur gsang mchog rdo rje gdan :
'od lnga'i dwangs bcud sku lngar lhun grub pa'i :
dkyil 'khor gtso mchog rig 'dzin bla ma la :
srid zhi'i rigs 'dus phun tshogs bkod sprin gyis :
maN+Dal mchod 'bul dbang bskur byin gyis rlobs :
badzra gu ru pad+ma sid+d+hi hU~M:
d+harma d+hA tu a :
sid+d+hi pha la hU~M:
chos dbyings bde ba chen po b+ha ga'i klong :
zag med 'ja' lus rdo rje'i sku mnga' ba :
nyer bzhi'i DA ki'i gtso mchog gu ru rje :
zag med rdo rje snang srid rang snang gi :
'od sku bde 'bar stong par byang chub pa'i :
bde mchog 'od gsal sgyu ma rdo rje'i dbang :
lus la bskur ro glu gar mchod pa bzhes :
gu ru pad+ma sid+d+hi hU~M:
hU~M hU~M hU~M:
thig le chen po gcig gi klong :
snang srid 'khor 'das ci shar yang :
thig le chen po gcig tu rdzogs :
gra zur med pa'i thig le yi :
zer lnga 'od kyi thig ler bcas :
dpa' bo'i tshogs la byin cig phob :
dpa' mo'i tshogs la byin cig phob :
rnal 'byor rnams la :
a a d+harmA d+hA tu sid+d+hi pha la hU~M:
a :
phyogs lhung bral ba bum pa'i dbang :
'du 'bral med pa gsang ba'i dbang :
thabs shes bde stong sher ye'i dbang :
brjod bral ka dag tshig gi dbang :
kun 'dus rig pa'i rtsal dbang ni :
phyi yi snang ba dwangs ma'i 'od :
nang gi rig pa rdo rje'i sku :
gnyis med rig 'dzin dgongs pa'i bcud :
dpa' bo'i tshogs la byin phob cig :
dpa' mo'i tshogs la dbang skur cig :
rnal 'byor ye shes ngo sprod cig :
bar snang gi ni phyogs bzhi la :
'khrobs shig 'dzin med kyi rig pa :
rang 'gros thong zhig gtad med kyi :
spyod pa gang shar du skyongs shig :
a a a :
zhes brjod par bya'o //
gsum pa dag snang mos gus zab don rtogs pa'i sgo 'byed ces bya ba las byung ba'i rig pa rtsal dbang ngam rig 'dzin 'dus pa'i rdo rje srog dbang bsdus par grags pa ni /
hU~M:
mtha' bral rig pa kun bzang yab dang yum :
gnyis med mnyam sbyor sbubs su srid zhi'i chos :
'ub chub spros dang bral ba rdo rje'i dbang :
'dir tshogs skal ldan bu yis thob par shog :
phaT:
snang ba'i dngos po zag bral 'ja' 'od gur :
mer mer shig shig ban bun yoms se yom :
zhen 'dzin gza' gtad bral ba sgyu ma'i ngang :
snang stong klong yangs chos dbyings chen po'i ngang :
tshogs drug yul gyi zhen 'dzin dag par shog :

phaT:

hU~M hU~M hU~M:
phung khams lhun grub rdo rje'i 'ja' lus sku :
brtags na dngos med ma brtags snang ba'i chos :
snang stong dbyer med snang srid rgyal ba'i zhing :
dag pa rab 'byams dgongs par dbang bskur ro :
hU~M hU~M hU~M:
skye 'gag bral ba'i rang rig chos sku'i ngang :
'od gsal rgyun chad med pa chu bo'i rgyun :
re dogs spang blang bral ba dngos po'i gshis :
sku gsum rig pa rdzogs par dbang bskur ro :
hU~M hU~M hU~M:
snang sems gzhi grol bya bral brjod med klong :
gol ba'i sa med brjod pa'i yul bral ba'i :
rang grol rang dbang bde chen thig le'i dbang :
'bras bu rtsal rdzogs skye ba med par bskur :
a a a :
phaT:
ces bskur ro //
de dang rjes 'brel du bla ma'i rnal 'byor dang dbang bzhi len pa'i dmigs pa la bla ma'i rnal 'byor ni /
a :
ma yengs ma bcos rang rig chos sku'i ngang :
gsal stong dbyer med bla ma sku gsum gyi :
dag pa rab 'byams rgyan gyi 'khor lo'i gzhir :
rang lus 'od snang rdo rje btsun mor gsal :
spyi bo'i gtsug tu pad sdong 'ja' zer dang :
'od lnga'i thig ler 'khrugs pa'i tshom bu'i dbus :
rtsa ba'i bla ma yid bzhin nor bu la :
'dren mchog brgyud gsum bla ma sprin phung gtibs :
sku gsung thugs kyi 'od zer snang srid khyab :
snang srid rdul phran bder gshegs gzhal yas khang :
lha dang bla ma thugs rje'i byin 'od 'khrugs :
thugs gsang rgyan gyi 'khor lo dam par gyur :
dbang bzhi len pa ni /
snang grags thams cad rgyal ba'i sku dang gsung :
thugs kyi rdo rje thig le 'od lnga'i bcud :
spyi mgrin snying ga lte gsang gnas lngar babs :
sgo lnga'i 'dzin snang 'od skur rgya ral nas :
chu zla sprul pa sgyu ma'i dpe brgyad dang :
'od gsal stong dbyings chen por mkha' spyod sbubs :
'og min rdo rje'i gdan du dbang bzhi rdzogs :
phyir mi ldog pa rgya yis mdzes skur bstan :
srid gsum 'gro ba'i mos pa'i rgya mtsho'i khar :
gang 'dul sprul pa'i 'od zer mtha' yas pa'i :
rgyal ba'i zhing nas bdag gis yongs 'phros te :
khams gsum 'khor ba dong nas sprugs par shog :
kA ya wA ka tsit+ta sid+d+hi hU~M:
zhes brjod /
de nas bkra shis kyi me tog 'thor ba sogs rjes kyi rim pa la 'jug par bya'o //
'di ni nyams su len nges pa ma gtogs khyab brdal du mi spel ba'i bka' rgya dam po btab par snang ngo //

//
