@#//
zab pa skor bdun las /
gsang bdag dregs pa kun 'dul gyi phrin las dbang bskur dang bcas pa rdo rje'i bcud kyi zhun thigs zhes bya ba bzhugs so //
sangs rgyas byang sems mthu stobs kun //
gcig bsdus dregs pa 'dul mdzad lha //
dbyer med bla ma gsang ba'i bdag
/snying dbus bzhugs la ye shes skyed //
zab gter chos mdzod 'bum phrag las //
byon min sgos bka' nor bu'i dbang //
dad mos rgyal mtshan rtser 'god na //
skal bzang 'dod 'jo'i dpyid du longs //
'di la gnyis /
sgrub pa'i phrin las /
smin byed dbang gi rim pa'o //
dang po ni /
rten dang gtor mchod spyi ltar tshogs par byas la /
skyabs sems ni /
na mo :
bla ma rnams dang yi dam lha :
mkha' 'gro'i tshogs la skyabs su mchi :
mkha' mnyam sems can bsgral ba'i phyir :
byang chub thob par sems bskyed do :
mtshams gcod ni /
hU~M:
snang srid khro bo'i dkyil 'khor la :
bgegs zhes bya ba'i ming yang med :
kun kyang lha sngags ye shes ngang :
mtshams kyi dkyil 'khor lhun gyis grub :
hU~M hU~M hU~M badzra rak+Sha rak+Sha b+h+rU~M:
mchod rdzas byin rlabs ni /
hU~M:
chos rnams rang bzhin rnam par dag :
bdud rtsi rak+ta gtor ma dang :
phyi nang gsang ba'i mchod pa rnams :
ye shes rol par byin gyis brlabs :
oM sarba pU dza me g+ha AHhU~M:
lha bskyed ni /
hU~M:
ma skyes chos kyi dbyings nyid las :
rang mdangs 'gag med snying rje'i rtsal :
zung 'jug hU~M yig 'od du 'bar :
snod bcud kun sbyangs cho 'phrul las :
e yaM ra suM keM raM 'phros :
'byung ba yum lnga'i mkha' klong gsal :
hU~M las srung ba'i 'khor lo'i dbus :
b+h+rU~M las dur khrod gzhal yas khang :
thod pa rim brtsegs gnam lcags gzer :
khrag zhag zhing dang nya sbrul brgyan :
dregs pa byol song rnams kyis mdzes :
ye shes me dpung 'bar ba'i klong :
'khor lo 'bar ba'i lte ba la :
rdo rje'i brag chen pad+ma dang :
nyi zla dregs pa pho mo'i steng :
hU~M las rdo rje hU~M gis mtshan :
'phro 'dus don gnyis byas 'dus pa'i :
bdag nyid bcom ldan gsang ba'i bdag :
mthing nag zhal gsum phyag drug pa :
g.yas ser g.yon smug dbus mthing zhal :
zhal gdangs ljags 'dril spyan dgu bsgrad :
smar smin kham nag gyen du 'bar :
ral pa sprin bsnyil rdo rje'i tog :
thod skam rin chen rtse bran can :
phyag g.yas rdo rje rtse dgu pas :
g.yon pa'i dung khrag dkrug cing gsol :
g.yas gnyis lha brgyad mgo bo bsnams :
g.yon gnyis klu brgyad mgo bo bsnams :
zhabs bzhi 'dor stabs dregs pa brdzis :
sgeg pa dpa' ba 'jigs su rung :
rgod dang gshe dang rngam pa dang :
snying rje khro dang zhi ba dang :
'bar ba'i gar dgu ldan cing gzi brjid 'bar :
glang chen ko rlon zhing lpags stod du gsol :
stag lpags sham thabs sbrul rigs lnga yis brgyan :
rus pa'i rgyan drug khrag zhag thal bas byugs :
spu gri 'bar ba'i gshog pas nam mkha' khebs :
rdo rje'i go khrab gsol nas khro chung dang :
me yi ser ba rdo rje'i thog rgod 'phro :
yum mchog khams gsum spyi 'dul mthing :
kha T+wAM dung khrag 'dzin pas 'khril :
rdo rje gsum ldan ye shes lnga :
bla ma rgyal kun 'dus par gyur :
oM AHhU~M:
hU~M oM trAM hrIHA:
spyan 'dren sogs ni /
hU~M:
chos kyi dbyings nas 'bar ba'i sku :
longs spyod rab rdzogs dpal chen po :
dregs pa kun 'dul yab dang yum :
ma lus 'khor bcas gshegs su gsol :
badzra sa mA dza :
e A ral+li hrIM hrIM:
dzaHhU~M baM ho :
sa ma ya tiSh+Tha lhan :
a ti pU ho :
pra tIts+tsha ha :
hU~M:
ye shes rol pa'i mchod sprin ni :
phyi nang gsang ba bla na med :
dregs pa kun 'dul lha la 'bul :
bde ba chen por bzhes su gsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da ma hA pany+tsa a mr-ita rak+ta ba liM ta gu h+ya pU dza ho :
hU~M:
rang rig rgyal po he ru ka :
khams gsum zil gnon gsang ba'i bdag :
gdug pa kun 'joms ye shes lha :
snying rje che la phyag 'tshal bstod :
bzlas pa ni /
thugs kar 'od kyi gur khyim du :
ye shes sems dpa' tshon gang ba :
srog sgor nyi steng rdo rje'i dbus :
hU~M yig sngags kyi phreng ba 'bar :
oM badzra tsaN+Da ma hA ro Sha Na hU~M phaT:
ces bzla /
stong tshigs mchod bstod spyi dang mthun /
tshogs mchod spro na dam tshig gi rdzas bshams la /
raM yaM khaM:
ye shes me rlung chu yis dngos 'dzin sbyangs :
b+h+rU~M las b+hany+dza 'bar ba'i snod nang du :
sha lnga bdud rtsi 'od zhu bde chen 'khyil :
oM AHhU~M gis byin brlabs 'dod yon spro :
oM AHhU~M:
hU~M:
gnas mchog tshogs khang dur khrod rgyan dang ldan :
'dir tshogs rnal 'byor brtul zhugs nus par ldan :
bam chen gsang ba las byung bcud dang ldan :
dpal chen 'khor bcas dgyes pas gshegs su gsol :
badzra sa mA dza :
hU~M:
dur khrod mchog gi mchod pa bla na med :
bde chen bskyed pa 'dod yon sprin du 'khrigs :
gsang bdag dregs pa kun 'dul lha tshogs la :
'bul lo dgyes par bzhes la dngos grub stsol :
ga Na tsakra pU dza ho :
hU~M:
ma rig lus ngag yid gsum 'khrul pa yis :
rgyal ba'i bka' dang dam las 'das gyur pa :
ye shes tshogs kyi mchod pas bskang zhing bshags :
byang zhing dag nas tshangs par bstsal du gsol :
sa ma ya shud+d+he a :
mthing nag gru gsum 'bar ba'i dkyil 'khor nas :
gtum drag mi bzad dpal chen khro bo'i tshogs :
ye shes rno dbal mtshon cha'i ser chen 'beb :
gzung 'dzin dgra bgegs lus srog dbyings su sgrol :
nr-i tri mA ra ya :
hU~M:
khro rgyal rnams kyang 'dir byon sha la rol :
ma mo rnams kyang 'dir byon khrag la rol :
ging chen rnams kyang 'dir byon rus la rol :
dug gsum mchod bzhes 'khor ba stongs par mdzod :
ma hA mAM sa rak+ta kiM ni ri ti khA+A hi :
zhes mchod bshags bsgral bstab bya /
tshogs la rol /
lhag ma bdud rtsir brlabs la /
oM AHhU~M:
sngon tshe dpal gyi spyan snga ru :
khas blangs dam bcas pho nya rnams :
sha khrag lhag gtor 'di bzhes la :
phrin las rnam bzhi myur du sgrubs :
ma ma hrIng hrIng uts+tshiSh+Ta ba liM ta khA hi :
rjes mchod bstod nongs bshags spyi ltar bya /
hU~M gis dkyil 'khor dbyings su bsdu :
'od gsal thugs kyi ngang du gnas :

phaT kyis lha ru lhag ger gsal :
oM AHhU~M gis go bgos nas :
dag pa'i snang bas spyod pa bskyang :
zhes bsdu ldang byas la smon lam dang shis brjod ni /
ho :
'dus ma byas shing lhun gyis grub :
bsod nams ye shes gang bsgrubs pa'i :
'bras bu dus 'dir myur du smin :
kun bzang he ru ka thob shog :
oM:
byin rlabs sprin phung rig 'dzin tshogs :
dngos 'grub char 'beb yi dam lha :
bar chad kun sel mkha' 'gro ma :
dngos grub 'grub pa'i bkra shis shog :
ces brjod do //
gnyis pa 'di'i dbang bskur na /
stegs bur maN+Dal la 'bru nag gi tshom bu gcig bkod pa'i steng bum pa mgul chings kha rgyan bcud ldan /
mdun du sku tsaka
/g.yas g.yon du sngags byang dang rak+Sha'i phreng ba /
gnam lcags rdo rje /
gsang thod /
rig tsaka
/shel rdo me long /
sman raka gtor gsum /
phyi mchod rnams bsham /
mkho ba'i yo byad gzhan tshogs par bya /
de nas gong gi phrin las dbu nas brtsam bdag mdun dbyer med du bsgoms la bzlas pa'i skabs su dzapa? khang dbye /
dzapa? bzlas ci 'grub mthar bum bzlas dang bum lha 'od zhu bya /
las bum bsgrub /
tshogs mchod byed na bsgral bstab yan btang la rig me dor /
de nas slob ma la khrus dang /
bgegs bskrad srung 'khor bsgoms la /
mtshams sbyor khyad par /
de la 'dir bcom ldan 'das gsang ba'i bdag po rdo rje chos rab nyid sgrub pa chen po sde brgyad las 'jig rten mchod bstod kyi dkyil 'khor 'khor lo'i dbang phyug gnyen po stobs kyi phyag rgyar bzhengs pa /
dpal chen dregs pa kun 'dul nyid la'ang sku'i rnam 'gyur dang de mthun gyi sgrub pa'i bka' srol ci rigs pa mchis pa las /
'dir gter chen mchog gyur gling pa'i zab gter snga na med pa'i gsang ba dregs 'dul rtsa ba'i lha rgyud dang mthun pa'i sgrub thabs dang rjes su 'brel ba'i dbang bskur bgyi ba la sogs kyis mtshams sbyar nas maN+Dal 'bul du gzhug
gnas khang dur khrod rol pa'i pho brang chen por bla ma gsang ba'i bdag po dregs pa kun 'dul dang khyed rang rnams kyang dpal he ru ka'i rnam pas 'khod par mos shig
/bla ma dang dkyil 'khor gyi gtso bo dbyer med pa rtsa gsum kun 'dus kyi skur gsal ba la skyabs su 'gro zhing byang chub tu sems bskyed pa 'di'i rjes zlos /
na mo :
bla ma rnams dang sogs sgrub thabs ltar lan gsum /
rgyun bshags yan lag brgyad pa'i sgom don gsal 'debs bzhin pas rjes zlos /
rdo rje slob dpon sogs /
thal mo me tog gis brgyan te gsol ba 'debs pa 'di'i rjes zlos mdzod /
ho :
ye shes 'bar ba'i dkyil 'khor du :
bdag nyid bcug par mdzad nas kyang :
thugs rjes lha zhal bstan pa dang :
thar pa'i gnas la 'god du gsol :
lan gsum /
bla mas /
hU~M:
gsang ba bla med dkyil 'khor du :
skal pa ldan pa khyod gzhug pas :
bde ba bla na med pa thob :
dam tshig thams cad thub par gyis :
bka' bsgos pa'i dam tshig rnams tshul bzhin bsrung snyam pas 'di'i rjes zlos /
hU~M:
rdo rje slob dpon dgongs su gsol :
dkyil 'khor lha tshogs dpang por bzhugs :
sku gsung thugs kyi dam tshig rnams :
srog gi phyir yang mi gtang ngo :
dam tshig rdo rje'i chu hU~M yig tu gsal ba mgrin pa nas brgyud snying gar ye shes pa'i tshul du bzhugs par mos shig
/nang mchod sbyin la /
hU~M:
'di ni dam tshig rdo rje'i chu :
bu khyod la ni sbyin par bya :
dam tshig bsrungs na dngos grub thob :
nyams na dmyal ba chen por ltung :
rdo rje'i bdud rtsi'i chu thungs shig :
dam tshig thams cad thub par gyis :
ji ltar khas blangs pa'i rdo rje'i yal gam las mi 'da' ba'i bro bor ba 'di'i rjes zlos /
sa ma ya i dan na ra kan :
dbang gi gzhi 'god cing ye shes pa dbab pa'i slad du sgo gsum gyi gnad gcun te dmigs pa 'di bzhin du sgoms shig
/stong pa'i ngang las pad+ma nyi zla dang dregs pa pho mo'i gdan gyi steng du khyed rang gi sems nyid hU~M las rdo rje hU~M gis mtshan pa las /
skad cig gis khyed rang gsang bdag dregs pa kun 'dul mthing nag g.yas rdo rje rtse dgu
/g.yon lha klu'i mgo bo bsnams pa /
'bar ba'i gar dgu dang ldan cing dpal dang dur khrod chas kyis brgyan pa /
yum khams gsum spyi 'dul mthing nag kha T+wAM dang dung khrag 'dzin pas 'khril ba /
zhabs 'dor thabs me phung 'bar ba'i klong na bzhugs pa'i gnas gsum du oM AHhU~M gsum gyis mtshan pa las 'od zer 'phros /
dkyil 'khor gyi lha'i thugs rgyud bskul bas gnas gsum nas sku phyag rgya /
gsung yig 'bru /
thugs phyag mtshan gyi tshogs char babs pa ltar byon nas khyed rang gi lus kyi nang khengs /
gnas gsum gyi yig 'bru la thim pas sku gsung thugs kyi byin rlabs pheb par mos shig
/snying po'i gsham du /
dz+nyA na A be sha ya a A:
zhes brjod la rol mo dang spos sbyor bya /
ye shes pa'i byin rlabs byang chub ma thob bar brtan par byas par mos shig
/tiSh+Tha badzra /
zhes rdo rje dang me tog spyi bor bzhag
/de dag gis 'jug pa'i chos grub nas /
dngos gzhi'i dbang bskur ba'i thog mar bla ma dkyil 'khor pa gdan gsum tshang ba'i dbang gi lha rnams kyis /
bum pa ye shes kyi dkyil 'khor rten dang brten par bcas pas dbang bskur bas rdo rje bdud rtsi'i chu rgyun gyis gtor blug gi bya ba mthar phyin du mdzad par mos shig
/rnam bum mgor bzhag la /
hU~M:
klong gyur ye shes bum pa ru :
dpal chen phyag rgya'i sku dang ldan :
snang stong zung 'jug ye shes chus :
bskyed rim gsal phyir dbang bskur ro :
rtsa sngags mthar /
a b+hi Shiny+tsa hU~M:
de'i rjes 'brel sku gsung thugs dbang ni /
dpal chen po'i sku las ye shes kyi sku gnyis pa 'phros /
khyed rang gi spyi bor thim pas lus snang stong lha sku bsgom pa la dbang bar mos shig
/sku rten spyi bor bzhag la /
hU~M:
rdo rje gtum po khro bo'i rgyal :
sangs rgyas kun gyi gsang ba 'dzin :
dregs pa gnod sbyin thams cad 'dul :
de yi dbang mchog thob par shog :
sngags mthar /
kA ya a b+hi Shiny+tsa oM:
dpal chen po'i gsung las sngags kyi phreng ba byung /
khyed rang gi mgrin par thim pas ngag grags stong rdo rje'i bzlas pa la dbang bar mos shig
/sngags byang phreng ba mgrin par bzhag la /
hU~M:
gsang sngags rig sngags rnams kyi rgyal :
dregs pa zil gnon rdo rje'i sgra :
sangs rgyas kun gyi rig sngags 'dus :
de yi dbang mchog thob par shog :
sngags mthar /
wA ka a b+hi Shiny+tsa A:
dpal chen po'i thugs las phyag mtshan ye shes rdo rje 'bar ba 'phros /
khyed rang gi snying gar thim pas yid rig stong 'od gsal gyi ting nge 'dzin bsgom pa la dbang bar mos shig
/rdo rje snying gar gtugs shing lag tu gtad la /
hU~M:
sangs rgyas kun gyi thugs rdo rje :
stong nyid ye shes mkha' 'dra ba :
mi g.yo mi 'gyur gzhom gzhig bral :
de yi dbang mchog thob par shog :
sngags mthar /
tsit+ta a b+hi Shiny+tsa hU~M:
des bum pa'i dbang thob /
lus sgrib dag
/lam bskyed rim bsgom pa la dbang /
'bras bu sprul pa'i sku thob pa'i skal pa can du byas pa yin no //
bla ma he ru ka yab yum gyi byang sems thod pa'i bdud rtsi dang ro gcig tu 'dres /
lce thog tu bzhag pas rtsa khams thams cad gang /
bde drod 'phel zhing lus sems bde bas khyab par gyur /
bdud rtsi khar sbyin la /
hU~M:
thabs shes yab yum mnyam sbyor ba'i :
dga' ba bzhi po skyed mdzad pa :
dus gsum rgyal ba'i byang sems dbang :
'di myang bde chen ye shes rgyas :
oM ma hA su kha ho :
des gsang ba'i dbang thob /
ngag gi dri ma dag
/lam rtsa rlung bsgom pa la dbang zhing 'bras bu longs sku thob pa'i skal pa can du byas pa yin no //
dkyil 'khor lha'i thugs ka nas rig ma lang tshos brgyan pa 'phros /
'du shes gsum ldan gyis snyoms par zhugs pas dga' ba bzhi'i ye shes rgyud la skyes par gyur /
rig tsaka gtad la /
hU~M:
'di ni gsang chen rgyal ba'i lam :
bde chen ye shes don rtogs phyir :
dga' chen lha mo 'di longs la :
mnyam sbyor bde chen ye shes rgyas :
ma hA mu dra b+hany+dza mok+Sha :
des shes rab ye shes kyi dbang thob /
yid kyi dri ma dag
/lam bde stong bsgom pa la dbang zhing /
'bras bu chos kyi sku 'grub pa'i skal pa can du byas pa'o //
rang gi sems nyid ma bcos pa 'di ka dpal he ru kar ngo shes pas gang shar gyi ngo bo la bcos bslad med par zhog cig
/hU~M:
lta ba rang lugs ngang du bzhag :
sgom pa byar med ngang du gnas :
spyod pa spang blang bral ba yin :
'bras bu re dogs med par 'grub :
d+harma d+hA tu :
des tshig dbang rin po che thob /
bag nyal gyi sgrib pa rnams dag
/lam rdzogs chen bsgom pa la dbang /
'bras bu ngo bo nyid sku 'grub pa'i skal pa can du byas pa'o //
shis brjod bya zhing me tog 'thor /
des gsang bdag dregs pa kun 'dul rtsa ba'i dbang bskur ba legs par thob pas sogs kyis mtshams sbyar la dam tshig khas blang phyin spyi ltar bya /
tshogs la rol pa sogs rjes kyi bya ba rnams kyang sgrub thabs ltar byas pas 'grub bo //
bdag 'dzin dregs pa rtog tshogs 'khor bcas kun //
bdag med ye shes stobs kyis 'dul ba la //
dpal chen gsang ba'i bdag dang dbyer med par /
klong gyur dgongs pa'i rtsal chen rdzogs gyur cig
/ces pa'ang sprul pa'i gter chen nyid kyis bka' yis rjes su gnang zhing sras yum zung gi dgongs bzhed skong ba dang /
zab chos khyad par du 'phags pa la zhabs tog tu 'gyur ba'i 'dun pas pad+ma gar dbang blo gros mtha' yas kyis /
gter chen bla ma'i phyag bzhes ji lta bar shrI de bI ko Ti'i yang snying tsa 'dra rin chen brag gi sgrub gnas su sbyar ba dge legs 'phel ///
/
