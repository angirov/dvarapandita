@#//
bcom ldan 'das rta mchog rol pa gnyen po lha bzhi'i don dbang mdor bsdus pa bzhugs so //
na mo gu ru ha ya gr-I ba ya /
dkyil 'khor ras bris sam tshom bu'i dbus su bum pa /
g.yas su gsang rdzas /
rgyab tu rig tsaka
/g.yon du shel rdo /
gtong dbang byed na mdun du dbang gtor /
de'i mdun du sman gtor rak+ta nyer spyod sogs bsham /
bdag mdun bum gsum dbyer med kyi sgom bzlas mchod bstod yig brgyar bcas pa'i mthar /
las bum du bdud rtsi 'khyil pa skad cig gis gsal ba'i sku las bdud rtsi'i rgyun babs pas bum pa gang bar bsam la /
a mr-ita ci nus bzlas mthar /
rig pa'i me tog dor bas bdag 'jug blang /
spro na tshogs mchod sogs bya /
de nas slob ma la khrus byas /
bgegs gtor gtang /
srung 'khor bsgom pa bcas rgyas bsdus gang rigs mthar /
nam mkha' dang mnyam pa'i sems can thams cad kyi don du thugs bskyed pa gsal btab ste gsan 'tshal /
de la 'dir kun mkhyen rgyal ba'i dbang po 7rdo rje thogs med rtsal gyi dag pa ye shes kyi gzigs ngor shar ba'i /
yang gsang rgya can gyi chos sde nyi shu rtsa lnga'i nang gses lto 'gros btegs pa'i yid bzhin dbang rgyal gyi rgya can las /
dus ma yin pa'i 'chi ba'i gnyen po bcom ldan 'das mgon po tshe dpag tu med pa dang /
bar gdon rgyal 'gong dam sri'i gnyen po rta mgrin /
steng gdon gza'i gnyen po phyag rdor /
'og gdon klu'i gnyen po rdo rje'i bya khyung ste gnyen po lha bzhi gcig tu bsdus pa'i dkyil 'khor du don dbang mdor bsdus te bskur ba la slob dpon gyi bya ba grub nas /
khyed rang rnams kyi ngo skal du gyur pa thog mar maN+Dal phul /
gsol ba 'debs pa 'di'i rjes zlos lan gsum mdzod /
bla ma sangs rgyas kun dang mnyam //
slob dpon la ni skyabs su mchi //
gnyen po lha bzhi 'khor dang bcas //
lha rnams la yang phyag 'tshal lo //
mya ngan 'das pa'i grong khyer du //
slob dpon gyis kyang bdag gzhug gsol //
rgyud sbyang ba'i slad du bla ma dang dkyil 'khor gyi lha tshogs rtsa gsum rgyal ba rab 'byams kyi spyan sngar skyabs su 'gro ba dang sems bskyed snyam pas 'di'i rjes zlos mdzod /
bla ma sangs rgyas 'khor dang bcas //
kun nas bdag la dgongs su gsol //
bla ma dkon mchog gsum rnams la //
byang chub ma 'thob bar du ni //
skyabs kyi mchog tu gzung bar bgyi //
sngon nas bsags pa'i sdig sgrib bshags //
'gro don sangs rgyas 'thob bya'i phyir //
smon pa'i byang chub sems bskyed do //
sems can yongs su smin bya'i phyir //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom /
de nas dbang gi gzhi dgod pa ye shes pa dbab pa'i slad du dmigs pa 'di bzhin mdzod /
a mr-itas bsang /
swa b+hA was sbyang /
stong pa'i ngang las gnas khang dur khrod rol pa'i dbus su nyi zla pad+ma'i gdan gyi steng du sems nyid rnam par mi rtog pa'i ye shes kyi ngo bo yi ge hrIHdmar po las khyed rang rnams skad cig gis dpal rta mchog rol pa'i skur gyur pa ni /
sku mdog dmar po dus mtha'i me ltar 'bar //
zhal gcig phyag gnyis khro zhing rab tu gtum //
zhes pa nas /
dur khrod chas rdzogs g.yon brkyang tshul gyis bzhugs //
zhes pa'i bar las gzhung ltar gsal gdab /
de ltar du gsal ba'i gnas gsum yig 'bru gsum gyis mtshan pa las 'od zer 'phros pas /
bsgoms pa dang 'dra ba'i ye shes sems dpa' bsam gyis mi khyab pa spyan drangs te sib sib thim pas rgyud byin gyis brlabs pa'i mos pa mdzod /
hrI+iHa pa ri mi ta A yur+dz+nyA na pad+ma kro d+ha ha ya gr-I wa badzra pA Ni ga ru DaHhU~M phaT swA hA/
A be sha ya a AH
dzaHhU~M baM hoH
zhes byin dbab /
tiSh+Tha badzras brtan par bya /
de ltar ye shes dbab cing brtan par bya ba sngon du song nas /
slob dpon gyi thugs ka nas 'phros pa'i 'od zer gyis dbang gi lha nam mkha' gang bar spyan drangs pa dang lhan gcig tu bkra shis pa'i rnam pa du ma dang ldan pas /
bum pa'i chus spyi bo nas dbang bskur bas phung khams skye mched lha'i ngo bor dag pa'i mos pa mdzod /
hoH
bde gshegs gnyen po lha bzhi yi //
sku gsung thugs yon phrin las kyi //
byin rlabs lha yi bdud rtsi'i chus //
skal ldan 'di la dbang bskur bas //
nyon mongs dri ma lnga dag ste //
phung po rnam lnga gnas gyur pa //
ye shes lnga po mngon du byas //
mi bskyod la sogs rigs lnga yi //
bag chags rgyud la 'go bar shog
/rtsa sngags mthar /
oM badzra u da ka a b+hi Shiny+tsa hU~M/
zhes spyi gtsug tu dbang bskur zhing bum chu sbyin /
bud+d+ha a b+hi Shiny+tsa oM gyis dpral ba /
rat+na a b+hi Shiny+tsa swAs rna ltag g.yas /
pad+ma a b+hi Shiny+tsa AM gyis ltag pa /
karma a b+hi Shiny+tsa hA/
zhes rna ltag g.yon du bzhag nas dbang bskur ro //
bla ma dbang chen yab yum snyoms par zhugs pa'i byang chub sems kyi bdud rtsis gsang ba'i dbang bskur bas gsal stong rnam par mi rtog pa'i ye shes rgyud la skyes pa'i mos pa mdzod /
hoH
gnyis med sbyor ba'i byang chub sems //
mu tig lta bur ches dkar ba'i //
bdud rtsis ngag la dbang bskur bas //
rtsa khams bde bas khyab par shog
/oM sarba ta thA ga ta pany+tsa a mr-ita ma hA su kha a b+hi Shiny+tsa hU~M/
zhes bdud rtsi sbyin /
slob dpon gyi thugs ka nas shes rab ma pad+ma gzi ldan gyi rnam par spros pa dang snyoms par zhugs pas dga' bzhi'i ye shes rgyud la skyes pa'i mos pa mdzod /
rig tsaka gtad la /
e ma mtshan ldan rig ma 'di //
bsten na zag med bde ba ches //
'khor lo'i mdud rnams rab grol nas //
tshe 'dir zung 'jug thob par 'gyur //
a ho su kha b+hany+dza mok+Sha ho /
dpe'i ye shes de nyid brda dang tshig gis ngo sprad pas mtshon bya don gyi dbang bzhi pa'i de kho na mngon du gyur pa'i mos pa mdzod /
'ja' shel bstan la /
hU~M/
sems nyid ka dag lhun rdzogs don //
snang stong zung 'jug sgyu ma'i sku
/gnyis med 'dzin grol sprul pa'i sku
/yang dag nges don rtogs par gyis //
dz+nyA na pany+tsa d+harma kA ya a b+hi Shiny+tsa a a a /
de ltar na dkyil 'khor rnam pa bzhir dbang bzhi thob /
sgo gsum cha mnyam gyi sgrib pa dag
/lam bzhi bsgom pa la dbang /
sku bzhi mngon du 'grub pa'i skal pa can du byas pa yin no //
gzhung rtsa bar ma gsungs kyang brtan byed du gtor ma'i dbang bskur bar spro na /
slar yang gtor ma lhar gsal ba'i gnas lnga las 'od zer 'phros /
khyed rang rnams kyi gnas lngar thim pas bcom ldan 'das gnyen po lha bzhi'i  sku gsung thugs yon tan phrin las dang bcas pa'i byin rlabs rgyud la zhugs shing dbang don gyi ye shes brtan par byas pa'i mos pa mdzod /
hrIH
bcom ldan gnyen po lha bzhi yi //
sku gsung thugs kyis byin brlabs pas //
bar chad mi mthun kun zhi zhing //
dngos grub ma lus stsol bar mdzod //
hrIHa pa ri mi ta A yur+dz+nyA na pad+ma kro d+ha ha ya gr-I wa badzra pA Ni ga ru DaHhU~M phaTaH
kA ya wA ka tsit+ta gu Na karma a b+hi Shiny+tsa oM AHhU~M swA hA/
ye d+harmA dang bkra shis brjod cing me tog 'thor /
des dbang bskur legs par grub nas dam tshig bsdus te khas blangs pa 'di'i rjes zlos mdzod /
gtso bos ji ltar sogs /
gtang rag gi maN+Dal phul /
slar yang lus longs spyod 'bul snyam pas 'di'i rjes zlos mdzod /
deng nas brtsam ste sogs /
de lta bu'i dge tshogs byang chub rin po cher yongs su bsngo ba 'di lhan cig gnang 'tshal /
bsod nams 'di yis sogs /
rjes mchod bstod /
nongs bshags /
nyer bsdu /
bsngo smon shis brjod sogs bya'o /
!
/dbang tshar grangs byed na /
gtor dbang yan rgyas pa tshar gcig mtshams /
slar yang dbang gnyis pa zhu ba'i don du maN+Dal phul /
gsol ba 'debs pa 'di'i rjes zlos mdzod /
bla ma sangs rgyas sogs /
ye shes dbab pa'i slad du /
khyed rang rnams bcom ldan 'das gnyen po lha bzhir gsal bzhin pa'i gnas gsum yig 'bru gsum gyis mtshan pa las 'od zer 'phros pas bsgoms pa dang 'dra ba'i ye shes sems dpa' nam mkha' gang bar spyan drangs te sib sib thim pa'i mos pa mdzod /
rtsa sngags dang A be sha ya a AH
dzaHhU~M baM hoHsa byin dbab /
tiSh+Tha badzras brtan par bya /
de ltar ye shes dbab cing brtan par bya ba sngon du song nas /
dngos gzhi'i dbang rnams rim pa bzhin du stsol byung snyam pa'i mos pa dung dung mdzod cig
/hoH
bde gshegs gnyen po lha bzhi yi //
sogs bum pa /
gsang dbang /
rig tsaka
/shel rdo rnams tshigs bcad sngags bcas kyis bskur /
spro na gtor dbang yang bya /
bkra shis gang rung sh+lo ka re brjod /
de lta bu'i rim pas grangs gzung ngo //
zhes pa'ang gzhung rtsa ba las phyag len ltar bsdus te many+dzu g+ho Shas bris pa dge legs 'phel /
mang+ga laM///
/
