mdzad bcu dbang bzhi dang sbyar ba bzhugs /
dbang phyug lus dkyil dga' ba brgya ldan nas //
gdan gsum gnyis 'thung 'phos te rig pa'i dbang //
lhums zhugs mngon byang lnga yis sprul pa'i skur //
bzo sbyangs rnam smin rig 'dzin thob byin rlobs //
gsang ba'i dbang gi bdag nyid grags 'dzin ma //
yid kyi cho gar bkod pas rlung khams dag
/shes rab ye shes btsun mo'i sgyu ma las //
tshe dbang phyag rgya'i rig 'dzin thob byin rlobs //
srid pa bshig pa'i nges 'byung dka' spyad kyis //
snyoms 'jug bsam gtan la goms las rlung bdud //
d+hU tir bcom nas byang chub zhi ba che //
lhun grub rig 'dzin thob par byin gyis rlobs //
rim dang cig car sgra tshig rang mtshan las //
'das pa'i chos 'khor rig pa'i rtsal dbang mthar //
cho 'phrul che bstan nye bar zhi ba ltar //
rdzogs smin sbyangs pa'i yon tan thob par shog
/ces pa'ang lho rgyud nags ma'i ljongs kyi bu slob rnam pa'i snang ngo dang bstun nas rdzogs chen pa rang byung rdo rjes so ///
/
@#//
jo bo rin po cher gsol 'debs smon lam dang 'brel bar dbang bzhi len tshul bzhugs /
rgyal ba thub dbang nyin byed ni //
mi mjed zhing gi sgron ma ste //
sprul pas 'dzam bu'i gling 'dul ba //
gang la snying nas skyabs su mchi /
khyod sku rig grol nyis ldan te //
gsung ni 'gog lam bden gnyis chos //
thugs ni bla ma chos sku'i zhal //
dkyil 'khor rgya mtsho'i bdag nyid la //
rnam dag bdun dang chabs cig tu //
lus dang longs spyod ltos med 'bul //
las kyi gzhan dbang ci mthong yang /
khyed shes dam bca' brtan po 'dzin /
khyod zhal mthong ba'i mod nyid la //
mos gus bzod glags med pa de //
bum pa'i dbang gi ngo bo nyid //
lus sgrib dag nas sku rdo rje //
da lta nyid du thob byin rlobs /
khyod gsung sgra tshig rang mtshan las //
'das pa gsang ba dam pa'i dbang //
bdag gi ngag la zhugs pa'i mod //
gsung gi rdo rje'i dngos grub stsol //
thugs ni zab zhi spros dang bral //
bde chen byang chub shes rab dbang //
bdag gi rnam shes tshogs brgyad la //
'dres nas thugs kyi rdo rje stsol //
rgyal ba'i mdzod spu las skyes pa'i //
'od zer chen po'i dbang mchog gis //
shes bya'i sgrib pa rab spangs nas //
kun tu 'od kyi sa non shog
/bdag la smod dam gshe yang rung //
sems can pha ma'i rang bzhin la //
byas pa gzo ba'i snying rje yis //
'khor ba dong nas sprug par shog
/ces pa'ang dad ldan gyi slob ma chos kyi grags pa jo bo shAkya mu ne'i sku mdun du smon lam gsog pa'i tshe bskul ba bzhin rgyal ba'i myu gu mkhyen brtse'i lhas so ///
/
@#//
rdzogs smin sbyong ba'i smon lam /
dus gsum sangs rgyas thams cad dang //
rgyal yum shes rab pha rol phyin //
'phags pa thugs rje can rnams kyis //
bdag rgyud byin gyis brlab tu gsol //
dal 'byor mi lus thob snyam yang //
log ltas mi khom gnas su bskyal /
kha ltas rgyu 'bras khyad du bsad //
las mtha' log pas rang 'byor nyams //
dam pas ma zin gzhan 'byor spangs //
'jigs skyob legs smon chos su 'khrul //
dkor dang log 'tshor bag med spyad //
chos kyi gzugs la chos min sems //
shi ma thag tu ngan song las //
'gro sa med pa bdag gi blo //
snying nas chos la 'gyur bar shog
/de yang bla ma dam pas zin //
nges 'byung skyo shas mos gus dang //
snying rje byang chub dam pa'i sems //
rgyud la ngang ngam shugs kyis skye //
sems can kun la phan sems dang //
pha rol phyin drug spyod pa la //
bdud kyi bar gcod mi 'byung zhing //
tshe dang sgrub pa mnyam pa yis //
grangs med dang po'i tshogs sbyor lam //
thabs la mkhas pas 'dum par shog
/rdo rje'i lam la rnal 'byor ba'i //
mthong lam bden pas ma dag sa //
bdun gyis grangs med gnyis rdzogs shing //
dag sa gsum gyis grangs med mtha'//
mchog dbang lhan skyes ye shes dbyings //
mngon sum rdzogs kyang yang dag mtha'//
mngon du mi byed smon lam rdzogs //
sems can yongs su smin byed cing //
snod dang bcud kyis bsdus pa yis //
sangs rgyas zhing khams sbyong ba ste //
rdzogs smin sbyangs gsum mthar phyin shog
/ces pa'ang dge 'dun don grub kyi ngor rdzogs chen pa rang byung rdo rjes so ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
