@#//
zla gsang nag po'i rgyud dang 'jam dpal khros pa'i rgyud /
slob dpon ba su d+ha ra'i rgya gzhung gi man ngag bcom ldan 'das 'jam dpal gshin rje gshed khro chu dug gdong gi las byang bsnyen sgrub srung zlog gi dmigs rim ngag 'don rgyun khyer nyung ngur bsdus pa khro chu gnam lcags go mtshon zhes bya ba bzhugs so //
'jam dpal rigs gsum zhabs la 'dud //
gsum ldan brgyud pa'i man ngag bzhin //
sku gsum 'bras bu thob pa dang //
sgo gsum bar chad bzlog pa'i phyir //
rigs gsum khros pa'i khro bo yi //
srung zlog bsad gsum dmigs rim rnams //
nyung bsdus sgo gsum dang bas bri //
rtsa ba gsum gyis gnang ba stsol //
gzhung ltar dkyil 'khor rgyas pa'am //
yang na ci 'byor gtor ma bsham //
ma yengs rtse gcig ting 'dzin gyis //
gyer sgom sbrag pa 'di skad do //
dus 'di nas bzung byang chub snying po'i bar //
bla ma mchog dang dkon mchog gsum po dang //
gshin rje gshed po'i dkyil 'khor lha tshogs la //
lus ngag yid gsum gus pas skyabs su mchi //
snang grags chos rnams rang bzhin med pa la //
de ltar ma rtogs sems can snying re rje //
de phyir bdag ni gshin rje gshed gyur nas //
de rnams sangs rgyas sa la 'god par bya //
'gro kun bde ldan sdug bsngal kun bral zhing //
bde las nyams med btang snyoms la gnas shog
/hU~M/
nga ni dpal chen gshin rje'i gshed /
khros pa'i thugs kyi 'phro 'du las //
las kyi gshin rjes nam mkha' gang //
sprul pa'i khro mos bar snang gang //
sras kyi khro chung sa gzhi gtams //
dgra bgegs 'byung po tshar chod cig
/du tri ya ma rA tsa /
ya ma rag sha
/kro ta pa tsa la ti /
kA la rU pa /
a kro rA tsa /
ya ma rA tsa /
sa ma ya /
dgra bgegs 'byung po thams cad mA ra ya hur thuM rbad ya /
hU~M/
bsam brjod bral ba'i ngang nyid las //
thams cad stong pa'i rang bzhin nyid //
sman raka gtor mchod dngos po rnams //
rtog gnyis bdag 'dzin bral ba las //
raM yaM khaM gsum me rlung chus //
bdag gzhan rtog pa'i dri ma sbyangs //
me rlung chu yang 'od du zhu //
sman raka gtor mchod dngos por gyur //
rtog gnyis dag nas snod bcud rnams //
'dod pa'i yon tan du mar gyur //
oM AHhU~M sarba pany+tsa a mr-ita hU~M hrIHthA/
oM AHhU~M ma hA rak+ta dz+wa la maN+Da la hU~M hrIHthA/
oM AHhU~M ma hA b+ha lin ta hU~M hrIHthA/
oM AHhU~M ar+g+haM puSh+pe d+hU pe A lo ke g+han+d+he nai bid+ya shab+da AHhU~M swA hA/
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
stong pa'i ngang las 'jig rten khams //
tsha grang mtshon cha 'khrugs pa'i gnas //
dur khrod brgyad kyis bskor ba'i dbus //
lcags bsregs las grub gzhal yas khang /[ \u0fbf ]/de yi phyi rol rim pa ltar //
'jam dpal dkar po ser po dang /
khro bo dkar po nang gzigs gur //
de yi phyi rol gser gyi 'khor lo ni //
rtsibs stong nang du sangs rgyas stong //
phyi rol 'od zer dkar po dang //
rdo rje rin chen pad+ma dang //
rgya gram thod pa rim gsum dang //
dur khrod khro chu khol ma dang //
sa chu me rlung nam mkha'i gur //
de rgyab dug rdzas rdo rje'i mkhar //
smug nag gru bzhi me phung 'bar //
dug rlangs sngo dmar rab tu 'phyur //
phyi rol gnam lcags 'khor lo yi //
rtsibs stong nang du khro bo stong //
rang 'dra'i khro chung dpag med dang //
ye shes las kyi gshin rje'i tshogs //
dregs pa lha srin thams cad kun //
phyir gzigs zlog pa'i las rnams mdzad //
rlung gi spu gri gri gug rnams //
so 'thab 'khor bas gnod byed gtubs //
de phyir mtshon cha sna tshogs gur //
gru bzhi dug rlangs sprin ltar gtibs //
phyi rol me dpung kha dog lnga //
dum bu gcig tu 'bar bar gyur /[ \u0fbf ]/de dbus chos 'byung bsnol ma dang //
byad ma nyi zla pad+ma'i steng //
rang nyid skad cig brdzus skyes su //
las kyi gshin rje nag po ni //
sku mdog dmar nag me ltar 'bar //
zhal gsum phyag ni drug pa ste //
g.yas ljang g.yon dmar dbus mthing nag
/dbu gsum steng na mchod rten gsum //
dug dang khro chu lcags las byas //
srid pa'i rtse la sleb par gsal //
zhal gsum 'jigs pa'i kha gdangs shing //
dgra bgegs byad ma gsol bar byed //
phyag drug g.yas gsum dgra satwa bsnams //
g.yon gsum dgra bo byad ma yi //
tsit+ta srog rtsa bcas pa bsnams //
byad ma lha srung bcas pa rnams //
gsod pa'i spu gri ral gri yi //
gshog pas gnod byed thams cad gtubs //
sku smad khro chu'i phur pa la //
chu srin rngams pa'i zhal gdangs zhing //
sbrul nag gdug pa'i chun pos brgyan //
dug dang khrag gi ngar dang bcas //
dgra bgegs lha srung 'dzer bar byed //
ba spu'i bu ga thams cad du //
rang dang 'dra ba'i khro bos gtams //
mtshon cha skar ltar 'khrugs pa'i tshogs //
ci bcol las rnams byed pa 'o //
rgyan ni 'jigs pa'i cha lugs rdzogs //
dug gi me dpung nang nas bzhengs //
gtso bo'i mngon rtogs 'di slob dpon ba su d+ha ra'i rgya gzhung lags so /[ \u0fbf ]/de yi thugs kar rdo rje dang //
'od zer dkar po'i gur nang na //
rgyal ba sras bcas srung ba'i gur //
de nang rang gi tsit+ta ni //
zur gsum sra zhing mkhregs pa'i nang //
pad nyir gnam lcags rdo rje ni //
mthing nag rtse dgu'i lte ba ru //
'od zer kha dog rnam lnga dang //
rten 'brel dbyangs gsal phreng ba'i gur //
de nang hU~M yig gis bsdams pa'i //
nyi zla'i ga 'u pad nyi'i steng //
hU~M yig mthing nag zhabs kyu'i nang //
ya yig dmar nag mtshan pa 'o /[ \u0fbf ]/gtso bo'i mdun du 'chi bdag nag
/g.yas su tshe bdag dmar po dang //
bai b+hA swa ta kham nag ste //
g.yon du srog bdag nag po dang //
za ba ljang dmar lnga po ni //
dgra satwa phyar zhing tsit+ta bsnams //
rgyab tu ya ma rA tsa ni //
mthing nag chu srin gdong pa can //
ral gri zhags pa 'dzin pa 'o //
kun kyang dur khrod chas brgyad rdzogs //
sked pa chu srin sbrul chun 'phyang //
sku smad khro phur gnod byed gzir //
dug rlangs me phung nang na bzhengs //
kun gyi gnas gsum 'bru gsum dang //
thugs ka'i ya las 'od 'phros pas //
ye shes sems dpa' spyan drangs gyur //
hU~M/
'og min chos dbyings pho brang nas //
rtsa brgyud bla ma gshegs su gsol //
dus gsum sangs rgyas gshegs su gsol //
'jam dpal rigs gsum gshegs su gsol //
rigs gsum mgon po gshegs su gsol //
'jam dpal rigs lnga gshegs su gsol //
hU~M/
phyogs phyogs dag kyang pha ki na //
nyi ma lho phyogs pha ki na //
las kyi gshin rje'i zhing khams na //
tsha grang 'khrugs pa'i dkyil 'khor nas //
phyi nang yi dam chos skyong dang //
bon skyong kun gyi gshed po ste /
khro chu dug gdong gshegs su gsol //
'chi bdag nag po gshegs su gsol //
tshe bdag dmar po gshegs su gsol //
srog bdag nag po gshegs su gsol //
bai b+hA swa ta gshegs su gsol //
za ba ljang dmar gshegs su gsol //
ya ma rA tsa gshegs su gsol //
byad kha rbod gtong zlog phyir gshegs su gsol //
chag chen nyam nga zlog phyir gshegs su gsol //
byad zor phur kha zlog phyir gshegs su gsol //
zor kha rlung kha bsgyur phyir gshegs su gsol //
mo ngan rtsis ngan zlog phyir gshegs su gsol //
rmis ltas mtshan ngan zlog phyir gshegs su gsol //
rkyen ngan bar chad zlog phyir gshegs su gsol //
oM ya mAn+ta ka sa pa ri wA ra badzra sa ma ya dzaHdzaHhU~M baM hoH
hU~M/
drag po mtshon cha'i dkyil 'khor du /
dug phur gtams pa'i khri stengs su //
pad+ma nyi zla gshin rje dang //
dregs chen lha srin sde brgyad dang //
bdud dang mu stegs dregs byed tshogs //
dmigs pa'i dgra bgegs ru tra dang //
gnod byed bsgyel ba'i gdan stengs su //
las gshin khro chu 'khor dang bcas //
dgyes shing mi g.yo bzhugs su gsol //
oM ya mAn+ta ka sa pa ri wA ra sa ma ya tiSh+Tha lhan /
sangs rgyas kun gyi sku gsung thugs //
bde gshegs kun gyi sprul pa ste //
bdud dang mu stegs 'dul mdzad pa /
khro chu dug gdong phyag 'tshal lo //
'khor gyi las mkhan gshin rje'i tshogs //
gdug pa 'dul la phyag 'tshal lo //
A+oM ya mAn+ta ka sa pa ri wA ra a ti pU hoH
pra ti dza hoH
hU~M/
dus gsum sangs rgyas thams cad dang //
rigs gsum mgon po'i lha tshogs dang //
'jam dpal rigs lnga rigs gsum dang //
gshin rje khro chu dug gdong dang //
bka' nyan dregs byed lha tshogs la //
me tog bdug spos mar me dri //
zhal zas rol mo'i mchod pa dang //
'dod yon lnga yi mchod pa 'bul //
oM ya mAn+ta ka sa pa ri wA ra ar+g+haM puSh+pe d+hU pe A lo ke g+han+d+he nai bid+ya shab+da pra tIts+tsha AHhU~M/
hU~M/
snang srid snod bcud mtshan ldan ka pA lar //
'bru bcud stong sbyar rigs lnga sku lnga'i dngos //
ye shes lnga yi 'bru bcud bdud rtsi 'di //
'jam dpal gshin rje'i lha tshogs rnams la 'bul //
thugs rjes brtser dgongs dbang dang dngos grub stsol //
oM ya mAn+ta ka sa pa ri wA ra sarba pany+tsa a mr-ita la kha raM khA hi /
hU~M/
dug lnga ye shes lnga ru bsgral pa'i khrag
/ma chags chags bral chags pa chen po'i khrag
/gnyis med 'dzin bral gsang ba'i khrag chen po //
'jam dpal gshin rje'i lha tshogs rnams la 'bul //
oM ya mAn+ta ka sa pa ri wA ra ma hA rak+ta la kha raM khA hi /[ \u0fbf ]de nas bsnyen pa'i dmigs rim ni /
dbu gtsug mchod rten gsum nang rigs gsum mgon //
dus gsum rgyal ba sras bcas bskor ba las //
'od 'phros bdag gzhan dus gsum sgrib pa sbyangs //
'gro kun sangs rgyas sa la 'god par gyur //
tad ya thA/
oM mu ni mu ni ma hA mu na ye swA hA/
rgyal ba'i sku las 'od zer kha dog lnga //
rang gi gnas lngar thim pas dbang mchog bskur //
stobs bcu rdzu 'phrul thogs med dbang thob nas //
dbang rtags rgyal ba rigs lngas dbu brgyan gyur //
oM AHhU~M b+hud d+ha d+ha ra /
badzra d+ha ra /
rat+na d+ha ra /
pad+ma d+ha ra /
karma d+ha ra sid d+hi hU~M/
dpral bar 'jam dpal dkar po'i 'od zer gyis //
lus kyi sgrib sbyangs bder gshegs rigs rnams mchod //
sku yi byin rlabs oM yig rnam par bsdus //
'jam dpal la thim 'od zhu oM dkar gyur //
oM wA gI shwa ri mU~M//
mgrin pa'i spyan ras gzigs kyi 'od zer gyis //
ngag gi sgrib sbyangs pad+ma'i rigs rnams mchod //
gsung gi byin rlabs AHyig dmar por bsdus //
spyan ras gzigs thim 'od zhu AHdmar gyur //
oM ma Ni pad+me hU~M/
thugs ka'i phyag na rdo rje'i 'od zer gyis //
yid kyi sgrib sbyangs rdo rje'i rigs rnams mchod //
thugs kyi byin rlabs hU~M yig rnams par bsdus //
phyag rdor la thim 'od zhu hU~M mthing gyur //
oM badzra pA Ni hU~M/
thugs kar 'jam dpal rigs lnga'i 'od zer gyis //
dug lnga'i sgrib sbyangs rigs lnga'i rgyal ba mchod //
sku lnga ye shes 'od zer rnam lngar bsdus //
lha lnga la thim lha lnga hU~M la thim //
oM wA gI shwa ri mU~M/
zhi bsnyen 'di la cung zad bzla /
thugs ka'i hU~M mthar sngags phreng g.yas su 'khor //
de las 'od zer kha dog sna tshogs 'phros //
rgyal ba kun mchod 'gro kun sgrib pa sbyangs //
nad gdon gnod byed thams cad tshar bcad cing //
sangs rgyas sras bcas kun gyi byin rlabs dang //
'gro ba'i tshe bsod dregs pa'i mthu stobs kun //
'od zer rnam par bsdus nas rang la thim //
bdag nyid mthu stobs gzi brjid mtshungs med gyur /
oM many+dzu shrI ya mAn+ta ka
/h+ya g+h+rI wa /
badzra pA Ni /
du tri ya ma rA tsa /
ya ma rak+sha /
kro ta pa tsa la /
kA la rU pa /
a kro rA tsa /
ya ma rA tsa /
sa ma ya /
dzaHdzaH
sngags sbrel ma cung zad dang du tri man chad ci nus bzla /
!
'di mdun bskyed med na bskyur chog   bdag bskyed zhal nas sngags phreng mchod pa'i tshul //
mdun bskyed zhal du zhugs pas thugs rgyud bskul //
mdun bskyed thugs las sngags phreng dngos grub tshul //
rang gi thugs kar thim pas mthu stobs rgyas //
bar du 'khor tshe me dpung tshwa tshwa 'phros //
gnod byed dgra bgegs tshar gcod las 'grub gyur //
du tri ya ma rA tsa /
sogs bsnyen pa bya /
mdun bskyed gnas gsum bdud rtsi dkar dmar mthing //
bdag gi gnas gsum nas zhugs lus kun khengs //
bdud rtsi'i dwangs ma snying dbus g.yas dang g.yon //
'jam dpal mthing dkar dmar po gsum du gyur //
oM AHhU~M kA ya sid+d+hi oM/
wA ka sid+d+hi AH
tsit+ta sid+d+hi hU~M/
mdun bskyed med na de gnyis mi dgos so //
'on kyang bdag mdun cho ga gcig gis chog
/dus gcig bskyed pa rnying ma'i khyad chos yin /
mdun du e las lcags khang gru gsum nang /
r+n+r-i tri las skyes tshe bdud pho mo la //
tshe thung bsod nams chung ba'i las sgrib dang //
nyams chag sdig sgrib thams cad thim par gyur //
dkon mchog gsum dang tshe bdag nag po'i mthus //
bdag cag 'khor bcas tshe bsod dbang thang la //
gnod pa'i bdud dang dgra bgegs ma lus pa //
ru tra'i gzugs la dzaHhU~M baM hoHkhug
/tshe bdud steng du zlog byed khro bo ni //
mthing nag rab khros ral gri 'khor lo 'dzin //
sku smad phur pas tshe bdud snying khar gzir //
lus ngag yid gsum nus pa bcom par gyur //
rtsa sngags sham du /
du tri ya ma rA tsa /
ya ma rag sha
/kro ta pa tsa la ti /
tshe bsod nams la gnod par byed pa'i bdud thams cad kyi srog la //
r+n+ri tri trig nan /
e hur thuM dzaH
mA ra ya rbad /
satwaM b+ha ya nan /
ces dmigs bzlas bya /
bsnyen pa'i thun mtshams gtor bsngos ni /
hU~M/
phyi snod 'jig rten gtor gzhong du //
nang bcud sha khrag gtor mar bshams //
rtsi bcud 'bru bcud sman gyis brgyan //
'jam dpal gshin rje'i lha tshogs rnams la 'bul //
du tri ya ma rA tsa /
ya ma rak+sha /
kro ta pa tsa la /
kA la rU pa /
a kro rA tsa /
ya ma rA tsa /
sa ma ya dzaHdzaH
sa pa ri wA ra ma hA b+ha lin ta la kha raM khA hi /
lan gsum gyis 'bul /
hU~M ya b+h+yo /
'jam dpal zhi ba'i ngang las ma g.yos kyang //
log 'dren gdug pa 'dul phyir khro bo'i sku
/las kyi gshin rje rigs gsum 'dus pa'i dpal //
mi shigs sra brtan dug gdong sku la bstod //
sangs rgyas kun gyi mthu stobs gcig bsdus shing //
sangs rgyas stong la bstan srung khas blangs pa //
phyi nang bstan dgra rbod gtong thal bar rlog
/zlog byed dug gdong sku la phyag 'tshal bstod //
srid gsum kun tu che btsan 'gran zla bral //
phrin las thogs med gshin rje'i 'khor gyis bskor //
bsam pa tsam gyis brnag pa'i ru tra sgrol //
srog bdag dug gdong sku la phyag 'tshal bstod //
'chi bdag tshe bdag srog gi bdag po dang //
bai b+hA swa ta za ba ljang dmar dang //
sku gsung thugs dang yon tan phrin las kyis //
sprul pa'i gshin rje lnga la phyag 'tshal bstod //
gnyis med sprul pa las kyi mtha' sdud de //
ya ma rA tsa las mkhan tshogs dang bcas //
gzhan yang las mkhan ma gshin tshogs dang bcas //
ma lus 'khor dang bcas la phyag 'tshal bstod //
sngags dang phyag rgya ting 'dzin bstod tshogs kyis //
dus rnams kun tu lha mchog khyod bsgrubs pas //
ma g.yel bzhengs shig las kyi gshin rje'i tshogs //
dug gsum sha khrag gtor ma 'di bzhes la //
bstan dgra gnod byed gdug pa'i tshogs rnams kun //
myur du khug la sha khrag tshogs su rol //
rnam shes drag pos chos kyi dbyings su spor //
rnal 'byor bcol pa'i phrin las 'grub par mdzod //
gnubs ston sangs rgyas ye shes rin po ches mdzad pa'o //
de nas srung ba'i dmigs rims ni /
rang gi thugs kar hU~M yig mthing nag gi
/nA da'i nang du bla ma rdo rje 'chang //
zla tshes nang du yi dam 'jam pa'i dbyangs //
mgo der r+n+ri yig ljang khu thig ler bcas //
ha khog nang du bsrung bya thams cad rnams //
pho g.yas mo g.yon rgyab tu zhing khang dang //
mdun du nor rdzas 'og tu bran khol rnams //
zhabs kyu'i nang du chos skyong srung ma sba //
spyi gtsug mchod rten gsum gyi nang du ni //
'jam dpal rigs gsum rgyal ba sras bcas bskor //
phyi rol 'khor lo'i rtsibs nang sangs rgyas stong //
skyabs sbyin phyag rgyas bsrung bya skyob mdzad cing //
srung 'khor rab gnas byin rlabs mdzad par gyur //
ye d+harma sogs /
oM su pra tiSh+Tha badzrA ya swA hA/
rang gi thugs ka'i ya dang hU~M yig las //
'od zer dang ni khro chung dpag med 'phros //
bde gshegs sras dang bcas pa'i byin rlabs dang //
dregs pa lha srin rnams kyi mthu stobs bsdus //
bdag dang bsrung bya'i gur khang rnams la thim //
byad mas bsgoms pa'i srung ba'i 'khor lo dang //
phyi snod 'byung ba'i mthu stobs nus pa rnams //
bsdus nas rang gi srung ba'i gur la thim //
sra mkhregs rdo rje pha lam lta bur gyur //
nang bcud 'gro ba'i mthu stobs tshe bsod nams //
rang dang bsrung bya'i bla tshe 'khyams pa dang //
byad ma'i tshe dang srog gi dwangs ma rnams //
'od zer dzaHyig dmar po'i 'phro 'du yis //
bsdus nas rang dang bsrung bya rnams la bstims //
skye 'chi 'gyur med rdo rje'i sku thob gyur //
rtsa sngags la /
bdag cag dpon slob yon mchod 'khor dang bcas pa la srung shig
/r+n+ri b+h+rU~M badzra rak+Sha rak+Sha /
zlog dmigs ni /
rang gi spyi gtsug mchod rten gsum gyi nang //
rta mgrin bya khyung gshin rje nag po dang //
spyi bor 'char ka nag po mchod rten bsnams //
mgrin par myos byed 'bar ba sku mdog dmar //
phyag gnyis mchod rten dang ni dgra satwa bsnams //
snying khar tshe bdag zhal gsum phyag drug nag
/g.yas gsum 'khor lo rdo rje ral gri phyar //
be con sdigs mdzub gtun shing g.yon na bsnams //
steng 'og bar gsum gdug pa zlog par byed //
gsang gnas kha thun nag po lcags par bsnams //
dpung pa g.yas su khrag mtsho khol ma ni //
nyi zla'i cha lang brdabs pas byad ma bsgral //
dpung pa g.yon du ral pa tshar dgu ni /
khram shing nad rkyal byad ma khram la 'debs //
phyi rol gnam lcags 'khor lo rtsibs bcu pa //
g.yon du bar med 'khor bas byad ma gtubs //
rtsibs bcu'i nang du khro bo bcu po ni //
g.yas pas rang rtags g.yon pas sdigs mdzub sgreng //
zhal phyir gzigs nas gnod byed bskrad par mdzad //
phyi rol gnam lcags 'khor lo rtsibs stong nang //
sangs rgyas stong gi ngo bo khro bo stong //
hU~M phaT sgra sgrog mtshon cha mda' gzhu 'gengs //
rang gi phyag mthil thugs ka ba spu nas //
rang 'dra'i khro chung bye ba dung phyur 'phros //
byad ma lha srung g.yul ngo phar zlog cing /
khro chung thog ser mtshon cha'i sgyogs chen gyis //
byad ma kho yi lha srung bcas pa rnams //
srung 'khor phyi rol dug rlangs mtshon cha dang //
gnam lcags bskal pa'i me phung steng du brgyab //
myos bsregs thal ba bun gyis song nas kyang /
khro chung tshur 'dus phyir gzigs srung bar mdzad //
rang 'dra'i gshin rje las gshin drug po spros //
byad ma'i srung 'khor bcom nas tshur la bstim //
dzaHyig dmar po kho yi sna bug zhugs //
tshe bsod r+n+ri yig blangs nas rang la bstim /
khro chung las kyi gshin rje'i dmag dpung gis //
byad ma lha dang srung ma kun bsdus nas //
srung ma kho rang gshed du phabs nas kyang //
sna tshogs mtshon cha'i char phab rdul du brlags /
kho yi las ngan rnam smin thams cad dang //
gshin rje khros pa'i nus pas 'byung ba 'khrugs //
mtshon cha sna tshogs rba rlabs rab 'khrugs pas //
byad ma lha dang srung mar bcas pa rnams //
sha khrag dmar dang chal chal btang bar gyur //
rtsa sngags la /
du tri ya ma rA tsa /
ya ma raka sha
/kro ta pa tsa la ti /
a ya ma du ru tsa sha na /
dgra bo byad ma lha srung dang bcas pa r+n+ri tri mA ra ya b+h+yo b+h+yo zlog zlog
/ces btags la thun re la brgya rtsa bas mi nyung ba ci lcog bzla /
thun mtshams su thun gtor bshams la /
e /
gtor snod gru gsum nang du r+n+ri tri las //
gnod byed byad ma mngon sum lta bur gsal /
khro chung pho nya las mkhan dpag med kyis //
rang dbang med par bkug nas gnyis med bstim //
bslu med dkon mchog gsum dang rtsa ba gsum //
rgyal ba sku gsum rigs gsum mgon po dang //
'jam dpal rigs gsum rigs lnga bde bar gshegs /
khro chu dug gdong las gshin drug sogs kyi //
bden pa chen po'i mthu stobs nus pa yis //
bdag cag dpon slob 'khor dang bcas pa la //
gnod par byed pa'i dgra bgegs 'byung po dang //
bsam ngan sbyor rtsub 'chang ba'i byad ma rnams //
gtor ma 'di la skad cig nyid la khug
/rtsa sngags sham du /
du tri ya ma rA tsa /
ya ma raka sha
/kro ta pa tsa la ti /
a ya ma du ru tsa sha na /
dgra bgegs byad ma'i bla srog rnam par shes pa dzaHhU~M baM hoH
r+n+ri dzaH
til baM ril dzaHr+n+ri A kar sha ya dzaH
A we sha ya dzaH
garba r+n+ri mA ra ya dza dzaH
kho yi snying nang ral gri'i 'khor lo ni //
rtsibs drug rno ngar ldan pa g.yon du 'khor //
tshe srog don snying sha khrag dmar nyil gtubs //
tshe bsod yig 'bru gsum po rang la bstim //
gtor ma byad ma'i sha khrag don snying rnams //
las kyi gshin rje rnams kyi zhal du bstab //
rtsa sngags sham du /
i daM ba lin ta kha kha khA hi khA hi /
byad ma'i don snying lnga la kha raM khA hi /
gnod byed byad ma'i srog rtsa snying rtsa khrag rtsa la kha raM khA hi /
go ro tsa na la kha raM khA hi /
ba su ta la kha raM khA hi /
mAM sa la kha raM khA hi /
rak+ta la kha raM khA hi /
kiM ni ri ti la kha raM khA hi /
byad ma mi nor 'khor dang bcas pa la kha raM khA hi /
e /
drag po chos dbyings gshin rje'i gzhal yas nas //
tsha grang mtshon cha dug phur bskal pa'i me //
snang srid lha srin sde brgyad khri steng na //
bde gshegs rgyal ba'i sku gsung thugs sprul pa //
'jam dpal gshin rje rigs gsum 'dus pa'i sku
/gshed chen shan pa srog bdag gsum gyi mtshan //
gshin rje khro chu dug gdong gshegs su gsol //
e /
sku gsum lhun grub dug gsum dkyil 'khor nas //
gshin rje 'chi bdag nag po gshegs su gsol //
gshin rje tshe bdag dmar po gshegs su gsol //
gshin rje srog bdag nag po gshegs su gsol //
phrin las lhun gyis grub pa'i gzhal yas nas //
gshin rje bai b+hA swa ta gshegs su gsol //
gshin rje za ba ljang dmar gshegs su gsol //
mtha' sdud ya ma rA tsa gshegs su gsol //
dam rdzas phyi nang gsang ba'i mchod pa 'bul //
dug gsum sman rag gtor mas thugs dam bskang //
dgra bgegs 'khor bcas dgyes par bzhes su gsol /
ma g.yel ma g.yel dam can gshin rje'i tshogs //
byad kha phur kha zlog pa'i phrin las mdzod //
rbod gtong rbad 'dre zlog pa'i phrin las mdzod //
gnod byed gza' klu zlog pa'i phrin las mdzod //
rgyal bsen dam sri zlog pa'i phrin las mdzod //
thun zor bsregs mnan zlog pa'i phrin las mdzod //
gtad sel ngag mnan zlog pa'i phrin las mdzod //
rlung 'khor phra men zlog pa'i phrin las mdzod //
skag dang ltas ngan zlog pa'i phrin las mdzod //
god kha gyod byur zlog pa'i phrin las mdzod //
nad kha rims yams zlog pa'i phrin las mdzod //
za 'dre shi sri zlog pa'i phrin las mdzod //
chag chen nyam nga zlog pa'i phrin las mdzod //
rkyen ngan bar chad zlog pa'i dus la bab //
byad ma gnod byed rang gshed rang la phob /
kho yi lha srung kho rang bdud du phob //
thugs dam rgyud bskul bcol pa'i phrin las mdzod /
!
/sha khrag gshin rjes zos lhag gtor ma ni //
rang gi thugs ka'i 'od kyi 'phro 'du dang //
mkha' 'gro dregs pa'i tshogs kyis bsdus pa yi //
ngo bo dregs pa lha srin dug gi rdzas //
rnam pa gnam lcags khro chu khol ma las //
grub pa'i ri bo zur gsum rno ngar can //
rno dbal mtshon cha'i tshogs ni rab tu gzengs //
dug rlangs me dpung dmar nag 'bar ba yis //
nam mkha'i mthong nas gnam lcags thog brgyab ltar //
byad ma sa dang bsres nas rnam shes phral //
chu me rlung gi dkyil 'khor dang bsres pas //
bkrus bsregs gtor nas ming yang med par byas //
rnam shes nam mkha' dang bsres mi dmigs gyur //
ces zlog sngags bzlas shing rgyu dus 'grigs na zor 'phang /
yang na byad ma'i phyogs su bskyal lo //
!
rang gi phyag mthil 'dzam gling khyon tsam pa'i //
g.yon gyi mthil du mtshon cha'i sa gzhi'i dbus //
r+n+ri tri las byung dmigs bya 'khor bcas gsal /
khro chung rlung nag 'tshubs mas bkug cing bstims //
phyag g.yas mthil du gnam lcags rtsibs brgyad pa //
rtse la gshin rje mtshon thogs mang po dang //
lte bar chu gri 'bar bas rab tu mtshan //
phyag gnyis drag tu brdabs pas srog snying bcad //
zlog sngags re dang thal rdeb re sbrel la thal mo dgu rdeb /
mchan /
sha khrag dmar nyil khrag skyo ltar gyur pa /
kho yi lha srung gshin rjer gyur pas zos //
lhag rol kho yi stobs nus thams cad ni //
bskal pa'i mes bsregs chus bkrus rlung gis gtor //
rnam shes mu yig gyur pa 'og phyogs kyi //
'jig rten khams su mngon par sangs rgyas shog
/ces thal mo dgu brdab ste zlog sngags re dang sprad na legs te spu gri reg chod byad ma 'bum rdugs zhes bya'o //
!
spyi gtsug mchod rten nor bu pad zla'i steng //
bla ma o rgyan tshe dpag med pa yi //
phyag gi bum pa nas babs bdud rtsi'i rgyun //
tshangs bug nas zhugs lus gang 'chi med gyur //
oM AHhU~M badzra gu ru pad+ma A yuHsid+d+hi hU~M hrIH
phyi rol khro bo dkar po'i tshogs rnams dang //
mdun gyi tshe bdag nag po'i 'od zer gyis //
bdud dgra lha srin rnams kyi tshe bsod bcud //
thams cad bsdus nas bdag la thim par gyur //
rtsa sngags la /
A yur+dz+nyA na sid+d+hi hU~M/
ces btags /
skad cig sman gdong pad+ma rA ga'i mdog
/zhal gsum phyag drug rin chen rgyan gyis brgyan //
g.yas gsum rin chen nor gyi char pa 'beb //
g.yon gsum lcags kyus khams gsum dbang du sdud //
sku smad rin chen phur pas god 'dre gzir //
'khor du gnod sbyin nor lha'i tshogs kyis bskor //
thugs kar hU~M dang ya yig dmar ser las //
'od 'phros rin chen rigs kyi gshin rje dang //
gnod sbyin nor lha spyan drangs gnyis med bstims //
slar yang 'od 'phros snang srid dbang bsdus shing //
dgos 'dod yid bzhin char ltar 'beb par gyur //
rtsa sngags la 'di btags /
sarba sid+d+hi pha la hU~M/
dkar gsum las byas pa'i mchod gtor /
a kA ros byin brlabs nas rtsa sngags la /
i daM ba ling ta kha kha khA hi khA hi /
btags /
oM ya mAn+ta ka sa pa ri wA ra ar+g+haM sogs nas /
shab+da pra tIts+tsha a hU~M/
hU~M/
bcom ldan 'jam dpal mtha' bral chos kyi sku
/nyag gcig chos sku skye med longs spyod rdzogs //
gang shar 'gag med sna tshogs sprul pa'i sku
/'jam dpal gshin rje nor lha'i tshogs la bstod //
'dod yon lnga ldan mchod pas thugs dam bskang //
mchog dang thun mong dngos grub bstsal du gsol /
!
rang nyid snang stong dbyer med yi dam thugs ka ru //
dug gsum ngo bo bya sbrul phag gsum dbus //
ye shes hU~M yig dkar por me 'bar bas //
dug gsum bsregs nas hU~M yang thig ler gyur //
'og min gnas nas rdo rje sems dpa' byon //
snying la thim pas snying nyid rdor sems gyur //
rdor sems thugs kar 'khor lo'i sngags phreng las //
bdud rtsi'i rgyun babs nyams chag dag par gyur //
oM badzra satwa hU~M/
rgyas par na yig brgya bzla /
lha rnams nongs pa gang mchis bzod par gsol //
rang gnas gshegs sam rten la ci bder bzhugs //
'jig rten 'jig rten 'das pa'i dge legs tshogs //
gong nas gong du 'phel ba'i bkra shis shog
/srung 'khor lhar bcas rim bzhin hU~M la thim //
de yang mi dmigs gnas lugs rdzogs pa che //
dge ba 'di yis bdag gzhan 'gro ba kun //
bcom ldan 'jam dpal go 'phang myur thob shog
/yongs rdzogs 'don pa rgyas pa ste //
ser ma bskyur ba 'bring po yin //
ser ma mngon rtogs gnyis ka bskyur //
dran rdzogs nyid du bdag mdun bsgom //
spyan 'dren man chad 'don pa ni //
'di yi lugs kyi bsdus pa yin //
mngon rtogs dmigs rim yid kyis sgom //
sngags rnams ci nus bzlas nas kyang //
spyan 'dren gtor bsngos bstod pa dang //
thun gtor phul ba bsdus pa yin //
bskyed rim skad cig dran rdzogs ma //
sngags rnams ci nus bsnyen pa bya //
thun gtor nam bder 'bul ba ni //
'di lugs shin tu bsdus pa yin //
spros med rab tu bsdus pa ni //
dmigs pa bsgom zhing sngags rnams bzla //
des kyang 'grub par 'gyur ba yin //
spros bcas rgyas par 'dod na yang //
si tus bsgrigs pa'i las byang dang //
bdag gi zin bris nyams su longs //
'di yi nang gi dmigs rim rnams //
ma go the tshoms byung ba na //
zin bris rgyas pa'i nang du ltos /
khro chu 'khor mang bsgom pa ni //
'khor du yi dwags yod pas na //
rnal 'byor dbul por 'gyur ba dang //
'khu ldog la sogs skyon yon 'ga'//
yod pa'i gsung rgyun man ngag ltar //
'di ru gtso 'khor bdun par byas //
bdag bskyed gtso rkyang byas kyang rung //
bsad pa'i dmigs rim gud du sbas //
thun gtor bsdus pa gzhung ltar 'don //
rgyas par byed na 'gres rnams bshang //
thun gtor 'di la zab khyad kyi //
zhal shes gsum yod thugs la gab //
gzhan rnams gab cing sbas pa med //
gzhung nyid shin tu gsal bar bkod //
gtor zlog yang zlog la sogs dus //
las byang rgyas par ma lcogs na //
'di nyid bton pas ma tshang med //
spros bcas gtor mdos ma lcogs na //
'di nyid gzhung ltar srung zlog gi
/dmigs rim bzlas par 'bad pa dang //
gtor bsngos thun gtor la 'bad na //
srung zlog rnams kyi mchog tu 'gyur //
rgyas pa rnams ni lta ci smos //
nyung bsdus las byang 'di tsam yang //
blo nas 'don rgyu med pa ru /
khro chu yi dam yin no zhes //
smras kyang gzhan dag khrel ba'i rgyu //
rnying ma gyer sgom yin pa'i phyir //
bsgom bya blo la yod pa gces //
spyir du bsnyen sgrub las rim rnams //
phal cher mthong ba tsam gyis shes //
tshe sngon las 'phro yin nam snyam //
khyad par 'jam dpal dug gdong skor //
yongs 'dzin bzhi la so so ru //
dbang lung zhal khrid so sor thob //
'on kyang dug gdong chos skor 'di //
gab sbas 'khrugs sogs shin tu che //
de phyir phal gyis rtogs par dka'//
nyams su len par rloms kun kyang //
ci bya gtol med gang byung 'don //
de phyir grub rtags thon pa nyung //
de la ma bzod bdag nyid kyis //
ngal ba du mas 'di nyid bsgrubs //
'khrugs bsdebs gab sbas gsal bar bkod //
gzhung lugs 'o ma'i rgya mtsho las //
bcud bsdus mar gyi snying po 'di //
rang gzhan don du gsal bar byas //
'on kyang bdag cag so skye'i phyir //
ma rtogs log rtog 'khrul pa'i tshogs //
sba 'os gsal bkod nyes pa rnams //
'jam dpal gshin rje'i tshogs la bshags //
'di bris dge ba gang mchis des //
bdag dang bdag la 'brel thogs kun //
'di nyid nyams su len pa rnams //
bar chad bdud las rnam rgyal nas //
ma 'ongs pa na 'jig rten khams //
rdul bral yang dag bsags zhes par //
lha khyod byang chub tshul bstan te //
mgon po kun gzigs gyur pa'i tshe //
'khor gyi thog mar skyes nas kyang //
zhing gi dpal la longs spyod cing //
chos kyi bdud rtsi 'thung nas kyang //
byang chub mngon du byed par shog
/las mkhan ya ma rA tsa dang //
mkha' 'gro dun tig nag mo dang //
gter srung bdud po lcam dral dang //
gza' bdud chen po rA hu la //
de sogs srung ma mthu rtsal can //
sngon tshe rig 'dzin bka' bsgos ltar //
chos 'di'i srung ma dam du gyis //
'di 'chang skal ldan phrin las sgrubs //
dam nyams rnams la chad pa chod //
snod min lag tu ma 'grim par //
bka' srung rnams kyis mel tshe gyis //
ces pa sngags 'chang karma rA ga a s+yas bsgrigs pa'o //
mang+ga laM//

//
