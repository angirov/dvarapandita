@#//
tshe sgrub 'chi bdag dpung 'joms kyi dbang bskur gsal byed 'chi med bcud ster bzhugs so //
na mo gu ru be /
'gro kun 'chi bdag 'jigs pa las //
skyob mdzad tshe dpag med mgon dang //
dbyer med bla ma la btud nas //
tshe dbang mtshams sbyor lta bder dgod //
rig 'dzin rnam rgyal rdo rje'i dag snang las byon pa'i tshe sgrub 'chi bdag dpung 'joms kyi dbang bskur bgyi ba la gsum /
sbyor ba /
dngos gzhi /
rjes so //
dang po ni /
dkyil 'khor bkram pa'am ma 'dzom na maN+Dal la 'bru tshom gtso 'khor lnga /
de rgyab sgo bzhi bcas bkod pa'i dbus su many+dzi'i khar bum pa nyer lnga'i bcud ldan mgul chings dmar po kha rgyan gyis spras pa bkod /
mdun du tshe 'brang dang me long shel rdo /
g.yas su tshe ril /
g.yon du thod par tshe chang /
rgyab tu mda' dar /
mthar mchod pas bskor /
gzhan yang las bum sogs mkho ba'i yo byad rnams tshogs par bya'o //
gnyis pa dngos gzhi la /
thog mar dbang don sgrub mchod ni /
las byang tshang ba gtang /
bzlas pa ci 'grub dang /
bum par bskyed bzlas /
tshe rdzas la tshe bcud bsdu ba rnams spyi ltar byas la stong tshigs 'bul /
tshogs byin rlabs nas bsgral bstab bar gtang /
ting nge 'dzin gyi dbang len bya /
las bum du rta mgrin bskyed bzlas kyis byin brlab bo //
gnyis pa dbang dngos la /
slob ma rnams la khrus bya /
bgegs gtor btang /
mtshams gcod srung 'khor spyi ltar bya /
sems bskyed gsal gdab /
tshe sgrub dang 'brel ba'i lo rgyus gang 'os brjod /
bye brag tu /
chos ldan gyi tshe ring du sring ba'i thabs khyad par du 'phags pa /
mgon po tshe dpag med nyid grub pa'i slob dpon chen po'i skur bstan pa o rgyan gyi slob dpon chen po 'chi med pad+ma sam+b+ha ba de nyid la /
skal ldan rje 'bangs rnams kyis gsol ba btab pa dang /
ma 'ongs pa'i gdul bya rnams la brtse bas dgongs te rdo rje'i tshe sgrub pa'i gdams skor rgyas bsdus dpag tu med pa bstsal /
de dag kyang gter rigs mi 'dra ba mang por zab mo'i rgyas btab cing gdul bya'i dus la babs pa'i tshe las can skyes bu so sos 'don cing spel nas 'gro ba mang po'i don mdzad pa las /
'dir chos rgyal khri srong lde'u btsan nyid sku bzhi'i dbyings su mngon par byang chub pa las dmigs pa med pa'i snying rje'i rnam rol srid pa ji srid du bsam yas rgyun mi 'chad par snang ba'i bye brag
/gnas lugs ji bzhin gzigs pa'i rig 'dzin rnal 'byor gyi dbang phyug bla dwags kyi mtshan lhun grub rab brtan dang /
gsang ba'i mtshan rnam rgyal rdo rjer grags pa gang la /
skyid 'byams dge bsnyen sba ba nag pos gter shog phyag tu phul bar grags pa'i dngos gter dang /
dgongs pa'i dbyings las brdol pa'i thugs gter zung du 'jug pa tshe sgrub 'chi bdag dpung 'joms kyi dbang bskur bsgrub par bgyi ba la sogs kyis mtshams sbyar nas maN+Dal 'bul du gzhug

/slob dpon rdo rje tshe dpag med dngos su gsal ba la dad mos drag pos gsol ba 'debs pa 'di'i rjes zlos /
ho :
dpa' bo chen po he ru ka :
rigs 'dus khyab bdag rdo rje 'dzin :
dpal ldan bla ma dgongs su gsol :
skal ldan rjes su 'dzin par 'tshal :
lan gsum /
bdag gzhan mkha' khyab kyi sems can thams cad byang chub snying po'i bar du dkon mchog kun 'dus bla ma tshe dpag med la skyabs su 'gro ba'i 'dun pas 'di'i rjes zlos mdzod /
sangs rgyas chos dang sogs las byang ltar lan gsum /
ma gyur 'gro ba mtha' dag 'chi med tshe dang ye shes dpag tu med pa'i go 'phang la 'god par bya /
de'i ched du smin byed zab mo'i sgor zhugs nas lam nyams su len par bgyi'o snyam du byang chub mchog tu sems bskyed pa 'di'i rjes zlos /
mtha' yas 'gro ba sogs lan gsum /
gsag sbyong yan lag bdun pa'i ting nge 'dzin legs par gsal thobs la rjes zlos /
'chi med tshe yi sogs gsum /
de nas ye shes pa dbab pa'i slad du sgo gsum gyi gnad legs par gcun la dmigs pa 'di ltar sgoms shig
/bsang sbyang /
stong pa'i ngang las yul dang gnas khang bde ba can gyi zhing dang gzhal med khang chen por gsal ba'i dbus su pad+ma dang nyi zla'i gdan la khyed rang gi rig pa'i ngo bo hrIHyig dmar po /
de las 'od zer 'phros /
'phags pa mchod /
dus min 'chi ba'i bar chad bsal ba sogs sems can gyi don byas /
tshur 'dus yongs su gyur pa las khyed rang bcom ldan 'das tshe dang ye shes dpag tu med pa sku mdog dmar gsal /
phyag gnyis mnyam gzhag gi mthil na tshe bum bsnams pa /
zhabs rdo rje'i skyil krung gis bzhugs pa /
de'i pang du yum gos dkar mo dmar gsal gri gug dang thod khrag 'dzin pas 'khril ba /
gnyis ka'ang dar dang rin po che'i rgyan can /
mtshan dpe'i gzi byin mchog tu 'bar ba'i skur gsal ba'i /
yab kyi gnas lngar tshe lha rigs lnga yab yum bcas gsal ba'i dpral bar oM dkar po /
mgrin par AHdmar po /
thugs kar hU~M sngon po /
thugs dbus su zla ba la gnas pa'i hrIHdmar po dang /
bdag mdun gyi thugs ka nas 'od zer 'phros pas phyogs bcu'i zhing nas sangs rgyas byang sems rtsa gsum chos skyong thams cad /
bcom ldan 'das tshe dpag med pa'i sku dang sngags phreng phyag mtshan tshe bum sogs kyi rnam par spyan drangs te /
khyed rang la sib sib thim pas byin gyis brlabs pa'i mos pa mdzod cig
/ces brjod nas spos rol dang bcas te las byang gi byin 'beb dang spyan 'dren brjod /
snying po'i mthar /
dz+nyA na A we sha ya a A:
zhes mang du brjod /
tiSh+Tha badzra :
zhes brjod cing spyi bor rdo rje rgya gram du bzhag pas brtan par bya /
bdag mdun gyi thugs ka nas 'od zer lcags kyu'i dbyibs can nyi zer gyi rdul ltar spros /
rgyal ba sras dang bcas pa'i thugs rgyud bskul /
de dag rnams kyi thugs rje byin rlabs tshe dang ye shes kyi dngos grub /
snod bcud kun gyi dwangs ma /
khyed rang rnams kyi bla tshe chad nyams yar pa la sogs pa thams cad 'od zer thig le yig 'bru'i rnam par bsdus te snying dbus mi shigs dwangs ma'i thig ler sib sib thim par mos shig
/mda' dar g.yab la /
hrI:
bde chen zhing bzhugs 'gro mgon rje :
tshe dpag med mgon rgyal ba'i sku :
gos dkar yum dang o rgyan rje :
mtsho rgyal yum dang nam snying sogs :
lha tshogs rnams kyi thugs rje las :
byin mthu tshe dbang dngos grub stsol :
dbus kyi rnam snang tshe dpag med :
yum chen dbyings phyug 'khor bcas kyis :
snying po tshe yi dngos grub stsol :
bdag cag tshe srog brtan par mdzod :
shar phyogs rdo rje sems dpa' dang :
sangs rgyas spyan ma 'khor bcas kyis :
snying po tshe yi dngos grub stsol :
bdag cag tshe srog brtan par mdzod :
lho phyogs rin chen 'byung ldan dang :
mA kI 'khor dang bcas pa yis :
snying po tshe yi dngos grub stsol :
bdag cag tshe srog brtan par mdzod :
nub phyogs snang ba mtha' yas dang :
gos dkar yum chen 'khor bcas kyis :
snying po tshe yi dngos grub stsol :
bdag cag tshe srog brtan par mdzod :
byang phyogs don yod grub pa dang :
dam tshig sgrol ma 'khor bcas kyis :
snying po tshe yi dngos grub stsol :
bdag cag tshe srog brtan par mdzod :
sgo ba sde bzhi sgo ma chen mo bzhis :
snying po tshe yi dngos grub stsol :
bdag cag tshe srog brtan par mdzod :
rdo rje ber can lcam dral dang :
chos srung rgya mtsho 'khor bcas kyis :
snying po tshe yi dngos grub stsol :
bla tshe srog tshe dbugs tshe rnams :
nyams pa thams cad sor chud nas :
rdo rje tshe dpag med mgon dang :
o rgyan rje dang mnyam par shog :
sngags brjod /
de nas bum pa thogs la /
hU~M:
rin chen sna lnga'i bum pa na :
rdo rje tshe yi lha tshogs bzhugs :
sku las ye shes bdud rtsi'i rgyun :
bum nang nas khol kha nas lud :
slob ma'i lus la sib sib thim :
sdig sgrib dag nas tshe dbang thob :
sku yi dbang mchog thob par shog :
rtsa sngags dang /
oM kA ya a b+hi Shiny+tsa oM:
thod chang thogs la /
hU~M:
dung chen bde ba chen po'i snod mchog tu :
rtsa brgyad yan lag stong sbyar bdud rtsi'i rgyun :
rdo rje tshe yi byin rlabs sman mchog 'dis :
skal ldan rigs kyi bu la dbang bskur bas :
rtsa khams mdud grol yi ge'i rtsa kha bye :
bde stong gsang ba'i dbang mchog thob par shog :
rtsa sngags dang /
oM wA ka a b+hi Shiny+tsa A:
me long thogs la /
hU~M:
me long ye shes thugs rdo rje :
tshe yi lha tshogs gsal ba yis :
skal ldan bu la dbang bskur bas :
shes rab ye shes dbang thob shog :
rtsa sngags dang /
oM tsit+ta a b+hi Shiny+tsa hU~M:
shel rdo thogs la /
hU~M:
ye shes lnga ldan tshe yi dbang :
'chi med yon tan lha tshogs te :
skal ldan bu la dbang bskur bas :
yon tan phrin las dbang thob shog :
rtsa sngags dang /
oM gu Na a b+hi Shiny+tsa swA:
mda' dar thogs la /
hU~M:
tshe bdag rigs lnga'i lha tshogs kyi :
sku gsung thugs yon phrin las lnga'i :
ye shes lnga yi dbang bskur bas :
dug lnga rnam par dag gyur nas :
sku lnga mngon gyur sangs rgyas shog :
rtsa sngags dang /
oM karma a b+hi Shiny+tsa hA:
tshe dbang gi dmigs pa spyi ltar gsal btab ste /
tshe 'brang thogs la /
hrI:
ngo mtshar tshe gtor bum dbyibs 'dir :
rgyal ba tshe yi lha tshogs bzhugs :
skal ldan rig 'dzin khyed cag la :
tshe yi dbang mchog 'di bskur bas :
rdo rje tshe mchog thob pa dang :
smin cing grol ba'i dngos grub thob :
tshe dpag med dang dbyer med par :
sa lam mtha' ru myur phyin te :
'chi med rdo rje'i sku thob shog :
rtsa sngags dang /
oM AHyur+dz+nyA na a b+hi Shiny+tsa hrI:
de nas snying po'i sngags brjod la /
tshe ril dang tshe chang sbyin /
rgyas gdab pa ni /
mda' dar thogs la /
dang po chos kyi dbyings kyi rgya :
gnyis pa thabs dang shes rab rgya :
gsum pa sku gsung thugs kyi rgya :
bzhi pa ye shes bzhi yi rgya :
lnga pa rgyal ba rigs lnga'i rgya :
drug pa phar phyin drug gi rgya :
bdun pa dpal chen rta mgrin rgya :
phyag rgya bdun gyis rgyas gdab bo :
oM badzra kA wA tsi rak+ShA haM:
zhes spyi bor rgya gram du bzhag ste rgyas gdab /
spro na rgyal srid bdun dang bkra shis rdzas rtags spyi ltar sbyin no //
mjug tu shis brjod /
dam tshig khas len maN+Dal yon 'bul sogs spyi dang mthun /
gsum pa rjes tshogs la rol nas bsngo smon shis brjod kyi bar las byang ltar bya'o //
bdag tu 'dzin pa'i 'chi bdag dpung //
bdag med rdo rjes rab bcom ste //
rtag brtan gzhom gzhig bral ba'i sku
/mkha' khyab 'gro bas myur thob shog
/ces pa 'di'ang gang zag tshad ma dang gsung chos byin rlabs kyi rgyun ldan du snang bas gter mdzod rin po cher bzhugs su gsol ba'i ched du /
pad+ma gar dbang blo gros mtha' yas pa'i sdes 'don bder bgyis pa dge legs 'phel ///
/
