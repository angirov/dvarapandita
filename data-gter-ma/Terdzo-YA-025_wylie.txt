gar tshe'i brgyud 'debs bzhugs /
kun khyab chos sku'i mgon po 'od dpag med //
longs spyod rdzogs sku pad+ma gar gyi dbang //
sprul sku rig 'dzin pad+ma 'byung gnas la //
gsol ba 'debs so 'chi med dngos grub stsol //
mkhas grub kun gyi gtsug rgyan bai ro rje //
'pho med bde chen mchog brnyes mkhar chen bza'//
'jam mgon sprul pa khri srong lde'u btsan la //
gsol ba 'debs so 'chi med dngos grub stsol //
dus gsum rgyal ba kun dngos gter bdag gling //
rigs kyi sras mchog mi 'gyur dpal gyi sgron //
rtsa brgyud dpal ldan bla ma'i tshogs rnams la //
gsol ba 'debs so 'chi med dngos grub stsol //
rab 'byams dkyil 'khor kun 'dus 'chi med lha //
yi dam zhi khro mkha' 'gro gter srung tshogs //
ngo mtshar gnas mchog sha 'ug stag sgo la //
gsol ba 'debs so 'chi med dngos grub stsol //
snod bcud dag pa rab 'byams gar dbang lha'i //
rgyas thebs dkyil 'khor 'khor lo rol pa che //
mkha' khyab 'od zer spro bsdus 'khor 'das kyi //
dwangs bcud snying gi thig ler ro gcig shog
/'chi med gnyug ma'i ye shes don gyi lha //
mkha' khyab ye shes gsal stong gdod ma'i gzhi //
rtag brtan mi 'gyur bde chen rdo rje'i sku
/tshe 'di nyid la myur du 'grub par shog
!
/bla ma lha dang dkyil 'khor lha tshogs dgongs //
'dis mtshon dus gsum dge tshogs ma lus kun //
mkha' mnyam 'gro kun gar dbang tshe yi lha'i //
go 'phang dka' ba med par myur 'grub shog
/rgyal bstan spyi dang khyad par snga 'gyur gyi //
bstan 'dzin skyes bu'i sku tshe rab brtan cing //
mkha' khyab 'gro la bde skyid snang ba yis //
phyogs dus kun tu bkra shis dpal 'bar shog
/ces pa 'di ni sprul sku rin po che 'gyur med pad+ma mchog grub kyis bskul ba'i ngor mi 'gyur dpal sgron gyis gang shar du bgyis pa'o ///
/
