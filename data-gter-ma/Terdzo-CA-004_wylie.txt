thugs dam zab pa skor bdun gyi bka' srung gza'i skong gsol las byang ni /
dang po spyan 'dren pa ni /
hU~M/
gsang bdag rta mchog dpal dang rig 'dzin gtso //
pad+ma thod phreng spyan sngar khas blangs pa'i //
dregs pa'i gtso bo mthu stobs kun gyi bdag
/lha chen rA hu la khyod gshegs su gsol /
khyed kyi 'khor tshogs gza' brgyad gdong mo bzhi //
rgyu skar snang srid lha 'dre dregs pa'i tshogs //
phyogs bzhi mtshams brgyad pho brang so so nas //
skad cig yud tsam la ni gshegs su gsol //
bzhugs su gsol ba ni /
hU~M/
dgra bgegs zhing chen pad+ma'i gdan khri la //
mi srun dregs pa'i gtso bo 'khor bcas rnams //
sangs rgyas bstan pa gnyan po bsrung ba'i phyir //
mi g.yo dgyes shing brtan par bzhugs su gsol //
mchod pa 'bul ba ni /
hU~M/
phyi nang gsang gsum bdud rtsi rak+ta'i tshogs //
dmar chen gtor ma dgra bo'i sha khrag rus //
za byed bstan srung 'khor bcas zhal du khA hi //
phrin las bcol ba ni /
hU~M/
sngon gyi dam bcas thugs dam ji bzhin du //
sangs rgyas bstan pa gnyan po bsrung ba dang //
rnal 'byor sgrub pa po yi grogs mdzad phyir //
dam bcas bzhin du bcol ba'i phrin las mdzod //
bstod pa ni /
hrIH
dug lnga las grub srid pa kun gyi bdag
/za byed rngams pa lus dmar mig stong ldan //
chu srin rgyal mtshan rwa yi mda' gzhu 'dzin //
bstan dgra thal bar rlag mdzad khyed la bstod /
khyed kyi 'khor tshogs gza' brgyad gdong mo bzhi //
rgyu skar snang srid 'jig rten dregs pa'i tshogs //
legs nyes stangs 'dzin dam tshig rjes gcod pa'i //
bka' sdod bran g.yog tshogs la bdag bstod do //
bskul ba ni /
hU~M/
mthu stobs dregs pa'i gtso bo rA hu la /
skye 'gro'i srog bdag drag rtsal chen po khyed //
'khor bcas bskyod de dgra bo'i srog la b+h+yo //
dam nyams dgra bo las ngan 'di nyid kyi //
sha zo khrag thungs srog dbugs zhal du gsol //
mi rgyud rtsad chod sa zhing thal bar thongs //
ming tsam med par rdul du brlag par mdzod //
ces bskul bar bya'o //
zhes pa 'di ni zur mkhar rdo'i mchod rten gyi shar phyogs nas dar zur phu ba kun dga' rgya mtsho /
phun tshogs sbyin pa gsum gyis bskul ba'i ngor bdag 'dra rdzogs chen pa gar gyi dbang phyug rtsal gyis sbyar ba dge legs su 'phel bar gyur cig /

//
