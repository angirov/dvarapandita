@#//
'chi med sku gsum rigs 'dus kyi chog khrigs bzhugs so //
gu ru pad+ma sid+d+hi hU~M hrIH
tshe dbang rig 'dzin mtsho skyes rdo rje'i sku
/shes rab tsaN+Da lI dang gnyis med gang //
skyabs gnas kun gyi ngo bor gyur pa der //
gus bstod cho ga'i khrigs chags mdo tsam 'bri //
de la 'dir rig sngags 'chang ba'i dbang phyug dpal bkra shis stobs rgyal dbang po'i sde drag po stobs kyi 'khor los sgyur ba 'jigs bral phyogs thams cad las rnam par rgyal ba'i sde gter ston mkha' 'gro phrin las yongs grub rtsal gyis lhang lhang brag nas spyan drangs pa'i zab chos 'chi med sku gsum rigs 'dus kyi cho ga nyams su blang bar 'dod na /
dkyil 'khor sgrub rdzas sogs tshe'i don dbang skabs su bshad pa ltar bshams la /
brgyud 'debs ni /
na mo pad+mA ka ra ya /
dngos grub kun 'byung sin+d+hu rgya mtsho'i dbus //
snang ba mtha' yas thugs rje'i 'od zer las //
mtsho skyes rdo rje tsaN+Da lI yum sbyor //
chos sku tshe bdag yab yum la gsol ba 'debs //
mA ra tI ka 'chi med grub pa'i gnas //
thugs rje'i bdag nyid pad+ma 'byung gnas dpal //
bde chen yum gyur lha lcam man+dA ra //
longs sku tshe bdag yab yum la gsol ba 'debs //
gangs can yul dbus brag dmar g.ya' ma lung //
sna tshogs don mdzad pad+ma tshe dbang rtsal //
rgya chen bka' rnams sdud mdzad gza' mtsho rgyal //
sprul sku tshe bdag yab yum la gsol ba 'debs //
bka' yi gnang ba ji bzhin ma 'ongs don //
zab gter rgyas 'debs sangs rgyas ye shes nyid //
skye bar sprul pa drag sngags kun gyi bdag
/dum pa rgya ston zhang khrom la gsol ba 'debs //
'jam dpal rdo rje sa skyong tshul 'dzin pa //
chos rgyal tshangs pa lha yi me tog nyid //
'gro bar rjes chags mchog gi sprul pa'i sku
/gter ston chos kyi dbang phyug la gsol ba 'debs //
gang gi sku gsung thugs yon phrin las nyid //
dngos dang rnam rol ji snyed gdul bya'i khams //
'khrul med gsang gter zab mo'i sgo 'byed mkhan //
sngags 'chang dbang po'i sde nyid la gsol ba 'debs //
'khrul med rtags kyi dge mtshan ma lus gsal //
smon lam lung bzhin bcos min dad stobs ldan //
zab chos mi nub bstan pa'i rgyal mtshan bsgrengs //
chos bdag snying gi bu mchog la gsol ba 'debs /
khri srong lde'u btsan thugs kyi rnam rol las //
legs ldan rdo rje bsam bzhin sprul pa'i gar //
rig 'dzin pad+ma'i rgyal tshab byang pa rje //
chos rgyal ngag gi dbang po la gsol ba 'debs //
chos blon pad+ma gung btsan snyigs dus 'dir //
rig sngags 'chang ba'i 'khor los sgyur ba'i dpal //
zab gter bstan pa rgyas mdzad yol mo ba //
sprul sku bstan 'dzin nor bu la gsol ba 'debs //
gnyags ban ye shes gzhon nu theg mchog gi
/bstan pa'i rgyal mtshan bsgreng phyir bshes gnyen tshul //
'dzin mdzad mkhyen brtse nus ldan pad+ma dbang //
zur chen chos dbyings rang grol la gsol ba 'debs //
rmi lam tshul du sngags 'chang dbang po'i sdes //
zab gter chos bka' gtad pa'i las 'phro can //
za hor rigs kyi sngags smyon bzhad pa rtsal //
gang shar rang grol rnal 'byor la gsol ba 'debs /   gong gi brgyud 'debs kyi 'phros sh+loka bzhi po 'di las ldan gyi nyams len phyir za hor gyi ban+des bris /
stong nyid snying rje nges 'byung rgyud gang bas //
bslab gsum rin chen rnam dag tshul khrims ldan //
yang gsang mchog rtse a ti'i rnal 'byor pa //
lha btsun pad+ma phrin las la gsol ba 'debs /   zhes pa'ang brgyud pa'i kha skong du rang nyid kyis 'phral du sbyar /
gang gis rjes bzung rgyal bstan rin chen la //
mi phyed dad pas lhag bsam rnam dag gis //
brtson pas nyams su len pa'i blo gros can //
tshe bdag 'gyur med rdo rje la gsol ba 'debs //
mkhas grub dam pa mang po'i rigs su 'khrungs //
rtsa gsum lha yi byin rlabs dge mtshan brnyes //
bka' gter bstan pa'i gsal byed rig pa 'dzin //
'jam dbyangs ngag dbang rdo rje la gsol ba 'debs //
snga 'gyur bka' babs chu bo rnam pa bzhi'i //
'byung gnas 'bro ston chen po'i gdung gi mtha'//
o rgyan lung 'dzin skyes mchog sgrol ma ba //
mtshungs med pad+ma kun gsal la gsol ba 'debs //
grub pa'i thig le spang ston chos kyi rje'i //
gdung 'dzin gsang chen theg pa'i nyin mor byed //
mkhyen brtse nus pa'i dpal mnga' rnam 'dren mchog
/gar dbang chos kyi don grub la gsol ba 'debs //
gang gi rigs las mkhas shing grub pa'i dbang //
smin grol gdams pa zab mo'i gnyer 'dzin pa //
snyigs dus bstan 'gro'i phan bde'i rtsa lag che //
theg mchog bstan pa'i rgyal mtshan la gsol ba 'debs //
dkyil 'khor rgya mtsho'i khyab bdag 'jam pa'i dbyangs //
rig 'dzin grub pa mchog gi skur bzhengs nas //
bshad sgrub chos kyi rgyal mtshan 'dzin mkhas pa //
drin chen rtsa ba'i bla ma la gsol ba 'debs /   brgyud 'debs kha skong 'di'i tshe bdag 'gyur med rdo rje yan rig 'dzin gong ma dag gis mdzad cing /de phyin sgrol ston 'jam pa'i dbyangs chos kyi rgyal mtshan bzang po'i zhal snga nas tshul 'di'i bka' drin thob pa mkhyen brtse'i dbang pos gsol ba btab pa dge legs   su gyur cig
/'gyur med mthing sngon g.yu 'dra'i mtshan rtags can //
lhang lhang mar grags gcong rong gdags kyi brag
/sngon tshe pad+mas bdud rigs dam btags pa'i //
mtshams phug dge ba'i gter gnas la gsol ba 'debs //
rnam dag dbang bzhis ma dag dri ma sbyong //
rig rtsal dbang gis mngon sum lhug par 'char //
rten 'brel rtags kyis yid ches gsal bar ston //
dam chos sku gsum rigs 'dus la gsol ba 'debs //
g.yar dam gcig pas sgrub mchog bu bzhin skyong //
mthu rtsal ldan pas bar chad dgra bgegs sgrol //
dwangs ma'i srog zin 'du 'bral med par 'khor //
mkha' 'gro gter bdag tshogs bcas la gsol ba 'debs //
zhes pa gter gzhung rang gi babs so'i don dang sbyar ba'i brgyud 'debs 'di yang tshul 'dir dad dang ldan pa'i bla ma rgyal ba phun tshogs tshe brtan sogs phyogs 'dus kyi slob bu du mas gsol ba 'debs pa'i don du yang yang bskul ma gnang ba ltar 'bri gung gzhis ka rtse ba'i lcog sgar du gter ston par rlom pa rang nyid kyis sbyar ba'o /
!
/skyabs 'gro ni /
na mo :
chos sku snang ba mtha' yas tshe yi bdag :
longs sku thugs rje'i mnga' bdag spyan ras gzigs :
'gro 'dul pad+ma 'byung gnas sprul pa'i sku :
sku gsum gdod ma'i lha la skyabs su mchi :
sems bskyed pa ni /
bdag gis mkha' mnyam 'gro ba'i don slad du :
sku gsum gdod ma'i lha tshogs bsgrubs nas ni :
'gro kun 'chi ba'i 'jigs pa las bsgral te :
snying po bla med sa la 'god par bya'o :
las byang dngos ni /
sku gsum lha la phyag 'tshal lo :
gtsang ma'i gnas su sgrub pa'i rdzas kun bsham :
bgegs bskrad tshe yi phrin las 'di nyid bya :
hrI:
bdag nyid khro bo'i rgyal po dbang gi lha :
nyi zla pad+ma 'chi bdag bsnol ba'i steng :
hrIHzhes brjod pas skad cig dran rdzogs su :
rta mchog rol pa pad+ma khros pa'i sku :
dmar nag zhal gcig phyag gnyis brkyang bskum bzhugs :
phyag g.yas rang rtags pad+ma'i sdong po dang :
bdud rtsis gang ba'i thod pa g.yon na 'dzin :
dbu gtsug rta mgo ljang zhur rta skad mtsher :
dur khrod chas brgyan me phung dbus na 'gyings :
sku las me 'bar bgegs rnams sreg par byed :
hrI:
gnyis 'dzin snang ba'i log 'dren 'byung po'i tshogs :
'di ru ma gnas rang rang so sor dengs :
gang dag mi 'gro khro tshogs 'bar ba yis :
brlag 'gyur gsang ba chos sku'i ye mtshams bcad :
hrIHphaT:
'chi med rig 'dzin dkyil 'khor sgrub pa'i rdzas :
phyi nang gsang ba'i rang byung mchod pa rnams :
ma dag log 'khrul nyes pa'i tshogs rnams kun :
ye shes 'bru gsum sbyang zhing byin gyis brlab :
raM yaM khaM:
oM AHhU~M:
hU~M hrI:
bde chen pad+ma bkod pa'i zhing khams nas :
chos sku snang ba mtha' yas tshe yi bdag :
mi mngon dbyings nas gnas 'dir spyan 'dren na :
gsang ba'i dkyil 'khor 'di la byin chen phob :
lnga ldan longs spyod rdzogs sku'i zhing khams nas :
spyan ras gzigs dbang 'gro mgon thugs rje'i gter :
mi mngon dbyings nas\u0f8e
gsang ba'i dkyil 'khor\u0f8e
sin+d+hu rgya mtshor rol pa'i mtsho gling nas :
'gro 'dul pad+ma 'byung gnas sprul pa'i sku :
mi mngon dbyings nas\u0f8e
gsang ba'i dkyil 'khor\u0f8e
rang lus rgyal ba'i dkyil 'khor chen po nas :
sku gsum yongs rdzogs mtsho skyes rdo rje'i lha :
mi mngon dbyings nas\u0f8e
gsang ba'i dkyil 'khor\u0f8e
byin chen byin phob sku gsum bla ma'i tshogs :
dbang chen dbang skur rtsa ba gsum gyi lha :
mi mngon dbyings nas\u0f8e
gsang ba'i dkyil 'khor 'di la byin chen phob :
oM AHhU~M hrIHgu ru de wa DA ki nI sid+d+hi sa ma ya dzaHhU~M baM ho :
bdag bskyed sgrub thabs nas blangs pa 'di ltar /
hrI:
skad cig nyid la rang rig yi ge hrI:
dkar dmar mdangs ldan 'od zer rab 'phro ba :
'og phyogs mtsho gling pad+ma'i sdong po'i steng :
thabs shes zung 'jug nyi zla'i gdan steng du :
hrIHyig yongs gyur bdag nyid ma hA gu ru :
mtsho skyes rdo rje zhal gcig phyag gnyis pa :
g.yas pas gser gyi rdo rje rtse lnga dang :
'chi med tshe yi bcud gang tshe bum g.yon :
zhabs gnyis 'gyur med rdo rje'i skyil krung bzhugs :
de'i pang du gnyis med gsang ba'i yum :
tshe yi lha mo DA ki tsaN+Da lI:
dkar mo zhal gcig phyag gnyis 'dzum mdangs can :
tshe mda' bum pa 'dzin pas yab la 'khyud :
gnyis ka rin chen rus rgyan dar zab dang :
me tog sna tshogs phreng bas mdzes par brgyan :
chos sku snang ba mtha' yas rigs bdag can :
lnga ldan 'od phung klong na bzhugs pa'i 'khor :
rig 'dzin dpa' bo mkha' 'gro chos skyong tshogs :
sprin ltar 'thibs shing glog ltar khyugs se khyug :
hU~M phaT sgra sgrog bshug glu kyu ru ru :
gar bsgyur bro brdung 'dzab bsnyen di ri ri :
dri zhim spos kyi dud pa thu lu lu :
mi rkang gling bu'i sgra skad lhangs se lhang :
kun kyang dar gyi cod pan pu ru ru :
yab kyi gnas lngar oM AHhU~M hrIHswA:
lte bar rtsa 'dab ra tsa hri yas bskor :
yum gyi gnas lngar oM AHhrIHma ha :
lte bar g.yung drung 'khyil ba g.yon 'khor steng :
ha ri ni sas bskor ba gsal bar bsgom :
de yi ngang las pad+ma bdag nyid la :
mos gus gdung ba drag po rtse gcig dang :
dbyer med thugs srog 'od zer tshogs 'phros pas :
o rgyan yul dbus zangs mdog dpal ri'i rtser :
pad+ma 'od kyi gzhal yas khang chen nas :
rang 'dra'i lha tshogs spyan drangs bdag la bstim :
hU~M hrI:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag bsgrub kyi :
byin gyis brlab phyir gshegs su gsol :
oM AHhU~M badzra gu ru DA ki tsaN+Da lI sa ma ya hU~M hrIHdzaHdzaHhU~M baM ho :
oM AHhU~M hrIHbadzra gu ru pad+ma d+hA ki nI tsaN+Da lI A yuHsid+d+hi nr-i b+h+rU~M hU~M dza :
zhes bdag bskyed kyi bsnyen pa ci rigs bzla /
mdun bskyed la dmigs te /
hrI:
skye med rnam dag chos dbyings rol pa las :
snang ba ma 'gag thugs rje chen po'i ngang :
sna tshogs sprul pa rang rig yi ge hrI:
snod bcud dag pa'i dkyil 'khor chen por rdzogs :
oM AHhU~M:
hrI:
sin+d+hu rgya mtsho dwangs shing gting zab dbus :
sna tshogs pad+ma'i sdong po skyes pa'i steng :
thabs shes nyi ma zla ba'i dkyil 'khor dbus :
ma hA gu ru mtsho skyes rdo rje ni :
dkar dmar mdangs ldan bcu drug lon pa'i tshul :
zhal gcig phyag gnyis zhabs gnyis skyil krung bzhugs :
spyi bor rta mgo ljang zhur rta skad mtsher :
rigs kyi bdag po 'od kyi thig les mtshan :
g.yas pas sdigs mdzub rdo rje rtse lnga dang :
mnyam gzhag tshe bum 'dzin pas yum la 'khyud :
gnyis med sbyor yum lha mo tsaN+Da lI:
dkar dmar mdangs ldan yab kyi sku la 'khril :
g.yas g.yon phyag na tshe mda' bum pa bsnams :
gnyis ka rin chen rus rgyan dar zab dang :
me tog sna tshogs phreng bas mdzes par brgyan :
lnga ldan 'od phung chen po'i klong na bzhugs :
yab kyi dung khang zla ba'i dkyil 'khor steng :
longs spyod rdzogs sku 'phags pa spyan ras gzigs :
dmar po phyag gnyis shel phreng pad+ma 'dzin :
snying rje ri dwags lpags pa'i stod g.yogs dang :
pa ti smug po'i sham g.yogs mdzes par brgyan :
tsit+ta'i gur nang nyi zla'i dkyil 'khor steng :
pad 'byung sprul sku dmar smug dbang gi mdog :
phyag gnyis rdo rje bdud rtsi ka pA la :
snyan zhu phyag rgya'i phu dung dar chos ber :
kha T+wAM rtse gsum dkur brten rin chen brgyan :
yab kyi gnas gsum yig 'bru gsum dang ldan :
yum gyi thugs kar nyi zla srog yig bskor :
mnyam sbyor bde chen rol pa lha yi sku :
rtsa khams dag pa dpa' bo mkha' 'gro'i 'khor :
de ltar gsal bsgoms lha tshogs spyan drangs bstim :
hrI:
sngon tshe bde ba can gyi zhing khams nas :
'od zer lnga ldan rgya mtsho'i klong du 'phros :
chos sku'i dbang bskur 'chi med dngos grub brnyes :
ma hA gu ru mtsho skyes rdo rje'i sku :
'chi med tshe yi lha mo tsaN+Da lI:
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
bkra shis zla gam 'od kyi brag phug tu :
'chi med tshe yi rig 'dzin bsgrubs pa'i tshe :
b+han+d+ha kha sbyor longs sku'i rtsal dbang rdzogs :
pad+ma 'byung gnas 'gyur med rdo rje'i sku :
gnyis med sbyor ba'i yum chen man+dA ra :
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
sprul sku'i zhing khams brag dmar g.ya' ma lung :
'chi med bdud rtsi'i snying po bsgrubs pa'i tshe :
tshe yi lha tshogs mkha' la char bzhin babs :
lha dang dbyer med pad+ma tshe dbang rtsal :
gsang ba'i yum gcig ye shes mtsho rgyal ma :
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
oM AHhU~M hrIHgu ru de wa DA ki nI sa ma ya hrIM hrIM dzaHdza :
hrI:
sku gsum tshe yi lha tshogs rnams :
bdag dang dbyer med brtan par bzhugs :
oM AHhU~M hrIHkA ya wA ka tsit+ta hU~M:
rang dang dbyer med sku gsum lha tshogs la :
gnyis su med par gus pas phyag 'tshal lo :
na mo pu ru sha ya ho :
hrI:
sku gsum 'chi med tshe yi lha tshogs la :
phyi nang gsang ba rgya chen mchod pa'i tshogs :
'chi med bdud rtsi'i sman dang sbyar ba'i zas :
nyon mongs 'khor ba bsgral pa'i rak+ta rnams :
lha dang gnyis su med par bdag mchod na :
thugs dam bskangs la dngos grub bstsal du gsol :
oM AHhU~M hrIHsarba pU dza kha raM khA hi :
kA ya wA ka tsit+ta sid+d+hi hU~M:
tshe yi byin dbab tshe bcud bsdu :
snying po thun bzung bsgrubs pa'i rtags :
mthong tshe dngos grub blang zhing bstim :
hrI:
sku gsum ngo bo mtsho skyes rdo rje'i sku :
sku ni 'gyur med rdo rje tshe yi lha :
gsung dbyangs drug cus gsang sngags chos sgra sgrog :
thugs kyi dgongs pa chos nyid brdal ba che :
yon tan re skong yid bzhin rin chen gter :
phrin las thogs med log 'dren bdud bzhi 'dul :
zhi ba thugs rje chen pos 'gro don mdzad :
pad+ma las 'khrungs pad+ma 'byung gnas sku :
bde skyed gsang ba'i lha mo tsaN+Da lI:
dpa' bo mkha' 'gro'i tshogs la phyag 'tshal bstod :
mdun bskyed la dmigs pa'i bzlas pa ni /
oM AHhU~M hrIHbadzra gu ru pad+ma d+hA ki tsaN+Da lI A yuHsid+d+hi nr-i b+h+rU~M hU~M dza :
zhes gzungs thag nas bzung ste bzlas pa ci 'grub bya'o //
lha dang mnyam par sbyar te gsang sngags bzla :
skabs su bdag med lta ba'i don la blta :
dpa' bo mkha' 'gro tshogs kyi 'khor los mchod :
gsang ba tshe yi phrin las sa ma ya :
tshe 'gugs ni /
oM AHhU~M hrI:
bde chen pad+ma bkod pa'i zhing khams nas :
chos sku 'od dpag med pa tshe yi bdag :
lnga ldan longs spyod rdzogs sku'i zhing khams nas :
'gro mgon spyan ras gzigs dbang thugs rje'i gter :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
lho nub srin yul zangs mdog dpal ri nas :
'chi med pad+ma 'byung gnas sprul pa'i sku :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
sin+d+hu rgya mtshor rol pa'i mtsho gling nas :
mtsho skyes rdo rje 'chi med tshe yi lha :
sbyor ba'i yum chen lha mo tsaN+Da lI:
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
brag phug mA ra tI ka'i gnas mchog nas :
pad+ma saM b+ha 'chi med tshe yi lha :
gnyis med sbyor ba'i phyag rgya man+dA ra :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
brag dmar g.ya' ma lung gi gsang phug nas :
gu ru pad+ma 'byung gnas tshe dbang rtsal :
bde stong gnyis med sbyor ba'i mtsho rgyal yum :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
yang rdzong gtsang rong zab gter gnas mchog nas //
gnubs chen skye sprul zhang khrom mthu stobs bdag
/chos 'khor bsam yas bsam grub bde chen nas //
mnga' bdag khri srong gsung sprul chos kyi dbang //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
lhang lhang mtshams phug dge ba'i gter gnas nas //
sprul sku gter ston bkra shis stobs kyi rgyal //
gu ru pad+ma'i e waM lcog sgar nas //
rgyal ba'i sras po rig 'dzin ngag gi dbang //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
thub bstan rdor brag bla ma'i gdan sa nas //
yol mo gter ston bstan 'dzin nor bu'i zhabs //
gung thang bde ba'i rdo rje'i gzhal yas nas //
drin can bla ma chos dbyings rang grol dpal //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
gangs can yul dbus gru 'dzin pho brang nas //
za hor rig 'dzin bla med rdo rje rtsal //
chos 'khor rnam par rgyal ba'i chos grwa nas /
khyab bdag bla ma pad+ma phrin las zhabs //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
kha skong ni /
rdo rje'i gnas mchog sgrol ma phug pa nas //
tshe bdag chen po 'gyur med rdo rje dang //
gang des byin brlabs grub pa'i gzhal yas nas //
'jam dbyangs rdo rje pad+ma kun gsal zhabs //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
dgon byang smin grol rgya mtsho'i pho brang nas //
chos kyi don grub bstan pa'i rgyal mtshan dang //
phyogs med 'gro ba 'dul ba'i gnas mchog nas //
'jam dpal dbyangs dngos mkhyen brtse nus pa'i dbang /
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
spyi gtsug chu skyes bzhad pa'i gdan steng nas //
skyabs gnas kun 'dus rtsa ba'i bla ma'i zhabs //
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char ltar phob :
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
kye ho dgongs dang sku gsum tshe'i lha tshogs :
'chi med sgrub pa'i gnas ni nyams re dga':
rig 'dzin sgrub pa po ni brjid re che :
dkyil 'khor sgrub pa'i rdzas ni byin re chags :
tshil chen dud pa'i sprin phung khrigs se khrig :
zhun chen gsal ba'i mar me ya la la :
tshe zan 'brang rgyas nyi zla'i rgyan dang bcas :
phyi ltar snang ba tshe 'brang lu gu rgyud :
nang ltar snang ba sku gsum tshe yi lha :
gsang ba 'chi ba med pa'i dam rdzas gter :
tshe mda' rgod sgro sku gsum tshigs phreng can :
'chi med tshe rten bla g.yu dmar po dang :
snang srid gsal ba'i me long dwangs mas brgyan :
le brgan dar gyi cod pan pu ru ru :
'dir spyon 'dir gshegs sku gsum tshe yi lha :
'byung chen rigs bzhi'i DA ki dam tshig can :
phyi nang snod bcud kun gyi tshe bkrag sdus :
'dir khug tshe yi rten la bcud du phob :
sha khrag srog dbugs lus kyi tshe nyams na :
sa chu me rlung 'byung ba'i tshe bcud sdus :
'dir khug nyams pa gsos la gnas pa spel :
'chi med tshe yi dngos grub bstsal du gsol :
rdo rje tshe yi dngos grub bstsal du gsol :
oM AHhU~M hrIHbadzra gu ru pad+ma d+hA ki tsaN+Da lI A yuHsid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
skabs 'dir gter srung mchod pa rgyal dbang rdo rje 'chang gis mdzad pa ltar bya /
tshogs 'khor bshams te bsang chu dang bdud rtsis bran la /
raM yaM khaM:
oM AHhU~M gsum brjod /
hrIH
rnga yab gling dbus pad+ma 'od //
zangs mdog dpal ri'i pho brang nas //
sku gsum 'chi med tshe yi lha //
'khor bcas tshogs la spyan 'dren gshegs //
dzaHhU~M baM hoH
hrIH
'dod yon lnga ldan tshogs mchod sprin //
nam mkha' gang ba legs spros te //
rtsa gsum dkyil 'khor lha la 'bul //
mchod bzhes dbang dang dngos grub stsol //
gu ru pad+ma DA ki nI tsaN+Da lI yai de wa DA ki nI sarba d+harma pA la sa pa ri wA ra ga Na tsakra pU dza khA hi /
rtsa gsum skong gso gtang /
lhag ma thugs sgrub ltar bya /
chad tho ni /
hrIH
sngon tshe sin+d+hu rgya mtsho'i gling //
mA ra tI ka g.ya' ma lung //
lhang lhang mtshams phug gter gnas su //
pad+ma'i bka' nyan srung ma'i tshogs //
sngon gyi zhal bzhes ji bzhin du //
rjes 'jug rig 'dzin sgrub pa pos //
ji ltar bsgo ba'i las bsgrub cing //
mchod gtor 'di bzhes phrin las mdzod //
brtan skyong ni /
bod skyong brtan ma 'khor bcas rnams //
bshal chu bka' yi pham phab bcas //
bdud rtsir byin brlabs 'di bzhes la //
bcol ba'i phrin las grub par mdzod //
dngos grub blang ba ni /
hrIH
sku gsum 'chi med tshe yi lha tshogs kyis //
'dir 'dus rig 'dzin rnal 'byor bdag cag la //
thun mong yid bzhin tshe dang bla med mchog
/'dod dgur spyod pa'i dngos grub bstsal du gsol //
sid+d+hi pha la hU~M AH
rjes chog bzod gsol spyi ltar ro //
de ltar 'chi med sku gsum rigs 'dus kyi tshe chog khrigs su byas pa 'di yang /
brgyud 'debs gter ston gyis gsungs pa dang /
bdag bskyed zur du byas na rnam pa gsal zhing dbang bskur sogs la phan par go nas sgrub thabs nas blangs /
tshe 'gugs tshe'i don dbang nas blangs te stod las khrigs su byas par tshig phrad kyi mtshams sbyor 'ga' re ma gtogs cho ga dngos la rang bzo'i tshig ris spu tsam yang ma 'dres shing /
smad las tshogs mchod las gzhung 'dir mi 'dug pas med du mi rung phyir gsar du bsgrigs pa la tshig tshogs ches mang na las byang nyung ba dang ma bu ma 'grig dogs shing /
bla med du song bas tshogs thog mtha' bar gsum gyi tha snyad kyang mi rung ba ma yin mod /
'on kyang thugs sgrub 'bring po sogs la yang med pa dang /
'don cha khyer bde ba'i phyir spyir btang tshogs mchod 'di tsam gyis chog par sems /
gzhan du bsre slad kyis ma sbags par snga 'gyur rang rkang gtsang mar yong ba re mkhyen par 'tshal lo //
tshul 'di kun mkhyen rgyal dbang thams cad mkhyen //
gangs can bstan 'gro'i mgon du zhabs brtan phyir //
e waM 'dus sder tshe chog gsar 'dzugs kyi //
bka' bstsal me tog phreng ba spyir lhung tshe //
bka' 'bangs dge slong pad+ma phrin las kyis //
tshe yi phrin las yid bzhin nor bu'i dbang //
phyag bzhes khrigs kyi srad bu la brgyus te //
rnying bstan mdzes pa'i rgyan du 'di na spel //
dge 'dis khyab bdag bla ma ngag dbang mtshan //
lnga ldan longs sku'i mgon ltar mi g.yo zhing //
rnam bzhi'i phrin las rgya mtsho rab 'phel ba'i //
bkra shis bzang pos rnam kun bde legs shog //
/
!
'chi med sku gsum rigs 'dus kyi dbang len tshul reg zig tu btab pa bzhugs so //
na mo pad+mA ka ra sid+d+hi ye /
'dir bla ma 'chi med mtsho skyes rdo rje'i dbang len tshul ni /
bdag mdun gyi phrin las tshogs skong sogs grub rjes mdun bskyed dkyil 'khor gyi gtso bo dang rtsa ba'i bla ma gnyis su med par mos te /
tshig rnams zhal nas gsungs shing dbang rdzas rnams gnas so sor bzhag par bsam /
de la 'jug pa dang dbang dngos gnyis las /
dang po la bgegs bskrad las byang ltar bya /
maN+Dal phul /
kye ma gu ru thugs rje'i bdag nyid can :
zhes sogs lan gsum gyis gsol ba gdab /
dkyil 'khor gtso bo dang bla ma tha mi dad pas /
skal bar ldan nam rigs kyi bu khyod nyon :
zhes sogs dri ba mdzad par mos te /
de'i lan du dam tshig bsrung bar khas blangs pa'i don /
gu ru sku gsum lha tshogs dgongs su gsol :
zhes sogs brjod cing /
skyabs sems lan gsum brjod pa rnams kyis 'jug pa'o //
gnyis pa dngos gzhi dbang gi ye shes dbab pa ni /
zhes brjod slob dpon lha yi ting 'dzin gyis :
zhes sogs tshigs bcad kyi sgo nas ye shes dbab pa'i dmigs pa rnams bstan pa yin pas tshigs bcad rnams ngag tu brjod cing /
brjod don gsal bar bya ba ni /
dkyil 'khor gyi gtso bo'i phyag g.yas pa'i rdo rje dang bcas pa'i sdigs mdzub rang la bstan nas /
hU~M zhes gsungs pas rang rgyud la gnas pa'i gnyis 'dzin gyi bgegs bskrad de lus sems khong glod /
yang dkyil 'khor gyi gtso bos oM AHhU~M zhes gsungs pas rang lus stong par sbyangs /
sems kyi rang bzhin stong pa'i ngang las rang rig yi ge hU~M mthing sngon zhig tu gyur par bsam pa'i ngang nas dar cig mnyam par gzhag
/de'i ngang nas steng 'og phyogs mtshams /
'og min /
bde ba can /
po ta la /
zangs mdog dpal gyi ri bo sogs nas /
chos sku snang ba mtha' yas /
longs sku spyan ras gzigs dang tshe lha yab yum /
sprul sku pad+ma 'byung gnas rnams dpa' bo mkha' 'gro'i tshogs kyis bskor ba mdun gyi nam mkhar glog 'gyu ba bzhin du byon nas sprin phung 'khrigs pa ltar thibs kyis bzhugs /
rang gi las dang de rnams kyi thugs rje 'dzom pa las de dag thams cad 'od kyi phung por ltem gyis zhu nas /
'od phung de dag kyang oM AHhU~M gi yig 'bru grangs med par gyur pa dang /
gzhan yang phyogs bcu'i zhing khams rab 'byams kyi rgyal ba thams cad kyi sku gsung thugs las byung ba'i byin rlabs kyi 'od zer ba thag 'dzings pa bzhin du byung ba dang lhan cig
/srid gsum gyi tshe bkrag
/'byung ba'i ro bcud kyang 'od zer gyi rnam par bsdus te rang rig yi ge hU~M mthing sngon du gyur pa de la thim par bsam /
slar yang tshe lha yab yum gyi thugs srog hrIHyig dkar la dmar ba'i mdangs can 'od zer kun nas 'phro ba zhig skar mda' lhung ba ltar byon te hU~M yig la thim par bsam zhing /
DA dril sogs rol mo dang spos btul zhing dbyangs dang bcas te /
kye :
chos kyi dbyings nas 'chi med tshe yi lha :
zhes sogs sngags dang bcas pa brjod /
gtso bo'i phyag gi rdo rje hrIHsa mtshan pas gnas gsum du reg par bsam zhing rdo rje rang gi gnas gsum du gtugs la hrIHlan gsum brjod /
yang rtsa ba'i /
de nas hrIHzhes brjod pas skad cig gis :
sin+d+hu rgya mtsho dwangs pa'i dbus nyid du :
zhes sogs kyi bdag bskyed blang tshul /
gong ltar spyan drangs sib sib thim par bsam :
zhes pa'i bar ngag tu brjod cing /
de'i sgom don ni /
gong du rang rig yi ge hU~M du gyur pa de nyid yongs su gyur pa las /
sin+d+hu rgya mtsho las skyes pa'i sna tshogs pad+ma nyi zla'i steng du rang nyid bla ma mtsho skyes rdo rje yab yum gyi skur gsal ba'i yab kyi dung khang du zla ba la gnas pa'i spyan ras gzigs dmar po zhal gcig phyag gnyis pa'i thugs kar oM dkar po /
yab kyi ljags steng du AHdmar po'i mthar dbyangs gsal gyi phreng ba sbrul 'khyil ba lta bu /
yab kyi thugs tsit+ta rin po che'i gur phub pa lta bu'i nang du ye shes sems dpa' pad+ma 'byung gnas dmar smug gi thugs srog hU~M mthing ka
/yum gyi thugs kar nyi zla'i ga'u'i nang dbus su hrI ma /
shar du ra ha /
lhor tsa ri /
nub tu hri ni /
byang du ya sa rnams zhal sbyor du bsam /
de'i ngang las yab kyi thor tshugs rtser nor bu rin po che'i tog las 'od nyi ma'i zer ltar 'phros pas /
gong ltar sku gsum tshe'i lha tshogs thams cad spyan drangs te rang la sib sib thim par mos te spos rol bya /
de brtan par bya ba'i phyir dbang dngos ni bum gsang ye shes bde chen dang bzhi las /
dang po bum dbang ni /
bum pa dang tshe 'brang ma bral bar btegs la rang gi spyi bor bzhag ste /
dkyil 'khor gyi gtso bo dang bla ma gnyis su med pas dbang bskur bar bsam zhing /
oM:
rin chen bum pa zlum po gzhal yas khang :
zhes sogs sngags bcas brjod /
tshe'i bar chad bsrung phyir hrIHzhes brjod la bum chu btung ngo //
rtsa bar /
spyi gtsug rin chen 'bar ba gnas gyur nas :
zhes sogs ngag tu brjod /
sgom don rang nyid tshe lha mtsho skyes rdo rje yab yum du gsal ba'i yab kyi spyi gtsug rin chen 'bar ba gnas 'gyur te rta mgrin du gyur pa'i sku las me 'bar te bgegs tshogs bsregs par bsams la bkra shis kyi me tog 'thor zhing /
hrI:
rgyal ba kun gyi chos sku 'od dpag med :
ces sogs brjod /
rtsa bar /
sku nyid bdud rtsi'i rgyun du babs pa las :
zhes sogs brjod cing /
de'i sgom don ni spyi gtsug gi rta mgrin bdud rtsir zhu /
rtsa khams kun khyab pas nang gi bar chad srung /
phyi rol sgo dgu ba spu'i bu ga thams cad khro rgyal bdud rtsi 'khyil pa'i ngo bo sna tshogs rdo rjes zhu lugs su gtams par bsams la /
pad+ma rta zhal gyis mtshan pa spyi bor blangs te /
hrI:
rgyal bas dbang bskur rigs kyi cod pan du :
zhes sogs brjod la /
yab kyi spyi gtsug tu rta mgo ljang zhur gsal ba'i steng rigs bdag 'od dpag med mtshon pa'i thig le dmar pos brgyan par bsam pa ni spyi dbang dang khyad par dang po bum pa'i dbang ngo //
bye brag tu /
gnyis pa dung khang gi lha spyan ras gzigs la brten pa'i gsang dbang ni /
rtsa bar /
de nas dung khang lha yi thugs srog las :
zhes sogs kyi dgongs pa ltar /
rang nyid tshe lha yab yum du gsal ba'i yab kyi dung khang na bzhugs pa'i spyan ras gzigs kyi thugs srog oM dkar po las 'od zer 'phros ri bo ta la'i rtse pho brang shel gyi yang phug gi gzhal yas khang nas spyan ras gzigs kyi lha tshogs spyan drangs nas dung khang gi lha la thim par bsam pa ni gsang dbang gi ye shes dbab pa'o //
de brtan pa'i phyir /
oM:
rin chen bum pa zlum po gzhal yas khang :
zhes sogs bum dbang gi bskur tshig gong ltar brjod la bum pa spyi bor blang /
rang gi ljags steng gi AHsngags phreng dang bcas pa bdud rtsir zhu nas yab yum gyi rtsa 'khor kun khyab par bsams te /
rlung bum pa can thun gcig bzung /
gsang dbang dngos me long yig bdun gyis mtshan pa mgrin par gtugs te /
hrI:
yig bdun 'di las 'phags pa'i sku byon pa :
zhes sogs sngags bcas brjod pa ni gsang dbang ngo //
gsum pa yum la brten pa'i shes rab ye shes kyi dbang ni /
rtsa bar /
de nas yum gyi thugs nang hrIHma las :
'od 'phros gong bzhin spyan drangs bum dbang bskur :
zhes pa'i don rang tshe lha yab yum du gsal ba'i yum gyi thugs srog hrIHma zhal sbyor las 'od 'phros pas rang bzhin gyi gnas nas rang 'dra'i yum gyi lha tshogs spyan drangs te /
rang nyid kyi yum la thim par bsam pa ni ye shes pa dbab pa'o /
de brtan phyir /
oM:
rin chen bum pa zlum po gzhal yas khang :
zhes sogs sngags tshig dang bcas te bum dbang blang /
rtsa bar /
thabs shes nyi zla'i ga'u g.yon g.yas 'khor :
zhes sogs brjod /
sgom don ni /
yum gyi thugs kar nyi ma 'og dang zla ba steng du byas pa'i ga'u kha sbyor yod pa'i nyi ma g.yon dang zla ba g.yas su 'khor /
gong du bshad pa'i shar du ra ha sogs rigs bzhi yab yum gyi srog yig rnams rang sgra sgrog pa'i rkyen gyis rang nyid tshe lha yab yum snyoms par zhugs /
lha tshogs thams cad bde ba'i rang bzhin mchog tu rgyas par bsams te bde stong gi mchog tu mnyam par gzhag
/de brtan pa'i phyir nyi zla'i ga'u tsha grang gi rdzas dang ldan pa lag g.yon du bzung ste /
hrI:
rgyal ba kun gyi yum chen DA ki ma :
zhes sogs sngags bcas brjod cing /
mthar nyi zla'i ga'u lce thog tu 'jog pa ni dbang gsum pa shes rab ye shes so //
bzhi pa thugs ka'i ye shes sems dpa' la brten pa'i bde ba chen po rig pa'i rtsal dbang ni /
rtsa bar /
tsit+ta lha yi thugs ka'i srog yig las :
'od 'phros spyan drangs bstim zhing bum dbang bskur :
zhes gsungs pa'i don rang nyid tshe lha yab yum du gsal ba'i yab kyi thugs tsit+ta'i nang pad 'byung ye shes sems dpa'i thugs srog hU~M mthing ga las 'od zer 'phros pas /
rnga yab gling nas rang 'dra spyan drangs te thugs ka'i lha la thim par bsam pa ni ye shes dbab pa'o //
de brtan phyir bum dbang ni /
oM:
rin chen bum pa zlum po gzhal yas khang :
zhes sogs brjod /
dbang dngos ni /
rdo rje g.yas dang thod pa g.yon du blangs te snying gar steng 'og tu bzung la /
hrI:
'das dang ma byon da lta dus gsum gyi :
zhes sogs sngags bcas brjod /
dkyil 'khor gyi gtso bos rang la bdud rtsi khar skyel zhing rdo rje bstan te tshig dbang rim par bskur zhing ngo sprad pas don rgyud la skyes par bsams te /
kye ho skal ldan rigs kyi bu khyod nyon :
zhes sogs nas bzung /
phaT kyi sgra la brten nas brjod med kyi don ngo sprad pa /
rdo rje gsor zhing bdud rtsi lan gsum dkrugs te ngo sprad pa rnams rim bzhin rgyud la bstar zhing /
rtags 'di zungs la don du go bar mdzod /
ces pa'i bar ngag tu brjod /
de yang rtsa bar /
yongs rdzogs rig rtsal rgya gsum rdzogs par sbyin :
zhes gsungs pa'i don ni thog mar phyag mtshan gtad pa /
bar du brjod med /
tha mar rdo rjes bdud rtsi dkrugs pa gsum yin pas dbang bzhi pa rig pa'i rtsal dbang ngo //
de ltar dbang bzhi'i mtha' rten tshe'i dngos grub blang ba'i dbang dngos ni /
dpon slob kun gyis tshe pra brtag pa'i mar me re re bzung /
rang tshe lha yab yum du gsal ba'i yab kyi dbu gtsug gi rta mgos rta skad thengs gsum du bsgrags pas bgegs thams cad bskrad par bsams la /
oM AHhU~M hrIHbadzra kro d+ha ha ya grI wa hu lu hu lu nr-i b+h+rU~M badzra rak+Sha rak+Sha :
gnod byed 'byung po u tsa ta ya hU~M hU~M phaT:
ces brjod /
g.yas pas mda' dar tshad gzhal zhing g.yab /
g.yon pas tshe 'brang gzung la dbyangs dang bcas te /
oM AHhU~M hrI:
bde chen pad+ma bkod pa'i zhing khams nas :
zhes sogs yongs rdzogs byas rjes tshe mda' ji tsam 'phel pra brtag go
/de nas tshe'i 'brang rgyas lha'i rang bzhin du gsal ba rang gi spyi bor blangs te /
oM AHhU~M hrI:
snod kyi 'jig rten b+han+d+ha yangs pa ru :
zhes sogs sngags bcas brjod /
sgom don ni tshe lha yab yum gyi sbyor mtshams nas tshe'i bdud rtsi dkar dmar mdangs dang ldan pa'i rgyun rang gi tshangs bug nas zhugs te lus kyi nang thams cad gang bas 'byung ba bzhi'i ngo bo sha khrag drod dbugs kyi tshe nyams pa gsos /
sha sangs rgyas spyan /
khrag mA ma kI
/drod gos dkar mo /
dbugs dam tshig sgrol ma ste lha'i ngo bor gyur par bsam /
rtsa bar /
thog mar tshe 'brang la rol pa'i tshigs bcad dang mjug tu de'i sgom don rnams gsungs pa 'dir thog mar sgom don ni /
zhes brjod snod bcud lhar bstim lha tshogs rnams :
zhes pa nas /
thugs srog hU~M dang gnyis med aHdkar gyur :
zhes pa'i bar yin pas 'di ltar bsams te /
snod bcud thams cad gtor ma'i lhar thim /
de yang yum yab la /
dung khang gi spyan ras gzigs yab dang bcas pa ye shes sems dpa' pad 'byung la thim /
de yang thugs srog hU~M la thim /
hU~M yang zhabs kyu nas gyen rdzogs su klad kor gyi thig le'i bar du bsdus shing thig le dkar dmar tshe'i rang bzhin du gyur /
rang tshe lha yab yum du gsal ba'i spyi gtsug tu thim par bsams la /
hrI:
gtor snod sin+d+hu rgya mtsho dwangs pa'i dbus :
zhes sogs brjod cing tshe 'brang la rol pa'i mthar rlung rngub cing dgang bas gong gi tshe'i thig le dkar dmar rang gi spyi gtsug nas thim pas /
rang gi snying gar nyi zla'i ga'u kha sbyor zhig gi nang du thugs srog hU~M dang gnyis su med par gyur cing mthar hU~M de yang aHdkar po zhig tu gnas gyur par bsams la /
dbang de brtan par bya ba'i tshe mda' bzung /
tshe ril za /
tshe chang dang tshe chu 'thung /
tshe yi bar chad bsrung ba'i phyir du rta zhal rang gi spyi gtsug tu gtugs la spyi bor rta mgo gsal gdab /
yang snying bzla zhing tshe yi don la blta :
zhes pa ni rta mgrin gyi sngags ma yin par /
badzra gu ru pad+ma d+hA ki sogs 'di ga'i tshe'i snying po bzla zhing gnas lugs kyi don la mnyam par bzhag go
/mthar tshe stong pa nyid kyi ngang du sba ba ni /
rtsa bar /
gong bzhin bsdus nas mtha' ru aHnyid kyang :
'ja' ltar yal zhing de yi ngang du blta :
zhes gsungs pa'i don bsgom par bya ba la /
rang tshe lha yab yum du gsal ba'i bskyed rim de yang rdzogs rim du gong bzhin bsdu ste yum yab la /
dung khang gi lha dang yab kyang ye shes sems dpa' la /
de ting nge 'dzin sems dpa' hU~M yig aHru gyur pa la thim /
aHnyid kyang nam mkhar 'ja' yal ba ltar mi dmigs par bsams la ka dag gi ngang du bzhag pa ni shin tu zab pa ste /
bka' brgyad las /
mi 'gyur mi shigs rdo rje'i sku :
stong pa'i go cha bla na med :
chos sku skye med rdo rje yis :
mtshan ma'i spyod yul kun bcom nas :
chos kyi dbyings su rgyas btab pa :
sangs rgyas kyis kyang mi gzigs na :
gnod byed bgegs kyis ga la mthong :
zhes gsungs pa'i phyir ro //
rjes kyi bya ba ni /
rtsa bar /
yon phul ma nyams tshogs kyi 'khor lo bskor :
zhes sogs kyi don /
spyi ltar /
gtso bos ji ltar sogs dam tshig khas blang /
gtang rag maN+Dal /
deng nas brtsam ste sogs bran du khas blangs brtan par bsam /
'on kyang slob ma la dbang bskur na de gsum nges par dgos kyang /
'dir bdag 'jug gam dbang len pa'i tshe ma byas kyang chog par sems pas /
lhag ma chad tho sogs las byang gi dkyus ltar ro //
gzhan don du dbang bskur ba'i tshe yang dmigs gnad rnams 'di bzhin bya dgos so //
de ltar 'chi med sku gsum rigs 'dus kyi dbang len tshul zin bris su btab pa 'di yang sprul sku pa nor bu dpal bzang gis nan tan du bskul ba'i ngor /
dge slong pad+ma phrin las kyis bris so /
!
/gtsang rong gter gsar bla ma zhi drag gnyis kyi gter srung mchod pa'i phrin las bzhugs so //
sku gsum rigs 'dus 'chi med tshe yi lha //
phrin las drag po karma gu ru la //
gus pas btud nas gang de'i zab chos kyi //
gter srung mchod pa'i rim pa bri bar bya //
de yang sku gsum rigs 'dus mtsho skyes rdo rje dang karma gu ru gnyis kyi gter srung mchod thabs gter ston rin po ches cung zad sba tshul gnang ba rgyun 'byams su song bas yi ge sogs mi 'dug rung /
karma gu ru sgrub par 'tshub cha'i rnam pa'ang thor re yong 'dug pa rig 'dzin ngag gi dbang po yan chad du srung ma tshor tshogs dang bcas te mchod par mdzad pa rjes 'jug rnams kyis ma nges pas mchod gtor chad skyon du 'dug pas /
kham bu lung gi rong btsan kha ba dkar po dang klu mo lcam mo 'bum bza' gnyis la gtor bsngo dgos gsungs pa rje bla ma pad+ma dbang gi zhal las thos shing /
lhang lhang gi bdud la gtor ma chad na 'tshub yong ba kho bos dngos su grub pas /
bdud btsan klu gsum por mchod gtor 'bul bar byed pa la /
bdud bshos nag po zlum po rtse mo cung zad bkug pa /
rong btsan la btsan bshos zur gsum dmar po /
klu la zlum gtor dkar po sbrul gyis 'khyud pa gsum ga la mtheb skyus bskor ba mchod pa sogs bshams te byin gyis brlab pa ni /
thugs nas 'phros pa'i raM yaM khaM gsum gyis //
mchod gtor rnams kyi ma dag bsregs gtor bkrus //
AHdang oM las b+han+d+ha rin chen snod //
sha khrag dang ni bdud rtsi'i klu sman gyur //
oM AHhU~M/
spyan 'dren pa ni /
lhang lhang mtshams phu'i gnas dang kham bu lung //
gnas chos bsrung bar o rgyan chen po yi //
spyan sngar khas blangs bdud btsan klu gsum po //
thogs pa med par gnas 'dir da tshur byon //
ru dra du shu la tsa nA ga phuHsa pa ri wA ra sa mA dzaH
mchod gtor 'bul ba ni /
khrag gi ar+g+haM dbang po'i me tog dang //
sha chen dud pa tshil chen snang gsal 'bar //
mkhris pa'i dri chab sha rus zhal zas spungs //
rkang gling thod rnga sil snyan rol mo'i tshogs //
btsan rta dmar po bdud kyi rta nag po //
sga srab chas mdzes go mtshon dar nag gos //
sman raka gtor ma phyi nang tshogs mchod kyis //
stobs ldan bdud btsan gnyis kyi thugs dam bskang //
rtsi sman dri ldan mchod yon me tog bkra
/tsan+dan dzA ti spos dkar dud sprin 'khrigs //
shel sogs snang gsal klu sman dri chab dang //
ro brgya'i zhal zas snyan pa'i sgra yang 'khrol //
dar zab rin chen skyed tshal nags sman ljongs //
chu klung mtsho dang rus sbal rgyan gyis mdzes //
dkar gsum mngar gsum sbyar ba'i tshogs gtor gyis //
klu chen lcam mo 'bum bza'i thugs dam bskang /
bdud la /
oM ru dra du rA dza sa pa ri wA ra ma hA ba liM ta kha raM khA hi /
lan gsum dang gong gi sngags sham du ma hA pany+tsa dang rak+ta yang sbyar te 'bul /
btsan la /
oM shu la rA dza sogs kyis sman raka gtor gsum dang /
klu la /
nA ga phuHrA dzas gtor ma dbul /
mthing nag mi srun bdud kyi tshogs //
dar nag ba dan zhags pa 'dzin //
mthing nag gos gyon rta nag 'chib //
bstod do bcol pa'i phrin las mdzod //
srog gi gshed po btsan rgod che //
mdung dmar zhags 'dzin rta dmar zhon //
bse khrab bse rmog gyon zhing rngam //
bstod do bcol pa'i phrin las mdzod //
klu mo dkar sngo rus sbal chibs //
dar gyi na bza' mdzes par gsol //
rin chen nor bu bum pa 'dzin //
bstod do bcol pa'i phrin las mdzod //
badzra muHsa gshegs su gsol /
gtsang rong gter gsar bla ma zhi drag gnyis kyi gter srung mchod pa'i phrin las 'di nyid zhang sna nam pa rdo rje bdud 'joms kyi sprul pa'i zlos gar blo bzang pad+ma phrin las kyi gsung gis bskul ba dang du blangs te za hor gyi sngags smyon zil gnon drag po rtsal gyis dga' ldan pho brang du sbyar ba'o //
!
bla ma mtsho skyes rdo rje sku gsum rigs 'dus kyi bsnyen yig yid bzhin char 'beb bzhugs so //
na mo pad+mA ka ra ya /
sin+d+hu wa ra'i chu gter 'khyil ba'i dbus //
mtsho skyes 'dab stong bzhad pa'i ge sar rtser //
zung 'jug rdo rje'i gar mdzad 'chi med lha //
sku gsum ngo bo rigs 'dus bla mar 'dud //
nyid las mi gzhan rgyal dbang kun gyi dngos //
rigs brgya'i khyab bdag don gyi thams cad mkhyen //
za hor rig 'dzin rdo rje thogs med rtsal /
khyod zhabs byang chub bar du spyi bor bsten //
gang de'i drin las nyer thob smin grol bcud //
'chi med dngos grub ster ba'i bum pa'i zhal //
byin rlabs drod rlangs thul ba 'dir byin nas //
skal bzang grub pa'i dga' ston spel bar bya //
de la 'dir gu ru pad+ma'i thugs bcud /
bla ma mtsho skyes rdo rje sku gsum rigs 'dus kyi sgrub skor 'di sngon bsam yas steng khang du rdo rje'i slob dpon pad+ma 'byung gnas /
rje rgyal khri srong lde'u btsan /
'bangs sangs rgyas ye shes /
grogs mkhar chen bza' rnams gdan 'dzom ste tshogs kyi 'khor lo bskor zhing /
mnga' bdag gis maN+Dal gos ber /
'bru skyems dang bcas te gsol ba btab pa'i ngor gu ru'i phyag g.yon tshe bum dang g.yas rdo rje bsnams te 'gugs 'dren gyi phyag rgya lan gsum mdzad pas dbu thog gi nam mkhar 'ja' 'od kyi klong du tshe'i lha tshogs zhal bstan /
phyag gi tshe bum khol zhing lud de dri bzang gis khyab /
dbu rtser 'ja' gur me tog gi char sogs ngo mtshar gyi ltas du ma bstan zhing /
rje 'bangs grogs gsum la tshe'i don dbang bskur zhing lha dang dbyer med du ngo sprad /
de lta bu'i gdams pa rnams thog mtha' bar gsum gyi las can la dgongs te gtsang rong chung gi brag lhang lhang mar zab gter du sbas shing smon lam gyi rgyas btab pa las /
dang po'i las can ni gu ru chos dbang yin te /
mtshams phug grub pa'i gnas kyi lung byang las /
rgya hor bod du 'brel ba'i tshe :
gnas 'dir sbas pa'i gter kha rdol :
bod khams khyab pa'i 'gro don byed :
skal ldan dang po'i spyod yul yin :
zhes gsungs pa'i phyir rgya hor dang 'brel ba ni 'di skabs sa paN rgya nag tu byon pa dang 'grig
/chos dbang gis gter kha bco brgyad zhal phyes pa'i bcu bdun pa rong chung lhang lhang brag nas bton pa gter 'byung du gsal /
gong gi lung bstan 'phro las dus rtags 'ga' zhig gsungs pa'i mthar /
bdud rigs log pa'i mtha' dmag dpung :
zlog byed gnas gzhan gang na med :
skal ldan gnyis pa'i spyod yul yin :
zhes gsungs pa'i gnyis pa ni /
chos dbang nyid kyi skye bar lung bstan tshad ma du mas grub pa'i zab gter 'di nyid 'don pa chos rgyal bkra shis stobs rgyal nyid yin no /
gsum pa ni /
gong gi 'phro las /
rus sbal nag po gtsang chab snyog :
ces pa'i dus rtags dang 'grig par /
skal ldan 'byung ba gsum pa'i don :
zhes gsungs pa ni kho bo'i bla ma kun mkhyen rgyal dbang blo bzang rgya mtsho nyid yin te /
zab gter dngos spyan ma drangs kyang /
karma gu ru khros pa dag snang gi dgongs gter yang gsang drag po dang /
sku gsum rigs 'dus kyi ngo bo tshe dpag med dwangs ma bcud 'dren sogs gab rgya bkrol te bdag sogs skal ldan la gnang skabs kham bu lung gi sa rtags rus sbal nag po gtsang chur dngos su zug pa'i dus rtags dang 'grig cing /
dbang po'i sde'i skye sprul du lung bstan du mar gsal la /
khyad par gu ru pad+ma dang khri lde thun mong gi sku sprul nyang /
gsung sprul chos dbang /
thugs sprul mnga' ris paN chen /
yon tan dbang po'i sde /
phrin las kyi sprul pa rgyal dbang mchog yin par mkha' ri'i zhus lan las bshad /
de ltar thog mtha' bar gsum gyi las can dang rjes su 'brel ba'i chos 'di'i smin grol gyi bka' rnams gter ston yab sras /
yol mo ba /
zur chen /
rtsa ba'i bla ma sogs rig 'dzin brgyud pa mi bar khyis ma chod pa las 'ongs pa /
bla ma thams cad mkhyen pa'i zhabs drung du kho bos nos pa'i dus /
dbang gzhung las /
'ja' 'od dri bzang mkha' 'gro 'dus pa'i rtags :
zhes gsungs pa ltar bum dbang dang po'i bum chu gnang dus nas bzung dga' ldan pho brang gi tshoms chen ga pur dris khengs pa dbang zhu mang bar yod kyang /
nged dang sman sgom 'brang rgyas pa gnyis ma gtogs gzhan gyis ma tshor ba'i ngo mtshar byung la /
kho bos bsnyen sgrub 'ga' zhig bgyis par rtags phran bu yang mthong ngo //
de ltar brgyud pa de lta bu las 'ongs pa'i gdams pa dngos nyams su blang ba la gsum ste /
sbyor dngos rjes so //
dang po ni /
rtsa ba'i sgrub thabs las /
dben pa'i gnas su dad ldan skyes bu yis :
sngon 'gro tshogs bsags dge ba rgya cher 'bad :
khyad par tshe srog bskyab dang mang du bslu :
zhes gsungs pa ltar /
sgrub pa la bar gcod mi 'byung ba dang lam gyi sngon 'gror gsungs pa'i phyir mchod pa /
sbyin gtong /
chu gtor /
nye'u 'don /
sAts+tsha sogs ci 'grub bya /
khyad par srog gcod kyi rgyu 'bras mthar thug dmyal ba dang /
gnas skabs tshe thung ba yin pas de'i gnyen por mi dang dud 'gro'i bar gyi srog bslu zhing skyob pa dang /
dbang gi dam bsgrag las /
ci 'byor tshe srog bslus pa'i dpral ba ru :
nyi zla'i rtags gdab phyin chad srog mi bcad :
srog mi gcod pa'i khas blang sdom pa sbyin :
zhes gsungs pa ltar bya ba gnad du che /
sbyor ba dngos ni /
rtsa bar /
dngos gzhi bde ba'i stan la rab 'khod nas :
zhes pa tsam las ma gsungs kyang /
tshe'i phrin las kyi skabs su /
gtsang ma'i gnas su sgrub pa'i rdzas kun bsham :
zhes gsungs pas sgrub rdzas don dbang ltar bsham rigs shing /gter gzhung gi dgongs pa spros pa nyer bsdu'i skabs su dkyil 'khor sgrub rdzas las gzhung sogs las ma ltos par bdag bskyed kho na sgrub thabs ltar bgyis chog par gsal por gsungs phyir spros pa mi dga' na rtsa ba'i sgrub thabs ltar bya /
'dir ni bla ma'i phyag bzhes dang bsnyen sgrub zung 'brel du byed pa snga 'gyur spyi gzhung ltar 'thad par sems pas /
de ltar na tshe'i phrin las kyang mdun bskyed kyi tshul ltar gyer zhing /
sgrub rdzas kyang bsham na legs pas dbang gzhung ltar dkyil 'khor sgrub rdzas sogs bkod cing /
don dbang du gsal ka med kyang bcas shoms ni rdul tshon nam ras bris kyi pad+ma 'dab brgyad 'od lngas bskor ba /
lte bar hrIHdkar po'i mtshan ma can gyi dbus many+dzi'i khar /
rin po che'i bum pa rgyan ldan gyi nang du rgyun babs kyi chu 'byor na gtsang po ste /
chu klung lo hi ta yin par mkhas grub du mas bshad cing /
khyad par drang srong mang po'i khrus chu'i rgyun yod par gsungs pas gtsang chus dgang /
gtsang chu ring na chu mig sogs ma yin pa'i rgyun 'bab kyi chu la dri bzang dang bum rdzas nyer lnga /
chos sman btab pa'i bum pa rdor gzungs bcas pa'i khar tshe'i 'brang rgyas rdo rje rtse lnga pa dmar po lte ba man chad ril bus bskor ba nyi zla'i rgyan can lha tsaka dang bcas pa dgod /
'di'i rgyur gzhung las sman spod sna tshogs kha tshar du 'debs par gsungs pa bzhin /
phyag bzhes su sgrub sman sga spod lan tshwa nyi zla'i tsha grang gi rdzas rnams phye mar dang ka ra sbyar ba las bzhengs pa yin /
dkyil 'khor gyi g.yas su me long la mtshal dang chos sman sbyar bas dbus su hrIH
mdun du oM mgo gyen bstan /
g.yas su ma dang Ni /
hrIH'i steng du pad /
g.yon du me dang hU~M rnams dbu zhabs ma log par gyen bstan g.yas bskor du bri /
rtsa bar /
g.yon du dkar dmar gsang ba'i rdzas :
zhes gsungs pas /
gong gi tshe 'brang gi rgyu las nyi ma 'og dang zla ba steng du byas pa kha dog dkar dmar du bsgyur ba'i steng zla bar grang rdzas gur gum /
li shi
/cu gang /
byang sems dkar po /
cong zhi /
ga pur rnams bsre /
'og nyi mar tsha rdzas dzA ti /
sug smel /
ka ko la /
brag zhun /
pad+ma rak+ta /
se 'bru rnams bsre zhing rgyan spros gang mdzes byas pa dkyil 'khor gyi g.yon du dgod /
mdun du thod pa bdud rtsis gang ba la chos sman dang ka ra bsres pa btab pa'i kha dar dmar gyis bcad pa'i steng rdo rje rtse lnga nyal stabs su bkod /
rgyab tu thod pa'am rin po che'i snod du tshe chang dang /
tshe mda' rgod sgro ma nyams pa mda' dar dmar po me long tshe rten bla g.yus brgyan pa bsham /
g.yas g.yon du sman raka
/gter srung gi mchod gtor /
sgor mchod dam thad mchod gang rung gi mchod pa sogs bkod legs su bsham /
rang nyid kyang stan la 'khod de /
rdor dril DA ma ru sogs nyer mkho'i yo byad kyang mi brel bar bsag go
/gnyis pa dngos gzhi ni /
tho rangs rgyas pa'i dus yin pas cho ga la 'jug cing /
nub mo nas mtshams bcad do //
nangs par tho rengs la babs pa na thog mar bla sgrub thams cad kyi rtsa ba tshig bdun gsol 'debs lan gsum brjod pas /
mdun gyi nam mkhar bla ma mtsho skyes rdo rje yab yum lus dkyil dang bcas pa la rtsa brgyud kyi bla ma rig 'dzin yi dam DA ki chos srung sogs kyis bskor ba spyan drangs pa la brgyud pa'i gsol 'debs dang /
rtsa bar /
skyabs su 'gro dang byang chub sems mchog bsgom :
ces gsungs pas /
don dbang ltar skyabs sems so so lan gsum gyis rgyud dag par bya /
'di'i skabs su skyabs yul la lus dkyil tshe'i phrin las ltar dung khang du spyan ras gzigs dang thugs kar o rgyan bsgom zhing /
rta mgo'i steng gi rigs mtshon thig le dmar po de yang rigs bdag snang mtha' nyid du bsgom pa gal che ste /
skyabs 'gro'i tshig zin du dmigs bsal 'byung ba'i phyir ro //
rtsa bar /
skyabs yul 'od zhu bdag la gnyis med bstim :
ma bcos so ma'i ngang du dar cig bzhag :
zhes gsungs pa ltar bya /
sgrub thabs ltar spros pa nyer bsdu'i bdag sgrub kho na yin na /
de nas ngag tu hrIHzhes brjod pa yis :
skad cig nyid la rang rig yi ge hrI:
zhes sogs la 'jug kyang /
'dir bsnyen sgrub zung 'brel gyi dbang gis tshe'i phrin las la 'jug phyir stong pa'i ngang las hrIHlas rta mgrin du bskyed nas bgegs bskrad bya ba yin pas /
hrI:
bdag nyid khro bo'i rgyal po dbang gi lha :
zhes pa nas /
sku las me 'bar bgegs rnams sreg par byed :
ces pa'i bar gyis lhar ldang /
skabs der bgegs gtor bsang sbyang byin rlabs ni /
raM yaM khaM lan gcig dang oM AHhU~M gsum brjod /
hrI:
gnyis 'dzin snang ba'i zhes sogs nas /
hrIHphaT:
brjod cing bgegs gtor phyir btang /
rta mgrin gyi sngags dang hU~M bzhi brjod /
spro na gu gul gyis gdug cing yungs thun gyis brab bo /
ting 'dzin ni rang nyid rta mgrin gyi sku las ye shes kyi me phung cher 'bar bas phyogs kun khyab ste bgegs rnams bsregs shing me klong 'khrugs pas bsrung bar bsam mo /
mchod pa byin rlabs ni /
'chi med rig 'dzin dkyil 'khor sgrub pa'i rdzas :
zhes pa nas 'bru gsum gyi bar ro //
dbang po yang rab rnam rtog shas chung ba la 'di tsam gyis 'thus mod kyang /
spros pa 'chel zhing rtog pa rags pa la phyi nang gi mchod rdzas byin rlabs cung zad spros na 'thad cing /
de yang chos dbang gi bla ma gsang 'dus ltar bgyis na 'brel chags shing /
de ltar mdzad pa'i phyag bzhes yod pas /
raM yaM khaM gis phyi nang gi mchod rdzas kyi dngos 'dzin /
me rlung chu gsum gyis bsregs gtor bkrus /
oM AHhU~M lan gsum brjod pas rgya cher spel zhing le brgyad sgom don bla ma'i gsung las /
b+han+d+ha gzhal yas khang nang du //
bcud ni rigs lnga yab yum ste //
sbyor mtshams byang sems bdud rtsir zhu //
'ching grol med pa'i rang bzhin gyur //
oM AHhU~M sarba pany+tsa a mr-ita hU~M hrIHThA:
gtor ma 'dod yon phung por gyur /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
rak+ta byang sems dmar por gyur /
oM AHhU~M ma hA rak+ta dz+wa la maN+Da la hU~M hrIHThA:
phyi mchod me tog ma la sogs //
mchod pa'i lha mo nyer spyod dang //
rol mo thogs pa du mar gyur //
oM AHhU~M/
puSh+pe /
d+hu pU/
A lo ke
/gan+d+he /
ni wid+yA/
shab+da pU dza oM AHhU~M/
nang mchod lus las byung ba yi //
dur khrod rdzas chen bkod pa'i rdzas //
spang blang 'dzin rtog kun bral gyur /
oM AHhU~M ma hA mAM sa rak+ta kiM ni ri ti ma hA pany+tsa oM AHhU~M/
gsang mchod lha tshogs thabs shes khams //
zag med bde bar byin gyis brlabs //
oM AHhU~M bo d+hi tsit+ta ga Na gu h+ya sarba pU dza hoH
zhes byin gyis brlab bo //
byin 'beb ni phrin las rtsa bar /
hU~M hrI:
bde chen pad+ma bkod pa'i zhing khams nas :
zhes sogs nas dzaHhU~M baM ho :'i bar gyis sku gsum tshe'i lha tshogs kyi thugs dam bskul bas gnas khang dkyil 'khor sgrub pa po sgrub rdzas dang bcas par byin dbab bo //
rtsa ba'i sgrub thabs nyid 'dir bdag bskyed du sbyar ba legs pas /
skad cig nyid la rang rig yi ge hrI:
zhes sogs sgrub thabs ltar bskyed /
tshig bdun ma'i spyan 'dren sngags dang bcas pas dam tshig par ye shes pa bstim zhing rtsa ba'i sngags /
oM AHhU~M hrIHbadzra gu ru pad+ma d+hA ki tsaN+Da lI A yuHsid+d+hi nr-i b+h+rU~M hU~M dza :
zhes bzlas dmigs pa'i 'phro 'du gzhung gi dngos bstan la /
yab kyi gnas lngar oM AHhU~M hrIHswA:
lte bar rtsa 'dab ra tsa hri yas bskor :
yum gyi gnas lngar oM AHhrIHma hA:
lte ba g.yung drung 'khyil ba g.yon skor steng :
ha ri ni sas bskor ba gsal bar bsgom :
zhes gsungs pa'i gnas yig rnams sgom tshul ni /
yab kyi spyi bor oM dkar po /
mgrin par AHdmar po /
thugs kar hU~M sngon po /
lte bar hrIHser po /
gsang bar swA ljang gu dang /
lte ba'i phyogs bzhir rtsa 'dab la shar du ra /
lho ru tsa /
nub tu hri /
byang du ya rnams dkar ser dmar ljang g.yas skor zhal nang bstan bsgom /
yum gyi spyi bor oM dkar po /
mgrin par AHdmar po /
thugs kar hrIHsngon po /
lte bar g.yung drung dmar po g.yon skor gyi lte bar ma ser po /
gsang gnas su ha ljang gu dang /
lte ba'i g.yung drung gi yan lag bzhir ha ri ni sa dkar ser dmar ljang g.yas skor rnams gsal 'debs shing /
yig 'bru'i kha dog gnas gsum byin rlabs dkar dmar mthing gsum kun la grags pa sku gsung thugs rdo rje gsum gyi rang bzhin dang /
yab kyi lte ba'i hrIHdang yum gyi lte ba'i ma gnyis yon tan gyi rang bzhin ser po /
de bzhin du gsang ba'i yig 'bru gnyis phrin las kyi rang bzhin yin pas ljang gur bsgom pa yin /
'on kyang yum gyi thugs srog hU~M med par hrIHbyed pa thugs ka dang lte ba'i yig 'bru bsdoms pa hrIHma ha ri ni sa zhes mkha' 'gro ma spyi'i srog yig bsdus pa'i don yin pas thugs srog la hU~M mi 'byung ba yin no //
bskyed rim gyi mngon rtogs gzhan gzhung las gsal bar gsungs phyir bri ma dgos /
'on kyang yab kyi thugs srog hU~M gi 'od zer 'phro ba dang lhan cig rnga yab dpal ri nas /
rang 'dra'i ye shes pa mos gus chen pos spyan drangs te rang la bstims nas bzlas pa la 'jug pa'i skabs las dang po pas lha sngags yig 'bru rnams la sems bzung ste /
'og 'gyu rgya 'byams su mi btang bar dran 'dzin bya ba dang /
cung zad brtan pa thob nas /
bskyed rim gyi 'dzin rtog 'gag med rang shar me long gi gzugs brnyan ltar snang stong zung 'jug ka dag gi ngang nas 'dzin med du mnyam par 'jog cing bzla /
rig rtsal sbyang phyir snang grags rig gsum lha sngags ye shes su shar ba'i thugs srog gi 'od zer lcags kyu lta bus snang srid snod bcud 'khor 'das brtan g.yo'i tshe dpal bsod nams ye shes dwangs bcud thams cad bsdus te rang la bstim pa sogs ma 'gag rang shar chen po'i bzlas pa bya'o //
thun bsdu khar 'phrul dga'i lha ltar rang gis sprul zhing mchod pa ni /
badzra gu ru pad+ma DA ki tsaN+Da lI sa pa ri wa ra ar+g+haM sogs mtshan sngags kyi mthar mchod sngags shab+da'i bar btags pas mchod /
gtso bo yab yum gyi bstod pa 'brel chags pa kun mkhyen klong chen pa'i gsung zab don rgya mtsho'i sprin phung gi mchod brjod las byung ba ltar /
mtsho dbus ge sar pad+ma'i sdong po la //
sku lnga ye shes lhun gyis grub pa'i lha //
rang byung chen po pad+ma yab yum ni //
mkha' 'gro'i sprin phung 'khrigs la phyag 'tshal lo //
zhes dang /
'dod gsol gsung rgyun ltar /
bgegs dang log 'dren bar chad ma lus pa //
da lta nyid du zhi bar byin gyis rlobs //
mchog dang thun mong dngos grub bstsal du gsol //
'chi med tshe yi dngos grub bstsal du gsol //
zhes sbyar ro //
de ltar bdag bskyed sngon du song nas mdun bskyed kyi tshul du dkyil 'khor bum pa sgrub rdzas sogs la dmigs te tshe'i phrin las /
hrI:
skye med rnam dag chos dbyings rol pa las :
snang ba ma 'gag thugs rje chen po'i ngang :
sna tshogs sprul pa rang rig yi ge hrI:
snod bcud dag pa'i dkyil 'khor chen por rdzogs :
oM AHhU~M:
zhes pa ni tshig rkang dang pos 'khor 'das kyi chos rnams dmigs med stong nyid chos skur sbyang ba de bzhin nyid kyi ting nge 'dzin /
bar pas stong pa'i rang mdangs ma rtogs pa'i 'gro la snying rje'i rtsal sgyu ma lta bur shar ba longs sku kun tu snang ba'i ting nge 'dzin /
gsum pas bskyed gzhi rgyu'i sa bon rang rig yi ge hrIHdkar la dmar ba'i mdangs can du chu las chu bur rdol ba bzhin ldang ba sprul sku rgyu'i ting nge 'dzin te ting 'dzin rnam pa gsum mo //
gong gi 'phros las /
hrI:
sin+d+hu rgya mtsho dwangs shing gting zab dbus :
zhes sogs nas mngon rtogs ltar tshe lha yab yum lus dkyil dang bcas pa gsal 'debs shing spyir snga 'gyur la bdag mdun dbyer med gtso che bas 'dir yang de bzhin 'byung mod kyang /
gong du sgrub thabs nyid bdag bskyed gyi tshul du bsgom pa'i nga rgyal la gnas bzhin pa yin pa 'di skabs mdun bskyed sgom pa 'char bde zhing /
dbang bskur sogs la 'jug pa bde la gzhung dang mi 'gal /
'on kyang lus dkyil dang rta mgo yod med kyi khyad par zhig byung bar /
bdag bskyed sngar ltar la mdun bskyed lus dkyil ltar bskyed pa'am /
yang na gyer sgom gyi tshul du bdag mdun gnyis ka lus dkyil bsgoms kyang mi 'gal zhing /
gang ltar yang gzhung gi dngos bstan ltar yab kyi dbu gtsug tu rta mgo'i steng rigs mtshon 'od kyi thig le dmar po dang /
klad khang du zla dkyil la spyan ras gzigs dmar po bskyed la phrin las kyi tshig zin du /
dmar po phyag gnyis shel phreng pad+ma 'dzin :
ces pa las phyag stabs mi gsal yang /
don dbang las /
phyag g.yas mchog sbyin shel gyi phreng ba dang :
pad dkar yu ba bcas pa g.yon na 'dzin :
zhes gsungs pas g.yas mchog sbyin pus steng du brkyang bas shel phreng 'dren cing /
g.yon skyabs sbyin nu ma g.yon thad du mdzad de pad dkar gyi yu ba bzung zhing /
gzhan rgyan dang na bza' sogs phrin las ltar la thugs kar zla gdan la oM dkar po /
phrin las su mi gsal yang /
don dbang las /
ljags steng AHyig dmar po'i mtha' skor du :
dbyangs gsal sngags kyi phreng ba sbrul ltar 'khyil :
zhes gsungs pa yang spro na yab kyi ljags steng du AHdmar po la dbyangs gsal gyis bskor ba bsgoms te /
bzlas brjod kyang nus ldan du 'gro zhing lce byin rlabs su 'gyur ba'i phyir /
yab kyi thugs snying gur smug po gyen bstan gyi dbus nyi zla'i gdan la /
ye shes sems dpa' pad 'byung dmar smug phod ka chos gos zab ber snyan zhu can /
rdo rje thod pa kha T+wAM sogs gzhung ltar bsgoms pa'i thugs kar nyi steng du ting 'dzin sems dpa' srog yig hU~M sngon pos mtshan pa'o //
yum gyi thugs kar nyi ma 'og dang zla ba steng du byas pa'i gwa'u'i nang du /
dbus su thugs srog hrIHdkar mo la mdun du ma dkar mo zhal nang bstan /
phyogs bzhir dpa' bo ging bzhi'i sa bon shar du ra dkar po /
lhor tsa ser po /
nub tu hri dmar po /
byang du ya ljang gu rnams yab kyi tshul du zhal nang bstan /
de la mkha' 'gro sde bzhis 'khril sbyor gyi tshul du shar gyi ra'i mdun du ha dkar po /
de bzhin du lhor ri ser po /
nub tu ni dmar po /
byang du sa ljang gu rnams zhal phyir bstan no //
sgrub thabs ltar na yum gyi thugs srog hrIHsngon po yin kyang 'dir sangs rgyas dpa' bo yab yum dkar po byed pa'i rgyu mtshan gyis hrIHma gnyis dkar por rigs shing /
srog yig 'di rnams blo bzo min par 'di ltar yin nges pa'i rgyu mtshan /
don dbang las /
yum gyi thugs kar nyi zla'i gwa'u'i nang :
dbus su hrIHma ra tsa hri ya dang :
ha ri ni sa srog yig zhal sbyor bskor :
zhes gsungs pas rtog ge'i rig bzo ba rnams the tshom mi dgos /
gzhan yang yab yum gnyis ka'i rtsa khams thams cad dpa' bo mkha' 'gro'i rang bzhin dang /
phyi 'khor yang rig 'dzin dpa' bo mkha' 'gro chos skyong srung ma bsam gyis mi khyab pas bskor bar bsams la /
gsang ba tshe'i phrin las ltar /
hrI:
sngon tshe bde ba can gyi zhing khams nas :
zhes sogs spyan 'dren sngags dang bcas brjod pas bde ba can /
gru 'dzin /
rnga yab dpal ri sogs sku gsum gyi zhing dang /
khyad par sin+d+hu rgya mtsho /
mA ra tI ka
/g.ya' ma lung sogs sprul sku'i sgrub gnas gsum nas sku gsum tshe'i lha tshogs 'khor dang bcas pa gdung shugs drag pos mngon sum lta bur spyan drangs te /
bdag mdun la gnyis su med par bstims pas tha mal du 'dzin pa'i rtog pa dag nas ye shes kyi lha'i ngo bor gyur pa'i nga rgyal bzung ste bzhugs gsol /
mchod bstod rnams phrin las kyi dkyus bzhin byas te /
dkyil 'khor gyi spos dang mar me sbar zhing tshe 'brang la sman rag gis sbran no //
'dzab bzla ba ni /
phrin las rtsa bar /
lha dang mnyam par sbyar te gsang sngags bzla :
skabs su bdag med lha yi don la blta :
zhes pa tsam las ma gsungs kyang tshig nyung la don rgya che ste tshig rkang gong mas mnyam sbyor spro bsdu bskyed rim gyi bzlas pa dang /
phyi mas rdzogs rim la blo gzhag thabs bstan pa'i phyir /
'on kyang gnas lugs la goms 'dris che ba rnams bskyed rdzogs zung 'jug gi bzlas pa stabs bde zhing rig rtsal gyi spro bsdus bogs 'byin par chod che yang /
rdzogs rim goms pa chung bas dmigs pa'i spro bsdu zhig med tshe rnam rtog 'og 'gyu rgya 'byams kyi ngang du 'gro ba las gzhan med pas dmigs pa'i 'phro 'du gal che /
'on kyang lam 'di a ti yo ga kho na dang 'brel ba'i dbang gis spro bsdu'i dmigs pa las ka dag nyid gtso che bar bshad pas dmigs skor rgyas pa zhig ma byung yang /
gsang sngags spyi ltar bsnyen sgrub yan lag bzhi'i dmigs pa dang /
khyad par do li sogs sbyar ba legs pas de rnams kyi don bsdus pa lag tu blang ba ni /
bdag gi thugs ka nas sngags phreng dang 'od zer gzungs thag la 'khril te song ba mdun bskyed bum pa'i lha'i thugs rgyud bskul zhing mchod pa phul /
'od zer phyir 'phros pas phyogs bcu'i rgyal ba rnams mchod pa dang sems can gyi don mdzad /
khyad par lus can mtha' dag gi tshe dang bsod nams rgyas par byas /
tshur 'dus bdag la thim pas sgo gsum gyi sdig sgrib dang /
khyad par tshe thung ba'i las sgrib bag chags dang bcas pa sbyang ba ni bsnyen pa dang /
yang 'od zer 'phros snang grags rig gsum lha sngags kyi rol par sbyangs /
tshur 'dus snod bcud lhar gsal ba'i sku gsung thugs lha sngags ye shes kyi rnam par spyan drangs te bdag mdun la bstim pa nye bsnyen dang /
bdag mdun gyi yab kyi thugs srog gi 'od zer yab kyi zhal nas 'thon yum gyi zhal du zhugs /
yum gyi mkha' nas yab kyi gsang bar zhugs /
yab kyi thugs srog la bstim pa'i 'phro 'du 'khor mor bya ba ni do li ste /
sgrub pa dang bdag mdun gyi spro bsdu de las 'od zer phyogs bcur 'phros /
bdag dang bsgrub bya'i bla tshe yar ba /
nyams pa /
'thor ba /
sde brgyad /
'byung po /
rig sngags mkhan rnams kyis 'phrogs pa sogs thams cad bsdus te bdag mdun sgrub rdzas dang bcas par bstims la /
gzhan don gtso bor yin na gsar ma phyogs kyi lha dgu ma sogs la gtso bo'i bum nang du bsgrub bya bskyed pa sogs 'dug pas de ltar bgyis kyang mi 'gal yang /
rang lugs la dmigs bsal ma byung zhing /
'chi med bdud rtsi 'khyil pa las /
bdag nyid tshe bdag thugs ka ru :
pad+ma dkar po 'dab brgyad dbus :
'od lnga'i rdo rje rgya gram gyi :
lte bar nyi zla'i gwa 'u'i dbus :
'gro ba'i srog yig nr-i yig gi :
lte bar mi 'gyur oM gser mdog :
ces sogs 'byung bas khungs btsun zhing /
'on kyang gong du bshad pa de rnams rgyas par bsgom ma dgos kyang /
bdag mdun gang rigs dang khyad par mdun bskyed kyi ye shes sems dpa'i thugs kar bsgrub bya gang yin de'i srog yig nr-i dkar po 'od dang ldan pa'i nr-i yig gi nang du ting 'dzin sems dpa' hU~M yig bsgom na legs /
'di phra bas gsal ma thebs na bsgrub bya'i gzugs ji bzhin bsgoms pa'i snying gar hU~M yig bsgoms kyang chog pas /
nyang gi drag dmar gyi bsrung bya sba ba'i skabs kyang gzugs dngos su bsgom par gsungs pas skyon med /
bdag don kho na la ni rang nyid lhar bskyed zin pas snga ma ltar nr-i yig bsgom pa legs /
de ltar gsal ba'i ngang nas sngar bzhin 'od zer gyi spro bsdus bdag gam bsgrub bya'i sha khrag drod dbugs kyi tshe nyams pa gso ba'i phyir sa chu me rlung gi lha mo dkar ser dmar ljang tshe mda' bum pa 'dzin pa spros /
phyi snod kyi 'byung ba sa chu me rlung bzhi'i bcud thams cad bsdus te bdag mdun gyi dmigs bya'i nang gi 'byung bzhi dang sgrub rdzas la bstims pas /
nyams pa sor chud cing gnas pa gong 'phel du byas /
slar yang 'od zer dang lha mo'i spro bsdus nang bcud kyi sems can lha 'dre mi gsum gyi mthu stobs tshe dang bsod nams bkrag dang gzi brjid /
khyad par tshe'i lha tshogs sangs rgyas byang sems /
rig 'dzin mkha' 'gro
/paN+Di ta /
grub thob /
'khor los sgyur rgyal sogs kyi mkhyen brtse nus gsum gyi byin rlabs dang ye shes thams cad bsdus te sngar bzhin bstim pa sgrub chen no //
gtso bor gnas lugs ka dag rang shar rang grol chen po'i ngang du lhod kyis klod la bzlas pa'i skyon bcu spangs te legs par bzla ba gal che'o //
sgrub chen gyi dmigs pa'i 'phro 'du 'di rnams rigs pa yin te /
don dbang skabs kyi tshe 'gugs las /
'byung chen rigs bzhi'i d+hA ki dam tshig can :
phyi nang snod bcud kun gyi tshe bkrag sdus :
'dir khug tshe yi rten la bcud du phob :
sha khrag srog dbugs lus kyi tshe nyams na :
sa chu me rlung 'byung ba'i tshe bcud sdus :
'dir khug nyams pa gsos la gnas pa spel :
ces gsungs pa'i phyir skabs 'dir tshe'i don dbang ltar /
oM AHhU~M hrI:
bde chen pad+ma bkod pa'i zhing khams nas :
zhes sogs kyi tshe 'gugs bya zhing mda' dar gyis g.yab /
gong gi bcud sdud kyi dmigs pa yang bya'o //
de yang mdun bskyed kyi dkyil 'khor sgrub rdzas sogs la ma brten tshe /
sgrub thabs ltar bdag bskyed kho na thun bzhir byed pa dang /
skabs 'dir bzlas pa bsdu khar mchod bstod re byas la tshe 'gugs dang /
de nas mdun bskyed brtan bzhugs dang bdag bskyed nyer bsdu byas la mnyam par gzhag
/slar lhar langs nas bsngo smon byas te thun mtshams kyi spyod lam bskyang ba sogs thun bzhir khrigs chags de ltar bya'o //
de lta bu'i bsnyen sgrub kyi rtags ji ltar 'byung ba ni /
sgrub thabs las /
nyams dga' bag dro shes pa ngar ldan 'byung :
zhes dang /
don dbang tshe 'gugs mjug tu /
yang snying thugs kyi snying po 'di nyid bzla :
tshe bsrings rtags su mda' nyid ring du 'phel :
tshe zan bdud rtsi zhu dang 'phar dang 'phel :
dri bzang bkrag gsal zil chum 'phro dang 'bab :
dkyil 'khor mdangs legs mar me gsal zhing sme :
sgrub pa byin che tshe chu tshe chang khol :
bzang po'i rtags bzung de las ldog pa ngan :
zhes gsungs pa ltar dang /
gtso bor tshe mda' bri gang gi ltas blta ba yin pas thog ma nas tshe mda' ring thung gi tshad brtan por gzhal te mtshan ma gdab /
tshe 'gugs byas res kyi mjug tu bden pa brjod cing tshe mda' la phus 'debs cung zad 'then pa'i phyag rgya mdzad srol yod pa ltar byas la /
slar bsnyen pa 'gro skabs bri gang ji ltar 'dug blta'o //
dgong thun nam srod thun gyi rjes su gter srung mchod /
nub re bzhin tshogs 'khor bya ba ni phrin las kyi mjug tu /
dpa' bo mkha' 'gro tshogs kyi 'khor los mchod :
ces pa tsam las ma gsungs pa kho bos gsar du bris pa'i chog khrigs ltar /
tshogs la chab kyis sbran te /
raM yaM khaM brjod pas thugs ka nas sa bon so so las byung ba'i me rlung chus tshogs kyi dngos 'dzin bsregs gtor bkrus /
bdud rtsi sbran te oM AHhU~M lan gsum brjod pas /
ka pA la'i snod yangs shing rgya che ba rnams kyi nang du zag med ye shes kyi bdud rtsi bsam gyis mi khyab par byin brlab bo //
de rjes tshogs zhing spyan drangs te mdun bskyed la bstim /
tshogs spros te gtor mar sbran zhing sman raka kyang blugs te 'bul tshig brjod /
gnam phud bcad pa rtsa gsum skong gso'i mjug tu 'bul /
gtsang lhag kyang bcad de bzhag
/tshogs la rol zhing lhag ma bsdus te bdud rtsi bran la sgrub pa ma grol bar btson du bzung ngo //
nub re bzhin rtsa gsum 'bul na chad tho dang bshal chus brtan ma bskyang /
rjes chog gi mchod bstod bzod gsol sogs spyi ltar dang /
nyer bsdu sogs gong du bshad pa ltar ro //
bsnyen tshad nges pa can ma gsungs pa spyir dus grangs mtshan ma'i bsnyen pa gsum las /
'dir mtshan ma'am rtags bsnyen gtso che ba yin te /
sgrub thabs las /
sgrub pa byin rlabs rtags dang nges par sbyar :
zhes gsungs pa'i phyir /
de yang bdun phrag gsum nas zla sgrub kyi bar gang yang rung ba byas pas gong du bshad pa'i rtags de rnams 'byung la /
de yang thog ma nas rtags bzang ba 'dra byung tshe ji mi snyam par bzhag cing /
de la rlom sems skyes na bar chad 'jug pa'ang srid la /
bdun gcig gnyis lta bus bsnyen sgrub zhag grangs kyis chod pa'i skabs sam /
ltas dang bstun pa las zhag grangs par bkab med na zhag mang tsam song nas bum chu tshe chang khol ba dang tshe zan bdud rtsir zhu zhing 'dzag pa sogs byung na de ma thag tu dbang dang dngos grub len dgos /
tshe mda'i ltas ni grol kha'i dbang dang dngos grub len skabs blta ba las 'phral 'phral blta ba g.yeng ba'i rgyu dang re dogs kyi rang bzhin no //
de ltar bsgrubs pas gnas skabs su tshe 'phel zhing mthar thug bde ba can gyi zhing du skye nges pa ste /
sgrub thabs las /
de ltar 'bad pas tshe yi dngos grub thob :
mthar thug bde ba chen po'i zhing du bgrod :
ces gsungs pas spro ba dang bcas te sgrub bo //
gsum pa rjes ni /
thor thun nam zhogs thun lta bu'i rjes su sgrub pa'i rjes kyi bya ba la 'jug te /
rtsa gsum skong gso yan grub rjes gong du bsags pa'i lhag mar sman raka sbran te thugs sgrub ltar btang /
'bul gtor bsgul zhing sman raka sbran te 'bul /
chad tho bsgrag pa'i tshe bka' srung rnams kyis nam mkha' nas rin po che'i snod du gtor ma'i bcud blangs te gsol zhing gshegs par bsam /
bshal chu 'bru tshom dang gtso gtor gyi mtheb kyu bdud rtsi blugs pa 'thor zhing brtan ma bskyang /
gsar bsgrigs ltar /
hrIH
sku gsum 'chi med tshe yi lha tshogs kyis //
zhes sh+lo ka gcig gis dngos grub bskul lo //
skabs 'dir spro na slob ma la ji ltar bya ba bzhin rang nyid kyi don dbang ltar dbang len /
de'i gsal byed zin bris logs su yod par blta /
dbang mi len na dngos grub bskul ma thag bum pa dang tshe 'brang ma bral bar spyi bor blangs te /
tshe lha yab yum sbyor mtshams kyi bdud rtsi tshe'i rang bzhin dkar dmar gyi rgyun byung /
tshangs bug nas zhugs te lus nang gang sgrib bzhi dag dbang bzhi thob sku bzhi'i sa bon btab cing 'byung ba'i gsos su gyur par bsam /
bum chu 'thung /
tshe ril tshe chang nyi zla'i gwa'u sogs rol lo //
de ltar dbang dang dngos grub blangs nas slar yang bdag mdun gyi lha gsal btab ste /
mchod bstod bzod gsol nyer bsdu rnams spyi ltar la /
don dbang las /
dkyil 'khor yo byad bsdu zhing rgyun spyod bya :
zhes gsungs pas mdun bskyed kyi ye shes pa gshegs /
dam tshig pa bdag la bsdu /
bsngo smon shis brjod rgyas par byas te nang mtshams nas rim bzhin bkrol te rgyun spyod bya'o /
kho bos byas pa'i chog khrigs /
dbang len tshul zin bris /
bsnyen yig chung ngu shog dril gcig ma /
dmigs gnad zin bris /
bsnyen yig 'di dang lnga yod pa las phyi ma gnyis 'dir 'dus shing /
snga ma gnyis zur 'debs su gal che bar yod pa shes dgos /
sku gsum tshe yi nyams len rigs 'dus pa'i //
bsnyen sgrub zab mo'i nyams len ma sbas par //
skal bzang don du 'dir bkod dge ba'i mthus //
'gro kun 'chi med rig 'dzin mchog thob shog
/de ltar bla ma mtsho skyes rdo rje'i bsnyen yig yid bzhin char 'beb ces bya ba 'di yang /
bshes gnyen rdo rje 'dzin pa'i dge slong ngag dbang dkon mchog gis gser dang lha rdzas kyi maN+Dal bzang po dang bcas nan tur chen po'i bkas bskul ba la brten nas /
dge slong bya bral ba pad+ma phrin las kyis rang gnas thub bstan rdo rje brag gi yang rtse'i mtshams nang du sbyar pa'i yi ge pa ni dge slong sman mchog gis bgyis pa'i dge des bdag gzhan 'chi med kyi dpal la spyod par gyur cig
!
/'chi med sku gsum rigs 'dus kyi dmigs gnad zin bris bzhugs so //
gu ru pad+ma sad+d+hi hU~M hrIH
'dir 'chi med mtsho skyes rdo rje'i dmigs gnad zhal chems yi ger bri ba la /
bdag mdun gyi cho ga dang 'brel bar nyams su len tshe /
mdun gyi nam mkhar gu ru tshe yi lha tshogs yab yum la brgyud pa'i bla mas bskor ba tshig bdun gyis spyan drangs /
brgyud 'debs bya zhing mthar rang la bstim /
slar yang mdun gyi nam mkhar mtsho skyes rdo rje yab yum /
yab kyi dung khang du spyan ras gzigs dang thugs kyi nang du o rgyan za hor lugs sku mdog dmar smug rta mgo'i steng du snang ba mtha' yas rnams bzhugs pa'i skyabs yul rnams gsal btab la /
na mo :
chos sku snang ba mtha' yas tshe yi bdag :
ces sogs skyabs 'gro dang /
bdag gis mkha' mnyam 'gro ba'i don slad du :
zhes sogs sems bskyed bya /
skyabs sems so so lan gsum sogs rjes skyabs yul rnams 'od zhu rang la thim par bsam /
de rjes bgegs gtor byin gyis brlabs la /
rang nyid rta mgrin dmar po g.yas pad+ma'i sdong po 'phyar zhing g.yon thod pa bdud rtsis gang ba thugs kar 'dzin pa /
rta mgo dang dur khrod kyi chas ldan 'chi bdag bsgyel ba'i steng na brkyang bskum gyis bzhugs pa'i sku las me 'bar bas bgegs rnams bsregs par bsams la /
hrI:
bdag nyid khro bo'i rgyal po dbang gi lha :
zhes sogs kyis lhar bskyed cing /
hrI:
gnyis 'dzin snang ba'i log 'dren 'byung po'i tshogs :
zhes sogs kyis bgegs bskrad /
gter gzhung rtsa ba'i tshig
/'chi med rig 'dzin dkyil 'khor sgrub pa'i rdzas :
zhes sogs dang /
raM yaM khaM gis bsregs gtor bkrus /
oM AHhU~M gis byin gyis brlabs pas sman gtor rak+ta phyi mchod so so ngo bo byed las thams cad nus ldan du gyur par bsams la /
spro na bla ma gsang 'dus bzhin sman gtor rak+ta mchod rdzas rnams sngags rgyas byin gyis brlab bo //
sgrub thabs bzhin /
bdag bskyed tshe yi phrin las la mdun bskyed sbyor te /
dang po bdag bskyed kho na ltar /
hrI:
skad cig nyid la rang rig yi ge hrI:
zhes sogs brjod pa dang lhan cig par /
bdag bskyed tshe dpag med yab yum gsal 'debs gzhung ltar bya zhing /
dmigs gnad /
yab kyi gnas lngar oM AHhU~M hrIHswA:
lte bar rtsa 'dab ra tsa hri yas bskor :
yum gyi gnas lngar oM AHhrIHma ha :
lte bar g.yung drung 'khyil ba g.yon skor steng :
ha ri ni sas bskor ba gsal bar bsgom :
zhes gsungs pa ltar yab kyi spyi bor oM dkar po /
mgrin par AHdmar po /
thugs kar hU~M sngon po /
lte bar hrIHser po dang phyogs bzhi'i rtsa 'dab bzhir shar du ha /
lho ru tsa /
nub tu hri /
byang du ya rnams dkar ser dmar ljang bzhi'i kha dog can yig 'bru kha nang bstan du bsgom /
gsang gnas su swA ljang gu rnams bsam /
yum gyi spyi bor oM dkar po /
mgrin par AHdmar po /
thugs kar hrIHsngon po /
lte bar g.yung drung 'khyil ba g.yon skor gyi lte bar ma ser po dang /
g.yung drung gi yan lag bzhi la ha ri ni sa dkar ser dmar ljang bzhis mtshan pa /
gsang gnas su ha ljang gu rnams gsal gdab /
de'i ngang nas gu ru pad+ma la gus dung rtse gcig gi blos /
yab kyi thugs srog hU~M las 'od 'phros rnga yab dpal ri pad+ma 'od kyi gzhal yas nas bsgoms pa dang 'dra ba'i gu ru yab yum spyan drangs te gnyis su med par bstim zhing 'dzab bya'o //
bzlas pa'i dmigs pa gzhung nas dmigs bsal zhig ma byung yang yab yum gyi gnas lnga'i yig 'bru dang thugs srog la sems bzung ba dang /
dmigs med ka dag gi ngang nas gdangs 'gag med snang stong lha sku'i rnam par 'dzin med du 'jog pa dang /
snang ba thams cad lha dang grags tshad sngags sgrar blta zhing mnyam par 'jog pa dang /
thugs srog gi 'od zer lcags kyu lta bus snang srid snod bcud 'khor 'das brtan g.yo'i tshe dpal bsod nams dwangs bcud thams cad bsdus te bstim pa sogs rig pa'i rtsal sbyong ba dang /
gnas lugs la mnyam par 'jog pa sogs blo tshod dang bstun te skabs dang sbyar la bzlas pa bya /
ka dag gi go yul tsam yang med par dmigs pa phur tshugs ma'i 'dzin stangs drag po dang /
sems rgya yan gyi bsam blo sna tshogs btang bzhin sngags bskal par bzlas kyang 'bras bu mi 'grub pas gnas lugs kyi ngang nas bzla ba gsang sngags lam spyir gal shin tu che'o //
bzlas pa 'jog khar 'phrul dga'i lha bzhin rang gis sprul zhing rang la mchod pa'i dmigs pa dang bcas /
badzra gu ru pad+ma d+hA ki tsaN+Da lI sa pa ri wA ra ar+g+haM sogs kyis mchod /
bstod pa lha dang 'brel chags phyir /
kun mkhyen klong chen pa'i gsung rab zab don rgya mtsho'i sprin phung bzhin /
mtsho dbus ge sar pad+ma'i sdong po la //
zhes sogs kyis bstod /
bdag bskyed de'i ngang nas mdun bskyed dang gnyis su med par bum pa sogs dkyil 'khor sgrub rdzas rnams la dmigs te /
hrI:
skye med rnam dag chos dbyings rol pa las :
snang ba ma 'gag thugs rje chen po'i ngang :
sna tshogs sprul pa rang rig yi ge hrI:
zhes tshig rkang dang pos mdun bskyed stong par sbyong ba de bzhin nyid kyi ting nge 'dzin /
bar pas stong nyid ma rtogs pa'i 'gro ba la snying rje sgom pa kun tu snang ba'i ting nge 'dzin /
gsum pas bskyed gzhi'i sa bon hrIHyig sgom pa rgyu'i ting nge 'dzin no //
de ltar ting nge 'dzin gsum las mdun bskyed tshe lha yab yum dung khang thugs ka'i lha bcas bsgom /
dmigs gnad gal che ba /
yab kyi gnas gsum yig 'bru gsum dang ldan :
yum gyi thugs kar nyi zla srog yig bskor :
zhes rkang pa gnyis kyi don ltar gyi gnas gsum byin rlabs spyi ltar dang /
yum gyi thugs kar nyi ma 'og dang zla ba steng du byas pa'i gwa'u'i nang gi dbus su hrIHma zhal sbyor dkar po /
shar du ra ha zhal sbyor dkar /
lhor tsa ri ser /
nub tu hri ni dmar /
byang du ya sa ljang gu rnams zhal sbyor du bsam /
rtsa khams thams cad dpa' bo mkha' 'gro'i rang bzhin du bsgoms la /
ye shes pa spyan drang zhing bstims la mchod bstod sogs gzhung ltar ro //
bzlas pa'i gzungs thag blangs te /
bdag gi thugs ka nas sngags phreng dang 'od zer gzungs thag la 'khril te song ba mdun bskyed bum pa'i lha'i thugs rgyud bskul zhing mchod pa 'bul /
de las 'od zer 'phros /
bdag dang bsgrub bya gang gi tshe nyams pa dang bla yar ba sogs 'chi ba'i rkyen dang sde brgyad 'byung po rnams kyis 'phrogs pa sogs nyams chag thams cad bsdus te bdag dang bsgrub bya rnams la bstim pa dang /
yang bdag mdun lha las 'byung ba bzhi'i lha mo mda' dar dang bum pa 'dzin pa bsam gyis mi khyab pa 'phros /
phyi snod kyi 'jig rten gyi sa chu me rlung gi bcud thams cad bsdus te bum pa dang sgrub rdzas rnams la bstim /
khyad par du yang bdag dang bsgrub bya'i sha'i khams nyams pa la sa'i bcud /
khrag gi khams nyams pa la chu'i bcud /
drod kyi khams nyams pa la me'i bcud /
dbugs kyi khams nyams pa la rlung gi bcud rnams bsdus shing bstims pas /
phyi 'byung ba bzhi'i bcud rnams bstims pa'i mthu las nang gang zag gi 'byung bzhi nyams pa sos /
gnas pa spel bar bsam /
nang bcud kyi sems can gyi khams lha 'dre mi gsum gyis bsdus pa'i tshe bkrag gzi brjid mthu stobs nus pa dang /
rgyal ba sras bcas kyi mkhyen brtse nus gsum thugs rje byin rlabs thams cad kyang 'od zer 'gug la bstim /
de yang bsgrub bya bdag nyid kyi ched du yin na bdag bskyed kho na dang /
gzhan gyi phyir yin na gsar ma la gtso bo'i phyag gi bum par bsgrub bya bskyed par gsungs kyang de rigs kyi dmigs bsal ma byung yang bdag mdun gyi rnam pa gang bde zhig tu bsgrub bya bskyed nas de la bstim pa'i ngang nas sgrub rdzas la'ang bstim zhing bsgrub byas longs spyod pas khyab bo //
gzhan yang gong gi bdag bskyed rigs 'gre sbyar ba'i snang grags lha sngags su khyer ba dang gnas lugs kyi ngang la 'dzab bzla bar bya /
thun bsdu khar mchod bstod bya zhing tshe 'gugs skabs kyi dmigs pa rnams gong bzhin sbyar /
de rjes tshogs byin rlabs dang tshogs zhing spyan drangs tshogs 'bul ba sogs snga 'gyur spyi ltar bya zhing dmigs pa yang spyi ltar ro //
de rjes bdag 'jug blang ba'i dmigs gnad dang phyag len zur du bris yod pa ltar bya zhing /
chad tho gtor 'bul /
bshal chus brtan ma bskyang /
bdag 'jug blang ba'i dus bum lha dang tshe 'brang gi gtor ma gnyis su med par bstims zin kyang /
slar yang rig pa'i rtsal las mdun bskyed gsal btab la /
hrIH
sku gsum 'chi med tshe yi lha tshogs kyis //
zhes sogs kyi sgo nas dngos grub bskul zhing blang /
mchod bstod bzod gsol gyi sgo nas lhag chad bskang /
bdag mdun gnyis ka nam mkha' la 'ja' yal ba ltar mi dmigs par bsam /
slar yang rang nyid tshe lha yab yum gyi sku'i rnam par langs te dge ba bsngo zhing shis pa brjod par bya'o //
de skad nye gnas dge slong ngag dbang gis //
nan gyis bskul ngor dge slong pad phrin pas //
go bde'i zin bris bkod pa'i dge ba yis //
tshe ring nad med bsam don myur 'grub shog
!
/'chi med sku gsum rigs 'dus kyi nyams len rgyun khyer bya tshul zin bris ni /
'chi med sku gsum rigs 'dus kyi bdag bskyed ltar nyams len chags med byed na /
mdun gyi nam mkhar gong bzhin skyabs yul gsal btab la skyabs sems bya /
skyabs yul rang la bstims pa'i rkyen gyis /
hrI:
skad cig nyid la rang rig yi ge hrI:
zhes sogs kyis bdag bskyed blang /
spyan drang ba /
'dzapa? bzla ba /
thun mthar mchod bstod rnams gong bzhin byas rjes /
bdag bskyed mi dmigs par bsams la mnyam par gzhag
/rig pa lhar ldang /
bsngo smon bkra shis bya'o //
bsnyen pa yang mdun bskyed la ma ltos par bdag bskyed kho na thun bzhir byas kyang chog
/mdun bskyed dang 'brel tshe bcas shoms dbang ltar bshams la /
bdag mdun gyi cho ga tshe 'gugs yan thun bzhir bya /
dgong thun nam srod thun rjes tshogs 'khor bya /
sgrub pa grol khar dbang blang ba sogs zin bris ltar ro //
tshe sgrub bsnyen yig shog gcig ma //
dge slong dge ba'i dbang po'i ngor //
pad+ma phrin las bdag gis bris //
dge bas 'gro kun tshe ring shog
!
/mtsho skyes rdo rje sku gsum rigs 'dus kyi bdag bskyed la brten pa'i nyams len mdor bsdus bzhugs so //
gu ru pad+ma A yur sid+d+hi hU~M hrIH
rgyal kun thugs rje gcig bsdus pad+ma 'byung //
blo gros phrin las bzang po rgya mtsho'i mdzod //
spel mkhas gter gling 'gyur med pad mi bskyod //
bka' drin mnyam med bla ma'i tshogs rnams rgyal //
dus min 'chi bdag g.yul las rab rgyal zhing //
dal 'byor don ldan ma gyur 'gro ba'i srog
/skyob la bla med sku gsum rigs 'dus kyi //
bdag bskyed cho ga'i khrigs rim 'dir bshad bya //
de la 'dir zab chos sku gsum rigs 'dus kyi bdag bskyed kho na la brten nas rgyun khyer chag med dang de lta'i bsnyen pa mdzad kyang yong zhes dam pa'i zhal lung la brten nas mdor bsdus cung zad brjod pa 'di ltar /
thog mar tshig bdun gsol 'debs lan gsum brjod pas bla ma mtsho skyes rdo rje yab yum lus dkyil dang bcas pa la rtsa brgyud kyi bla ma rig 'dzin yi dam DA ki chos skyong sogs kyis bskor ba spyan drangs la /
'di'i skabs skyabs yul lus dkyil tshe'i phrin las ltar dung khang du spyan ras gzigs /
thugs kar o rgyan bsgom zhing rta mgo'i steng gi rigs mtshon 'od kyi thig le dmar po de yang rigs bdag snang ba mtha' yas nyid bsgom pa gal che'o //
skyabs 'gro ni /
na mo :
chos sku snang ba mtha' yas tshe yi bdag :
longs sku thugs rje'i mnga' bdag spyan ras gzigs :
'gro 'dul pad+ma 'byung gnas sprul pa'i sku :
sku gsum gdod ma'i lha la skyabs su mchi :
sems bskyed ni /
bdag gis mkha' mnyam 'gro ba'i don slad du :
sku gsum gdod ma'i lha tshogs bsgrubs nas ni :
'gro kun 'chi ba'i 'jigs pa las bsgral te :
snying po bla med sa la 'god par bgyi'o :
zhes skyabs sems lan gsum gyis rgyud dag par bya /
skyabs yul 'od zhu bdag la gnyis med thim :
ma bcos so ma'i ngang du dar cig bzhag :
de nas ngag tu hrIHzhes brjod pa yis :
skad cig nyid la rang rig yi ge hrI:
dkar dmar mdangs ldan 'od zer rab 'phro ba :
'og phyogs mtsho gling pad+ma'i sdong po'i steng :
thabs shes zung 'jug nyi zla'i gdan dbus su :
hrIHyig yongs gyur bdag nyid ma hA gu ru :
mtsho skyes rdo rje zhal gcig phyag gnyis pa :
g.yas pas gser gyi rdo rje rtse lnga 'dzin :
'chi med tshe yi bcud gang tshe bum g.yon :
zhabs gnyis 'gyur med rdo rje'i skyil krung bzhugs :
de yi pang du gnyis med gsang ba'i yum :
tshe yi lha mo d+hA ki tsaN+Da lI:
dkar mo zhal gcig phyag gnyis 'dzum mdangs can :
tshe mda' bum pa 'dzin pas yab la 'khyud :
gnyis ka'ang rin chen rus rgyan dar zab dang :
me tog sna tshogs phreng bas mdzes par brgyan :
lnga ldan 'od phung klong na bzhugs pa'i 'khor :
rig 'dzin dpa' bo mkha' 'gro chos srung tshogs :
sprin ltar 'thibs shing glog ltar khyugs se khyug :
hU~M phaTaHsgra sgrog bshug glu kyu ru ru :
gar bsgyur bro brdung 'dzab bsnyen di ri ri :
dri zhim spos kyi dud pa thu lu lu :
mi rkang gling bu'i sgra skad lhangs se lhang :
kun kyang dar gyi cod pan pu ru ru :
yab kyi gnas lngar oM AHhU~M hrIHswA:
lte bar rtsa 'dab ra tsa hri yas bskor :
yum gyi gnas lngar oM AHhrIHma ha :
lte bar g.yung drung 'khyil ba g.yon bskor steng :
ha ri ni sas bskor ba gsal bar bsgom :
de yi ngang las pad+ma bdag nyid la :
mos gus gdung ba drag po rtse gcig dang :
dbyer med thugs srog 'od zer tshogs spros pas :
o rgyan yul dbus zangs mdog dpal ri'i rtser :
pad+ma 'od kyi gzhal yas khang chen nas :
rang 'dra'i lha tshogs spyan drangs bdag la bstim :
hU~M hrI:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
oM AHhU~M badzra gu ru pad+ma d+hA ki tsaN+Da lI sa ma ya hU~M hrIHdza :
dzaHhU~M baM ho :
bzlas pa ni /
oM AHhU~M hrIHbadzra gu ru pad+ma d+hA ki tsaN+Da lI A yur sid+d+hi b+h+rU~MHhU~M dza :
zhes bdag bskyed bsnyen cing bzlas dmigs ni :
snang grag rigs gsum lha sngags ye shes su shar ba'i thugs srog gi 'od zer lcags kyu lta bus snang srid snod bcud brtan g.yo'i bsod nams ye shes dwangs ma'i tshe bcud bsdus te rang la bstim pa sogs zab gnad dang ldan pa gces so //
thun mthar /
badzra gu ru d+hA ki tsaN+Da lI sa pa ri wA ra ar+g+haM sogs mtshan sngags kyi mthar /
shab+da'i bar btags pas mchod /
bstod pa ni /
mtsho dbus ge sar pad+ma'i sdong po la //
sku lnga ye shes lhun gyis grub pa'i lha //
rang byung chen po pad+ma yab yum ni //
mkha' 'gro'i sprin phung 'khrigs la phyag 'tshal bstod //
ces dang 'dod gsol ni /
bgegs dang log 'dren bar chad ma lus pa //
da lta nyid du zhi bar byin gyis rlobs //
mchog dang thun mong dngos grub bstsal du gsol //
'chi med tshe yi dngos grub bstsal du gsol :
zhes sbyar /
bdag bskyed mi dmigs par bsams la mnyam par gzhag
/rig pa lhar ldang bsngo smon bkra shis bya /
spros chung rnams bsnyen pa yang bdag bskyed 'di kho na la thun bzhir byas chog pa rig 'dzin bla ma'i bka' las so //
'di lta bu'i zab chos mthong bas yid 'phrog nas 'jog pa blos ma phod cing zab rgyas rnams brtson pas mi lcogs pa bdag dang bdag 'dra'i blun rmongs skal mnyam 'ga' la phan res mdor bsdus 'di bzhin bris par nyes tshogs mchis na bla ma mkha' 'gror bzod par gsol zhing /
cung zad dge tshogs mchis tshe rdzogs byang gi rgyur bsngo'o //
bsnyen yig shog gcig ma'i dgongs don las rang bzo med par sems kyang /
nongs pa mchis tshe mthol zhing bshags so //
ces pa 'di chos med 'chal rgan ngag gi dbang pos rang gi nyams len ched du nyi 'od ces pa'i gzim chung du bris /
!
gtsang rong bla ma zhi drag gi gter srung mchod thabs ni /
bdud la bdud bshos nag po rtse mo cung zad bkug pa /
rong btsan la btsan bshos zur gsum dmar po /
klu la klu gtor dkar po sbrul 'khyud can rnams la mtheb kyus bskor ba dang mchod pa sogs bshams la byin gyis brlab pa ni /
raM yaM khaM gis ma dag bsregs gtor bkrus //
AHdang oM las b+han+d+ha rin chen snod //
sha khrag dang ni bdud rtsi klu sman gyur //
oM AHhU~M/
spyan 'dren ni /
lhang lhang mtshams phug gnas dang kham bu lung //
gnas chos bsrung bar o rgyan chen po yi //
spyan sngar khas blangs bdud btsan klu gsum po //
thogs pa med par gnas 'dir da tshur byon //
ru dra du /
shu la tsa /
nA ga phuH
sa pa ri wA ra sa ma ya dzaH
mchod gtor phul ba ni /
ru dra du /
shu la tsa /
na ga phuHsa pa ri wA ra ar+g+haM nas shab+da'i bar gyis mchod /
rtsa sngags mthar ma hA pany+tsa khA hi /
ma hA ba liM ta khA hi /
ma hA rak+ta khA hi btags la 'bul /
'bul dmigs ni /
khrag gi ar+g+haM sogs dang /
rtsi sman dri ldan sogs kyi dbye ba shes dgos /
bstod pa ni /
bdud kyi gtso bo rta nag 'chib //
srog gshed btsan rgod rta dmar zhon //
klu sman 'bum bza' rus sbal 'chib //
bstod do bcol ba'i phrin las mdzod //
badzra muHsa gshegs su gsol /
'di yang dam pa'i ljags bsgrigs la brten nas nyung bsdus su 'bro ban sgrol ma 'jam dbyangs ngag dbang rdo rje ngag gi dbang pos bris so //

//
