@#//
rta mgrin gsang 'dus bka' srung rnam sras mdung dmar can gyi phrin las dang srog dbang gi rim pa nyi zer zhags pa zhes bya ba bzhugs so //
na mo gu ra be /
spangs rtogs mthar son rin chen mang //
sa brgyad dbang phyug skur bzhengs te //
dngos grub char 'beb der btud nas //
phrin las dbang bskur bklag chog bkod //
shin tu zab cing rten 'brel gyi che ba dang ldan pa rat+na lugs kyi rnam sras mdung dmar can gyi phrin las dang 'brel bar /
gsang sgrub byed na yab yum rkyang sgrub dang 'khor mang lugs gnyis kyi bca' gzhi'i rim pa gzhung du shes par bya dgos la /
'dir mchod gsol gyi phrin las dkyus tsam bshad pa dang /
dbang gi cho ga gnyis las /
dang po ni /
dben zhing bkra shis pa'i gnas su stegs bu gru bzhi brjid pa la dkyil 'khor sgo rdzogs spyi mthun bris pa'am /
maN+Dal la me tog dmar po'i tshom bu dbus su gtso 'khor lnga /
de rgyab brgyad rim gnyis bkod pa'i dbus su khri'u la /
rin po che'i snod du 'bru'i gtsang phye spod dang mngar gsum sbyar cing chang gis sbrus pa la /
ri rab bang rim bzhi'i steng gtor ma zur bzhi brjid chags pa rin po che'i dbyibs can la rin chen 'bar bas brgyan cing mtha' skor du kyu gu dang ril bu brgyad kyis bskor ba mtshal lam 'bri mog gis dmar por byas la sha khrag gis brgyan pa bkod /
mdung dmar rgyal mtshan mda' dar dmar po sogs spyan gzigs dkor cha ci 'byor dang /
mchod gtor sman rag
/nyer spyod spyi ltar bsham /
de nas bdag bskyed phyag rdor chos sde 'di nyid ltar ram /
gzhan gang rung bzlas pa dang bcas pa bya /
mchod pa spyi ltar byin brlab /
gtor ma /
a mr-itas bsang /
swa b+hA bas sbyang /
stong pa'i ngang las b+h+rU~M yongs su gyur pa las rin po che sna tshogs las grub pa'i ri rab gling bzhi gling phran dang bcas pa lha dang mi'i bde ba'i yo byad phun sum tshogs pa rnams dang /
phyi nang gsang ba'i rten rdzas sgrub rdzas mchod rdzas skong rdzas 'dod pa'i longs spyod bsam gyis mi khyab pas gang bar gyur /
a kA ro dang /
nam mkha' mdzod kyi sngags rgya lan gsum bya /
mdun bskyed ni /
bsang sbyang /
stong pa'i ngang las /
mdun gyi dkyil 'khor lcang lo can gyi dga' ba'i tshal chen po'i dbus su /
rin po che'i gzhal yas khang rgyan dang bkod pa phul du byung bas spras pa'i nang du bi na ya ka sgyel ba'i steng du tsa las seng ges btegs pa'i rin po che'i khri rkang pad+ma zla ba nyi ma rnams brtsegs pa'i gdan la /
bai dmar po las 'od zer 'phros /
sangs rgyas dang byang chub sems dpa' rnams la mnyes mchod phul /
sku gsung thugs kyi byin rlabs dang chos skyong gter bdag rnams kyi nus pa bsdus /
sems can rnams kyi dbul phongs bsal /
'od zer tshur 'dus bai yig la thim pas 'od du zhu ba las /
rgyal po chen po rnam thos sras sku mdog pad+ma rA ga'i mdangs can /
zhal gcig phyag gnyis khro zhing 'dzum la shin tu brjid cing sgeg pa /
dbu la bse'i rmog zhu rin po che'i rtse bran dang dar gyi cod pan gyis spras pa /
sku la dar dmar ljang gi ber chen dang dbang gi bswe khrab brtsegs mar gsol zhing dar dpyang lhab lhub 'phur ba /
phyag g.yas stag gi rgyal mtshan dang mdung dar dmar po /
g.yon pas gter gyi ne'u le dang lcags kyu dmar po bsnams pa /
rin po che dang me tog sna tshogs kyi rgyan phreng gis mdzes par brgyan cing zhabs rgyal po rol pa'i stabs kyis bzhugs pa /
sku dang phyag mtshan las 'od dmar lcags kyu lta bu 'phros pas 'gro ba thams cad rang dbang med par dbang du sdud pa /
de'i thugs kar 'khor lo rtsibs bzhi pa'i lte bar seng ge dang zla ba'i gdan la rang 'dra ba'i ye shes sems dpa'/
de'i thugs kar nyi ma'i gdan la bai dmar ser gyi mthar snying po'i sngags phreng dmar po g.yas su 'khor ba'o //
gtso bo'i phyi rol 'khor lo rtsibs bzhi'i steng du /
shar du dzam b+ha lI/
lhor dbyangs can ma /
nub tu nor skyong ma /
byang du b+ha ra li rnams dmar mo khro 'dzum dar dang rin po che me tog gi phreng bas brgyan pa /
g.yas lcags kyu dang g.yon bdud rtsi'i thod pa bsnams pa /
gru mo na rnga yab dang mchan khung du ne'u le'i rkyal pa bcug pa /
de rnams kyi thugs kar nyi ma'i gdan la ma trag sngags phreng gis bskor ba /
de rgyab pad+ma dmar po 'dab ma brgyad la nor bdag mched brgyad sku mdog dmar po bswe khrab dang bswe rmog gsol zhing dar dang rin po che sna tshogs kyis brgyan pa /
g.yas mdung dar dmar po phyar zhing g.yon ne'u le'i rkyal pa bsnams pa /
gru mo g.yon na lcags kyu dmar po bcug cing rta sngon po rngog nag la zhon pa /
de rgyab pad+ma 'dab brgyad la klu chen brgyad gser mdog nor bu dang bum pa bsnams nas dgos 'dod char bzhin du 'beb pa /
bdud rtsi'i rdzing bu'i steng na skyil krung gis bzhugs shing sbrul gyi rgyab yol can rnams su gsal bar gyur /
bdag nyid yi dam gyi thugs ka nas 'od zer lcags kyu lta bu 'phros /
byang phyogs lcang lo can gyi gnas nas rgyal po chen po 'khor dang bcas pa spyan drangs te thim par bsam la /
spyan 'dren pa ni /
hU~M:
dad pa dang ni dam tshig gis :
tshur byon dam dgongs rgyal po che :
dang por sangs rgyas mngon gyur kyang :
'gro ba'i don du sprul pa'i sku :
sa brgyad sems dpar bzhugs pa po :
da lta chos skyong rgyal po'i tshul :
shAkya'i bstan pa srung bar mdzad :
sems dpa' chen po gshegs su gsol :
ri rab chen po'i byang phyogs kyi :
lcang lo can gyi pho brang nas :
bdag gis gdung bas spyan 'dren na :
thabs mkhas thugs rje'i rgyal po che :
thugs dam dbang gis gshegs su gsol :
pho brang rgyal sa chen po'i dbus :
rin chen khri rkang gdan khri'i steng :
phyag dang zhabs ni bsil nas kyang :
'bar ba'i gdan la bzhugs su gsol :
bai shra ma NA ya :
dzaHhU~M baM ho :
pheM pheM hrIM hrIM dzaHdza :
bzhugs su gsol ba ni /
hU~M:
yang dag sangs rgyas rin chen mang :
'gro ba'i don du sprul pa'i tshul :
sa brgyad sems dpa' bzhugs su gsol :
khyod la gus pas phyag 'tshal lo :
na mo pU ru sha ya ho :
mchod pa ni /
hU~M:
mthu stobs mnga' bdag rgyal po che :
khyed la mchod pa 'bul ba ni :
phyi mchod me tog bdug spos dang :
mar me dri dang zhal zas tshogs :
sil snyan rol mo dbyangs dang bcas :
spyan gzigs dkor cha mthun pa'i rdzas :
lha chen mnga' bdag khyed la 'bul :
bdag la 'dod pa'i dngos grub stsol :
nang mchod rgya phor bswe phor dang :
gser dngul rin chen skyogs nang du :
chang phud rin chen dar zab bcas :
sman gtor rak+ta nang gi rdzas :
mdzes pa'i lha mo bcu drug gis :
phyag rgya sna tshogs gar gyis sgyur :
a la la ste mchod par 'bul :
dgyes bskangs bdag la dngos grub stsol :
mdung dmar rgyal mtshan gri snying dang :
tshogs kyi longs spyod dpag med mchod :
mdzes pa'i klu mo nor skyong ma :
lha klu'i bu mo mdzes sdug bskor :
rgyal po dgyes mdzad thugs dam bskang :
bdag la zas nor char ltar phob :
bdag ni rig 'dzin sgrub pa po :
khyod ni dngos grub gter gyi bdag :
phyi nang gsang ba'i mchod sprin mchod :
'dod pa'i don la gsol 'debs kyis :
rgyal blon 'bangs 'khor yul khams bcas :
thams cad bdag gi dbang du sdus :
mi nor longs spyod rgyas par mdzod :
'dod pa'i re ba bskang du gsol :
gtor 'bul ni /
byin rlabs spyi mthun nam /
bsdu na /
oM AHhU~M hoH
lan gsum dang /
dmigs pa spyi ltar byas la /
snying po'i mthar /
i daM ba liM gr-ih+Nan+tu /
sa ma ya rak+Shan+tu /
sarba sid+d+hi m+me pra yats+tshan+tu /
ma ma sarba karma sid+d+hi a mo g+hA ya swA hA/
lan gsum phul /
bstod pa phrin bcol ni /
hU~M:
ri rab lhun po'i byang phyogs kyi :
lcang lo can gyi pho brang nas :
rgyal po chen po rnam thos sras :
sa brgyad sems dpar bzhugs pa de :
dbang gi phrin las mdzad pa'i phyir :
pad+ma rA ga'i mdog 'dra zhing :
mi thung sgeg pa'i cha lugs can :
dbu la bswe rmog phod can gsol :
'jol ber steng na bse khrab can :
dar chen sna lnga'i phod lang can :
brjid pa'i nan dam dmar pos bcings :
phyag g.yas mdung dmar rgyal mtshan bsnams :
srid pa gsum yang dbang du sdud :
phyag g.yon ne'u le lcags kyu 'dzin :
'gro ba'i rnam shes dbang du sdud :
gling bzhi'i byang phyogs skyong tsa na :
in+d+ra nI la'i mdog dang ldan :
klu dang gnod sbyin 'dul tsa na :
rin chen gser gyi sku mdog can :
mkha' 'gro lha mo klu mo dang :
bdud mo'i sde dpon mdzad tsa na :
bai DUr mthing ga'i mdog dang ldan :
'gro ba'i rnam shes dbang sdud cing :
longs spyod char ltar 'beb tsa na :
sku mdog dmar po 'od zer 'bar :
dbang chen mthu byin bsam mi khyab :
yon tan ma lus rdzogs la bstod :
'jig rten 'di na grags che ba :
lha klu gnod sbyin dri za dang :
mi 'am ci dang lto 'phye dang :
thams cad kun gyi sde dpon che :
'jig rten khams na 'gran zla bral :
lha chen dpal 'bar khyod la bstod :
khyod ni 'gro ba'i don sprul tshe :
sku mdog gcig tu ma nges te :
dkar ser dmar ljang mthing ga'i mdog :
rdzu 'phrul sna tshogs phrin las bdag :
cha lugs gcig tu ma nges te :
zhi dang khro dang zhi ma khro :
khrab dang ber chen lha yi gos :
dgos 'dod re skong khyod la bstod :
zhon pa gcig tu ma nges te :
seng ge khyung chen glang chen dang :
stag gzig dom dang ma he 'brug :
rta mchog dred dang chu srin zhon :
phyag mtshan rnam pa sna tshogs pa :
bkra shis rdzas brgyad rnga yab dang :
nor bu bI dza pU raHdang :
ral gri mda' gzhu gser gyi sgrom :
sna tshogs sprul pa'i phyag mtshan 'dzin :
yid bzhin gter bdag khyod la bstod :
bdag ni gdung sems dam tshig can :
tshul bzhin bsnyen cing sgrub pa dang :
mchod cing bstod de thugs dam bskul :
sras dang btsun mo 'khor dang bcas :
gnod sbyin bye ba bdun 'bum bzhengs :
khams gsum srid gsum dbang du sdus :
'gro ba mi yi rnam shes sgyur :
sbyin bdag pho mo'i lag pa sgul :
g.yang can nor dang brjid can gos :
bcud can zas la sogs pa rnams :
thams cad bdag la bstsal du gsol :
mi snying sgul la mi 'gram chogs :
rang dbang med par thams cad sdus :
'dod pa'i re ba ma lus stsol :
gnas pa tshe yi dngos grub stsol :
brgyud 'dzin srid kyi dngos grub stsol :
snyan grags gdul bya'i dngos grub stsol :
longs spyod nor gyi dngos grub stsol :
mi zad zas kyi dngos grub stsol :
g.yang lugs gos kyi dngos grub stsol :
rkang bzhi phyugs kyi dngos grub stsol :
bang mdzod nas kyi dngos grub stsol :
dar zab rgyan gyi dngos grub stsol :
rin chen gser g.yu'i dngos grub stsol :
sra brtan go khrab dngos grub stsol :
mi zad gter gyi dngos grub stsol :
thugs dam ma g.yel rgyal po che :
'di ltar bdag gis bskangs gsol nas :
'dod pa'i don la gsol 'debs tshe :
gang 'dod dngos grub ma stsol na :
thugs dam nyams par mi 'gyur ram :
de bas thugs dam brtser dgongs la :
rtags dang mtshan ma bstan pa dang :
dbang sdud zas nor longs spyod kyi :
bdag la dngos grub rgya chen stsol :
mchod gsol dkyus ma la de tsam gyis chog
/sgrub pa dang dbang gi skabs su bzlas pa ni /
rang gi thugs srog las 'od zer sna lnga 'phros /
mdun bskyed kyi thugs ka'i ye shes sems dpa' sa bon sngags phreng dang bcas pa la phog pas /
de las 'od zer 'phros te gtso 'khor thams cad la khyab cing bskul /
de rnams kyi sku dang sa bon phyag mtshan dang bcas pa las 'od dmar lcags kyu'i dbyibs can dpag tu med pa 'phros /
steng 'og bar gsum gyi lha klu mi'i longs spyod 'jig rten gter bdag rnams kyi mthu dang nus pa bcud dang dngos grub /
khyad par 'dzam bu'i gling gi mi nor zas gsum thams cad rang dbang med par 'ur 'ur shig shig bsdus te phyi nang thams cad 'dod pa'i longs spyod du mas gang ste bdag gi dbang du gyur par bsam la /
oM ma hA rA dza sa ma ya bai shra ma NA ya sarba tsit+ta rat+na hrIM hrIM dzaHdza :
zhes bzla /
rtags tshad dang las sbyor gyi dmigs bzlas sogs spro na gzhung du gsal ba ltar ro //
rjes mchod bstod nongs bshags /
rten yod na bstim /
med na gshegs /
bsngo smon bkra shis bya'o //
!
//gnyis pa srog dbang bskur na /
dkyil 'khor sogs gong smros ltar la gtor ma sku tsaka btsugs /
dar gdugs dmar po phub /
mdung dmar rgyal mtshan ne'u le lcags kyu dmar po'i tsaka li /
gri snying bla rdo 'khor lo gzhung bzhin gal che'ang ma 'dzom na bla rdo shel dang pha waM long bur srog sngags bris pa dang /
gri snying bsres pa'i snying gzugs tsam med thabs med pas de rnams dang /
sgrub yig
/tshe 'brang /
tshogs rdzas 'brang rgyas dang bcas pa rnams kyang bkod /
bdag bskyed /
mchod pa byin brlab /
mdun rten bskyed bstim mchod bstod bzlas pa'i bar bshad ma thag pa ltar grub nas /
las bum du bdud rtsi 'khyil pa'i bskyed bzlas bya'o //
de nas thun mong ma yin zhing dam tshig thub nges kyi slob ma bos la khrus bya /
bgegs bskrad cing srung 'khor bsgom /
sems bskyed gsal btab la /
de'ang bskal bzang 'di'i sangs rgyas gzhan rnams kyi thugs rje 'jug pa'i yul du ma gyur pa mnyam med shAkya'i rgyal po'i gdul zhing rtsod pa dang ldan pa'i dus spyi dang /
bye brag snyigs ma lnga bdo ba'i dus kyi mthar skyes pa'i 'gro ba mtha' dag las ngan pa sha stag gis 'phangs pas mthun pa'i rkyen shin tu dkon cing /
khyad par bsod nams dman pas nor dang longs spyod kyis dbul zhing phongs te nyam thag pa la /
'das pa'i sangs rgyas rin chen mang nyid thugs rje chen pos rjes su dgongs nas ri rab byang phyogs lcang lo can du gnod sbyin gyi rgyal po rnam mang thos pa'i sras su skye ba bzhes pa'i tshul bstan te /
rdzu 'phrul dang mthu stobs chen po'i gzi brjid kyis shAkya'i dbang po'i bstan pa skyong ba'i gtso bor gyur cing bdud ris lha min gyi dpung tshogs thams cad 'joms par mdzad /
khyad par mgon po gang nyid rjes su dran pas bsnyen cing sgrub pa dang dad pas mchod bstod gsol ba 'debs pa rnams la skal pa dang 'tsham pa'i 'dod rgu'i dngos grub stsol ba gnod sbyin nor lha yongs kyi dbang phyug chen po 'di la /
rigs chen brgyad gtso bor gyur pa'i sgrub thabs rnam grangs mang po gsar rnying bka' gter kun la byon cing yongs su grags pa las /
'dir chos rgyal rat+na gling pa'i zab gter 'dus pa skor bzhi'i ya gyal rta mgrin gsang ba 'dus pa'i chos sde las byung ba /
dbang gi lha mchog rnam sras mdung dmar can gyi srog dbang yid bzhin gter mdzod bsgrub pa la sogs kyis mtshams sbyar nas maN+Dal 'bul du gzhug
/slob dpon dpal gsang ba'i bdag po dngos su gsal ba la dad mos drag pos me tog dang bcas pa'i thal mo sbyor la gsol ba 'debs pa 'di'i rjes zlos /
kye :
sangs rgyas kun gyi gsang ba 'dzin :
rdo rje 'dzin pa dgongs su gsol :
bsod nams ye shes tshogs chen yongs rdzogs shing :
'gro don rlabs chen spyod pa'i phyir :
nor bdag chen po'i dbang bskur zhu :
lan gsum /
bla mas lan sbyin pa /
'jig rten khe dang grags pa dang :
rang rgyud 'dod pas bcings pa yi :
mi mthun phyogs la 'di mi rung :
tshogs gnyis rlabs chen spyod pa yi :
don gnyis spyod la sbyin du rung :
zhes dris pa'i lan gdab pa 'di'i rjes zlos /
khe dang grags pa snyan 'dod dang :
chos brgyad tshe 'di'i phyir ma yin :
dkon mchog mchod cing ngan long skyong :
tshogs gnyis bsgrub phyir gnang bar zhu :
lan gsum /
tshul de las mi 'da' na sbyin du rung gis /
thog mar rgyud dag par bya ba'i slad du /
bla ma gsang ba'i bdag por gsal ba'i nam mkha' bar snang rnams su phyogs bcu'i rtsa gsum rgyal ba sprin gtibs pa ltar bzhugs pa'i spyan sngar rgyun bshags yan lag brgyad pa tshul bzhin du bya ba'i 'dun pas 'di'i rjes zlos /
rdo rje slob dpon sangs rgyas dpal //
sogs gsum /
de nas dbang dngos gzhi'i slad du /
khyed rang skad cig gis dpal phyag na rdo rje sku mdog mthing nag g.yas rdo rje phyar zhing g.yon sdigs mdzub dang bcas pa'i dril bu thugs kar 'dzin pa /
dar dang rin po che sbrul gyis brgyan cing khros pa'i nyams can /
zhabs gnyis pad nyi'i gdan la brkyang bskum stabs kyis ye shes kyi me 'bar ba'i klong na 'gying ba'i skur gyur par mos la mdun rten yang 'di ltar gsal thobs shig
/mdun gyi gtor ma lcang lo can gyi dga' ba'i tshal sogs gong gi mngon rtogs ltar brjod la /
tsa las zhes pa bor /
nyi ma rnams brtsegs pa'i gdan la /
rgyal po chen po rnam thos sras sogs nas /
rang dbang med par dbang du sdud pa /
de'i phyogs bzhir nor sbyin chen mo mched bzhi /
de rgyab nor lha rta bdag brgyad dang klu chen brgyad kyis bskor ba dam ye gnyis su med par bzhugs pa de nyid khyod rang gi spyi bor spyan drangs te byin gyis brlabs pas /
gnas gsum las 'od zer dkar dmar mthing gsum 'phros /
khyed rang gi gnas gsum du thim pas rgyal po chen po'i sku gsung thugs yongs su rdzogs pa'i dbang dang byin rlabs ma lus pa thob par gyur pa'i mos pa gyis /
rten gtor thogs la /
hU~M:
bzhengs shig bzhengs shig rgyal po che :
lcang lo can gyi pho brang nas :
sngon gyi thugs dam ji bzhin du :
gnas 'dir byon la byin chen phob :
gtor ma rin chen yid bzhin gter :
rgyal po'i sku dang gnyis su med :
yid bzhin gter gyi dbang thob shog :
sngon gyi thugs dam chen po ni :
rtag tu mchod cing gsol ba la :
mi zad gter gyi dngos grub stsol :
nam mkha'i mdzod la mnga' brnyes shog :
kye rgyal po chen po :
skal ldan rigs kyi bu 'di la khams gsum srid gsum snang ba dbang du sdud pa dang :
srid gsum bran du bkol ba dang :
'dod rgu'i gter la longs spyod pa'i dbang mchog thob par mdzad du gsol :
rgyal po 'di la 'go bar mdzad du gsol :
gnas par mdzad du gsol :
rgyas par mdzad du gsol :
gang bar mdzad du gsol :
brtan par mdzad du gsol :
oM badzra bai shra ma NA ya kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
zhes gtor ma gnas gsum du gtugs /
'o rigs kyi bu khyod la gtor ma'i dbang 'di bskur pas :
rgyal po chen po'i sku gsung thugs yongs su rdzogs pa'i dbang thob nas phrin las rnam pa bzhi la mnga' brnyes shing :
khams gsum la dbang sgyur ba'i dbang mchog dam pa thob par gyur cig :
rgyal po chen po'i thabs kyi phyag mtshan gnyis lag g.yas dang /
shes rab kyi phyag mtshan gnyis g.yon du gtad pas khams gsum srid pa gsum la dbang sgyur zhing phrin las rnam bzhi thogs med du 'grub par gyur par mos shig
/mdung dmar dang rgyal mtshan g.yas su gtad la /
hU~M:
khams gsum srid la dbang sgyur cing :
mdung dmar 'di ni dpa' ba'i rtags :
'gro ba'i rnam shes 'bigs pa'i rtags :
ba dan 'bar bas yid rnams g.yo :
bstan pa'i rgyal mtshan phyogs bcur sgreng :
mi nub rgyal mtshan bkra shis 'byung :
thabs kyi phyag mtshan dbang bskur bas :
khams gsum dbang du 'du bar shog :
oM bai shra ma NA badzra rA ga ra tri sarba tsit+ta hrIM dza :
a b+hi Shiny+tsa maM:
ne'u le dang lcags kyu g.yon du gtad la /
hU~M:
dgos 'dod kun 'byung ne'u le'i gter :
stong gsum rin chen nor la spyod :
lcags kyus 'gro ba'i rnam shes 'gugs :
rgyal blon 'bangs dang yul 'khor sdud :
shes rab phyag mtshan dbang bskur bas :
srid pa gsum la dbang sgyur nas :
'khor los sgyur rgyal dbang thob shog :
oM rat+na ma gu ta sarba sid+d+hi aM ku sha dzaHsid+d+hi maM:
bla rdo gtad pas rgyal po chen po lus dang grib ma bzhin 'grogs pa'i dbang thob par mos /
bla rdo srog 'khor gri snying rnams lag tu sbyin la /
hU~M:
gsang ba'i dam rdzas bla na med :
kun gyi rnam shes snying nas 'dren :
thams cad mos shing sdud par byed :
bla rdo rgyal po'i srog gi rten :
lus dang grib bzhin 'grogs par byed :
mi 'gyur lhun grub dbang thob shog :
tsit+ta sarba r+n+ri tri hrIM:
tsakra sa ma ya a b+hi Shiny+tsa maM:
rgyal po chen po 'khor dang bcas pa khyed rang la bka' sdod kyi tshul du gtad par mos /
gtor ma lag tu gtad cing sgrub yig snying gar bzhag la /
hU~M:
de ring nas ni bu khyod dang :
chos rgyal chen po dbyer med par :
khyod kyi bka' bzhin phrin las sgrubs :
gnyen po'i sgrub pa yun ma thung :
mchod bstod skong gso dag la 'bod :
bran dang bka' nyan pho nya'i tshul :
khyod kyi phrin las bsgrub par 'gyur :
ces bsgos la /
nang mchod bdud rtsi gtor mar sbreng ba'i thigs pa slob ma'i lcer bzhag
/slob mas bdud rtsi gtor mar bstab la /
rgyal po chen po dang dam tshig gnyis med du bsres par bsam /
'di ni brgyud pa 'dzin nges la ma gtogs mi rung bar gsungs so //
de nas 'di ltar bsgo ste /
hU~M:
sa brgyad rgyal po chen po dang :
skal ldan rigs kyi bu khyod gnyis :
dam tshig dbyer med gcig tu gyur :
rtag tu mchod bstod brtson pa dang :
sgrub dang rten rdzas 'dzom par bya :
phrin las ma lus 'grub par 'gyur :
bai shra ma NA ya dzaHhU~M baM ho :
sa ma ya satwaM:
de ltar bsgos pa'i rim pa rnams tshul bzhin du sgrub pa sogs spyi dang khyad par gyi dam tshig rnams mi nyams par srung zhing de las nam yang 'da' bar mi rung bas dran shes dang ma bral bar gyis shig
/tshe 'brang spyi bor bzhag la /
hU~M:
rgyal po tshe bsod dpal gyi gter :
'dod rgu 'byung ba'i nor bu mchog :
rtag par tshe la dbang ba'i sku :
sgrub chen rig 'dzin tshe yi gter :
skal ldan bu la bkra shis shog :
rgyal po chen po'i tshe dang dpal dang gzi brjid thams cad rigs kyi bu 'di la thob par gyur cig :
badzra A yu She puN+ye sarba sid+d+hi a b+hi Shiny+tsa oM AHhU~M:
tshogs rdzas 'brang rgyas bza' btung lag tu gtad cing bzar gzhug la /
hU~M:
mi 'dzad longs spyod rin chen gter :
bza' dang bca' dang btung ba dang :
phrin las kun 'grub longs spyod spel :
ma lus yongs su rdzogs pa yi :
tshogs 'khor 'brang rgyas 'di gtad pas :
longs spyod rgyal po nyid dang mnyam :
mi 'dzad nam mkha'i mdzod la spyod :
yid bzhin gter gyi dbang thob shog :
badzra rat+na pad+ma karma ma hA puN+ye A yu she sarba sid+d+hi pha la hU~M:
zhes sbyin la shis brjod rgyas par spel /
des yid bzhin nor bu lta bu'i dbang bzhi yongs rdzogs rjes gnang gtad rgya bcas thob pa yin pas sogs kyis mtshams sbyar la /
dam tshig khas blang /
gtang rag maN+Dal sogs spyi ltar bya /
slob dpon gyis mchod gtor kha gsos la /
'grub na skong gso dang /
bsdu na gtor 'bul mchod bstod rgyas par bya ba sogs rjes rim smros ma thag pa ltar la /
gtor mchod kyi ras ma bya khyi phyi mi rnams la byin na dngos grub yal bas rang dang slob mas longs spyod do //
nor bdag byin rlabs sprin chen las //
'dod rgu'i gru char drag 'bebs pas //
skye dgu'i dbul phongs mthar byed pa'i //
rdzogs ldan lang tsho gsar bzhad shog
/'di rnams la sngon chad gter gzhung kho na'i steng nas 'chad kyang gong ma'i phyag len rgyun thugs la bcags pa shin tu dkon pas /
lag len mkhas blun gyi rjes su 'gro ba'i chad lhag gi skyon gnas par mthong nas rang 'dra'i bsnyel gsos tsam du pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bgyis pa dge legs 'phel ///
/
