rdzogs chen ma rgyud mkha' 'gro gsang ba lam khyer las :
gti mug rdo rje'i shog dril bzhugs so :
na mo bud+d+ha DA ki nI:
dpal sangs rgyas mkha' 'gro la phyag 'tshal lo :
gti mug lam du khyer ba'i gdams pa 'di la gnyis te :
dang po gzhi rang la brten pa gnas lugs kyi gti mug dang :
phyi yul rkyen la brten pa 'khrul pa ma rig pa'i gti mug go :
de la dang po gzhi rang la brten pa gnas lugs kyi gti mug ni :
ye gdod ma nas rang sems chos kyi sku 'di yin te :
yar sangs rgyas kyis ma bcos :
mar sems can gyis ma bslad :
bar glo bur gyi dri mas ma gos pa gcig yin pa la :
de ngo ma shes pas gti mug rang khar song ste :
'khrul pa ma rig pa'i gti mug byung ngo :
de la brten nas phyi yul rkyen gyi gti mug shar te :
dug lnga dug gsum byung ba las :
rang sems 'khor bar 'khyams so :
de la dang po gzhi rang la brten pa'i gti mug gi mkhan po rtsad gcad pa ni :
phyi yul snang du gti mug skye ba'i rgyu :
dga' mi dga' 'am :
gtam snyan mi snyan nam :
bde sdug gam :
nyon mongs pa gcig la brten nas gti mug 'byung ste :
gti mug de rang gi ngo bo la bskyang 'dod byas la :
gti mug de la ngo bo ci 'dug :
gzugs dang kha dog dngos po ci 'dug thag bcad pas :
gti mug gi ngo bo la gzugs kha dog dngos po ma rnyed par :
gti mug skyes pa de rang gi sems su thag chod cing ngo shes tsa na :
phyi yul rkyen la brten nas gti mug byung ba thams cad :
rang snang sems kyi cho 'phrul ma gtogs pa :
don logs na gcig kyang med par shes te :
phyi yul rkyen gyis tshur 'ong nas gti mug byung ba yang min :
rang gis phar phyin nas gti mug byung ba yang min :
rang gis rang ngo ma shes pa yin mod :
da gti mug gi ngo bo rang sems su thag chod tsa na :
ngo rang thog tu 'phrod nas :
gti mug gi mkhan po rang stong du ngos gzung med par 'char ro :
de tsa na gti mug gi mkhan po rtsad chod pa yin no :
mkhan po rtsad chod tsa na :
phyi rol du gti mug gi rigs ci shar yang sems su ngo 'phrod :
dbyer med du khrol gyis 'gro :
gti mug rang sems su rtogs pas :
phyi'i yul snang sems su ngo 'phrod :
yul snang sems su ngo 'phrod pas gti mug skye ba'i rgyu dang rkyen thams cad rang sar dag nas :
phyi'i yul rkyen thams cad grogs su 'char te :
spang blang gi mtha' dang bral :
gti mug 'od gsal du shar :
gzhi rang la brten pa'i gti mug rtsad chod pa'o :
da yul rkyen la brten pa 'khrul pa ma rig pa'i gti mug rtsad gcad pa ni :
dbang po sgo lnga la brten nas :
gzugs legs mi legs :
sgra snyan mi snyan :
dri zhim mi zhim :
ngo mngar mi mngar :
reg bya 'jam rtsub :
yid dga' mi dga' la sogs pa gcig la brten nas gti mug 'char ro :
de yang lus ngal dub kyi gti mug dang :
sems nyon mongs kyi gti mug dang :
'khrul pa bag chags kyi gti mug dang mang bar 'char te :
de'i dus su gti mug gang skyes pa la :
gcer gyis bltas la :
ngo bo gzugs kha dog dbyibs ci 'dug blta'o :
de la ngo bo ma rnyed na de rang gi ngang la dar cig bzhag go :
yang nas yang du blta zhing rtsad bcad do :
bltas pas ngo bo ma mthong na :
phyi yul rkyen thams cad rang gi sems su thag bcad do :
sems stong nyid du thag bcad do :
sems stong nyid thag chod tsa na gti mug 'od gsal du 'char ro :
gti mug 'od gsal du shar tsa na phyi snang ba la brten pa'i gti mug thams cad kyang grogs su 'char te :
spang rgyu skad cig kyang med do :
gti mug sems su shes :
sems gti mug gi ngo bor shar :
gnyis ka gnyis med du shes :
de tsa na phyi rol gyi yul snang thams cad rang gi sems kyi rtsal du ma gyur pa gcig kyang med do :
gti mug mun pa ltar du 'thibs kyang a'u tsi :
thams cad chos nyid kyi yo lang yin no :
dpe ci dang 'dra na :
chu dang chu 'dres pa'am :
'phrad pa bzhin du :
gti mug gi rang bzhin 'od gsal :
'od gsal gyi rang bzhin chos sku :
gti mug thams cad bde chen :
de tsa na gti mug gi ngo bo stong pa :
rang bzhin gsal ba :
thugs rje 'gag pa med par sal le sing nge ba :
ngos gzung med pa de chos sku yin no :
nang rig pa 'od gsal du shes tsa na :
phyi snang ba la brten pa'i gti mug skyes tshad thams cad nang rig pa ye shes kyi rtsal yin no :
de gnyis gcig tu 'dres tsa na gti mug lam du gyur pa yin no :
dug lnga'i nang nas gti mug 'di :
'byung ba lnga dang sbyar na nam mkha' yin no :
khams lnga dang sbyar na nam mkha'i khams yin no :
sku lnga'i nang nas rnam par snang mdzad yin no :
stong pa lnga'i nang nas snang stong dbyer med yin no :
'od lnga'i nang nas mthing kha yin no :
ye shes lnga'i nang nas chos dbyings ye shes yin no :
zhing khams lnga'i nang nas chos 'byung yin no :
de tsa na gti mug 'od gsal du shar ro :
ma bsgom par sangs rgyas so :
ye shes bsgrub du med :
gti mug spang du med :
thams cad chos nyid kyi klong bde ba chen po'i zhing khams su ma gyur pa gcig kyang med do :
gti mug lam khyer gyi gdams pa 'di lam myur :
mgyogs :
ma bsgom par sangs rgyas :
ngo shes pa dang grol ba dus mnyam pa gdams pa'i khyad par :
gzhan la med pa'i khyad chos :
gti mug rdo rje'i shog dril zhes bya ba lags so :
mkha' 'gro gsang ba lam khyer nas shog dril khol du phyung pa'o :
yum rdo rje phag mos dur khrod so sa'i gling du ye shes mtsho rgyal la gnang :
mtsho rgyal gyis sgrags yang rdzong shel gyi 'od gsal phug tu gter du sbas so :
skal ldan las can gcig dang 'phrad par shog :
bka' rgya :
gtad rgya :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
kha thaM:
de nas slob dpon ma kun dga' 'bum gyis gter nas bton pa /
mnga' bdag nyang gi sprul pa dung mtsho ras pa la gnang /
des bya btang nyi ma rang grol la gnang zhing /
shog ser las kyang phab pa'o //
mkha' 'gro'i tshogs la bzod par gsol /
shog ser gyi yang tsha las zhal bshus pa'o ///
/
