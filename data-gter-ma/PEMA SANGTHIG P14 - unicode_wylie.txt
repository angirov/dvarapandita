\u0f88
pad+ma gsang ba'i thig le las :
rtsa rgyud pad+ma zab pa bzhugs so :
\u0f88\u0f88\u0f88\u0f88\u0f88\u0f88
o rgyan mkha' 'gro'i skad du :
DAk+ki dz+yiSh+Tha badzra ka ri na ma :
bod skad du :
pad+ma zab pa rtsa ba'i rgyud :
bcom ldan 'das rang byung pad+ma kun tu zhal la phyag 'tshal lo :
'di skad bdag gis thos pa'i dus gcig na :
rgya chad phyogs lhung yangs dog mtho dman dang bral ba rdo rje btsun mo'i b+ha ga gsang chen rol pa'i zhing na :
bcom ldan 'das bde ba chen po ye shes rdo rje tshe dpag tu med pa dga' ba chen pos rtag tu mnyes bzhin bzhugs so :
de yi 'khor du rang dang gnyis su med cing rtsal 'gags med du 'phro ba'i cha las :
badzra lA s+yai dang :
badzra mA l+ye dang :
badzra gIrtI dang :
badzra nirtI dang :
badzra puSh+pe la sogs pa'i phyi nang gi rdo rje lha mo rnams rang rang gi bde stong zag pa med pas yongs su myos bzhin pa'i 'khor gyi tshogs thams cad kyis :
bcom ldan 'das kyi gsang ba'i dkyil 'khor la mchod pa du mas mchod bzhin rdo rje'i glu yis yang dag par bskul ba ni :
e ma ho :
sangs rgyas kun gyi gsang ba mchog :
rdo rje bdud rtsi dri med pa :
yang dag ye shes ngo bo la :
mchog rig ye shes nang nas skyes :
gnyis su med pa'i ye shes kyis :
'gro ba rgyud lngar 'khyams pa'i rgyud :
yongs su gang ba'i dngos grub stsol :
ces zhus pas bcom ldan 'das kyis brtse bar dgongs te rdo rje'i glu blangs pa ni :
e ma ho :
ye nas gsang ba thabs kyi sgo :
rang bzhin med pa'i bdag nyid can :
spros pa 'gag pa dang bral zhing :
spros pa'i mtshan las yang dag 'das :
spro bya spro byed ye nas dben :
'phros pa'i snang cha brdar btags pa :
'di zhes rgyal bas mtshon du med :
'phros kyang 'dir gnas 'di 'o zhes :
brtag tu med cing 'gag pa dang :
'gags pa'i yul yang ye nas dben :
med pa ma yin rdo rje'i rgyud :
mtshan mas gzhom par mi nus pa :
bde ba chen po rdo rje che :
sangs rgyas nyid kyis kyang mi brnyes :
rang gi rang rig dri ma med :
e ma hoHngo bo nyid kyis gsang :
skye 'gag gnas pa dang bral ba :
de nyid ma rtogs thabs kyis chod :
sangs rgyas chos khams ye nas dag :
sa chu spyan dang mA ma kI:
me rlung gos dkar dam tshig sgrol :
nam mkha' dbyings kyi yum chen du :
gnas dag snang yul mkha' 'gro ma :
phung khams sangs rgyas lnga'i bdag nyid :
dbang shes sems dpa' sems ma dang :
byang byed yid chos rnam par dag :
gser gling sa rdo mi rnyed bzhin :
ye nas rnam par dag pa la :
'khrul ngor kun brtags sna tshogs snang :
brtags na rdzun phugs rang sar rdib :
rang byung rang shar spros med do :
zhes gsungs te dgyes pa chen pos rnam par 'phrul pa'i ting nge 'dzin la snyoms par zhugs so :
zhu ba dang glu yi rim pa ste dang po rdzogs so :[  \u0f88\u0f88\u0f88 ]slar yang dgyes pa chen po'i sprin las dkyil 'khor mngon par 'du mdzad de :
rdo rje'i glu blangs pa ni :
e ma ho :
tha mal zhen snang sbyang ba'i phyir :
rim pa dang po'i rnal 'byor bsgom :
mngal skyes la sogs rnam pa bzhi :
sbyang phyir de nyid bzhi dag dang :
skye mchi bar do la sogs pa'i :
'dzin pa sbyang phyir ting 'dzin bsgom :
snod dang bcud kyis bsdus pa'i chos :
dag pa gsum gyi rang bzhin te :
mnyam gnyis lhag pa'i mnyam gnyis kyis :
dkyil 'khor kun tu bzang po'i zhing :
phyogs bcu stong khams ye nas dben :
rang bzhin dag pa'i chos nyid la :
rang gi ngang gis rnam grol pa :
yum lnga dag pa'i 'byung rim steng :
sangs rgyas yon tan lhun rdzogs pa'i :
ye shes chen po'i maN+Da la :
rtog tshogs ye nas lhar dag pa'i :
rigs kyi phyag rgya cir yang snang :
dang po rgyu yi sa bon sgoms :
nam mkha' gang bar spro zhing bsdu :
'phel 'grib bral ba'i rgyan du shar :
de las phyag rgya gcig pa yi :
rang bzhin ye shes mngon du bya :
phyag rgya rgya cher spros pa'i mthus :
snod bcud tha mal zhen snang sbyang :
e ma ngo mtshar rmad kyi chos :
sgro btags ma rig 'khrul pa'i ngor :
gnyis 'dzin rtog pa'i sgyu ma la :
ma shes byis pa a thang chad :
sna tshogs rang rig spros bral ba :
dus gsum cha bral bzhi pa ni :
dus med rig pa'i ngo bo la :
'khor 'das chos kun rnam par rdzogs :
rnam pa'i cha la sangs rgyas kyi :
mdzad pa'i cho 'phrul yang dag bsgrub :
bsnyen pa zla ba skar phreng ste :
g.yo thob goms brtan mthar phyin pa'i :
sa mA d+hiHla rtag par brtson :
nye bar bsnyen pa rgyal po yi :
phrin las 'bangs kyis sgrub pa bzhin :
sems can bar pa dang po gsum :
rdzogs pa'i sangs rgyas sa la sbyor :
sgrub pa mgal me klad bskor ltar :
tha mal zhen snang rags pa sbyang :
sgrub chen bung ba tshang zhig ltar :
'khor 'das dag mnyam chen por sbyangs :
dus kun srog sdom gzer bzhi gces :
shin tu sbyangs pa'i rnal 'byor pas :
ro sol mchog chen thod par sbyar :
bsnyen sngags 'bar ba'i rnam par bsgom :
'od dang du ba byung ba na :
mthong byed la byug sa 'og gi :
gter gyi dngos grub yang dag 'grub :
gang la reg pa'i dngos po rnams :
rdo rje can gyis mthong mi 'gyur :
rkang par byug pa tsam gyis ni :
mkha' 'gro rnams dang skal pa mnyam :
gri lcags ral gri rdzas byug pa :
khyer te bam la btab pa yis :
ral gri la sogs dngos grub 'thob :
bdud rtsi 'od ldan dang sbyar ba :
yun du brten pas gzhon nur 'gyur :
sa 'og bug pa'i sgor song la :
rdzas bshams rtse gcig bzlas pa yis :
rdo rje sa 'og 'gro bar 'gyur :
e ma ngo mtshar ya mtshan gyi :
cho 'phrul bsam yas lhun grub pa :
rang byung pad+mas rang shar ba'i :
dgongs pa'i rtsal las byung ba'i don :
rmad du byung ba'i phyag rgya ni :
tha mal zhen snang sbyong ba'i phyir :
sangs rgyas kun gyi mdzad pa yi :
cho 'phrul zab mo kho na 'o :
zhes gsungs te gsang ba zab mo'i ting nge 'dzin la snyoms par zhugs so :
bum dbang dang 'brel ba'i snang stong bskyed pa'i rim pa ste gnyis pa rdzogs so :[  \u0f88\u0f88\u0f88\u0f88\u0f88 ]slar yang byang chub kyi sems sprin rnam par 'phro bas bde ba chen po'i ye shes rgyas par mdzad de rdo rje glu blangs pa ni :
e ma ho :
a la la la la ho :
mi 'gyur bde ba thabs chen po :
rnam kun mchog ldan stong nyid kyi :
dbyings su snyoms par zhugs pa las :
'od gsal ye shes mngon du 'gyur :
rnam pa lam du byed pa'i phyir :
rang lus dngos po'i 'dzin pa bral :
stong nyid dbyings su 'ja' ltar shar :
lus dbus rtsa gsum gsal btab la :
spyi bo bde ba chen po ni :
thabs kyi rnam pa thur du lta :
mgrin pa ro 'dus 'khor lo ni :
shes rab rang bzhin gyen du phyogs :
snying kha chos kyi 'khor lo ni :
gdugs kyi rnam par dbub pa'i 'og :
lte ba sprul pa'i 'khor lo ni :
'degs pa'i tshul gyis gyen du gyes :
gsang gnas bde ba bskyed pa'i rtsa :
khyim gyi tshul du mnyam par 'khyil :
'byung ba'i dug rlung rnam par bsal :
ye shes rang mdangs kha sbyor bslab :
ro rkyang lam las bus pa'i rlung :
lte 'og me gong la reg pas :
me lce tal gyis 'bar ba yis :
rtsa gnas nyug nyug khyab par bsam :
rgya mtsho bskyil zhing steng 'og gi :
sgo gnyis bsdams la bum par bya :
lte 'og 'phur brdab drag tu bya :
rim bzhin lte ba snying khar sbar :
snga mar drod thob phyi mar 'jug :
mgrin pa nas brtsams spyi bor sbar :
rkang pa g.yas g.yon lag pa gnyis :
'phur shad brkyang ste drag tu brdab :
g.yas shad g.yon shad pus mo brdab :
rdor skyil 'beb dang brkyang ste 'beb :
rim bzhin nang lus gnas khang dang :
mthar ni dpag tshad tsam du sbar :
de yis bde drod me ltar 'bar :
shin tu rgud na lte 'og gi :
phyogs bzhir me gong 'bar ba bzhi :
'ur sgra bcas te 'bar bar bsam :
drod kyi 'beb chen rnam bzhi bya :
dmigs pa sngar ltar spyi bo yi :
'khor lor byang chub sems kyi dngos :
zla zhun lta bu'i byang sems kyi :
thig le haM yig thur du lta :
bcu drug zil pa skar ltar 'phro :
me lce reg pas sems rgyun babs :
'khor lo rnam bzhir 'bros 'ded tshul :
yang yang bsgoms pas bde drod 'bar :
khru gang tshad kyi khri 'u'i khar :
rgyal po sgyu ma'i longs spyod 'beb :
'dzin pa khron chu bskyil pa ltar :
'dren pa hU~M ring hU~M thung dang :
stag mo'i khong 'dren dag gis drangs :
bkram pa rgyu skar khyim 'dzud de :
'phar 'khrab seng ge rnam par rol :
rtse gcig bsgoms pas rtsa mdud grol :
sgo gsum shin tu sbyangs pa thob :
dag pa'i rten 'brel mngon du 'gyur :
gsang ba byang chub sems kyi dbang :
thob las yang dag dngos grub 'byung :
rtsa rlung 'pho ba'i dri ma dag :
'od gsal ye shes rang shar ba'i :
rmad byung gsang ba'i lam mchog go :
sa ma ya :
rgya rgya rgya :
zhes gsungs ste rdo rje btsun mo'i b+ha ga la rnam par snyoms par zhugs so :
gsang dbang dang 'brel ba'i grags stong gsung rdo rje'i rnal 'byor gyi rim pa ste gsum pa rdzogs so :[  \u0f88\u0f88\u0f88\u0f88\u0f88 ]slar yang zung 'jug bde ba chen por dgyes pa'i rdo rje'i glu blangs pa ni :
e ma ho :
e waM ma ya :
e sa ma ya a la la la la ho :
mkha' 'gro sgyu ma bde mchog ni :
sangs rgyas kun gyis mnyam par sbyor :
e ma ngo mtshar ya mtshan chos :
bde ba chen po'i man ngag bstan :
rtsa dang rlung lam sbyangs pa yis :
zla ba yum lngar gsal ba nyid :
rdo rje 'khyud cing rol par bsam :
sngar 'dris lha mo stong pa'i gzugs :
sgyu ma'i phyag rgyar snyoms zhugs pa :
bde ba stobs su ma gyur na :
dam tshig sgrol ma'i 'phrul 'khor la :
mA ma kI yi byin gyis brlabs :
stobs su gyur pa'i bde ba che :
gnas nas byung ba sems 'pho na :
dar dmar gyen phyar nyi zla zlog :
rgya mtsho ar gtad srin zhal bsdam :
hU~M ring sgras drangs khyab par bkram :
'pho med nges pa'i brtan thob na :
lha mo klu mo rigs ngan mo :
dbye 'am yang na mi dbye bar :
drang nges chos bshad rgyud grol bar :
dbang bskur zab mo'i snod rung bya :
dben par gnas la 'dod pa yi :
sgyu rtsal ji bzhin bde ba bslang :
rang dang phyag rgya lha ru bsgom :
mkha' gsang rdo rje pad+mar brlabs :
thabs 'dir brten nas rang gnas kyi :
ye shes mngon du byed par bsam :
dzaHhU~M baM hos snyoms par zhugs :
rus sbal 'gros kyis dal bar 'beb :
g.yo ldang byang chub sems kyi mthus :
bde ba snga 'jig phyi mar 'jug :
'od gsal 'pho ba med par smon :
dga' ba bzhi po ngos bzung la :
dud 'gro'i 'gyur ba bzhi yis ldog :
spyi bor byon pa'i mthar thug bar :
mas brtan ye shes mngon du bya :
yang na yum mkhar srid zhi yi :
dwangs bcud bsdus la rnam par drangs :
snying gar srog gi thig ler bstim :
'chi med tshe dbang nges par 'grub :
mchog mtha' dga' bral ye shes ni :
mun pa la ni mar me ltar :
bde ba chen po 'pho med pa :
mtshon byed dpe yi brdas mtshon te :
mtshon bya don gyi ngo bo mthong :
sangs rgyas kho na'i brnag pa 'o :
sa ma ya :
rgya rgya rgya :
zhes gsungs te 'od gsal ka nas dag pa'i dbyings su snyoms par zhugs so :
sher dbang dang 'brel ba'i bde stong thugs rdo rje'i rnal 'byor gyi rim pa ste bzhi pa rdzogs so :[  \u0f88\u0f88\u0f88\u0f88\u0f88 ]slar yang 'khor 'das ka nas dag pa'i dbyings las rdo rje gsang ba'i sgra rang shar ba'i tshul gyis mngon par snang ba :
ho :
ka nas dag pa'i rang rig pa :
mngon du byed pa'i thabs zab mo :
gzhan du yod 'ong ma mchis te :
rang gi rang rig 'od gsal ba :
rang bzhin ye nas gsang ba'i don :
rang la mngon par snang ba'i phyir :
man ngag ldan pa'i slob dpon gyis :
tshul bzhin lag khrid gtan la dbab :
lus sbyang rdo rje'i 'dug stangs bya :
ngag sbyang hU~M ni ring thung brjod :
sems sbyang byung gnas 'gro 'ong btsal :
gzhi rtsa chod pa'i bar du bslab :
lus ngag yid kyi bya ba ni :
mi bya med par byas pa'i mthus :
'khor 'das ru shan rnam par dbye :
phyi snang nang gi phung po la :
rgyas gdab rtsal sbyang mnyen btsal bas :
lus ngag sems la shin sbyangs 'grub :
dngos gzhi rig rtsal dbang thob nas :
rang bzhin ye nas grol ba'i dbyings :
gnas lugs rang grol gnyen po yis :
bskyar mi dgos pa ngo bo'i gshis :
rnam rtog snga phyi med pa ru :
shar tsam nyid nas rang grol ba :
stong pa'i rang bzhin rang 'od gsal :
gsal ba'i thugs rje 'gag pa med :
ngo bo gdod nas stong pa nyid :
ma skyes chos sku'i bdag nyid can :
rang bzhin gsal la 'dzin pa med :
ma g.yos longs spyod rdzogs pa'i bdag :
thugs rje sna tshogs snang ba'i rtsal :
ma 'gags sprul pa sku yi dngos :
'khor 'das 'khrul ngor btags pa tsam :
don la rang rig so ma'i ngang :
de yang tha mal shes pa nyid :
bzo bcos med par lhug par gzhag :
spro bsdu med par sa ler gzhag :
dgag sgrub med par rang gar gzhag :
spang blang med par cog ger gzhag :
'dzin pa med par tha ler gzhag :
'di yin med par cham mer gzhag :
gang yang mtshon du med pa'i ngang :
'di zhes brjod med klong du gzhag :
de tshe rnam par rtog pa'i tshogs :
shar tsam nyid nas ngo bo yi :
klong du rang zhig rang grol ba :
sbrul mdud nam mkhar bor ba bzhin :
gnyen po med par grol bar 'gyur :
bogs 'don nam mkha' sum phrugs bsgom :
nangs par rlung sems rang bab gzhag :
rig pa rjen pa'i ngang nyid du :
skye med a yig nam mkhar sgoms :
ha zhes rlung bus ha rer gzhag :
mdor na 'di yin rtsis med par :
had de ba la gsal rig can :
ma bcos bdun ldan ngo bor gnas :
e ma snying phyung lag mthil du :
legs par bkrams pa'i man ngag 'di :
sangs rgyas nyid kyis rang bzhin nyid :
gsal bar yang dag bstan pa 'o :
sa ma ya :
rgya rgya rgya :
zhes gsungs te 'od gsal lhun gyis grub pa'i dbyings su snyoms par zhugs so :
tshig dbang dang 'brel ba'i ye shes rdo rje'i rnal 'byor gyi rim pa ste lnga pa rdzogs so :[  \u0f88\u0f88\u0f88\u0f88\u0f88 ]slar yang 'od gsal lhun gyis grub pa'i dbyings las rig gdangs brjod med kyi rang sgrar shar ba ni :
e ma ho :
ka dag 'dus ma byas pa'i dbyings :
lhun grub ye shes nyi ltar shar :
thugs rje 'gags med 'od zer 'phro :
'pho med dbyings su 'ubs chub pa'i :
myur lam zab cing rmad byung ba :
theg pa gzhan la ma grags shing :
'od gsal rdo rje snying po yi :
dgongs pa'i ti ka khyad 'phags pa :
nyams blang thog mar lus ngag yid :
phyi nang bya ba dgu phrugs gtang :
lus gnad sku gsum bzhugs stangs bya :
rlung gnad 'gro 'ong dal bar bslab :
yul gnad nam mkha' zer dang sbrags :
sgo gnad ldog phab zur gyis blta :
sems gnad 'dzin pa'i spu ris bral :
snying nas mig tu 'brel ba'i rtsa :
dkar 'jam shel gyi sbu gu can :
skyon bral zer gyis go phyes te :
thig le stong pa'i dbyings rum nas :
rig pa rdo rje lu gu rgyud :
bdag po'i rjes 'gro sgyu ma'i gar :
mngon sum tsak+Shu'i lam du snang :
rtse gcig nyid du goms byas pas :
dbyings snang re lde nas brtsam ste :
'od lnga tshom bur 'char ba dang :
rig pa sku ru smin pa las :
phyed sku yang dag rdzogs kyi bar :
de yang rigs gcig rigs lnga dang :
rigs brgya bsam mi khyab par snang :
mthar ni phyi nang snang ba kun :
sku dang zhing khams rang bzhin du :
'ong gyur 'di la the tshom med :
snang ba ji ltar 'phel che yang :
byis pas lha khang blta ba ltar :
'dzin med ngang du cham mer gzhag :
dbyings gsum gcig tu bsre ba gnad :
cog gzhag tshul gyi lta ba yis :
lhun grub ye shes mngon du bya :
shin tu goms pas snang ba zad :
na ro bdun brtsegs rang bzhin 'char :
chos nyid mngon sum lhag ger mthong :
nyams kyi snang ba gong du 'phel :
rig pa tshad phebs chen po nyid :
chos nyid zad pa'i sa la skyol :
de tshe sor mor rig pa gtad :
'od gsal snang ba slar gsal te :
'chi med 'od kyi sku ru 'gyur :
gzhan du sgra 'od zer dang bcas :
gdos bcas phung po mi snang bar :
zag med gzhon nu bum pa'i skur :
mngon par 'tshang rgya rmad du byung :
sgron ma drug gi dbyings rum du :
rig pa'i skyes bu snyoms zhugs pas :
'khor 'das rang sar grol ba'i thabs :
rmad du byung ba don gyi snying :
yang dag gsang ba'i brda' ru bstan :
sa ma ya :
a ti :
gu h+ya :
rgya rgya rgya :
zhes gsungs te bde ba chen po 'od gsal ba'i ye shes kyis yang dag par dgyes par gyur te :
de kho na nyid rab tu spros med 'od gsal ba'i rang bzhin gyi rnal 'byor rnam par dbye ba ste drug pa rdzogs so :
zab gsang thugs kyi snying po 'di :
rgyas par bstan las mdor bsdus te :
rnam par dril ba'i snying po'i don :
dgongs pa'i dbyings las rang shar bas :
ma 'gags gsang ba'i brda' ru bstan :
rdo rje'i rig pa 'dzin pa dang :
'phur 'gro d+hA ki'i tshogs la gtad :
dus kyi tha mar rang snang bas :
ye shes chen por rgyas par 'gyur :
sa ma ya rgya rgya rgya :
a ti :
gu h+ya :
zab rgya :
gsang rgya :
brda thim :
kho bo rig 'dzin bdud 'joms rdo rje bdag sngon smon rten 'brel gyi snang bas yongs su bzung ste mdo khams ye rgyal nam mkha' mdzod kyi gsang phug nas dngos grub tu thob pa'i shog ser mkha' 'gro'i brda yi cho 'phrul las /
yongs su rdzogs pa sa la spyod pa'i grong khyer bde chen pad+ma bkod kyi gnas kyi gtso bo kun 'dus bde gshegs pho brang gi byang shar mkha' 'gro 'du ba'i gling spang ljongs su /
zla zhun thags su btags pa'i ngang tshul gyi lding gur du legs par gtan la phab ste bkod pa phyogs dus thams cad du bkra shis dge legs kyi dpal yon yongs su dar ba'i rgyur sid+d+hi rastu ///
/[  \u0f88 \u0f88\u0f88\u0f88\u0f88\u0f88 ]pad+ma zab pa rtsa ba'i rgyud las ma tshang ba kha skong man ngag 'thor bu'i rgyud ni :
de nas 'khor gyi tshogs rnams kyi bde ba'i rol mo mtha' yas par dkrol te slar yang zhus pa :
e ma :
mgon po 'chi med tshe yi lha :
dgyes pa'i dbyings las rang shar ba'i :
zab mo'i rgyud kyi sgra bsgrags pas :
kun kyang rdzogs pa'i go 'phang du :
mngon par 'tshang rgya rmad du byung :
slar yang dgyes pa'i sprin chen pos :
man ngag kha 'thor bshad du gsol :
zhes zhus pas :
bcom ldan 'das dgyes pa chen pos slar yang 'di skad ces bka' bstsal to :
nyon cig 'khor gyi tshogs rnams nyon :
rnal 'byor dad ldan kha cig la :
dang po lam stegs gdams pa bstan :
khams gsum 'khor ba'i gnas ris las :
nges par 'byung bas thog drangs te :
phyi nang gsang ba de kho na'i :
dkon mchog gsum la skyabs su 'gro :
smon 'jug don dam byang sems bskyed :
stobs bzhi'i sgo nas sdig ltung bshags :
khyad par mthun rkyen tshogs rdzogs phyir :
sku gsum dag pa'i maN+Dal 'bul :
bla mar gsol gdab mos gus bskyed :
de nas snang stong bskyed rim sgom :
rim bzhin 'od sku grub kyi bar :
legs par nyams blangs rim gyis lam :
gzhan yang bla ma'i byin rlabs dang :
rang gi las smon mthu la brten :
gcig char rtogs grol dus mnyam ste :
dbang por 'tsham bzhin nyams su blang :
khyad par tshom bu tshogs sgrub kyi :
rnal 'byor zab mor 'jug 'dod na :
phun sum tshogs pa lnga ldan gyi :
sgrub pa chen po'i gzhi yang gzung :
phyi nang mtshams bcad dkyil 'khor bzhengs :
rgyan 'god rtags gdab mnga' gsol zhing :
sgrub pa lung gi dam tshig 'bogs :
dngos gzhi ser phreng mched lcam rnams :
rnam dag lha yi ting 'dzin bsgom :
yan lag bzhi ldan sgrub pa che'i :
tshul la rtse gcig mnyam bzhag pas :
zla drug lo gcig mthar byas pa'i :
lcam dral tshom bur bcas pa rnams :
mngon par 'tshang rgya rmad du 'byung :
phan 'dogs tshar gcod la sogs pa :
las kun myur mgyogs me yis 'grub :
zhi ba dkar sogs shar bltas dang :
thab khung zlum po zhi ba'i sems :
nad gdon sdig sgrib zhi ba'i phyir :
bsreg blug 'bul la lha tshogs bskyed :
'jig rten pa dang 'das pa la :
de bzhin rgyas dbang drag por 'bul :
las 'grub me yi sbyor ba 'o :
gzhan yang dkyil 'khor gtso bo yi :
dung khang 'bar bar khro bo dang :
mgrin par rig 'dzin bla ma'i tshogs :
snying khar zhi ba dbyings kyi lha :
ma 'dres tshom bu'i tshul du bsgom :
phyi nang gsang ba'i mchod pa ni :
brgya rtsa 'bul zhing lha tshogs kyi :
mtshan nas brjod la phyag kyang 'tshal :
ngag gi sgrib pa bzlas pas sbyangs :
yid kyi rtog sgrib lta bas bshags :
thun mong tshogs kyi mchod pas bskang :
des ni nyams chag ma lus bshags :
mchog thun dngos grub nges par thob :
sa khams tshe nyams sAts+tsha gdab :
spyan mar bskyed la rab tu gnas :
chu khams tshe nyams chu sbyin bya :
mA ma kIr bskyed phrin las bcol :
me khams tshe nyams gos dkar mo :
dmar ba'i bud shing 'bul la gso :
rlung khams tshe nyams khams mthun gyi :
cod pan dam tshig sgrol mar bskyed :
ri rtser mthun pa'i rlung la bskyod :
nam mkha'i tshe nyams mtho ba'i sar :
khams gsum bcud rnams nam mkhar bsdus :
dbyings phyug ngo bor khong du mid :
thun mong skye mched yongs tshang zhing :
sha rgyas srog chags tshe thar bya :
kun la sangs rgyas sku gzugs bzhengs :
gsung sgrogs sems can gnod 'tshe spang :
thugs kyi rten bzhengs mchod par brtson :
rten 'brel mi bslu'i bden pa yis :
tshe ring dpal 'byor gong du 'phel :
e ma ngo mtshar rmad byung ba'i :
zab mo'i gnad kyi gdams pa 'di :
yal bar ma 'dor nyams su longs :
ma 'ongs drag spyod snyigs ma'i dus :
las can chos bdag skyes bu la :
phan phyir zab mo'i gter du gdams :
sa ma ya :
rgya rgya rgya :
zhes gsungs te ston 'khor dbyer med pa'i dgongs pas yang dag par mnyes par gyur to :
zhes pa'ang kho bo bdud 'joms rdo rje'i zab gter gyi gsang ba'i man ngag yang dag pa'o //
sarba mang+ga laM/
bkra shis ///
/
