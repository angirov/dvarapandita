@#//
rtsa gsum tshe'i zab pa las /
dbang byed pad+ma mkha' 'gro'i me mchod brtan g.yo'i lcags phye sdud pa'i khab len zhes bya ba bzhugs so //
na mo gu ru pad+ma DA ki nI yai /
kun rtog bsreg bya za ba'i zhal //
'khor 'das dbang byed lcags kyu'i rdul //
rab 'phro pad+ma'i rig pa mor //
'dud do las kyi 'bras bu stsol //
sgrub pa po bstan pa dang gdul bya'i yul la lhag pa'i bsam pa nye bar gnas te rang 'dod med pa'i yid kyis pad+ma mkha' 'gro'i dam tshig legs par 'chang zhing bsnyen sgrub drod rtags can sngon du song ba dag gis /
las kyi 'bras bu myur du 'byin pa'i phyir me'i mchod pa brtsam par bya ste /
de la gsum /
sbyor ba /
dngos gzhi /
rjes kyi bya ba'o //
dang po ni /
dbang gi las sgrub par bsngags pa'i gnas su /
mar ngo'i tshes bcu gtso bor gyur pa'i dgong mo dbang gi char /
sa dmar po la stegs bu zla gam dri dang myos byed kyis chag chag btab pa'i steng du /
dbus su sor mo nyi shu /
de rgyab sor gsum pa gnyis
kyi mchu dang kha khyer bcas thog mar zlum por bskor zhing /
slar mdun ngos sum cha thig gis bcad de zla gam bya /
thab dkyil pad+ma 'dab brgyad kyi lte ba dang 'dab ma rnams la pad+ma'i lcags kyu re re /
phyi rol rim pa gnyis la lcags kyu'i phreng ba /
grwa bzhir ut+pal dmar po re re bri /
thams cad 'bri bar ma nus na lte ba'i pad+ma lcags kyu tsam gyis kyang 'thus shing /
cis kyang longs khyab dang yo byad dben pa'i skabs lta bur stegs bu dmar po zla gam steng lha grangs kyi tshom bu dmar po bkod kyang rung tsam yin te thab ni dmigs pas khyab pa'i phyir ro //
gang ltar de steng 'dzom na yam shing dang rgyu mthun pa'i shing ngam /
ma 'dzom na shug pa sogs shing dmar gang rung gis chog pas de dag zla gam du brtsegs la nang du me tshang bzhag
/dar dmar gyi g.yab phub /
thab kyi g.yas g.yon du stegs bu dmar po re re'i khar mchod bsreg rdzas kyi grangs dang mthun pa'i zangs sogs snod dmar po /
de'ang 'dzom na zla gam dbyibs can rnams kyi nang du /
g.yas stegs su mkha' 'gro'i 'bul gtor zla gam pad 'dab mtheb kyu bcu gnyis ldan pa /
me lha'i gtor ma zla gam pad 'dab can /
g.yas g.yon du sman raka
/mdun ngos su chu gnyis nyer spyod tshar gnyis sam gcig byed na kha gso byed dang bcas pa /
thab g.yon stegs bur 'bri mar sogs kyi mar khu dang /
yam shing 'om bu dang se ba lta bu mngar zhing skyur la me tog 'bras bu dmar po can gyi rigs slob dpon gyi srin mdzub kyi phra sbom sor bcu gnyis pa rtse mo pad+mas mtshan pa la chang dang mar khu mngar gsum gyis byugs pa /
gong gi bud shing la'ang rdzas 'di dag gis khyab par bya dgos /
shing thog dang me tog dmar po'i rigs /
dar ras dmar po /
kha dog dmar zhing mngar la skyur ba'i sman gyi phye ma dang /
rin po che gang 'dzom /
zas sna tshogs tshad dang khyad par chang gi glum /
las sbyor rdzas sam ma 'byor na a mr-itas bran pa rnams snod so so'am /
grangs mang du gsog na snod chen por rdzas spungs su bkod /
mchod bsreg rdzas thams cad kyang kha dog dmar por bsgyur /
so rtsi'i rdzas dang /
gos zung dmar po'ang ci bder bzhag
/me thab rdzas dang bcas pa nub phyogs su bkod pa la kha phyogs par gdan dmar po'i steng slob dpon gos rgyan phreng ba dmar po smin mtshams sin+d+hu ra'i thig le bsgos te chags pa'i bsam pas pad skyil gyis 'dug pa'i mdun /
me yol spyi 'gre'i nang bsang chu 'thor byed dang bcas pa /
DA ma ru /
rdor dril bar du zangs las byas pa'i dgang blug kha sbyar dang ku sha'i chun po bzhi'am brgyad /
rgya gram du
bcings pa gcig
/'thor nas bcas bkod /
gzhan yang sngon gtor gnyis /
me sgron /
rlung g.yab /
me dar dmar po /
'bud shing gso byed sogs kyang nye logs su tshags su tshud par bya'o //
gnyis pa dngos gzhi la kha skong dang /
las sbyor ro //
dang po kha skong gi sbyin sreg ni phyi nang gsang sgrub kyi bsnyen pa 'bum phrag re re rdzogs pa'i thams cad kyi mjug tu chabs cig byed na /
bdag mdun gnyis ka gsang sgrub ltar bskyed nas rdzas spungs dang lha sngags mthar 'bru gsum sbyar ba la grangs bzung nas khri phrag gsum 'gro ba byed dgos shing /
phyi nang gsang gsum re re bzhin kha skong sreg blug so sor byed na sngags dang rdzas la khyad par med kyang /
phyi sgrub skabs bdag bskyed rtsa gsum sgom bzlas bsdu ldang bcas sngon 'gros me thab tu phyi sgrub lha tshogs bskyed /
nang gsang gnyis la bdag bskyed kyang nang gsang gi so so'i sgom bzlas sngon du 'gro dgos pa khyad par yin zhing /
'di dag gi skabs dkyil 'khor dang 'brel bas shom yul yod na sbyin sreg dkyil 'khor gyi nub tu bya dgos pa ni gsang ba spyi'i dgongs spyod nyid do //
'di la ni bsnyen pa nam rdzogs pa'i skabs der bya ba las nyer lnga sogs nges pa can gyi dus dang bstun mi dgos /
kha skong sbyin sreg gdams phran 'di'i bstan bya'i gtso bo min yang /
spyir las la sbyor ba la thog mar lha de 'grub dgos /
lha 'grub byed bskyed bzlas yin zhing de'i lhag chad kyi kha skong zhing nus pa myur du 'byin pa ni sbyin sreg kho nar rgyud sde rin po che rnams nas ched du bsngags pas 'dir yang mtha' gcig tu gal che bar gzung ngo //
gnyis pa las sbyor gyi me mchod ni 'dir bstan bya'i gtso bo yin te /
de nyid ji ltar bya ba'i tshul ni /
dkar gtor /
skyabs sems /
bgegs bskrad nas brtsam mngon rtogs bzlas pa'i bar gsang sgrub ltar nyams su len /
longs khyab yod na de mtshams srung ma spyi bye brag gi gtor 'bul /
tshogs skong bsgral bstab yan grub pa dang 'dir 'jug
/longs khyab med na bzlas pa'i 'phros su /
a mr-itas bsang /
swa b+hA bas sbyang /
stong pa'i ngang las bsang chu'i steng du pad+ma dang nyi ma'i gdan la hU~M las ngo bo rta mgrin la rnam pa khro bo bdud rtsi thab sbyor ljang la dmar ba'i mdangs can /
phyag gnyis thal sbyar bdud rtsi'i bum pa 'dzin pa /
rgyan thams cad kyis brgyan cing me 'bar ba'i klong na gsal bar gyur /
oM badzra a mr-ita kuN+Da lI ha na ha na hU~M phaT/
brgya rtsa bzlas mthar /
khro bo'i dbang po 'od du zhu nas chur thim pas bgegs skrod cing bar chad srung ba'i rdo rje'i rdul gyi rang bzhin du gyur /
yi ge brgyad pa bzlas la lha'i nga rgyal gyi snyems pa brtan pos rdor dril gzung /
dgang blug bsang sbyang /
stong pa'i ngang las /
hrIHlas mtshan nyid thams cad dang ldan pa'i shes rab kyi dgang gzar :
thabs kyi blug gzar 'du 'bral med pa'i rang bzhin du gyur :
rdor dril bcas pad+ma'i khu tshur gyis dgang blug kha sbyar ba bzung ste bsreg rdzas rnams la reg pa'i tshul bya zhing /
oM AHswA hA:
oM dzriM swA hA:
oM ku ru ku ru swA hA:
gsum gsum brjod /
stong pa'i ngang las bsreg rdzas rnams b+h+rU~M las rin po che'i snod du oM AHhU~M las 'khor 'das kyi dwangs ma gcig tu 'khyil ba'i ye shes bdud rtsi 'od zer dmar po 'phro ba brtan g.yo dbang du byed pa'i nus mthu thogs pa med pa dang ldan par gyur /
mchod rdzas la bsang chu 'thor zhing gsang sgrub ltar byin rlabs bya /
mdza' bshes sam smad tshong ma'i khyim nas blangs pa'i me yid du 'ong ba'i khye'u pho mos thab kyi shar lho nas sbar du gzhug la /
hU~M:
chos dbyings rnam dag skye med ngang nyid las :
skye ba'i cho 'phrul 'bar ba'i byin rlabs las :
ye shes rnam par rol pa'i me sbar bas :
las kyi phrin las ma lus myur 'grub shog :
dz+nyA na dz+wa la raM:
rlung g.yab kyis g.yab la /
hU~M hU~M hU~M:
zhes brjod /
swA hA:
zhes re re brjod cing ku sha'i chun po dang po thab kyi g.yas nas rtse nub bstan du bzhag
/gnyis pa nub nas byang /
gsum pa byang nas shar /
bzhi pa shar nas lhor blta ba phyi ma'i rting pas snga ma'i rtse mo non par bkram /
thab ma 'khor na chun po brgyad byas la mtshams bzhir bkrams kyang rung ngo //
thab bsang sbyang /
me thab mi dmigs stong nyid ngang :
hrIHlas dbang gi thab khung ni :
rin chen las grub zla gam nang :
raM las me 'bar de dbus su :
me lha ra zhon zhal gcig dmar :
phyag gnyis lcags kyu zhags pa 'dzin :
rgyan chas phreng ba dmar pos mdzes :
chags pa'i nyams can gnas gsum gyi :
oM AHhU~M las 'od 'phros pas :
ye shes spyan drangs gnyis med thim :
sor mo sgreng zhing mthe bong rna ba'i drung du tshur g.yab cing me dar dmar po thogs la /
hU~M:
dad pa dang ni dam tshig gis :
tshur gshegs tshur gshegs 'byung po che :
me lha'i rgyal po drang srong mchog :
sreg blug mchod pa bzhes slad du :
'di nyid du ni gshegs su gsol :
oM ag+na ye badzra sa mA dza :
hU~M:
zhes yungs dkar me thab tu gtor la phyi 'brangs kyi bgegs bskrad /
ku sha rgya gram du bcings pa thab tu 'phang la /
sa ma ya tiSh+Tha lhan :
so so'i rgya bcas /
dzaHhU~M baM ho :
na mo na ma :
mchod yon nas rim bzhin phul la /
oM ag+na ye sa pa ri bA ra ar+g+haM pra tIts+tsha ho :
de bzhin sbyar te /
pA d+yaM 
puSh+pe 
d+hU pe 
A lo ke 
gan+d+he 
nai bid+yA 
shab+da'i bar gyis mchod /
me lha zhal 'dzum pa'i ljags la raM yig gis mtshan pa :
gzar bu gnyis kyi kha la'ang raM yig gis mtshan pas sreg blug gi mchod pa phul bas mnyes shing phrin las sgrub par gyur :
oM ag+na ye A di bya A di bya bAh+na ya ha bya ka bya bAh+na ya swA hA:
bdun gyis dgang /
sngags de la /
oM AHhU~M:btags pa dang /
pad+ma'i khu tshur gyis g.yas bskor du lan gsum 'bul /
bsdu na 'bru gsum rkyang pas dgang blug gsum phul yang rung /
rgyas par spro na 'di nas gzung bsreg rdzas re re'i mthar 'og gi 'dod gsol sbyar /
oM ag+na ye 
zhes pa'i mthar bsgrub bya dmigs gsal yod na ming spel dang /
med na sarbas mgo mnan pa'i gab yig 'bru gnyis kyi mthar /
pA shaM ku ru swA hA:
zhes pa'i sngags 'di kho nas /
yam shing /
mar khu /
shing thog
/me tog
/zas sna /
gzhan yang dar ras rin po che sogs dang /
khyad par gyi rdzas rnams so so byed na bdun re /
rdzas spungs byed na nyer gcig las mi nyung ba phul /
mthar 'dod gsol ni /
ho :
drang srong me lha'i lha tshogs rnams :
sreg blug mchod pa 'di bzhes la :
rgyal blon rje 'bangs 'bru bcud dang :
'byor ldan skye 'gro pho mo'i tshogs :
theg chen blo ldan dge 'dun dang :
khye 'u pho mo lang tsho can :
'bru nor dar zab dbyig gi tshogs :
bde skyid phun sum tshogs pa'i gnas :
thams cad bdag gi dbang du sdus :
pA shaM ku ru ye swA hA:
de nas /
oM AHhU~M:gis dgang blug 'bul /
oM ag+na ye swA hA:
phaT dza :
me lha ye shes pa thab kyi shar lhor byon te phyag tshang gi phrin las mdzad /
dam tshig pa'i lto ba yangs shing rgya che ba'i dbus su pad+ma mkha' 'gro'i dkyil 'khor rten dang brten par bcas pa gsal bar gyur /
bud shing gsos la /
hrI:
dmigs mtha' bral zhing sogs bskyed chog dang las byang spyan 'dren nas /
badzra sa mA dza :'i bar /
chu gnyis sbreng la /
oM pad+ma DA ki nI sa pa ri bA ra ar+g+haM pra tIts+tsha swA hA/
de bzhin du pA d+yaM sbyar /
dzaHhU~M baM ho :
sogs nas /
pra ti b+hU ho :'i bar gtang /
lha rnams zhal 'dzum pa'i ljags dang gzar bu gnyis kyi kha la hrIHyig gis mtshan pa /
bsreg rdzas bdud rtsi dmar po'i rang bzhin phul bas sku gsung thugs mnyes nas dbang gi phrin las mdzad par gyur /
snying po lan bdun gyis mar khu dgang zhing snying po'i mthar 'bru gsum btags pa lan gsum gyis dgang blug 'bul tshul me lha dang 'dra /
'dir yang bsdu na 'bru gsum kho nas dgang blug gsum 'bul /
de nas /
hU~M:
rab 'byams zhing kun sogs dang sngags re re nas 'gres phud la nyer spyod lnga dang /
sman raka gtor gsum dngos su mchod /
gzhan yid sprul du mchod la /
bstod pa bya /
de nas snying po la spel tshig zhal shes ltar btags pas yam shing /
mar khu sogs spyi dang khyad par gyi rdzas rnams brgya rtsa la sogs pa 'bul zhing /
re re'i bar mtshams su /
hU~M:
bdag gis bsam pa thams cad ma lus pa :
dbang du 'du zhing don kun 'grub pa'i phyir :
sreg blug ye shes mchod sprin 'di 'bul gyis :
myur ba nyid du bsam bzhin 'grub par mdzod :
ces 'dod gsol tshar grangs mang du bya /
de dag gi skabs su ting nge 'dzin gyi 'phro 'du ni /
lha mo rnams kyi thugs kar nyi ma la gnas pa'i hrIHyig las 'od zer dmar po lcags kyu'i dbyibs can 'phros pas /
gang dbang du bsdu bar 'dod pa'i snying gar phog pa tsam gyis /
rdo khab len gyis lcags phye bsdus pa ltar dbang du bsdus nas /
lha mo'i thugs ka'i hrIHla thim par bsam zhing :
bsreg rdzas rdzogs pa dang snying po spel tshig can ci nus su bzla /
mthar /
oM badzra tam+bu la ya swA hA/
zhes pas so rtsi dang /
oM badzra bsatra AHhU~M/
zhes pas gos zung dmar po ma nyams pa 'bul la 'dod gsol gong ltar bya /
slar las gzhung ltar mchod bstod mthar /
hrI:
dkyil 'khor lha tshogs ma lus rnams :
sreg blug bdud rtsi 'di bzhes la :
rgyal blon rje 'bangs sogs me lha'i skabs ltar phrin las bcol /
ma rnyed yongs su sogs dang yig brgya brjod la nongs pa bshags /
dkyil 'khor dang 'brel na ye shes pa brtan bzhugs bya /
las sbyor skabs dam ye mi dbye bar /
lha mo'i thugs srog gi 'od zer 'char kha'i zer thag lta bus brtan g.yo thams cad 'od dmar po'i rnam par zhu nas thugs kar thim /
gtso 'khor thams cad kyang 'od dmar po'i gong bur zhu ste rang gi lte ba nas zhugs /
thugs ka'i hrIHla thim par gyur /
ces lta ba'i klong du bzhag cing rlung khug pa bdun la sogs pa mang du gzung /
slar me gsos la /
oM ag+na ye swA hA:pheM dzaHho :
me lha dam tshig ye shes dbyer med du 'dres par gyur /
ces mos la /
oM AHhU~M:gis dgang blug gsum /
bsreg rdzas lhag ma rnams gsum mam bdun sogs 'bul /
gtor ma raM yaM khaM/
oM AHhU~M ho /
lan gsum gyis byin brlab /
oM ag+na ye i daM ba liM ta kha kha khA hi khA hi :
lan gsum gyis thab tu 'bul la /
me lha 'khor dang bcas pa yis :
mchod sbyin gtor ma 'di bzhes la :
rgyal blon rje 'bangs sogs kyis phrin las bcol /
nyer spyod kyis mchod cing bstod pa ni /
hU~M:
tshangs dbang 'jig rten mgon gyi sras :
me lha'i rgyal po drang srong mchog :
mthu stobs rdzu 'phrul bsam mi khyab :
'khor dang bcas la phyag 'tshal bstod :
sreg blug dam tshig las 'das shing :
cho ga lhag chad 'gal 'khrul gyi :
nyes pa'i tshogs rnams mthol lo bshags :
bzod par bzhes nas dngos grub stsol :
ces dang yig brgyas nongs pa bshags /
so rtsi dang gos zung gong ltar 'bul /
bdag gi don dang gzhan gyi don //
byin za khyod kyis bsgrubs kyis gshegs //
ji bzhin dus su slar 'byon la //
bdag gi 'dod pa thams cad sgrubs //
badzra mu :
zhes spyan 'dren gyi phyag rgya phyir bskyed pa dang bcas pas ye shes pa gshegs /
dam tshig pa 'od phung dmar po'i rnam par zhu nas lte ba nas zhugs snying gar thim pas dbang gi phrin las thogs pa med par 'grub par mos /
sngar tshogs mchod byas tshe nang gi sbyin sreg gis tshogs la rol nas lhag ma man chad kyi rjes bsdu rnams mthar chags su bya /
tshogs med na bdag bskyed bsdu ldang bkra shis smon lam gyis mtha' brgyan /
me rang zhi'am myos byed kyi khu bas gzhil ba'i thal ba ri rtse lam srang tshong 'dus la sogs par rlung chen la bskyod du gzhug go
/gang bsam khab len lcags phye bzhin //
sdud byed man ngag gsal phyes pa'i //
dge bas snang sems rang dbang du //
'dus nas srid zhir dbang byed shog
/ces pa'ang sprul pa'i gter chen rin po che nyid kyis chog sgrig rnams kyi bka' bab tu gnang ba bstsal cing /
skyabs mgon thams cad mkhyen pa rgyal dbang bcu bzhi pa'i bka' lung u dum+ba ra'i phreng ba gtsug tu bcings te /
pad+ma gar gyi dbang phyug phrin las 'gro 'dul rtsal lam blo gros mtha' yas pa'i sdes /
dbang chen dgyes pa'i pho brang gi mdun tsa 'dra rin chen brag tu sbyar pa dge legs 'phel /
snod min nas dpe tsam yang mi mthong ba bka' srung lcam dral la gnyer du gtad do //
sa ma ya /
sbas rgya ///
/
