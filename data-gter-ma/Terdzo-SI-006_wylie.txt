@#//
gter kha gsum 'dus rdor sems snying gi thig le'i dbang bskur ba'i cho ga 'od gsal sgo 'byed ces bya ba bzhugs so //
na mo gu ru badzra satwa ya /
rang byung thig le 'od du gsal ba las //
rab 'byams zhing dang sku yi 'du 'phro can //
chos sgo bsam yas rtsol med theg pa cher //
bgrod pa gcig ston mdzad la don phyag 'tshal //
ngo mtshar zab gter chu bo gsum //
gcig 'dus smin byed bdud rtsi'i klung //
snod bzang snying gi gser bum du //
bskyil 'di gzhan phan btsas su bskrun //
bstan pa kun gyi yang bcud yang gsang rdzogs pa chen po rdo rje sems dpa' thugs kyi thig le'i dbang bskur ba la sngon 'gro /
dngos gzhi /
rjes gsum /
dang po la gnyis /
sbyor ba yo byad kyi gshom /
dbang don rnal 'byor sgrub pa'o //
dang po ni /
gnas dben par stegs bu'i steng du maN+Dal pad+ma 'dab brgyad 'ja' tshon sna lnga'i mu khyud kyis bskor ba'i steng du many+dzi la rin po che'i bum pa bcud ldan mgul chings sna lnga kha rgyan dang bcas pa bzhag
/g.yas su thod pa mtshan ldan chang rgod a mr-ita mngar gsum sbyar bas bkang ba /
g.yon du gtor ma rin chen 'bar ba rgyan ldan /
mdun du rma bya'i mdongs sgro btsugs /
rgyab ngos sman rag gtor gsum /
mdun du phyi mchod phreng tshar du bsham /
las bum /
tshogs gtor sogs mkho ba'i yo byad rnams tshogs par bya'o //
gnyis pa rnal 'byor sgrub pa ni /
brgyud pa'i gsol 'debs sngon du 'gro bas /
rig 'dzin chen po tshe dbang nor bus mdzad pa'i las byang don gyi gsal 'debs la 'jug pa ltar /
skyabs sems nas brtsam mthar chags su gtang /
bdag mdun dbyer med du bsgom /
bsnyen sgrub las gsum gyi bzlas pa rnams ci 'grub byas la dzapa? bstod 'bul /
de nas srung ma'i gtor 'bul dang /
tshogs byin rlabs nas bsgral bstab kyi bar du bya zhing tshogs la rol /
skabs nam bder las bum du rdor sems bskyed bzlas byas la byin brlab bo //
gnyis pa dngos gzhi dbang bya ba la /
thog mar slob bu rnams la yig brgya bzlas te las chus khrus bya /
bgegs gtor byin rlabs bsngo ba spyi mthun byas la /
las byang ltar bka' bsgo zhing de kho na nyid kyi mtshams gcad /
maN+Dal bkye bsdu dang sems bskyed gsal gdab /
chos bshad kyi khyad par /
de'ang gdod nas rang bzhin gnas pa'i sangs rgyas dpal kun tu bzang po'i rtsal las rang byung ba sku gsum lhun gyis grub pa'i ston pa bcom ldan 'das dpal rdo rje sems dpas /
nyid las mi gzhan pa'i 'khor rgyal ba sems dpa' rnal 'byor ma la sogs pa'i tshogs rnams la rdzogs pa chen po'i rgyud 'bum phrag drug cu rtsa bzhi'i khong bcud /
rgyud thams cad kyi snying po /
lung thams cad kyi rtsa ba /
man ngag thams cad kyi nying khu /
bstan pa thams cad kyi yang rtse /
sku gsum bstan pa'i btsas /
phyi nang gsang ba gsum gyi yang zhun /
gsang ba las kyang ches gsang ba /
rdo rje sems dpa' ma 'khrul ba'i dgongs pa /
'khor ba dong sprugs su ngo sprad pa /
ma bsgom par 'tshang rgya ba /
che ba rang la gnas pa'i rgyud rdo rje sems dpa' snying gi rgyud ces bya ba dgongs pas brgyud cing /
khyad par sprul pa po dga' rab rdo rje la tshig dang don gyi gdams pa ma lus pa rang babs su byin gyis brlabs shing snang bar mdzad /
de nyid kyis dur khrod chen po bsil ba'i tshal du mkha' 'gro ma nyi ma'i 'od zer sogs shes rab kyi gdul bya grangs las 'das pa la lo bdun cu'i bar du chos gsungs pa'i dus su /
o rgyan gyi slob dpon pad+ma 'byung gnas kyis mjal te brda tsam gyi sgo nas yin lugs kyi steng du mdzub mo btsugs nas tshig don ma lus pa thugs su chud cing rgyal tshab kyi skyes bu bstan pa'i bdag por mnga' gsol /
de nyid bod yul du sku dngos kyi gdul bya'i ngor lo brgya dang bcu gcig bzhugs pa'i tshe mu tig shel gyi spa ma gong gi phug par sprul pa'i lo tsA ba chen po bai ro tsa na la gdams ngag mtha' dag tshang sprugs su bstsal pa'i nang nas /
khyad par snying las snying khrag dwangs ma lta bu'i zab khyad du 'di nyid gnang zhing tshig don mtha' dag gi bka' babs /
lo chen gyis ldan ma rtse mang dang d+harma shI la gnyis la snyan brgyud du gdams nas de dag grol bar mdzad /
dpe brgyud gu ru rin po che'i bka' bzhin ma 'ongs pa'i gdul bya rim par 'byung ba la dgongs nas tshar gsum shog ser logs su bkod nas gter gnas gsum du sbas pa las /
gter kha dang po lo chen bai ro nyid sprul pa'i rol gar bsgyur ba rgyal sras rdo rje gling pas chos 'byung zangs mtsho brag nas spyan drangs /
gter kha gnyis pa rdor gling yang srid pad+ma kun skyong gling pas shangs zab bu lung ma tshor skye brag nas spyan drangs /
gter kha gsum pa lo tsA ba chen po nyid kyi mchan bu lta bu don yod sde'i skye ba sprul pa'i gter chen stag sham bsam gtan gling pas bar khams glang lung phra mo brag gi rin chen gsang phug nas spyan drangs /
gsum ka'ang lung bstan skor dang them med ma gtogs rtsa ba'i chos sde zhu dag pher pa yin cing /
gter kha gsum ka'i smin grol gdams pa'i chu bo mi nas mir brgyud de bar ma chad pa bai ro'i thugs sprul pad+ma bde chen gling pa la 'dus par ma zad /
stag sham pa sku dngos dang rdor gling dang kun skyong gnyis kyi ye shes sku thun min gyi snang ba bcas rgyud gcig byin rlabs 'pho ba'i dbang bskur brnyes pas /
brgyud pa gsum 'dus 'gran zla dang bral ba de las bar ma chad du byon pa rtsa ba yang zab don gyi dbang bzhi bsgrub pa la /
thog mar slob dpon nyid rigs thams cad kyi khyab bdag dpal rdo rje sems dpa' dngos su lta ba'i mos gus kyis thal mo me tog dang bcas gsol ba 'debs pa 'di'i rjes zlos mdzod /
kye ho :
bla ma dkon mchog yi dam lha :
las kyi rdo rje dam tshig can :
bdag la gsan cing dgongs su gsol :
dad mos ldan pa'i slob ma la :
yang dag smin byed dbang bskur bzhi rdzogs zhu :
grol byed rig pa'i ye shes bstan du gsol :
lan gsum brjod /
bla mas /
ho :
bu rnams legs par gus pas nyon :
dam tshig sdom pa kun thub bam :
snying po'i don ni sgom nus sam :
yang dag don la 'jug nus sam :
zhes dris pa la lan gsol ba 'di'i rjes zlos /
'di nas gzung ste byang chub bar :
bla mas ci gsung sgrub nus shing :
yang dag don la 'jug pa dang :
snying po'i don ni sgom nus lags :
zhes dam bca'/
slob dpon nyid rtsa gsum kun 'dus su gsal ba dang /
mdun gyi nam mkha' la sangs rgyas dang byang chub sems dpa' rnams dang :
bla ma yi dam mkha' 'gro rnams bzhugs par mos la :
de dag gi spyan sngar bdag gzhan nam mkha'i mtha' khyab pa'i sems can thams cad byang chub ma 'thob kyi bar du skyabs su 'gro ba'i blo dang gus pa'i yid rtse gcig pas 'di'i rjes zlos /
oM AHhU~M:
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog zhing gyur dge 'dun la :
bdag dang 'gro drug skyabs su mchi :
byin rlabs 'byung ba'i bla ma rje :
dngos grub 'byung ba'i yi dam lha :
bar chad sel ba'i mkha' 'gro ma :
bdag dang 'gro drug skyabs su mchi :
khyab brdal chen po chos kyi sku :
gsal mdangs chen po longs spyod rdzogs :
sna tshogs 'dzin grol sprul pa'i skur :
bdag dang 'gro drug skyabs su mchi :
lan gsum /
mkha' khyab kyi lus can mtha' dag pha mar ma gyur pa gcig kyang med pa yin la yin bzhin nges pa'i shes pas /
de thams cad 'khor ba sdug bsngal gyi rgya mtsho las drangs te gtan bde byang chub chen po'i go 'phang la rang nyid kho nas 'god pa'i phyir du lam zab mo 'di la 'jug pa'i 'dun pas smon pa sems bskyed 'di'i rjes zlos /
ho :
mchog gsum rtsa gsum sku gsum dgongs :
'di nas byang chub ma 'thob bar :
'gro drug ma bu'i 'du shes kyis :
byang chub smon pa'i sems bskyed do :
gsum /
zab lam tshul bzhin nyams su blangs nas gnyis 'dzin gyi 'ching ba las ma grol ba'i 'gro ba mtha' dag
/gnyis med rang grol gyi klong du sgrol ba sogs rgyal sras rnams kyi spyod pa rlabs po che la slob par 'dod pa 'jug pa sems bskyed 'di'i rjes zlos /
ho :
sngon gyi rgyal bas sdom bzung ltar :
deng nas 'khor ba ma stongs bar :
ma grol sgrol dang ma bsgral bsgral :
'gro don byed par sems bskyed do :
lan gsum /
gsang chen bla na med pa'i dam tshig spyi dang khyad par lhag pas bsdus pa rnams dang /
thun mong ma yin pa 'od gsal rdo rje snying po'i ring lugs las 'byung ba rnams tshul bzhin gzung ba'i mos pas 'di'i rjes zlos /
ho :
dkon mchog gsum bzung mi gtang ngo :
bla ma yi dam mi spang ngo :
sku gsum nyid dang 'bral mi bya :
rang sems gtsang mar dpang 'dzug go :
lan gsum /
rang rang gi rgyud la tshogs spel ba dang dam pa'i chos kyi che ba dbyung ba'i slad du /
khyed rang rnams kyi lus longs spyod dge rtsa dang bcas pa 'jig rten khams rab 'byams rgya mtsho'i snod bcud kyi dpal 'byor dang dbyer med par byas te /
mchog gsum rtsa gsum sku gsum bla ma'i tshogs la ltos med du 'bul ba'i 'dun pas zhing khams 'bul bar zhu /
zhes mtshams sbyar la tshig lhug spyi 'gros maN+Dal tshom bu bkod /
rang gzhung /   e ma ho :
phyi nang snod bcud 'jig rten zhing khams su :
dngos 'byor yid sprul bla med mchod pa'i rdzas :
rang snang dag pas bshams pa'i maN+Dal 'di :
sangs rgyas chos dang dge 'dun gsum la 'bul :
bla ma yi dam mkha' 'gro gsum la 'bul :
chos sku longs sku sprul sku gsum la 'bul :
bdag sogs mkha' mnyam sems can thams cad kyis :
sku gsum lhun grub 'bras bu thob par shog :
oM AHhU~M:
zhes lan gsum brjod la 'bul du gzhug
/de nas dbang gi dngos gzhir gyur pa ye shes pa'i byin rlabs dbab pa'i slad du mos gus dang bcas pa'i yid rtse gcig pas dmigs pa 'di ltar du mdzod /
khyed rang skad cig gis bcom ldan 'das dpal rdo rje sems dpa'i skur gsal ba'i steng gi nam mkhar dpal rdo rje sems dpa'/
dga' rab rdo rje /
pad+ma 'byung gnas /
ye shes mtsho rgyal /
bai ro tsa na sogs rtsa ba dang brgyud pa'i bla ma rnams dang /
yi dam rgyal ba zhi khro'i lha tshogs dpa' bo mkha' 'gro chos skyong srung ma'i tshogs thams cad khra dpung nge 'od 'thibs se bzhugs pa la mos gus kyi shugs drags pos gsol ba btab pas rgyud byin gyis rlob par mos shig
/sbyar spos gtul /
cang te'u dril bu'i sgras bskul te sngon 'gro chos spyod nang ltar /
oM AHhU~M/
chos dbyings dag pa'i sogs gsol 'debs ring thung /
'dod gsol /
phur tshugs gsol 'debs bcas byas la /
khyed rang gi rig pa nam mkha'i dbyings su 'phang /
nam mkhar bzhugs pa'i rtsa gsum rab 'byams dang dbyings gcig tu 'dres par mos la shes pa gzengs bstod par zhu /
snying po dang oM AHhU~M hrIHsarba sid+d+hi pha la hU~M AHzhes sngags brjod la rol mo bya'o //
de nas mna' chu blud pa ni bdud rtsi sbyin la /
hU~M:
dam tshig bdud rtsi'i chu 'di nyid :
khyed la sbyin gyis thub par srungs :
nyams na dmyal ba'i rgyu yin te :
thub na yon tan bsam mi khyab :
des na dam srungs chu 'di 'thungs :
sa ma ya a mr-ita hU~M:
ji ltar bsgos pa'i dam tshig las nam yang 'da' bar mi bya snyam pas 'di'i rjes zlos /
ho :
ji ltar khas blangs dam bcas ltar :
srog phyir mi gtang na ra kan :
bskal pa zhig kyang gtang re shi :
zhes brjod do //
gnyis pa dbang bskur dngos gzhi ni /
de dag gis sngon 'gro'i rim pa grub pa lags /
dngos gzhi'i dbang la spros bcas spros med shin tu spros med rab tu spros med bzhi'i rim pas dbang bskur ba yin pas /
dang po spros bcas bum pa'i dbang bskur zhu ba'i yon du dmigs te maN+Dal phul /
dbus kyi bum pa 'di nyid dkon mchog gsum du gsal ba'i mdzod spu nas 'od zer byung ste slob bu'i lus la thim pas :
lus kyi sdig pa dang sgrib pa thams cad dag :
sku bum pa'i dbang thob pa'i mos pa mdzod cig :
bum pa thogs la /
oM:
dkon mchog gsum gyi dbang bskur ni :
bum pa 'di la brten nas mdzad :
bum pa ye shes gzhal yas khang :
phyi nang med par zang thal sku :
dkon mchog gsum gyi byin rlabs kyis :
lus kyi sdig pa dag gyur nas :
bskyed rim lha yi dbang thob shog :
oM AHhU~M badzra satwa a b+hi Shiny+tsa oM oM:
zhes bum pa gnas gsum du bzhag la bum chu sbyin /
des spros bcas bum pa'i dbang thob /
lha'i sku bsgom pa'i skal ba la dbang :
bskyed pa ma hA yo ga'i dbang thob pa yin no :
gnyis pa spros med gsang ba'i dbang bskur zhu ba'i yon du maN+Dal phul /
ban+d+ha bdud rtsis gang ba 'di nyid rtsa ba gsum gyi lha tshogs su gsal ba'i ljags las /
'od zer byang sems dkar dmar gyi tshul du babs :
khyed rang gi ngag la thim pas ngag gi sdig pa dang sgrib pa thams cad dag :
gsung gi dbang thams cad thob pa'i mos pa mdzod cig :
thod pa thogs la /
A:
rtsa ba gsum gyi dbang bskur ni :
bdud rtsi 'di la brten nas mdzad :
thod pa ye shes gzhal yas khang :
phyi nang med pa zang thal sku :
rtsa ba gsum gyi byin gyis brlabs :
ngag gi sgrib pa dag gyur nas :
bzlas brjod sngags kyi dbang thob shog :
oM AHhU~M badzra satwa a b+hi Shiny+tsa AHA:
thod pa mgrin par bzhag la bdud rtsi sbyin /
des spros med gsang ba'i dbang thob /
snying po bzlas pa'i skal ba dang ldan :
lung a nu yo ga'i dbang thob pa yin no :
gsum pa shin tu spros med shes rab ye shes kyi dbang bskur zhu ba'i yon du maN+Dal phul /
gtor ma rgyan dang ldan pa 'di nyid chos sku longs sku sprul sku gsum gyi rtags su gsal bas :
sku gsum gyi lha tshogs snang la rang bzhin med pa'i thugs ka nas :
ye shes lnga ldan gyi 'od zer byung ste :
khyed rang gi snying gar thim pas yid kyi sgrib pa thams cad dag :
thugs kyi dbang thams cad thob :
ye shes rang gsal don thams cad rgyud la skyes par bsam :
gtor ma thogs la /
hU~M:
sku gsum rdzogs pa'i dbang bskur ni :
gtor ma 'di la brten nas mdzad :
gtor snod rnam dag chos kyi sku :
gtor ma 'dod yon longs spyod rdzogs :
sna tshogs rgyan ldan sprul pa'i sku :
sku gsum yongs rdzogs byin brlabs pas :
sems kyi sgrib pa dag gyur nas :
stong gsal rdzogs pa'i dbang thob shog :
oM AHhU~M badzra satwa a b+hi Shiny+tsa hU~M hU~M:
zhes gtor ma snying gar lan gsum gtugs /
des shin tu spros med kyi dbang thob /
rdzogs rim bsgom pa'i skal ba dang ldan zhing :
rdzogs pa chen po a ti'i dbang thams cad thob pa yin no :
bzhi pa rab tu spros med rig pa'i rtsal dbang zhu ba'i yon du maN+Dal phul /
rma bya'i sgro mdongs nam mkha' dwangs gsal gyi phyogs su 'phyar la /
khyed rang sems ma yengs shing mig 'bras ma 'gul bar rma bya'i mdongs la gtad nas snang la der 'dzin med pa'i ngang du sa ler zhog cig :
oM AHhU~M:
chos dbyings sku yi rang mdangs las :
kha dog sna tshogs ston mdzad pa :
lu gu rgyud kyi ngo bo nyid :
de yi rtags su rma bya 'di :
skal ldan bu la dbang bskur bas :
chos dbyings sbubs su sangs rgyas shog :
oM AHhU~M badzra sarba a b+hi Shiny+tsa oM AHhU~M:
des rab tu spros med kyi dbang thob /
rdzogs pa chen po bla na med pa sgom pa'i skal ba dang ldan :
rdzogs pa chen po bla na med pa'i dbang thams cad thob pa yin no :
skabs 'dir shin tu thun mong ma yin pa'i slob ma nyung ngu la gter chen bsam gtan gling pa'i snying thig bcu bzhi pa'i them med kyi chos sder byon pa'i dbang gong ma thod rgal dbang 'khor ba dong sprug kyang breng chags su bskur na legs shing /
de lta na maN+Dal gyi bca' gzhi de'i dbur gsal ba ltar bya dgos shing bum pa gcig gis chog pas logs su bsham mi dgos so ///
/gsum pa rjes rim ni /
de ltar dbang rnams legs par thob nas dbang brtan byed dam tshig la rag las pas tshul bzhin du bsrung dgos /
de'ang /
spyir nyan thos kyi 'dul khrims :
byang chub sems dpa'i bslab pa :
gsang sngags kyi dam tshig rnams gzhung bzhin du ma nyams par bya zhing :
khyad par du theg mchog 'di'i dam tshig tu :
sku gsung thugs kyi dam tshig bsrung na :
dam tshig bsrung bya thams cad rdzogs pa yin la :
sku'i dam tshig tu :
rdo rje slob dpon dang :
sangs rgyas dang :
byang chub sems dpa' dang :
yi dam zhi khro mched lcam dang :
sems can thams cad la 'thab rtsod dang rku 'phrog :
rdeg btsog gsod gcod :
dag snang log pa la sogs pa'i mi dge ba rnams mi bya zhing :
sku'i rigs su gyur pa thams cad la phyag 'tshal zhing mchod pa 'bul lo :
snod bcud thams cad lha ru bsgom :
de ni sku'i dam tshig yin :
bsrungs pa'i yon tan ni :
gnas skabs su lus kyi nad gdon zhi :
gzi brjid phun sum tshogs :
mthar thug bde bar gshegs pa'i sku thob pa la sogs yon tan dpag tu med pa yod do :
ma bsrung na na rag dmyal bar skyes te :
lus la sdug bsngal sna tshogs 'byung ngo :
gsung gi dam tshig tu :
rdo rje slob dpon gyis ci gsung gi bka' nyan zhing :
sangs rgyas byang chub sems dpa' dang :
mched dang lcam dral gang zag phal pa rnams la yang mi smad cing :
dad pa tshul bzhin byed :
bzlas brjod gang 'grub byed cing 'byung ba lnga la sogs pa'i sgra skad thams cad :
chos dang gsang sngags kyi rang sgrar bsam mo :
gsung gi dam tshig bsrungs na :
gnas skabs su ngag la nus pa 'byung :
bden pa'i tshig 'grub :
mthar thug bde bar gshegs pa'i gsung thob pa la sogs pa'i yon tan dpag tu med pa 'byung ngo :
gsung gi dam tshig nyams na :
'gro ba rnams ngag la mi nyan :
ngag glen lkugs la sogs pa :
ltas ngan mi mthun pa sna tshogs 'byung ngo :
thugs kyi dam tshig tu :
rdo rje slob dpon mched lcam dral dang :
sems can thams cad la bsam ngan dang :
blo ngan thams cad spangs la :
bsam pa bzang pos byang chub mchog tu sems bskyed :
mthar ci bsam thams cad chos dang mthun pa la sogs bya'o :
thugs kyi dam tshig bsrungs pa'i yon tan ni :
gnas skabs su bsam pa yid bzhin du 'grub :
mthar thug sangs rgyas kyi go 'phang 'thob par 'gyur ro :
thugs kyi dam tshig nyams na :
gnas skabs su bsam ngan dang blo ngan 'char zhing :
snying rlung dang smyo 'bog 'ong ngo :
mthar thug ting nge 'dzin nub :
lta ba log par 'gyur te :
na rag gi sdug bsngal myang bar 'gyur bas :
dam tshig ma nyams par bsrung ba gces pa'i phyir srung sdom la tshul bzhin du bslab par bgyi'o snyam pas 'di'i rjes zlos mdzod /
gtso bos ji ltar sogs gsum /
de'ang dbang ma 'thob pa'i skyon ni :
rgyud las :
de ltar dbang mchog ma 'thob na :
gsang sngags 'grub par ga la 'gyur :
zhes gsungs pas :
dbang ma 'thob pa ni :
dper na rdza so ma btang bar chu blugs pa dang 'dra ste :
de ma thag tu 'jig par 'gyur ro :
mnyan pa skya ba med pa dang 'dra ste :
sdug bsngal gyi chu bo las brgal mi nus so :
brag skam po la so nam byas pa dang 'dra ste :
gsang sngags kyi 'bras bu smin par mi 'gyur ro :
dbang thob pa'i yon tan ni :
rgyud las :
dbang rnams rab tu thob byas na :
gsang sngags thams cad ma bsgrub 'grub :
ces pas :
dbang thob pa'i skal ldan de nyid :
tshe 'dir bsam pa thams cad 'grub cing :
gsang sngags kyi 'bras bu thams cad ma bsgrub par 'grub pa yin no :
bar do la rang ngo shes nas phyi ma mngon par rdzogs par 'tshang rgya bar 'gyur bas na dad gus dang spro dga' rgya chen po bskyed la sku drin gtang rag gi yon du maN+Dal 'bul 'tshal /
zhes gtang rag
/lus longs spyod 'bul ba /
dge bsngo byas la slob ma gyes /
slob dpon gyis tshogs kyi lhag ma gtang ba nas /
shis brjod /
rgyun spyod bar rnams phrin las ltar btang bas legs par grub bo //
gzhung du dbang bzhi re re'i bar mtshams su sngon 'gro bum dbang ltar bya bar gsungs pa ni re re bzhin khrid dang sbrel nas bar mtshams bcad nas bskur bar dgongs pa yin pas /
deng sang mgyogs dbang dkyus 'gre'i skabs 'dir bstan tsam gyis 'thus pa yin no //
'di rgyun shin tu dkon kyang them med bcas //
skal bzang snod du 'khyil pa'i bdud rtsi'i thigs //
gter mdzod rgya mtshor 'dres nas dus mthar yang //
'dzad med skye dgu nyer 'tsho'i gsos gyur cig
/gter kha gsum gyi chu bo 'dus pa'i ngo mtshar gdams zab kyi smin byed 'di nyid gter gzhung bklag na'ang de kas 'thus shing legs pas lhan thabs spror ma dgos kyang /
blo dman rang 'drar 'tsham pa'i slad du zab gter phan tshun gyi dgongs pa bsdur nas pad+ma gar dbang 'chi med bstan gnyis g.yung drung gling pas /
shrI badzra tsit+ta ko Ti'i yang khrod rdor sems thugs kyi gnas mchog gi sgom khang du bgyis pa dge legs 'phel ///
/
