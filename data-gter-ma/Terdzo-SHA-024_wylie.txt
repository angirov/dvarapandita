'u'u'u :
dpal chen po'i thugs dbyung ba yang dag thig le gcig ma bzhugs pa shin tu ngo mtshar che'o :
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
dpal badzra he ru ka la phyag 'tshal lo :
don gyi man ngag gsang ba'i sgrub pa 'di la don gsum ste :
lo rgyus dang gdams pa gnyis las :
lo rgyus ni rgya gar rdo rje gdan drung nas :
rdo rje snying po'i don la gnas pa'i ma hA paN+Di ta rnams thugs kyi tsher ma spangs te :
dge ba nyams bag tu brten cing gnas pa'i dus na :
rdo rje sems dpa'i sprul pa dga' rab rdo rje de'i zhal snga nas :
paN+Di ta rnams nyon dang :
bdag cag rnams la dgos pa'i gsang sngags bla na med pa'i don :
bka' dam pa dri ma med pa'i rgyud :
lung man ngag gsum gyi chos rnams :
sngon rgyal po dzaHyi khang steng du babs pa'i rang byung gi rgyud khyad par can rnams :
da lta o rgyan gyi yul rgya mtsho chen po la brten pa :
pho brang klu'i gnas d+hA na ko Sha'i gling bya ba na :
o rgyan gyi rgyal po thor tshugs dgu pa zhes bya ba'i drung na yod pas :
de'i don rnams nges par blang dgos so gsungs pas :
paN+Di ta rnams bka' bgros te mos pa mthun nas :
grub pa brnyes pa'i dge slong so khyA de ba dang :
rdo rje bzhad pa sogs la gser phye mang du bskur nas len du btang bas :
de dag gis rgyal po nyid la gser phul nas brkyang phyag dgu phrugs su 'tshal nas zhus pa :
sngon 'gro ba'i don du gsungs pa'i dri med kyi bka' dam pa rnams :
rgyal blon sprul pa'i sku dam pa rnams kyis 'gro ba dpag tu med pa rnams smin par bya ba'i phyir bskur bar zhu :
zhes zhus pas bka' gnang ste :
dpal khrag 'thung gi rgyud sde mi khur bdun bskur nas byung ba rnams kyi zhal phyes te :
slob dpon dga' rab rdo rjes :
dpal rdo rje sems dpa' la gsol ba btab pas don so sor mkhyen nas :
rgyud lung man ngag gsum gyi sgrub thabs bsdebs shing :
khyad par du yang thugs kyi nying khu ni rtsol sgrub spang blang gi rgyu mi dgos par :
rang gi lus sems la brten nas tshe gcig la sangs rgyas pa'i chos rnams dang :
khyad par du yang dag thig le gcig ma rdo rje sems dpa' rgyan gcig ma'i bzlas sgom kho na rtse gcig byas pas :
skye ba gcig la rdo rje sems dpar 'gro ba 'di pad+ma 'byung gnas bdag la gtad do :
bal po rtsub 'gyur gyi grong khyer du :
zhing pa lnga thub can gyi bu go leb ces pa smin par gyis gsungs bzhin :
phyugs rdzi la bstan pas rdo rje sems dpa' 'od kyi gur khyim can du :
rgyal po 'khor dang bcas pas :
ru lu'i sgra dang ldan par mthong bas mchod gnas su gsol ba btab kyang :
ngas skye ba 'di la rgyal po 'dul ba'i dus su ma babs pas :
phyi ma mngon par dga' ba'i zhing la mjal zer nas :
de nyid seng ge'i rgyal po ku ku rA tsa la gtugs pas :
o rgyan gyi mkhan po ro langs bde ba can du song zhig par lung bstan nas :
de nyid du yang dag drug cu rtsa brgyad kyi dbang bskur bas :
steng phyogs kyi khro bo la me tog babs pas :
badzra he ru ka zhes btags shing :
yul tha dad du gdams pa 'di bstan pas :
tshom bu lnga brgya grol ces grags so :
da lta phan snyan khungs brgyud par yod kyang :
bai ro mtsho rgyal gnyis kyis nga'i ang ga ra'i dar shog la yi ge ris su thob la :
da lta nyams su len cing :
ma 'ongs 'gro ba'i don du gter du sbas so :
sa ma ya :
rgya rgya rgya :
gnyis pa don nyams su blang ba la :
dpal chen po'i thugs phyung pa'i man ngag lam gyi gegs sel :
ting 'dzin lam khyer gyi man ngag ni :
spyir gsang sngags kyi gzhung gi lam bskyed pa'i rim pa mngon du byas nas :
de rjes rdzogs pa'i rim pa stong nyid la mnyam par 'jog par 'dod de :
man ngag 'di nyid gang zag gcig gi rgyud la bskyed rdzogs phrug gcig tu bsre ba zhes bya ste :
de yang dag pa dran pa'i rim pa la brten nas yid kyi gdeng ba cher bcad pa dang :
rang bzhin lhun gyis grub pa'i bskyed rim la brten nas yid kyi gdeng ba cher bcad pa dang :
ru lu brgyad sgra'i 'phro 'du la brten nas :
ngag gi gdeng ba cher bcad pa'o :
de la chos thams cad snang stong dbyer med sgra blo'i yul las 'das pas :
nam mkha' la nyi ma 'char ba lta bu :
ye shes kyis kun nas brdal ba :
mkha' snang khu rdul gyis dri ma dag pa lta bu :
rdzogs rim gnyis snang gi spros pa'i mtha' bzhis gos par ma gyur pa :
gdod ma nas gsal zhing dwangs la rnyog pa med pas :
rang rgyud 'khor ba'i chos kun thag khra'i sbrul ma grub pa ltar gnas tshul lam me zhugs pa kho na'i don mngon gyur rtogs pa'o :
lta bas thag bcad pa ni :
'khor 'das rgya mtsho chen po las rang grol ba ste :
srid zhi mnyam pa nyid kyi rang gi dwangs ma gsum mi shigs pa khyad par gsum ldan gyi ngo bo :
gzhi dus kyi rdo rje sems dpa' rnam pa kun ldan bsgrub gzhir byas nas :
lam dus kyi rdo rje sems dpa' skyon bral gsum gyis nyams su rtse gcig tu blangs pas :
sgrib gnyis nyes skyon sngar yod bsal bar bya'o :
mkhyen pa'i ye shes kyi yon tan sngar med gsar du bsgrub pa'i bsal bzhag dang bral ba'i rang bzhin lhun gyis grub pa ni :
'bras bu'i rdo rje sems dpa' zhi khro gnyis med rang bzhin gyis rnam par dag pa thog mtha' bar gsum du 'gyur ba med pas na brtan pa :
yod pa dang med pa dang gnyis ka dang gnyis ka ma yin pas ma yin pa :
rnam par rtog pa glo bur gyi dri mas ma gos pas na rnam par mi rtog pa :
kun nas dwangs shing gsal yang dpyad mi bzod pa :
brtag par dka' ba phra ba nyid :
byang chub kyi sems dang dbyer med du bzhag pas :
nam mkha' bzhin gzod ma nas zhi ba'i ting nge 'dzin gyis shin tu sbyangs pa'i gsal ma theb par dbyer med du mnyam par bzhag pa'i ngang nas :
bdag gi lus ngag yid gsum dwangs ma gsum gyi mi shigs pa'i rang byung gi rdo rje gsal btab pa tsam gyis :
kun rdzob me long gi gzugs brnyan ltar rten 'brel gyis 'char zhing :
gsal ba rig pa'i mtshan nyid rtsol bral sems kyi mtshan nyid kyi rang bzhin bcos min sems kyi lha'i ngo bor shar ba ni :
dpal chen po'i thugs dbyung rdzogs pa'i rim pa la brten nas yid kyi gdeng ba cher bcad pa rig rtsal sbyangs pa'i man ngag ces bya'o :
sa ma ya :
rgya rgya rgya :
kha thaM:[ \u0f80]atsha :
bskyed pa'i rim pa lha yi sku :
phyag rgya chen po yongs su rdzogs pa la gsum ste :
snang ba sku yi he ru ka :
grags pa gsung gi he ru ka :
dran rtog thugs kyi he ru ka :
don gyi lta sgom spyod pa gsum :
lta ba thams cad rang snang gsal ba ste :
der snang sku yi he ru ka :
sgom pa thams cad spros med nam mkha'i mtha':
dran rtog thugs kyi he ru ka :
spyod pa tha dad rang shugs bar snang rlung :
grags pa gsung gi he ru ka :
lta ba dug lnga chom pa la :
sgom pa snang ba chom pa'o :
spyod pa sdug bsngal chom pa la :
'bras bu re dogs chom pa'o :
de ni don gyi he ru ka :
don gyis de ltar gnas kyang ni :
gdul bya'i dbang gis lha ru snang :
nyin mo rdo rje sems dpa' la :
mtshan mo badzra he ru ka :
stong gsal nam mkha'i ngang nyid las :
stong nyid rnam dag 'od kyi dbus :
rdo rje sa twa gur dang me :
dur khrod chen po'i pho brang nas :
zhal gcig phyag gnyis sku mdog mthing :
phyag gnyis rdo rje dril bu 'khrol :
zhing gi chos gos legs bsnams shing :
bde chen rus pa'i rgyan gyis mdzes :
dpa' bo stag gi sham thabs dkris :
chu skyes nyi zla'i gdan steng du :
dgyes shing gar byed tshul du bzhugs :
ye shes lnga ldan me dpung dbus :
phub ltar 'khyil zhing mda' ltar 'phro :
dur khrod brgyad kyi ma mos bskor :
ru lu'i gad rgyangs phyogs bcur sgrog :
zag med bde ba'i rang gsal chags :
dpa' bo'i tshogs khang mtha' dag 'grim :
nya stong dus drug kun tu nyul :
rang nyid dpa' bo bsgom pa ni :
snang zhing stong pa chu zla 'dra :
brjod cing stong pa brag cha 'dra :
gsal zhing stong pa 'ja' tshon 'dra :
med bzhin stong pa nam mkha' 'dra :
myong bzhin stong pa rmi lam 'dra :
de ltar gsal zhing goms pa'i tshe :
bskyed pa'i rim pa brtan pa yin :
snang srid rnam dag rang gi sems :
stong gsal 'dzin med ngang du bzhag :
rang byung rig pa zang thal bskyang :
snang la rang bzhin med pa yin :
rdzogs pa'i rim pa e ma ho :
bskyed rdzogs zung 'jug lam du khyer :
bskyed rdzogs goms pas sangs rgyas yin :
sgyu lus brtan par gyur nas ni :
bar dor yi dam bzhad cing byon :
'di la the tshom cung zad med :
rdo rje 'chang gi sa thob nas :
gzugs sku gnyis kyis 'gro don mdzad :
chos sku longs sku sprul sku gsum :
rtog med ngang la shugs kyis 'char :
nyin mo'i dus su rdo rje sems :
zhi ba'i cha lugs sku mdog dkar :
pa ti'i rgyan gyis rab tu mdzes :
rin chen do shal se mo do :
dpung rgyan rna cha mgul chu dang :
gdu bu dag gi rgyan gyis spras :
spyan gsum zhal bsgrad 'dzum mdangs ldan :
rdo rje dril bu thugs kar 'dzin :
chu skyes dkar po'i gdan steng du :
sems dpa'i skyil krung tshul du bzhugs :
ye shes lnga ldan 'od lnga'i klong :
snang dang stong pa dbyer med bsgom :
snang ba'i dngos po 'di rnams kun :
gzugs su snang ba lha yi sku :
rtsi shing nags tshal bcas pa yang :
sa rdo ri brag la sogs kun :
dpal chen sku yi cho 'phrul lo :
'gro ba'i sgra rnams thams cad ni :
ru lu'i sgra ru shes par bya :
sa sgra me sgra chu sgra dang :
rlung sgra la sogs 'byung ba'i sgra :
ru lu'i sgra ru shes par bya :
'gro 'chag nyal 'dug thams cad ni :
ru lu'i ngang du shes par bya :
'das dang ma 'ongs da ltar gyi :
rnam rtog ri dwags rgyu ba 'di :
ru lu'i sgra ru shes par bya :
yid kyis ci bsam ci mno ba'i :
dug lnga gang skyes ngo bo kun :
ru lu'i ngo bor shes par bya :
mig gis gzung yul thams cad kyang :
ru lur krong gis shes par bya :
snang srid ru lur 'dzin pa yin :
zhi bar bsgoms kyang drag por bzlas :
'di la ma 'da' sa ma ya :
dbugs kyi 'byung 'jug thams cad du :
'byung ba'i dus su ru lur 'phro :
'jug pa'i dus su dpal du gsal :
de nyid nyin mor bzlas pa dang :
mtshan mo'i dus su bzlas pa ste :
sgra can khro bor bzlas pa dang :
sgra med zhi ba'i bzlas pa 'o :
dbyangs drug la sogs sgra can kun :
mkha' 'gro 'du zhing bar chad sel :
sgrub pa chen po'i dus su shes :
rang nyid rdor sems dpal chen po :
gang gis ru lur bsgoms gyur kyang :
thugs kyi ge sar dbus nyid du :
nyi zla'i ga 'u kha sbyor bsam :
'od kyi ga 'u'i nang dag tu :
mi shigs bcud kyi thig le ni :
stong nyid rang byung he ru ka :
sgyu ma 'od kyi gzugs brnyan te :
tshon gang 'od kyi klong na bzhugs :
kha dog ma 'dres so sor gsal :
thugs kar rdo rje nas 'bru tsam :
ru lu ljang dmar bklag phyogs bskor :
shin tu phra zhing zab par brtags :
gser gyi ba thag gzings pa bzhin :
phar 'phros pas ni ru lur bsam :
oM ru lu ru lu hU~M b+h+yo hU~M:
tshur 'dus pas ni dpal du bsam :
snang ba sku la grags pa gsung :
dran rtog thugs la byin gyis rlob :
mchod pa'i rdzas rnams thams cad kyang :
ru lu zhes pa'i sgra brjod pas :
gzugs sdug sgra snyan dri zhim dang :
ngo bo 'dod yon rnam lnga ni :
nam mkha'i skar tshogs lta bur bsam :
ru lu zas su za ba yin :
ru lu skom du 'thung ba yin :
ru lu gos su gyon pa yin :
ru lu gdan du bting ba yin :
gang ltar ru lur shes par bya :
gang snang ru lur 'char ba yin :
dpal chen sku dang ma bral na :
gnyid log sgrib par mi 'gyur zhing :
'khrul pa'i snang ba ya mi nga :
bar chod gdon gyis mi tshugs shing :
yang dag don dang myur du 'phrad :
chos nyid don dang ma bral na :
gnyid log sgrib par mi 'gyur zhing :
rmi lam 'khrug pa nyam mi nga :
rnal 'byor nad kyis nyen pa 'am :
nyams chag chen po byung ba'i tshe :
zhun chen mar me 'byor tshad bsham :
ga Na'i 'byor tshogs ci yod rnams :
bla ma yi dam mkha' 'gro mchod :
rdo rje gzungs ma la yang 'bul :
rtsa ba'i rdo rje slob dpon dang :
dam tshig rtsa ba spun grogs la :
na raka 'don cing brkyang phyag 'tshal :
dus drug ru lu'i mchod pa 'bul :
mkha' 'gro sprin bzhin 'du bar 'gyur :
phyi nang bar chad bsal ba dang :
nyams chag thams cad bskang bar 'gyur :
rnal 'byor 'chi ba bslu ba dang :
g.yung drung tshe yi dngos grub 'byung :
rang nyid lus sems 'pho ba'i tshe :
spyi gtsug rdo rje sems dpa' bsgom :
rdo rje sems dpa'i thugs ka na :
me stag yar ba'i tshul du ni :
dkar zhing gsal ba'i thig le de :
rlung dang lhan cig sbyor te 'pho :
badzra sa twa de nyid kyang :
gar byed glog 'gyu'i tshul gyis ni :
mngon par dga' ba'i zhing du gshegs :
dbang po 'bring po 'pho ba'i tshe :
sngar gyi bsgom dang mi 'bral zhing :
snang stong dbyer med ngang du 'pho :
yi dam lha yis lung bstan cing :
mkha' 'gros bsu ba'i snang ba 'o :
dbang po yang rab 'pho ba'i tshe :
stong gsal rig pa'i klong yangs nas :
mkha' la sprin ni dengs pa ltar :
rang sems chos nyid ngang du thim :
rang gi lus kyi rgya mdud de :
chos nyid bar dor 'pho ba yin :
rang sems rnam shes tshogs brgyad 'di :
'byung ba rang sar dag pa yin :
dus gsum sangs rgyas thams cad dang :
chos dbyings chen por ro gcig 'gyur :
e ma ngo mtshar rmad kyi chos :
yang dag thig le gcig ma 'di :
dpal chen dpa' bo gcig sgrub bam :
rdo rje sems dpa' bzlas lung mchog :
gsang ba thugs kyi dgongs pa yin :
thun gcig lha la sems gtad bsgom :
thun gcig gsang sngags bzlas pa bya :
thun gcig rlung dang 'gro 'ong bstun :
thun gcig mngon sum gnad la 'bad :
ma bcos rig pa kun tu bzang :
bcings grol med pa'i nam mkha' la :
rgya chad med pa'i khyab brdal lo :
yul med shes pa so ma la :
ma yengs dran pa'i 'dzin phur gdab :
dbyings rig thig le mngon sum la :
lhan ne rjen ne hrig ger blta :
sangs rgyas dgongs pa 'dus pa'i don :
'di las mi 'da' e ma ho :
'chi tshe gdung dang ring bsrel dang :
'ja' 'od sa g.yo zer gyis gang :
reg pa don ldan mkha' spyod 'gro :
snying po bcud 'dren gdams pa rnams :
chings dang bcas te smon lam gdab :
gsang ba sngags kyi pho brang mchog :
zam bu gter lung bdun par sbos :
ma 'ongs bzhi bcu kha ral dus :
gsang sngags 'chol bar spyod pa dang :
bka' lung med par nges spyod cing :
gsang sngags snying po'i don ma go :
bstan bcos phal gyis dug lnga spel :
sgom chen bshad pa'i grwa la 'byams :
tha snyad tshig gis snying po stor :
chos brgyad 'khor ba'i 'dam du byings :
bshad grwa mi nag shag 'dra'i dus :
rig pa'i mda' yis gzhu mi 'phen :
rang bzos bslad pa'i tha snyad la :
des rkyen rgyal blon 'bangs bcas 'khrugs :
mtha' yi dmag dpung kun nas g.yo :
mdo sngags bstan pa nyams pa'i dus :
'od zer ming can rgyal ba'i sras :
gter gsar 'don cing gter rnying skyong :
shes rab blo ldan snying rje can :
dam ldan de dang 'phrad par shog :
dam med rnams la gsang rgya gdab :
smug nag khros ma nag mos srungs :
sa ma ya :
rgya rgya rgya :
gu h+ya :
zab rgya :
zhes pa 'di yang bstan pa'i sbyin bdag chen po sku mched kyi thugs lhag bsam rnam dag gis bka' nye bar bskul ba las dar shog dmar skya'i ngos las sna tshogs rang grol bdag gis thub bstan rdo rje brag tu phab pas rgya khrol /
mang+ga laM///
/
