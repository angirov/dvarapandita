@#//
gtum po dregs pa kun 'dul las /
phyi sgrub dang 'brel ba'i gtor ma'i dbang bskur bgegs 'dul gnam lcags myu gu zhes bya ba bzhugs so //
na mo gu ru ma hA tsaN+DA ya /
rgyal kun nyon mongs bdud 'joms mthu stobs kyi //
nus bcud rdo rje'i gzugs nyid sor mo'i rtser //
gsor bas 'khor 'das 'jigs byed gtum po'i zhabs //
spyi bor bkod pas bdud las rnam rgyal mdzod //
gsang bdag gtum po dregs pa kun 'dul gyi byin rlabs snying po gtor ma'i dbang bskur tsam bsgrub par 'dod pas /
sngon 'gro stegs bzang por maN+Dal la lha grangs kyi tshom bu bkod /
de steng rkang gsum khar thod pa'am zangs lcags kyi snod du dpal gtor sku tsaka dar gdugs kyis brgyan pa bkod /
g.yas su thod par chang la a mr-ita sbyar ba dang g.yon du gnam lcags rdo rje /
mdun du sman raka gtor gsum /
phyi mchod phreng tshar du bsham /
las bum /
sngon 'gro sogs mkho ba'i yo byad rnams tshogs par byas la /
sngon 'gro'i rim pa rgyas par 'di nyid kyi las byang ltar la /
bsdu na skyabs sems tshogs gsag mchod pa byin rlabs tsam mdor bsdus byas te /
de nas phyi sgrub bdud dpung zil gnon ltar bdag mdun dbyer med du bskyed chog kyang /
blo rtogs dman na tshig gcig gis bdag dang gtor ma so sor gcig car du gsal btab /
spyan 'dren nas mchod bstod bar de nang ltar byed /
bdag mdun gnyis kar spro bsdu'i dmigs pa gsal btab la /
gtso bo spyi dril gyi sngags ci nus bzlas mthar mchod bstod mdor bsdus byas la ting nge 'dzin gyis dbang blang /
las bum du bdud rtsi 'khyil pa'i bskyed bzlas bya'o //
dngos gzhi'i thog mar slob ma tshogs la /
rang gzhung ngam spyi 'gre mdor bsdus kyis dkar gtor dang bgegs gtor btang la bka' bsgo ba ni /
hU~M:
nga ni 'jigs byed drag po chen po'i sku :
skal ldan slob ma rnams la dbang bskur bar :
bar chad rtsom pa'i log 'dren 'dir ma 'dug :
gal te mi 'gro 'dug na khro tshogs kyis :
lus ngag rdul du brlag par gdon mi za :
de bas ma 'dug rang rang gnas su dengs :
khro rgyal 'bar ba chen po'i mtshams las ni :
bgegs dang bar chad su yang 'da' ma byed :
spyi dril sngags sham du /
sarba big+h+nAM uts+tsha ta ya phaT phaT:
ces gtor ma phyir dor /
thun gyis brab gu gul bdug rol mo drag tu 'khrol zhing srung 'khor ni /
hU~M:
bdag nyid khro rgyal chen po'i thugs ka nas :
me dpung khro chung mtshon cha sna tshogs 'phros :
steng 'og phyogs mtshams go skabs med par gtams :
gzhom med rdo rje'i gur khang lhun gyis grub :
oM badzra kro d+ha sa ma ya badzra rak+Sha rak+Sha hU~M hU~M hU~M:
de nas las kyi rdo rjes slob bu rnams la /
ji ltar bltams pa sogs kyis khrus bya /
me tog bkram bsdu dang /
sems bskyed gsal btab nas /
de la 'dir sangs rgyas thams cad kyi thugs gnyis su med pa'i ye shes kyi rang gzugs /
stobs bcu'i mthu nus gcig tu bsdus pa rdo rje mi phyed pa'i gsang ba mtha' dag gi mdzod 'dzin pa /
dpal lag na rdo rje la gsang sngags kyi rgyud lung man ngag thams cad nas zhi ba rdo rje 'dzin pa /
khro bo gtum po khyung thogs /
gtso rkyang dang dkyil 'khor gyi 'khor lo /
ye shes dang las dang 'jig rten gyi 'khor lo'i mgon po'i tshul du sgrub pa'i thabs bsam gyis mi khyab pa gsar rnying gi bka' srol kun nas ji snyed cig 'byung ba las /
khyad par du gyur pa gtum po dregs pa kun 'dul gyi rgyud man ngag rnams rgyal ba gnyis pa bdud 'dul pad+ma thod phreng gis gsang ba'i bdag mo dbyings phyug mtsho rgyal ma la gdams /
de nyid kyis phyi rabs snyigs ma'i gdul bya rnams kyi don du dgongs nas mdo khams ke rong rdo rje cong phug tu gsang ba zab mo'i rgyas btab pa smon lam gyi dus su son pa na /
thugs kyi rig 'dzin hU~M chen kA ra'i rnam 'phrul sprul pa'i gter ston rol pa'i rdo rjes ngo mtshar ba'i rtags dang bcas te spyan drangs pa 'di la smin grol gyi rim pa zab cing rgya che bar bzhugs pa las /
'dir 'jig rten mchod bstod kyi gtso bo nyid he ru ka'i 'khor lor bzhengs pa phyi sgrub bdud dpung zil gnon dang rjes su 'brel ba'i gtor dbang byin rlabs char 'beb nyid bsgrub pa la sogs kyis mtshams sbyar nas maN+Dal 'bul du gzhug
/bla ma dang gsang ba'i bdag po tha mi dad pa la mi phyed pa'i dad gus drag pos thal mo me tog dang bcas gsol ba 'debs pa 'di'i rjes zlos mdzod /
ho :
rdo rje rgyal po sangs rgyas 'dus pa'i sku :
thugs rjes brtser dgongs bdag cag smin grol phyir :
khro rgyal chen po'i sku gsung thugs yon tan :
phrin las rnams kyi dbang mchog bskur du gsol :
lan gsum /
slob dpon gyis /
kye :
nyon cig skal ldan skyes bu rnams :
gsang sngags gnyan por 'jug pa la :
dam tshig tshul bzhin bsrung nus sam :
nus na dbang mchog bskur gyis smros :
zhes dris pa la lan gsol bar mos la 'di'i rjes zlos /
ho :
dpa' bo chen po dgongs su gsol :
bdag cag skal ldan bu rnams kyis :
gsang sngags dam tshig tshul bzhin bsrung :
de bas dngos grub mchog stsol mdzod :
yang slob dpon gyis /
kye :
skal ldan rigs kyi bu rnams nyon :
dngos grub mchog nyid thob 'dod na :
mchog gsum la ni skyabs 'gro zhing :
sdig sogs nyes kun bshags pa dang :
gsang sngags phyi nang gsang ba dang :
rtsa ba yan lag dam tshig kun :
tshul bzhin bsrung zhing byang chub mchog :
bla na med par sems skyed cig :
bla ma dang gnyis su med pa'i dkyil 'khor pa rtsa gsum rgyal ba rab 'byams kyis bskor nas mngon sum bzhin du bzhugs pa'i spyan sngar /
bdag gzhan nam mkha' dang mnyam pa'i sems can thams cad sgo gsum spyod lam mthun pa dang /
byang chub bar du skyabs su mchi ba dang /
nyes ltung sgrib pa'i tshogs bshags shing rdo rje theg pa'i dam tshig blangs nas tshul bzhin du bsrung zhing /
sems can kun gyi don du gtum po khro rgyal chen po'i go 'phang bsgrub par sems bskyed pa 'di'i rjes zlos /
ho :
mchog gsum rtsa gsum zhi khro la :
byang chub bar du skyabs su mchi :
sngon chad nyes pa ci bgyis bshags :
gsang sngags rdo rje theg pa yi :
dam tshig tshul bzhin bsrung bar 'tshal :
khro rgyal chen po'i rnal 'byor gyis :
'gro kun srid pa'i mtsho bsgral phyir :
byang chub mchog tu sems bskyed do :
lan gsum /
de nas slob dpon gyis slob ma'i mgor rdo rje bzhag
/lce la bdud rtsi blud nas /
hU~M:
nga ni rdo rje 'dzin pa'i sku :
khyod rnams nga yis bsgos bzhin gyis :
bla med gsang ba'i byin rlabs 'di :
dam med mdun du ma smra la :
rdo rje theg pa'i dam tshig rnams :
bsrungs na dngos grub gzhi yin cing :
ma bsrung nyes pas dmyal bar ltung :
rdo rje 'dis ni mgo bo 'gems :
chu 'dis brgyal bar gdon mi za :
de bas ji ltar bsgos bzhin du :
gces pa'i srog la thug na yang :
'da' bar ma byed sa ma ya :
oM badzra sa ma ya i daM grih+Na badzra u da ka tha na ra kan si hU~M:
des ye shes pa dbab pa'i sngon 'gro dam la bzhag pa song nas /
dbang gi gzhi 'god cing ye shes dbab pa dngos la sgo gsum gyi gnad legs par gcun te dmigs pa 'di ltar rtse gcig tu gsal thob cig
/las chu 'thor /
bsang sbyang /
stong pa'i ngang las /
khyed rang gang du gnas pa'i go sar pad+ma nyi zla 'bar ba'i gdan la /
rang gi shes rig gi ngo bo hU~M mthing nag yongs su gyur pa las /
khyed rang bcom ldan 'das lag na rdo rje shin tu khros pa :
sogs nas /
bcud thams cad sdud par byed pa'o :
zhes pa'i bar mngon rtogs ltar brjod /
de'i thugs ka nas 'od zer 'phros pas /
phyogs bcu'i rgyal ba sras dang bcas pa'i thugs rgyud bskul /
thams cad kyang gtum po dregs 'dul gyi sku'i rnam par bzhengs te dpag tu med par spyan drangs nas khyed rang la thim par mos shig
/spos bsreg
/rol mo 'khrol /
spyi dril sngags mjug tu /
badzra pra be sha ya a A:
zhes btags pa drag tu brjod la dbab /
ye shes pa'i byin rlabs kyi rgyun byang chub ma thob kyi bar du sgo gsum la brtan par byas par mos shig
/spyi bor rdo rje bzhag la /
dz+nyA na satwa tiSh+Tha badzra hU~M hU~M hU~M:
de dag gis dbang gi gzhi 'god pa song nas /
dngos gzhi gtor ma la brten te sku gsung thugs yon tan phrin las kyi dbang lnga rim par bskur ba'i dang po sku'i dbang bskur ba la dmigs pa 'di bzhin du mdzod /
gtor ma chos dbyings rang byung drag po'i gzhal yas khang du /
dregs 'dul khro rgyal 'bar ba'i lha tshogs dngos su gsal ba'i sku las ye shes kyi sku gnyis pa 'phros /
khyed rang gi lus la thim pas yi dam lha'i sku dang gnyis med du gyur par mos mdzod /
gtor ma sku gzugs bcas thogs la /
hU~M:
gtor ma chos dbyings lhun grub gzhal yas su :
dpal chen khro bo yab yum lha tshogs bzhugs :
sku las sku 'phros slob ma'i lus la thim :
lus sgrib dag nas bskyed rim bsgom la dbang :
snang stong rgyal ba'i sku mchog mngon du gyur :
'gyur med ye shes lnga yi yon tan rdzogs :
khro rgyal chen po'i sku dang gnyis su med :
mtshan dpe'i gzi byin 'bar ba'i dbang thob shog :
ces dang rtsa sngags mjug tu /
kA ya a b+hi Shiny+tsa oM:
zhes btags pa brjod la gtor ma spyi bor bzhag
/des sku'i dbang thob /
lus kyi sgrib pa dag nas gzi brjid 'bar /
lam bskyed pa'i rnal 'byor bsgom pa la dbang /
snang stong rgyal ba'i sku mngon du gyur pa'i skal pa can du byas pa yin no //
gnyis pa gsung gi dbang la thog mar bzlas lung gi slad du dmigs pa 'di bzhin du mdzod /
slob dpon gyi thugs ka nas sngags kyi phreng ba 'phros zhal nas thon /
khyed rang lhar gsal ba'i zhal du zhugs /
thugs ka'i sa bon gyi mthar 'khod par mos la sngags 'di rnams kyi rjes zlos mdzod /
phreng ba sbrel la phyi sgrub gtso 'khor gyi sngags rnams lan gsum gsum rjes zlos byar gzhug
/de nas gsung dbang dngos la 'dun pa 'di ltar du mdzod /
gtor ma khro rgyal 'bar ba rang 'od kyi rig ma dang mnyam par sbyor ba'i byang chub sems kyi rgyun khyed rang gi spyi bo nas zhugs /
lus thams cad la khyab /
gsung las gsang sngags kyi yig 'bru'i tshogs 'phros /
khyed rang gi ngag la thim pas yi dam lha'i gsung dang gnyis med du gyur par mos shig
/gtor ma dang thod pa'i bdud rtsi thogs la /
hU~M:
gtor ma khro rgyal yab yum gsal ba yi :
sbyor mtshams byang sems slob ma'i spyi bor babs :
gsung gi ngo bo yig 'bru rab 'phros pas :
slob ma'i lcer thim sgrib dag sngags bzlas dbang :
grags stong rgyal ba'i gsung mchog mngon du gyur :
'gag med tshangs dbyangs yan lag drug cur ldan :
khro rgyal chen po'i gsung dang gnyis su med :
chos sgo mtha' yas gzhan la ston nus shog
/rtsa sngags mjug tu /
bA ka a b+hi Shiny+tsa A:
zhes btags pa brjod la gtor ma mgrin pa'i thad du bzhag
/bdud rtsi blud do //
des gsung gi dbang thob /
ngag gi sgrib pa dag nas nus pa bskyed /
lam rlung sngags dbyer mi phyed pa'i bzlas brjod la dbang /
grags stong tshangs pa'i gsung mngon du 'gyur ba'i skal pa can du byas pa yin no //
gsum pa thugs kyi dbang la 'dun pa 'di bzhin du mdzod /
gtor ma khro rgyal 'bar ba'i lha tshogs kyi thugs ka nas ye shes kyi rang bzhin phyag mtshan 'od dang thig le'i tshogs 'phros /
khyed rang gi yid la thim pas yi dam lha'i thugs dgongs dang gnyis su med par gyur par mos la /
lus gnad bsam gtan gyi chos dang ldan pas chos thams cad bdag med stong pa spros pa'i mtha' thams cad dang bral ba'i ngang la mnyam par zhog cig
/slob dpon yang a ti rdzogs pa chen po'i dgongs pa las ma g.yos par /
gtor ma dang rdo rje thogs la /
hU~M:
gtor ma skye med chos dbyings pho brang du :
dpal chen yab yum 'gag med sku ru snang :
gnyis med rol pa'i 'od zer slob ma yi :
snying la rab thim sgrib dag don bsgom dbang :
bde stong rgyal ba'i thugs mchog mngon du gyur :
'khrul med ye shes chen por lhun gyis grub :
khro rgyal chen po'i thugs dang gnyis su med :
mkhyen brtse nus ldan chos nyid zad phyin shog :
rtsa sngags mjug tu /
tsit+ta a b+hi Shiny+tsa hU~M:
zhes btags pa brjod la snying gar gtor ma dang rdo rje bzhag go
/des thugs kyi dbang thob /
yid kyi sgrib pa dag nas ting 'dzin skyed /
lam rnam par mi rtog pa bsgom pa la dbang /
bde stong ye shes kyi thugs mngon du 'gyur ba'i skal pa can du byas pa yin no //
bzhi pa yon tan gyi dbang la dmigs pa 'di ltar du mdzod /
gtor ma khro rgyal 'bar ba'i lha tshogs kyi lte ba nas spang rtogs kyi ngo bo 'od zer thig le ser po'i tshogs 'phros /
khyed rang gi lte bar thim pas yi dam lha'i yon tan rgyud la rdzogs par mos shig
/gtor ma thogs la /
hU~M:
gtor ma dngos grub kun 'byung gzhal yas su :
dpal chen yab yum yon tan lhun rdzogs bzhugs :
skal ldan rigs kyi bu la dbang bskur bas :
dus gsum rgyal ba'i dgongs don mthar phyin shog :
rtsa sngags mjug tu /
gu Na a b+hi Shiny+tsa hrI:
zhes lte ba'i thad du bzhag go
/des yon tan gyi dbang thob /
nyon sgrib dag nas yon tan rgyas /
lam zung 'jug gi rnal 'byor bsgom pa la dbang /
bral smin gyi yon tan yongs su rdzogs pa'i skal pa can du byas pa yin no //
lnga pa phrin las kyi dbang la dmigs pa 'di bzhin du 'tshal /
gtor ma khro rgyal 'bar ba'i lha tshogs kyi gsang ba nas 'od zer thig le ljang gu'i tshogs 'phros /
khyed rang gi gsang gnas su thim pas yi dam lha'i phrin las lhun gyis grub par mos shig
/gtor ma thogs la /
hU~M:
gtor ma thabs mkhas sprul sku'i zhing khams su :
dpal chen yab yum zhi chags sgeg khros bzhugs :
skal ldan rigs kyi bu la dbang bskur bas :
phrin las rnam bzhi'i 'gro don mthar phyin shog :
rtsa sngags mjug tu /
oM karma a b+hi Shiny+tsa b+h+rU~M:
zhes gsang bar bskur tshul bya'o //
des phrin las kyi dbang thob /
shes bya'i sgrib pa dag nas mthu stobs rgyas /
las bzhi sgrub pa la dbang /
rtag khyab phrin las la mnga' brnyes pa'i skal pa can du byas pa yin no //
zhes rtogs pa bskyed la me tog 'thor zhing shis brjod gang 'os bya /
des gtum po dregs pa kun 'dul gyi gtor dbang byin rlabs char 'beb yongs su rdzogs pa grub pa yin pas 'di nyid yi dam gyi lhar gzung zhing dam tshig gi rim pa la tshul bzhin bslab par bgyi'o snyam pas 'di'i rjes zlos /
gtso bos ji ltar sogs /
gtang rag maN+Dal /
lus dbul /
dge bsngo bya /
spro na rtsa gsum spyi'i las byang lta bu'i tshogs skong bya /
rjes kyi rim pa mchod bstod nongs bshags /
mdun bskyed bsdu gshegs spyi dang mthun /
mngon rtogs gsham ltar bdag bskyed bsdu ldang dang /
bsngo smon bkra shis brjod pas grub bo //
zab khyad kun las 'phags pa mngon sum du //
grub kyang bka' srol chu bran nyag phra ba //
'dis kyang ris med skal ldan dpyid du drangs //
dbyar mtsho bzhin du gong nas gong 'phel shog
/tshul 'di smin byed rgyas pa ma thob pa la 'di tsam gyis bsnyen sgrub la 'jug tu rung bas nye bar mkho bar mthong nas /
'chi med bstan gnyis gling pas dpal de bI ko Ti'i yang khrod kyi sgrub sder bgyis pa dge legs 'phel ///
/
