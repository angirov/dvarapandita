rjes chog ni /
oM shrI badzra he ru ka sa pa ri wA ra ar+g+haM nas /
shab+da'i bar gyis mchod /
ma hA pany+tsa a mr-ita khA hi /
ma hA rak+ta khA hi /
ma hA ba lin+ta khA hi /
bstod pa ni /
hU~M/
srid gsum gdug pa 'dul ba dang //
nga rgyal chen po gzhom pa'i phyir //
rdo rje srin po'i lha tshogs la //
rtse gcig yid kyis phyag 'tshal bstod //
bzod gsol ni /
hoH
dpal chen po'i lha tshogs thams cad dgongs su gsol /
ta na sgrol ba gnas su ma stob pa dang /
ga na sbyor ba byin gyis ma rlob pa dang /
mchod sngags ting 'dzin ma dag cing nyams pa dang /
dge ba bcu dang du ma longs shing mi dge ba bcu rtsa ba nas ma chod pa dang /
bka' bzhin gzhung ma bsrangs pa dang /
dam tshig rtsa ba dang yan lag nyams chag tu gyur pa ci mchis pa thams cad mthol zhing bshags na bzod pa dam pa mdzad du gsol lo //
tshe 'di'i rkyen dang phyi ma'i sgrib par mi 'gyur bar tshangs pa dam pa stsol bar ci gnang /
zhes gsol zhing yi ge brgya pa brjod /
nam mkhar bzhugs pa'i ye shes pa /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muHsa gshegs su gsol ba'am bris sku sogs la brtan bzhugs bya ba ni /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ya swA hA/
zhes me tog 'thor la bdag bskyed kyi rnal 'byor ni /
hU~M hU~M hU~M/
zhes brjod pas snang srid 'od du zhu ba gzhal yas khang la thim /
gzhal yas khang 'khor gyi lha tshogs la thim /
'khor rnams rim gyis gtso bo la /
gtso bo ye shes sems dpa' la /
ye shes sems dpa' thugs srog hU~M la /
hU~M gyen rdzogs thig ler yal ba'i ngang du mi dmigs par bzhag pas rtag mtha' bsal lo //
rgyun gyi ting nge 'dzin ni /
phaT phaT phaT/
stong gsal gyi ngang nas bdag lus chu las nya ldangs pa'i tshul du rdo rje gzhon nu yab yum gyi skur langs te snod bcud lha'i 'khor lor sbyang zhing 'dod yon gyi rol pa mtha' dag mchod pa chen po'i dam tshig tu spyad pas chad pa'i mtha' bsal nas zung 'jug gi ting nge 'dzin chu bo'i rgyun lta bu la sbyar ro //
smon lam ni /
hoH
dgongs su gsol lo //
chos nyid kyi bden pa'o //
gsang sngags kyi byin gyi brlab bo //
sangs rgyas kyi mthu'o //
a b+hi tsar+Ya'i dus la bab bo //
brnag pa de kho na la'o //
de ltar gsang sngags kyi spyod pa rmad du byung ba spyad pa'i mthu byin gyis bcom ldan 'das dpal rdo rje gzhon nu'i sku gsung thugs yon tan phrin las mi zad pa rgyan gyi 'khor lor longs spyod cing skal pa mnyam par gyur cig
/dge ba 'di yis bdag dang sems can kun //
bdud las rnam rgyal bar chad kun zhi zhing //
rdo rje gzhon nu mya ngan 'das pa'i sar //
'bras bu byang chub nges par brnyes gyur cig
/bkra shis brjod pa ni /
hU~M/
skye med chos sku'i rang bzhin rnam dag las //
thugs dam dbang gis gzugs kyi skur sprul pa //
bcom ldan dpal chen rdo rje gzhon nu'i sku
/mi 'gyur rtag pa'i don gyi bkra shis shog
/'khor lo rgyas 'debs yum gyi bkra shis shog
/sprul pa'i khro rgyal bcu yi bkra shis shog
/shes rab khro mo bcu yi bkra shis shog
/yang sprul phyag brnyan tshogs kyi bkra shis shog
/sras mchog phur pa'i tshogs kyi bkra shis shog
/ye shes sgo skyong bzhi yi bkra shis shog
/dam can bka' sdod srung ma'i bkra shis shog
/dge legs 'bras bu smin pa'i bkra shis shog
/sogs bkra shis pa'i tshigs su bcad pa rgya cher brjod par bya'o ///
/
