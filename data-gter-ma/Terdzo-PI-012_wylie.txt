@#//
bla ma'i thugs sgrub bar chad kun sel gyi cha lag khrus kyi cho ga zla ba'i bdud rtsi zhes bya ba bzhugs so //
bla ma'i thugs sgrub bar chad kun sel gyi cha lag khrus kyi cho ga zla ba'i bdud rtsi zhes bya ba /
gang zhig srid pa'i mun pa 'joms //
phan dang bde ba'i bdud rtsi sbyin //
bla ma lha la gus btud nas /
khrus kyi cho ga bshad par bya //
de la bzhi /
sngon 'gro dngos gzhi /
rjes kyi bya ba /
'phros don no //
sngon 'gro la gsum /
sbyor ba /
bdag gi rnal 'byor /
bum pa sgrub pa'o //
dang po ni /
bum pa rgyun bab kyi chus bkang la rdzas nyer lnga btab /
mgul chings /
dung zhal dri bzang gi chus bkang ba'i steng rdo rje gzungs thag gis spras pa stegs kyi khar bsham /
kha rgyan de'i nye logs su bzhag
/mchod pa sna bdun gyis bskor la /
na mo :
bla ma yi dam mkha' 'gro ma :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
ho :
mar gyur sems can thams cad kun :
sangs rgyas go 'phang 'thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
mchod pa rnams swa b+hA bas sbyang /
b+h+yo bi shwa sogs nam mkha' mdzod kyi sngags rgyas kun bzang mchod sprin du spel /
gnyis pa bdag gi rnal 'byor ni /
a :
rdo rje sems dpa' nam mkha' che :
bzung bas mi zin chu zla 'dra :
kun tu bzang po'i rol pa las :
thabs shes zung 'jug rtsa ba'i lha :
sems dpa' dkar po rdor dril bsnams :
rang 'od yum 'khyud bde stong sbyor :
dar dang rin chen rgyan gyis brgyan :
ma bcos lhug pa'i ngang du gsal :
oM badzra satwa A:
zhes cung zad bzla /
gsum pa bum pa sgrub pa ni /
oM ma hA shUn+ya tA sogs /
stong pa'i ngang las pad+ma zla ba'i steng :
b+h+rU~M gyi yi ge yongs gyur skad cig gis :
mtshan nyid yongs rdzogs rin chen bum pa ni :
bdud rtsi'i chu yis yongs su gang ba'i dbus :
paM las pad+ma'i sdong po'i ge sar la :
hU~M las las sgrib kun sbyong rdo rje sems :
sku mdog dkar gsal rdo rje dril bu 'dzin :
dar dang rin chen rgyan ldan skyil krung bzhugs :
phyogs bzhir pad+ma 'dab bzhi'i gdan steng du :
shar du ngan song kun 'dren gsang ba'i bdag :
dkar po zhi tshul rdo rje dril bu 'dzin :
lho ru dam grib kun sel sme ba brtsegs :
dud kha phyag gnyis thugs kar sdigs mdzub mdzad :
nub tu rig sngags kun rgyal rnam par 'joms :
mthing gsal khro 'dzum rdo rje dril bu 'dzin :
byang du las kun bdag po bdud rtsi 'khyil :
ljang sngon sna tshogs rdo rje dril bu 'dzin :
kun kyang rang rang rgyan rdzogs 'dor stabs bzhengs :
gnas gsum 'bru gsum mtshan pa'i 'od zer gyis :
ye shes lha tshogs spyan drangs dbyer med gyur :
oM:
ngo bo chos sku spros dang bral ba'i dbyings :
gshegs dang bzhugs pa'i mtshan ma mi dmigs kyang :
rang bzhin thugs rjes gzugs kyi skur bzhengs pa :
bcom ldan dkyil 'khor lha tshogs gshegs su gsol :
oM sarba ta thA ga ta e h+ye hi :
dzaHhU~M baM ho :
pad+ma ka ma lA ya satwaM:
slar yang 'od 'phros dbang lha spyan drangs nas :
bkra shis glu len me tog char 'beb bzhin :
'chi med bdud rtsi'i rgyun gyis dbang bskur bas :
so so'i rigs kyi bdag pos dbur brgyan bsam :
oM sarba ta thA ga ta a b+hi She ka te sa ma ya shrI ye hU~M:
hU~M:
mchod pa'i phyag rgya chen po ni :
sems kyi yid bzhin sprin tshogs las :
nyer spyod 'dod yon bsam mi khyab :
bde ba chen po'i rgyan du rol :
oM badzra ar+g+haM sogs nas /
shab+da pra tIts+tsha swA hA:
hU~M:
sgrib med rol pa'i sku gsung thugs :
sems can khams la rjes brtse bas :
gang 'dul 'gro ba'i don mdzad pa'i :
mgon po khyod la bdag phyag 'tshal :
gzungs thag la 'jus te /
rang gi thugs nas 'od zer 'phros :
gzungs thag la 'khril bum nang song :
bum lha'i sku las bdud rtsi'i rgyun :
babs pas bum pa yongs gang gyur :
oM badzra satwa sa ma ya sogs /
bsdu na /
oM badzra satwa A:
'khor bzhi'i sngags /
gsang bdag /   oM badzra pA Ni s+pho Ta ya :
sarba a pA ya b+han+d+ha ni pra mok+Sha ya :
sarba a pA ya ga ti b+h+ya :
sarba satwa nAM ta thA ga ta badzra sa ma ya traT:
bsdu na /
oM badzra pA Ni hU~M:
sme brtsegs /   oM b+hur kur ma hA pra Na ya :
b+hur tsi b+hur ki bi ma le u tsuSh+ma kro d+hA rA dza hU~M phaT:
rnam 'joms /   na mash+tsaN+Da badzra kro d+ha ya hu lu hu lu tiSh+Tha tiSh+Tha b+han+d+ha b+han+d+ha ha na ha na a mr-ite hU~M phaT:
'khyil pa /   oM badzra a mr-ita kuN+Da lI ha na ha na hU~M phaT:
ces pa rnams gang nus bzla /
lha 'di rnams rdo rje'i rigs yin pas rdo rje'i rigs rnams kyi rgyud do cog gi rtsa ba rnam 'joms kyi rgyud kyang nges par bklag go
/de nas dung chu me tog bcas phul la /
oM AHhU~M:
lha rnams 'od du zhu bas bum chu dang ro gcig tu 'dres pas dngos po gang la 'thor bas nyes pa thams cad sbyong ba'i bdud rtsir gyur par bsam /
!
gnyis pa dngos gzhi la bzhi /
bgegs sbyang ba dang /
rten la khrus bya ba /
snod bcud spyi la khrus bya ba /
gang zag bye brag la khrus bya ba'o //
dang po ni /
gtor ma rnams /
swa b+hA bas sbyang /
oM AHhU~M gis 'dod yon du byin gyis brlab /
gtor ma g.yas su bskor zhing /
sarba big+h+nAM na maHsogs /
daM ba liM de swA hA:
zhes zhi bas sbyang /
chang bu ting lo g.yon du bskor la /
oM sum+b+ha sogs hU~M bzhi brjod pa zhi drag phyed mas sbyong ba'o //
badzra ma hA shrI he ru ko\u0f85 haM:
rang nyid khro bo'i rgyal po zhe sdang rdo rje mthing nag rdo rje dang dril bu 'dzin pa'i skur gyur /
hU~M mdzad kyi phyag rgya bcas /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
rtsa brgyud bla ma yi dam lha tshogs rnams kyi bden pa dang /
bden pa chen po'i byin rlabs kyis deng 'dir mi mthun pa'i phyogs sbyong zhing legs pa'i tshogs spel ba la /
bar du gcod pa'i 'byung po thams cad gtor ma 'dis tshims par gyis la gzhan du 'gro bar gyis /
gang dag mi 'gro ba thams cad de bzhin gshegs pa thams cad kyi thugs dang gnyis su med pa'i ye shes kyi rdo rje rab tu 'bar zhing 'bar bas mgo bo tshal pa brgyar 'gas par gyur cig
/ces gtor ma rgyang ring du dor zhing yungs dkar gyis brab /
gu gul gyis bdug
/drag sngags rol mo tsham rngam dang bcas pas phyir bskrad /
hU~M hU~M hU~M badzra rak+Sha rak+Sha b+h+rU~M:
zhes srung ba'i 'khor lo bsgom mo /
!
/gnyis pa rten la khrus byed na /
rten rnams me long ngos su 'char bar byas nas /
khrus kyi khang pa shin tu dri zhim pa //
shel gyi sa gzhi gsal zhing 'tsher ba star //
rin chen 'bar ba'i ka ba yid 'ong ldan //
mu tig 'od chags bla bre bres pa der //
de bzhin gshegs pa rnams dang de sras la //
rin chen bum pa mang po spos kyi chus //
yid 'ong legs par bkang ba glu dang ni //
rol mor bcas pa du mas sku khrus gsol //
oM:
bkra shis bum pa'i bdud rtsi'i chus :
bde bar gshegs pa'i gsang gsum la :
gus pas bsnyen bkur bgyis pa yis :
bdag cag nyon mongs dag gyur cig :
oM sarba ta thA ga ta kA ya wA ka tsit+ta a b+hi She ka te sa ma ya shrI ye hU~M:
ji ltar bcom ldan bltams pa'i tshe :
lha rnams bdud rtsis khrus gsol ltar :
ye shes dag pa'i chu rgyun gyis :
deng 'dir bdag gis sku khrus gsol :
oM sarba ta thA ga ta dz+nyA na a mr-ita a b+hi She ka te sa ma ya shrI ye hU~M:
rgyal ba rnams kyi rten mchog la :
gtsang zhing bkru ba mi mnga' yang :
bdag cag sgo gsum sgrib sbyang phyir :
rdo rje bdud rtsis khrus gsol lo :
oM sarba ta thA ga ta a b+hi She ka te sa ma ya shrI ye hU~M:
dri bzang sbag cing yig 'bru lnga bris pas phyi zhing /
gtsang zhing mdzes pa lha yi gos :
bzang po'i dri dang ldan pa 'dis :
rgyal ba'i rten mchog phyis pa yis :
bdag cag sgrib gnyis dag gyur cig :
oM hU~M trAM hrIHAHdz+nyA na kA ya bi sho d+ha na ye swA hA:
oM:
phun sum tshogs pa mnga' ba sogs kyi shis brjod bya /
'di skabs rab gnas bsdus pa byed na /
oM ma hA shUn+ya tA sogs /
stong pa'i ngang las skad cig gis :
lha sku'i phyag rgya'i rnam pa kun :
seng ges bteg pa'i rin chen khri :
sna tshogs pad nyi zla ba'i steng :
oM las 'khor lo oM gyis mtshan :
de las 'phros pa'i 'od zer gyis :
phyogs dus rgyal ba sras bcas kun :
sku yi rdo rje'i lha tshogs kyi :
rnam par spyan drangs dbyer med thim :
de nyid yongs gyur skad cig gis :
rnam par snang mdzad bcom ldan 'das :
dkar gsal 'khor lo dril bu 'dzin :
rang 'od snyems ma yum dang sbyor :
gsung rten rig pa glegs bam kun :
rma byas bteg pa'i rin chen khri :
sna tshogs pad nyi zla ba'i steng :
hrIHlas pad+ma hrIHyis mtshan :
de las 'phros pa'i 'od zer gyis :
phyogs dus rgyal ba sras bcas kun :
gsung gi rdo rje'i lha tshogs kyi :
rnam par spyan drangs dbyer med thim :
de nyid yongs gyur skad cig gis :
snang ba mtha' yas bcom ldan 'das :
dmar gsal pad+ma dril bu 'dzin :
rang 'od gos dkar yum dang sbyor :
thugs rten phyag mtshan mchod rten sogs :
glang pos bteg pa'i rin chen khri :
sna tshogs pad nyi zla ba'i steng :
hU~M las rdo rje hU~M gis mtshan :
de las 'phros pa'i 'od zer gyis :
phyogs dus rgyal ba sras bcas kun :
thugs kyi rdo rje'i lha tshogs kyi :
rnam par spyan drangs dbyer med thim :
de nyid yongs gyur skad cig gis :
mi bskyod rdo rje bcom ldan 'das :
mthing gsal rdo rje dril bu 'dzin :
rang 'od dbyings phyug yum dang sbyor :
kun kyang dar dang rin chen brgyan :
rdo rje pad+ma'i skyil krung gis :
snang stong 'od lnga'i klong na bzhugs :
gnas gsum oM AHhU~M gis mtshan :
rdo rje gsum gyi ngo bo ru :
gdod nas dag cing lhun gyis grub :
langs la spos bsreg
/thugs ka'i hU~M las 'od 'phros pas :
phyogs bcu dus bzhir bzhugs pa yi :
rtsa gsum rgyal ba rab 'byams lha :
nam mkha' gang bar spyan drangs bsam :
oM:
rang bzhin chos sku'i ngang nyid las :
rnam rol ma 'gags cir yang 'char :
bde gshegs pad+ma rdo rje'i+e rigs :
ma lus lus pa med pa dang :
rtsa gsum rgyal ba rab 'byams kun :
don dam gshegs bzhud las 'das kyang :
kun rdzob sgyu 'phrul drwa ba'i tshul :
gnas 'dir myur du gshegs su gsol :
dam tshig phyag rgya'i rten mchog kun :
ye shes chen por byin gyis rlobs :
dbyer med lhag par gnas pa yis :
'gro 'dul phrin las mthar phyin mdzod :
oM sarba ta thA ga ta kA ya wA ka tsit+ta dz+nyA na badzra sa pa ri bA ra e h+ye hi :
zhes rol mo rgya cher bya /
rat+na pad+ma sUr+ya tsan+d+ra A sa na tiSh+Tha lhan :
bzhugs su gsol /
dzaHhU~M baM ho :
phyag rgya dang bcas pas bstim /
rten rnams kyi spyi bor oM dkar po /
mgrin par AHdmar po /
thugs kar hU~M mthing ga
/de'i 'od zer gyis rdo rje gsum gyi lha tshogs spyan drangs nas yig 'bru gsum la thim pas de bzhin gshegs pa rnams kyi sku gsung thugs dang dbyer med du gyur par bsam la /
rdo rje'i phyag rgya gnas gsum du reg pa'am /
me long du shar ba'i gzugs la reg cing /
oM sarba ta thA ga ta kA ya badzra swa b+hA ba At+ma ko\u0f85 haM:
de bzhin du /
wA ka dang tsit+ta sbyar bas  gdab /
de bzhin gshegs pa thams cad kyis ye shes lnga'i chu rgyun gyis dbang bskur bar gyur /
oM hU~M trAM hrIHA:
zhes dbang bskur ro //
oM badzra ar+g+haM sogs nas /
shab+da AHhU~M:
zhes mchod /
gser gyi thur ma'am rdo rje thogs la /
ho :
sangs rgyas rnams kyi ye shes spyan :
sgrib pa'i dri ma kun bral kyang :
sems can don du rab dbye bas :
'gro kun ye shes spyan ldan shog :
oM sarba ta thA ga ta dz+nyA na tsak+ShuHpra be sha ya phaT:
ye shes spyan gyis sems can thams cad la gzigs par gyur cig
/oM:
sangs rgyas rnams kyi ye shes sku :
'pho 'gyur mtshan ma las 'das kyang :
gdul bya'i bsam pa ji bzhin du :
gang 'dul gzugs su snang mdzad gsol :
oM AHhU~M swA hA:
zhes rdo rjes reg cing /
lha thams cad so so'i rten gyi rnam pa ji lta ba bzhin du gyur par bsam /
ji snyed su dag sogs kyis yan lag bdun pa 'bul /
rten 'brel snying pos byin gyis brlabs pa'i me tog 'thor zhing /
oM:
mi 'gyur ye shes thugs rje'i lha :
dmigs med ye shes rdo rje'i sku :
bdag don rten 'di gnas kyi bar :
ye shes brtan par bzhugs pa dang :
gzhan don ye shes ji srid bar :
dam tshig ye shes gnyis med pa'i :
phyag rgya'i ye shes la brten nas :
'gro kun ye shes dbyings su sbyor :
dngos grub ye shes rgyas pa dang :
lhun grub ye shes 'char mdzad gsol :
rten 'brel snying po bzlas shing bkra shis brjod la rol mo bya'o /
!
/gsum pa snod bcud spyi la khrus bya ba ni /
de bzhin gshegs pa sras dang bcas pa nam mkha' gang bas bkra shis pa'i rnam pa du ma dang ldan pas snod bcud thams cad la khrus mdzad pas dag pa rdo rje'i zhing khams su gyur par bsam la /
hU~M:
bdud rtsi'i chu bo khrus kyi rdzing :
me long ye shes rang bzhin gyis :
nyon mongs zhe sdang las gyur pa'i :
mi mthun phyogs kun zhi gyur cig :
sngags mthar /
nyon mongs pa zhe sdang las gyur pa'i brtan g.yo'i rten 'brel log pa'i rgud pa thams cad shAn+tiM ku ru swA hA:
hU~M:
bdud rtsi'i chu bo khrus kyi rdzing :
chos dbyings ye shes rang bzhin gyis :
nyon mongs gti mug las gyur pa'i :
mi mthun phyogs kun zhi gyur cig :
sngags mthar /
nyon mongs pa gti mug las gyur pa'i brtan g.yo'i rten 'brel log pa'i rgud pa thams cad shAn+tiM ku ru swA hA:
hU~M:
bdud rtsi'i chu bo khrus kyi rdzing :
mnyam nyid ye shes rang bzhin gyis :
nyon mongs nga rgyal las gyur pa'i :
mi mthun phyogs kun zhi gyur cig :
sngags mthar /
nyon mongs pa nga rgyal las gyur pa'i brtan g.yo'i rten 'brel log pa'i rgud pa thams cad shAn+tiM ku ru swA hA:
hU~M:
bdud rtsi'i chu bo khrus kyi rdzing :
sor rtog ye shes rang bzhin gyis :
nyon mongs 'dod chags las gyur pa'i :
mi mthun phyogs kun zhi gyur cig :
sngags mthar /
nyon mongs pa 'dod chags las gyur pa'i brtan g.yo'i rten 'brel log pa'i rgud pa thams cad shAn+tiM ku ru swA hA:
hU~M:
bdud rtsi'i chu bo khrus kyi rdzing :
bya grub ye shes rang bzhin gyis :
nyon mongs phrag dog las gyur pa'i :
mi mthun phyogs kun zhi gyur cig :
sngags mthar /
nyon mongs pa phrag dog las gyur pa'i brtan g.yo'i rten 'brel log pa'i rgud pa thams cad shAn+tiM ku ru swA hA:
hU~M:
rang byung ye shes bdud rtsi'i chus :
brtan g.yo'i rgud pa kun sbyangs nas :
klong lnga'i dbyings las rig pa'i gdangs :
rtag tu bkra shis 'phel gyur cig :
rtsa sngags dang rten 'brel snying po brjod cing bkru'o /
!
/bzhi pa gang zag bye brag la khrus byed na /
bsgrub bya gong ltar bgegs dang phral nas /
slob dpon rdo rje sems dpar gsal ba'i phyag gi bum pas khrus byas pas bsgrub bya'i sgo gsum gyi nad gdon sdig sgrib thams cad dag nas lus shel sgong ltar dag cing dri ma med par gyur par bsam la /
hU~M:
bdud las rnam rgyal byang chub chus :
deng 'dir khyod la khrus bgyis pas :
rnam rtog dri ma kun byang ste :
mi mthun phyogs rnams zhi gyur cig :
sngags mthar /
sdig sgrib thams cad shAn+tiM ku ru swA hA:
nad rims thams cad\u0f8e
gdon bgegs thams cad\u0f8e
dus ma yin pa'i 'chi ba\u0f8e
rmis ltas mtshan ma ngan pa\u0f8e
grib dang mi gtsang ba\u0f8e
byad phur rbod gtong\u0f8e
mi mthun pa'i phyogs thams cad shAn+tiM ku ru swA hA:
byab pa ni /
rma bya'am ku sha'i sgro g.yab kyi dbus su zla ba la gnas pa'i hU~M la gzungs sngags rnams kyis bskor ba las 'od dang rlung byung bas /
bsgrub bya'i sgo gsum gyi nad gdon thams cad du ba rlung gis bdas pa ltar khrus chu la shar ba'i gzugs la spo ba'i tshul du thim par gyur par bsam /
hU~M:
dkon mchog gsum gyi bden pa dang :
rtsa ba gsum gyi byin rlabs kyis :
bsgrub bya'i nad gdon sdig sgrib dang :
grib dang mi gtsang dus min 'chi :
byad phur rbod gtong la sogs pa :
mi mthun phyogs kun dag gyur cig :
nyi zla gza' las grol ba bzhin :
zhi dang bkra shis bde legs shog :
sngags mthar /
sdig pa dang sgrib pa thams cad a pa na ya swA hA:
nad rims thams cad\u0f8e
gdon bgegs\u0f8e
dus ma yin pa'i 'chi ba\u0f8e
rmis ltas mtshan ma ngan pa\u0f8e
grib dang mi gtsang ba\u0f8e
byad phur rbod gtong\u0f8e
mi mthun pa'i phyogs thams cad a pa na ya swA hA:
zhes btags pas byab bo //
srung ba bya ba ni /
phyag mtshan rdo rje las rdo rje grangs med pa 'phros /
lus phyi nang thams cad rdo rje'i rdul phra rab kyis gtams pas cis kyang mi tshugs pa'i rang bzhin du gyur par bsam mo //
hU~M:
ma skyes 'jig pa med pa yi :
ye shes rdo rje'i go cha yis :
lus ngag yid la rgyas btab pas :
mi mthun phyogs kun srung gyur cig :
sngags mthar /
sdig pa sgrib pa thams cad rak+Sha rak+Sha swA hA:
nad rims thams cad\u0f8e
gdon bgegs thams cad\u0f8e
dus ma yin pa'i 'chi ba\u0f8e
rmis ltas mtshan ma ngan pa\u0f8e
grib dang mi gtsang ba\u0f8e
byad phur rbod gtong\u0f8e
mi mthun pa'i phyogs thams cad rak+Sha rak+Sha swA hA:
zhes gnas gsum du rdo rje rgya gram du gtug go
!
/gsum pa rjes kyi bya ba bden stobs shis pa brjod pa ni /
khrus gang yin tshar ba'i rjes su /
nam mkha' med par gyur na yang :
sngags kyi dngos grub med mi 'gyur :
lha dang drang srong gis bshad pa'i :
rig sngags bslu bar mi 'gyur na :
'dod chags bral bas byas pa yi :
gsang sngags sbyor bas bslus pa ni :
ma byung 'byung bar mi 'gyur ro :
sngags dang rten 'brel mi bslu zhing :
ting 'dzin nus pa bsam mi khyab :
dkon mchog gsum dang rtsa gsum gyi :
bden pa chen po'i mthu stobs kyis :
byad phur rbod gtong sbyor ba las :
deng nas rtag tu rgyal gyur cig :
dza ya dza ya su dza ya :
gang ser ma'am /
ston mchog dam pa sogs zhal nas gsungs pa'i shis pa brjod do //
bum pa'i lha ni 'od zhu sngar nas tshar bas 'thus la /
bdag bskyed ni bsdu ba sogs dmigs bsal mi dgos rdzogs rim ngang la bzhag nas dge ba bsngo'o /
!
/bzhi pa 'phros don ni /
bum pa'i nang du chu gtsang tsam bsham /
mchod pa sogs ma 'byor na lha bskyed bzlas tsam las spyan drang mchod bstod ma byas kyang chog
/lha bskyed pa ma grub kyang chu gtsang la sngags bzlas byin gyis brlab pa'am /
thog ma nyid nas khrus byed cing gzungs sngags bzlas na yang gzungs sngags kyi nus pa bsam gyis mi khyab pas don 'grub pa yin no //
lha dang snying po 'od dkar can //
thabs kyi bdud rtsi sbyin pa des //
rgud pa'i gdung ba kun bsal nas //
phan bde'i ku mud rgyas byed shog
/ces pa gter gzhung las khol du phyungs te man ngag gis gsal bar byas nas mchog gyur gling pas bkod pa'o //
shud+d+ha sid+d+hi ho mang+ga laM///
/
