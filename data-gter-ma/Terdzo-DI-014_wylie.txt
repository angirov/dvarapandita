de nas sdig pa bshags pa la rgyas par spro na gser 'od dam pa las 'byung ba ni /
sangs rgyas rkang gnyis dam pa dag
/thugs brtse thugs rjer ldan pa'i thugs //
gang dag phyogs bcu'i 'jig rten na //
bzhugs pa bdag la dgongs su gsol //
bdag gis sngon chad sdig pa'i las //
shin tu mi bzad gang bgyis pa //
stobs bcu'i spyan sngar mchis nas ni //
de dag thams cad bshags par bgyi //
pha ma dag tu mi 'dzin dang //
sangs rgyas rnams su mi 'dzin dang //
dge ba dag tu mi 'dzin pas //
sdig pa bdag gis gang bgyis dang //
phyug pa'i rgyags pas dregs pa dang //
rigs dang longs spyod rgyags pa dang //
gzhon pa'i rgyags pas dregs pa yis //
bdag gis sdig pa gang bgyis dang //
nyes pa'i dmigs su ma mthong bas //
nyes par bgyis pa'i las dang ni //
nyes par bsam shing nyes smra ba'i //
sdig las bdag gis gang bgyis dang //
byis pa'i blo yis 'jug pa dang //
mi shes mun pa'i sems dang ni //
sdig pa'i grogs po'i dbang gyur dang //
nyon mongs rnam par 'khrul sems dang //
rtsed mor dga' ba'i dbang nyid dang //
mya ngan dang ni nad dbang dang //
nor gyis ma chog nyes pa yis //
bdag gis sdig pa gang bgyis dang //
'phags min skye bo 'dre ba dang //
phrag dog ser sna sgyu dang ni //
g.yo dang dbul ba'i nyes pa yis //
bdag gis sdig pa gang bgyis dang //
phongs dang rgud pa'i dus kyi tshe //
'dod pa rnams kyi 'jigs rgyu dang //
phyug po ma yin gyur pa yis //
bdag gis sdig pa gang bgyis dang //
g.yo ba'i sems kyi dbang nyid dang //
'dod dang khro ba'i dbang nyid dang //
bkres dang skom pas nyen pa yis //
bdag gis sdig pa gang bgyis dang //
bza' ba dag dang btung ba dang //
bud med sgyu dang gos kyi phyir //
nyon mongs gdung ba sna tshogs kyis //
bdag gis sdig pa gang bgyis dang //
lus dang ngag dang yid kyi sdig
/nyes spyad rnam pa gsum bsags na //
'di 'dra'i tshul gyis gang bgyis pa //
de dag thams cad bdag 'chags so //
sangs rgyas rnams dang chos rnams dang //
de bzhin nyan thos rnams la yang //
gus pa ma lags bgyis pa dang //
de dag thams cad bdag 'chags so //
gang yang rang sangs rgyas rnams dang //
byang chub sems dpa' rnams la yang //
gus pa ma lags bgyis pa rnams //
de dag thams cad bdag 'chags so //
dam chos smra ba rnams la yang //
gus pa ma lags bgyis pa dang //
chos la'ang gus par ma bgyis pa //
de dag thams cad bdag 'chags so //
bdag gis rtag tu mi shes pas //
dam pa'i chos ni spangs pa dang //
pha ma rnams la ma gus pa //
de dag thams cad bdag 'chags so //
blun pa dang ni byis pa dang //
'dod chags zhe sdang gti mug dang //
nga rgyal dregs pas bsgribs bgyis pa //
de dag thams cad bdag 'chags so //
bdag gis phyogs bcu'i 'jig rten du //
stobs bcu rnams la mchod par bgyi //
bdag gis phyogs bcu'i sems can rnams //
sdug bsngal kun las gdon par bgyi //
sems can bsam gyis mi khyab kun //
sa bcu la ni dgod par bgyi //
sa bcu la ni gnas nas kyang //
thams cad de bzhin gshegs gyur cig
/ji srid sdug bsngal rgya mtsho las //
de kun mthar gyis nub srid du //
sems can re re'i phyir yang ni //
bskal pa bye bar spyad par bgyi //
gser 'od dam pa zhes bgyi ba //
las rnams thams cad byang bgyid pa //
zab mo dag ni ston pa 'di //
sems can de dag ston par bgyi //
gang gis bskal pa stong rnams su //
sdig pa shin tu mi bzad bgyis //
lan gcig rab tu bshags pa yis //
de dag thams cad byang bar 'gyur //
gang gis las kyi sgrib pa rnams //
myur du yang dag zad 'gyur ba //
gser 'od dam pa dge ba yi //
bshags pas 'di dag bshags nas ni //
dgongs pa'i thugs kyis sangs rgyas rnams //
bdag la rnam par gzigs su gsol //
thugs rje ldan pa'i thugs kyis ni //
nongs pa rab tu gzung du gsol //
bdag gis bskal pa brgya rnams su //
sngon cad sdig pa gang bgyis pa //
de phyir bdag ni mya ngan sems //
phongs dang mya ngan 'jigs pas gzir //
sdig pa'i las la 'jigs par bgyid //
yid ni rtag tu dman par gyur //
gang dang gang du spyod bgyid pa //
bdag ni gang du'ang dga' ma mchis //
sangs rgyas thams cad thugs rje ldan //
'gro ba kun gyi 'jigs sel bas //
nongs pa rab tu gzung du gsol //
'jigs pa dag las bdag thar mdzod //
bdag nyid nyon mongs las rnams kyi //
dri ma de bzhin gshegs pas sol //
sangs rgyas rnams kyis bdag la ni //
snying rje'i chu yis bkru bar gsol //
sdig pa thams cad bshags par bgyi //
sngon cad bdag gis gang bgyis dang //
da ltar bdag gi sdig pa gang //
de dag thams cad bdag 'chags so //
nongs par bgyis pa'i las rnams kun //
slan cad mi bgyid bsdom par bgyi //
bdag gis nongs par bgyis pa dang //
sdig de 'chab par mi bgyi 'o //
lus kyi las ni rnam gsum dang //
ngag gi rnam pa bzhi dag dang //
yid kyi rnam pa gsum po rnams //
de dag thams cad bdag 'chags so //
lus kyis bgyis dang ngag gi las //
yid kyis rnam par bsam pa dang //
las rnams bcu po bgyis pa dag
/de dag thams cad bdag 'chags so //
bdag gis sdig pa'i las gang dag
/mi 'dod 'bras bu thob bgyid pa //
sangs rgyas spyan sngar mchis nas ni //
de dag thams cad bshags par bgyi //
zhes dang /
bsdu na /
srid 'gro nyams ngar byis pa'i blo yis ni //
shin tu mi bzad sdig pa gang bgyis pa //
stobs bcu mnga' ba'i spyan sngar mchis nas ni //
sdig pa de kun so sor bshags par bgyi //
skye ba nyam nga srid pa nyam nga dang //
'jig rten nyam nga g.yo sems nyam nga bar //
lus kyi spyod pa nyam nga sna tshogs kyis //
bdag gis sdig pa gang bsags de 'chags so //
byis pa blun byas nyon mongs nyam nga dang //
sdig pa'i grogs dang 'phrad pa nyam nga dang //
srid pa nyam nga 'dod chags nyam nga dang //
zhe sdang gti mug mun pa nyam nga dang //
ngal ba'i nyam nga dus kyi nyam nga dang //
bsod nams bsgrub pa nyam nga dag gis kyang //
rgyal ba yang dag mngon sum mchis nas ni //
sdig pa de kun so sor bshags par bgyi //
zhes so ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
