A+o~M swasti /
dpal chen gsang bdag he ru kar //
btud nas rgyal chen pe ha ra'i //
sgrub thabs srog gtad cho ga'i khrigs //
mdo tsam 'dir ni gsal bar bya //
'dir dkor bdag rgyal chen pe ha ra'i sgrub thabs dang 'brel bar srog gtad kyi cho ga sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
srog gtad kyi cho ga'o //
dang po ni /
yar ngo'i dus khyad par can la 'di nyid kyi bris sku bkram pa'i mdun du /
stegs bu khebs ldan 'bru sna sil mar bkram pa'i khar /
many+dzi la zangs gzhong du ngar phye las bshos bu ri rab bang rim gsum pa'i steng du gsang phyi lnga sgrom dang ting lo mar me can lnga /
sku rten tsakli mda' dar rgyal mtshan lnga dang bcas pas brgyan /
mthar 'khor mang gi bshos bu bkos can du bya ba'am /
ma 'byor na g.yas su bdud bshos /
g.yon du 'brang rgyas /
mdun du btsan bshos /
rgyab tu phyi ba mkhar thabs /
bum pa rnams dang bshos phran brgyad dang bcas pa /
bsdu na bshos phran brgyad dang mtheb kyus bskor bas kyang chog
/gang ltar na'ang ba lang gi sha sogs sha khrag mar thud bu ram sogs kha zas bzang po sna tshogs kyis brgyan /
gzhan yang stegs mtho ba la gong gnon yi dam gyi gtor ma dang /
mchod skong gi gsang phyi lnga tshom /
sman phud rak+ta /
rgya phor la sogs par phye mar /
gser skyems /
dkar skyems /
mngar skyems /
nyer spyod /
lug dkar lag g.yas /
spos dkar /
sman shing gi bsang dud /
smyug rgod mda' dar sogs spyan gzigs sna tshogs dang /
rigs lnga'i phyag mtshan /
dam shing /
rgyal mtshan lnga sogs 'og tu dgos pa'i yo byad thams cad tshogs par bya'o //

//gnyis pa sgrub pa'i thabs ni /
gong gnon gyi lha rta mgrin dang phyag rdor gnyis dmigs su bsal bas de gnyis gang rung gi bdag bskyed sngon du 'gro bas mchod gtor rnams byin rlabs spyi dang mthun par bya'o //
'di'i cho ga snga ma rnams su mdun bskyed ma gsungs pas spyan drangs nas rten la bzhugs pa'i tshul gyis gsal 'debs pa yin kyang /
srog dbang gi tshe slob ma la brda sprod pa la mkho ba'i phyir /
mdun gyi rten swa b+hA bas stong par sbyang /
stong pa'i ngang las rang bzhin lhun gyis grub pa'i gzhal yas khang rgyu rkyen bkod pa ngo mtshar du mas khyad par du byas pa'i nang du ma TaM bsnol ba'i gzhi'i dbus su /
thugs kyi rgyal po mthing nag dar nag gi ber dang dom gyi slog pa can dbu la dar nag gi thibs zhu gsol ba bdud zhags dang spu gri thogs pa ba glang sna ring bcibs nas rol du glog dmar khrid pa /
shar du sku'i rgyal po mon bu pu tra mthing nag man tri nag po'i gos can dbu la dar nag gi thibs zhu gsol ba rdo rje dang sher shing gi gseg shang thogs pa seng ge la bcibs nas rol du dom nag khrid pa /
lhor yon tan gyi rgyal po shing bya can mthing nag sbrul dang stag gi gos can dbu la thang thebs khyung mgo can gsol ba dgra satwa dang bdud zhags thogs pa bdud rta rting dkar bcibs nas rol du g.yu 'brug khrid pa /
nub tu gsung gi rgyal po dgra bla skyes gcig dmar po dar nag gi ber can dbu la smyug zhu gsol ba sba'i 'gying 'khar dang tsan+dan gyi beng chen thogs pa drel nag rkang dkar la bcibs nas rol du spyang mo khrid pa /
byang du phrin las kyi rgyal po pe har dkar nag dmar ba'i zhal gsum phyag drug pa dar dkar gyi ral ga dang stag lpags kyi sham thabs can dbu la tshag zhu gsol ba /
g.yas gsum lcags kyu mda' dang ral gri /
g.yon gsum spu gri gzhu dang ber ka thogs pa seng ge dkar mo bcibs nas rol du 'tshubs ma khrid pa /
lnga ka'ang phrin las bzhi'i rnam rol cir yanga'achar zhing rgyan dang cha lugs phun sum tshogs pa'i gzi brjid tshad med pa /
so so'i sprul pa dang yum dang blon po pho nya ru 'dren gar mkhan skyo sangs 'bag la sogs pa'i 'khor tshogs bsam gyis mi khyab pas bskor bar bsam la /
rang gi snying ga nas 'od zer 'phros pas dgung sngon mthon po'i yang steng b+ha ta hor gyi sgom grwa zan yangs chos 'khor chen po sogs gar bzhugs kyi gnas nas rgyal chen 'khor bcas spyan drangs par bsam la /
hU~M:
rang bzhin lhun gyis grub pa'i gnas mchog nas :
ting nge 'dzin gyis bskyed pa'i dkyil 'khor 'dir :
spyan 'dren gshegs su gsol ba'i chos skyong ni :
gnod sbyin rgyal po sde lnga 'khor dang bcas :
dam tshig gzhung bzhin srung ba'i skyes mchog rnams :
thugs dam rgyud bskul gnas 'dir gshegs su gsol :
dzaHhU~M baM ho :
a la la ho :
e h+ye hi b+ha ga wAn aM ku sha sa ma ya dzaHdza :
zhes spyan drang /
hU~M:
rin chen sna lnga'i ri rab gzhal yas 'dir :
nyi zla pad+ma gdan khri mdzes pa la :
sprul pa'i rgyal chen sku lnga 'khor dang bcas //
bstan pa bsrung phyir gnyis med brtan par bzhugs :
sa ma ya A be sha ya satwaM:
zhes bzhugs su gsol /
A+o~M AHhU~M sarba pany+tsa a mr-ita hU~M hrIHThA:
zhes bdud rtsi la bzlas nas /
badzra tri du rak+sha yak+sha hU~M ma hA pany+tsa a mr-ita khA hi :
zhes rang gis myang zhing rgyal po la yang mchod pas dam bsre /
hU~M:
chos nyid zhi ba'i ngang las ma g.yos kyang :
bstan pa bsrung phyir 'bar ba'i skur sprul pa :
rgyud drug sgrol mdzad rig 'dzin sgrub mchog la :
rgya chen yid 'phrog mchod pa rgya mtshos mchod //
chos 'khor bka' dang bstan pa gnyan po srungs //
dgra bgegs tshar chod bdag don yongs rdzogs mdzod //
ra dzA sid+d+hi sa ma ya ar+g+haM pra tIts+tsha swA hA nas /
shab+da'i bar dang /
ma hA a mr-ita pU dza khA hi /
ma hA rak+ta pU dza khA hi /
rA dza sid+d+hi sa ma ya dzaHba lin+ta kha kha khA hi /
zhes dang /
nam mkha' mdzod kyi sngags kyis kyang mchod par bya'o //
hU~M:
sgrub mchog bdud 'dul ye nas thugs dam can :
'gro ba'i don mdzad thugs rje nyi ma 'dra :
dam nyams gdug pa'i dgra bgegs kun sgrol ba'i :
thugs rje snyoms mdzad khyod la bdag bstod do :
'gyur med dbyings las 'bar ba'i skur bzhengs pa :
skye med chos kyi don rtogs sgrub mchog khyod :
skye shi rtsad gcod legs nyes stangs 'dzin pa'i :
thogs med 'jigs byed khyod la bdag bstod do :
sku gsung thugs ni chos kyi dbyings dang mnyam :
phrin las mthar phyin khyung chen klu 'brug 'dul :
drag tu bskul na dgra bgegs dbang du sdud :
rgyal po sde lnga 'khor dang bcas la bstod :
ces pa tsam gyis bstod nas /
bdag gi thugs ka'i 'od kyis bskul bas rgyal po 'khor bcas sngon gyi dam tshig rjes su dran pas phrin las mdzad par mos te /
A+o~M rA dza a ho b+h+rU~M rbad :
tsit+ta thibs thibs dza :
sha ma ru tri ma ho dza :
sarba rA dza sa ma ya thibs thibs dza :
zhes ci nus bzla zhing /
'khu ldog bcing pa sogs gnad 'bor gyi sngags rnams 'dir bzla dgos pa'i rgyu mtshan med cing gnyan cha dang mi shis par 'gyur bas de tsam mo //
'di dag gsol khas 'grub pa'i phyir phrin las don bcu ma sogs rig 'dzin brgyud pa rnams kyi gsung mang du snang ba gang mos bzhin sbyar kyang legs shing /
srog dbang gi las la gong du bshad pa tsam gyis kyang dgos don 'grub cing /
mthar gtor skyong gtang rag gzod gsol sogs spyi dang 'dra'o //
!
//gsum pa srog gtad kyi cho ga ni /
bshad ma thag pa'i sgrub mchod sngon du 'gro bas /
slob ma'i bya ba khrus dang bgegs skrad song nas /
mtshams sbyor ci rigs pa las /
chos skyong ba'i rgyal po chen po pe har zhes grags pa 'di nyid /
nges pa'i don du de bzhin gshegs pa rgyal ba rigs lnga'i ngo bor bzhugs kyang /
snang tshul gdul bya'i blo ngor dkor bdag rgyal po chen po sku lnga'i rnam 'gyur du bzhengs shing phrin las rnam bzhi'i las la thogs med myur mgyogs kyi mthu rtsal phul du byung ba'i dam tshig can gyi pho nya 'di nyid /
skal pa dpag tu med pa'i sngon rol du rgyal rigs d+harma dz+wa la zhes bya ba dang /
slob dpon nyid blon po'i bur gyur pa las /
de gnyis shin tu mdza' bas rab tu byung bar chad byas /
mkhan po zla 'od zhes bya ba las tshangs spyod kyi sdom pa blangs te lhan cig tu gnas pa na /
rgyal po'i bu ni bshad pa dang /
blon po'i bu ni sgom pa la dga' bas ma mthun no //
ji zhig na rgyal bu nyid bram ze mo mdzes ldan ma dang 'dus pas tshangs spyod las nyams pa na /
gnas brtan dang blon po'i bus de las ldog par smras pa la khros te slar yang rgol zhing sdigs pa'i las kyis mi bsrun pa'i skye ba ji snyed brgyud pa'i mthar gnod sbyin gdug pa'i rigs su skyes /
blon po'i bu ni chos nyid kyi bden pa mthong ba'i dgra bcom pa legs ldan zhes bya bar gyur to //
de'i tshe yang sngon gyi bag chags kyis dge slong de la gnod cing 'tshe bar byed pa na /
gsang ba'i bdag po dang dge slong nyid kyis gnad la phab ste gzir zhing dam la btags /
sangs rgyas kyi bstan pa bsrung bar khas blangs so //
de nas dus phyis bod yul gyi rgyal khams su mnga' bdag khri srong lde'u btsan gyis mkhan slob khyad par can rnams spyan drangs /
dam pa'i chos kyi snang bas khyab par mdzad pa'i tshe slob dpon chen pos gnod sbyin gdug pa can thams cad dam la btags /
khyad par rgyal po 'dis tho btsams shing dgongs nyams sad par byas pa las /
phyag rgya gnyan pos zil gyis mnan nas gtsigs la phab /
srog gi snying po mdongs gsol du phul ba las /
dregs pa yongs kyi rje bor dbang bskur nas dam tshig gi gnyer gtad /
khyad par bsam yas chos 'khor chen po'i srung ma mkhan slob bka' bgros pa na dregs pa gzhan las 'di nyid khyad par du 'gyur bar dgongs pa mthun nas /
lha sras kyis zhang gi bu bsad pa'i nyes pa lo gsum mtha'i so kha srung bar mngags pa'i tshe /
slob dpon gyis rgyal chen rnam thos sras 'khor bcas mdun gyi nam mkhar rje 'bangs thams cad kyis mthong bar bkug nas las kyi gnyer gtad pa bzhin gru gu dang rgya'i dpung btul /
hor gyi sgom grwa bar pa bcom ste dkor cha rnams khyer ba'i rjes su pe har 'khor bcas byon pa pe har gling du rten btsugs /
gtsug lag chos 'khor dkor nor dang bcas pa gnyer gtad /
rgyud sgrub thabs man ngag las tshogs dang bcas pa zab mo'i gnad du dril nas bstan pa'i srung mar bskos pa'i chos skyong rgyal po chen po pe har zhes bya ba nang du bkra shis la snying nye /
phyi ru dpa' zhing gtum la mthu che ba /
dam la gnas shing phrin las bzhi la thogs pa med pa'i rang gzugs kun gyis mngon gyur du gsal bar gyur pa de nyid kyi chos skor rnams /
bla ma mnga' bdag chen po nyang ral pa can gyi gter kha las byung ba'i srog dbang rig 'dzin brgyud pa'i phyag bzhes bzhin sgrub pa la slob dpon gyi bya ba rnams sngon du song /
slob ma'i bya ba maN+Dal phul nas /
gsol ba gdab pa /
ho :
bla ma dpal chen rdo rje gtum po lags :
bdag cag dge sdig rgyu 'bras don ma rtogs :
chos kyi dbyings dang ye shes sbyong ba'i phyir :
rig pa'i me tog 'di 'bul bzhes nas kyang :
dregs pa srog gi dbang chen bskur du gsol :
zhes lan gsum gyis gsol ba gdab /
tshogs gsag rgyun bshags gang 'os bya /
slob dpon phyag rdor du gsal ba'i thugs ka'i 'od kyis slob ma sbyangs pa 'od kyi thig le dang de'ang hU~M sngon por gyur /
hU~M yongs su gyur pa las gsang ba'i bdag po dang /
mdun gyi gtor ma rgyal chen 'khor bcas su sngar ltar bskyed /
spos dang rol mor bcas pas spyan drangs /
bzhugs gsol dam gzhag mchod bstod rnams byas la /
slob ma'i snying gar pad nyi la hU~M yig 'bar ba /
slob dpon gyi thugs ka nas 'od zer 'phros mdun bskyed kyi thugs rgyud bskul /
de rnams las rang 'dra'i sprul pa dpag tu med pa byung /
'jig rten thams cad khyab /
'dod pa'i phrin las mdzad /
mdun bskyed kyi thugs kar thim pa las /
'khor bcas gus shing dgyes pa'i brtse gdung chen pos bran ltar 'dud pa'i zhal nas srog gi sngags phreng thon pa slob ma'i snying ga'i hU~M gi zhabs kyu la thim par bsam zhing /
gong gnon gyi sngags kyis mgo drangs te /
A+o~M rA dza a ho b+h+rU~M rbad :sogs sngar gyi srog sngags lan gsum rjes zlos bya /
de nas slob dpon gyis rdo rje rtse gsum pa'i phyag rgya bcings te /
'khor lo'i phyag rgya spyi bor bzhag la /
de ring phan chad skal ldan bu khyod la :
chos kyi phyag rgya chen pos dbang bskur bas :
chos nyid skye ba med pa'i don rtogs shog :
A+o~M tsakra a b+hi Shiny+tsa A+o~M:
zhes dbang bskur /
de bzhin du rdo rje'i phyag rgya sogs spyi bor bzhag nas /
de ring phan chad skal ldan bu khyod la :
rdo rje rigs kyi phyag rgyas dbang bskur bas :
me long lta bu'i ye shes don rtogs shog :
hU~M badzra a b+hi Shiny+tsa hU~M:
de ring phan chad skal ldan bu khyod la :
rin chen rigs kyi phyag rgyas dbang bskur bas :
mnyam pa nyid kyi ye shes don rtogs shog :
trAM rat+na a b+hi Shiny+tsa trAM:
de ring phan chad skal ldan bu khyod la :
pad+ma rigs kyi phyag rgyas dbang bskur bas :
so sor rtog pa'i ye shes don rtogs shog :
AM pad+ma a b+hi Shiny+tsa AM:
de ring phan chad skal ldan bu khyod la :
las kyi rigs kyi phyag rgyas dbang bskur bas :
bya ba nan tan ye shes don rtogs shog :
A karma a b+hi Shiny+tsa A:
skyabs sbyin gyi phyag rgya spyi bor bzhag la /
de ring phan chad skal ldan bu khyod la :
thugs rje skyabs sbyin phyag rgyas dbang bskur bas :
phrin las rgya mtshos sgrol ba'i dbang thob shog :
karma tA ra a b+hi Shiny+tsa hU~M:
de ltar ye shes lnga'i rang bzhin rigs lnga'i phyag rgya dang skyabs sbyin gyi phyag rgyas khyed rang rnams la dbang bskur pas dregs pa mtha' dag dbang du 'dus pa'i nus pa thob /
mdun bskyed rgyal po nyid la dbang bskur pas dam la gnas shing khyed rang rnams la thugs shin tu 'dun par gyur snyam pa mdzod /
de nas rten rdzas dam shing gtad la /
hU~M:
dam can las la 'dzud byed pa'i :
rten rdzas dam shing 'di gtad pas :
phrin las rnam bzhi 'grub pa dang :
rgyal po bran bzhin 'khol gyur cig :
ces dang srog sngags brjod pas /
rgyal chen 'khor bcas khyed rang la gus pa chen pos rang rtags rgyal mtshan lnga po dngos grub tu phul bar mos su bcug nas rim bzhin gtad la /
de ring phan chad skal ldan bu khyod la :
stag gi rgyal mtshan chen pos dbang bskur bas :
stag gis gcan gzan thams cad zil gnon ltar :
khyod kyis dgra rnams zil gnon dbang thob shog :
de bzhin du /
de ring phan chad skal ldan bu khyod la :
spre 'u'i rgyal mtshan chen pos dbang bskur bas :
ha lu man d+has sprel rnams 'dul ba ltar :
khyod kyis dgra rnams 'dul ba'i dbang thob shog :
de ring phan chad skal ldan bu khyod la :
bya rgod rgyal mtshan chen pos dbang bskur bas :
rgod kyis 'dab chags thams cad pham byed ltar :
khyod kyis dgra rnams pham pa'i dbang thob shog :
de ring phan chad skal ldan bu khyod la :
spyang ki'i rgyal mtshan chen pos dbang bskur bas :
spyang ki gcan gzan kun las rgyal ba ltar :
khyod kyis dgra las rgyal ba'i dbang thob shog :
de ring phan chad skal ldan bu khyod la :
za 'og rgyal mtshan chen pos dbang bskur bas :
za 'og 'dod pa'i kha dog phun tshogs ltar :
longs spyod snyan grags phun tshogs dbang thob shog :
ces gtad pas las de dang de grub par bsam /
gtor ma sman raka bcas pa lag tu gtad la /
hU~M:
zhi rgyas dbang drag las kun sgrub byed cing :
phrin las bzhi la mnga' dbang sgyur ba'i phyir :
sman raka gtor tshogs 'dod yon 'di gtad pas :
dngos grub thams cad thogs med grub par shog :
srog sngags kyi mthar ba lin+ta ma hA pany+tsa a mr-ita rak+ta a b+hi Shiny+tsa hU~M:
zhes dang bka' bsgo drag tu byas pas /
de rnams spro ba dang bcas pas sgrub par khas blangs par bsam mo //
mthar dus kyi mchod gtor 'bul ba sogs spyi dang khyad par gyi dam tshig bsrung bar bsgrag cing khas blang spyi dang mtshungs par bya'o //
'di'i dam shing ni /
stod dbu gsum rgya mdud nyis rim changs gzung dbal zur gsum pa sbrul chun 'phyang ba'i phur bu nyid yin pas sba 'khar smyug rgod sogs dang 'khrul par mi bya'o //
dregs pa 'di dag 'khor ba'i tshul ni /
dam tshig zol med du bsrungs na lus dang grib ma bzhin 'khor /
bla rdo bcang mkhas na 'dab chags snyis bzung ba bzhin 'khor /
mchod gtor la brtson na dbul po nor la rub pa bzhin 'khor /
gdung ba'i dbyangs la brtson na bung ba me tog la lding ba bzhin 'khor bas na /
srung ma 'khor ba tsam gyis 'gal rkyen bar chad zhi /
mthun rkyen dngos grub yid bzhin du 'grub par 'gyur bas tshul de dag gi gnad shes par bya'o //
da lta rgyun yod kyi srog gtad 'di nyid bla ma mnga' bdag chen po'i gter byon shel phreng dkar po'i rgyud las byung ba de yin yang /
lag len 'dra min ci rigs 'dug pa las /
'di ni nyang gi dngos slob bka' babs brgyud 'dzin gyi gtso bo tshad mar gyur pa'i sngags 'chang smyos pa yab sras kyi gsung rgyun bzhin bkod pa yin no //
las 'brel gyi gter ma'i sgrub thabs srog dbang sogs dpe rgyun yod kyang dbang lung gi bka' chad par snang ngo //

//mi 'a~Xgyur zan yang chos 'khor sogs //
g.yel me~Xd skyong ba'i dkor srung che'i //
sgrub thabs mtsho skyes rdo~X rje~X yi //
gsung bzhin 'jug bder spel ba'o //
nyang gter rgyal chen pe ha ra'i sgrub thabs srog gtad dang bcas pa'i le'u tshan no ///
/
