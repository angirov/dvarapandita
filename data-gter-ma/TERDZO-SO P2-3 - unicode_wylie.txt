ba rlung ni /
spyir lus can rnams kyi ngag gi chos dang /
phyi rol du dbugs srang chu tshod zhag sogs dus kyi chos rnams kyi 'char gzhir gyur pa don dam ye shes kyi rlung ngam srog chen po'i rlung zhes bya ste /
'jam dpal sgyu drwa las /
srog chen po ste skye ba med //
tshig tu brjod pa spangs pa ste //
brjod pa kun gyi rgyu yi mchog
/tshig kun rab tu gsal bar byed //
ces gsungs te /
rlung mtha' dag gi gshis la rgyun mi chad par khyab pa rgyu rgyud kyi rten du gyur pa yin la /
de'i glo bur gyi dri ma kun gzhi'i rnam shes kyi rang bzhin yul la g.yo ba ni las kyi rlung ste /
de la phung po lnga'i rten byed pa rtsa ba'i rlung lnga ni /
srog 'dzin /
gyen rgyu /
khyab byed /
me mnyam /
thur sel lnga ni rtsa ba phung po'i rlung ste /
byed las kyang /
srog gnas pa dang /
dbugs 'byung rngub dang /
lus gnas pa dang /
drod 'beb pa dang /
'gro 'dug bshang gci khu gsum 'byin sdom dang bcas pa'i bya ba byed la /
gal te log na /
brgyal smyo shi ba sogs dang /
stod nad dang /
zha rengs kyi nad dang /
pho ba'i nad dang /
smad kyi nad rnams bskyed cing /
de dag lus kyi dbus dang /
stod dang /
pags pa'i mthar thug pa dang /
zhu ba'i mtshams dang /
lte ba man chad na gnas par bshad la /
rgyu ba /
rnam par rgyu ba /
yang dag rgyu ba /
rab tu rgyu ba /
nges par rgyu ba ste yan lag gi rlung lnga ni /
dbang po lnga la gnas shing bskyed pa sogs kyi bya ba byed pa dang /
bye brag tu snar rgyu ba'i rlung ni nyin zhag phrugs re la rlung nyi khri chig stong drug brgya rgyu la /
de yang 'pho ba bcu gnyis pa'i dbang du byas na /
lte ba'i rtsa 'dab drug cu re bzhi las /
sngar drug tu gyes pa'i ya gyal bzhi po dbu ma'i 'pho ba yin pa'i phyir /
dkyil 'khor mi 'bab pas stong pa'i rtsa bzhi zhes bya'o //
de lhag drug cu po nas rgyu tshul ni /
ba spu'i mthar thug pa'i rtsa lam nas rtsa 'khor gyi rlung rnams lte ba'i rlung dang 'dres te ro rkyang gi lam las sna sgor 'bab la /
de yang 'byung ba lnga g.yas g.yon sdud bskyed kyi rim pas 'pho ba re la dbyug gu lnga re /
dbyug gu re la dbugs sum brgya drug cu ste /
'pho ba re la dbugs stong brgyad brgya pa re rgyu na'ang /
de'i steng na stong pa'i rtsa bzhi'i dbye bas dbugs gcig gi phyed bcas so gnyis cha re ye shes kyi rlung yin la /
de bsags pas dbyug gu re la dbugs bcu gcig dang bzhi cha gcig
/'pho ba re la nga drug rkang bcas /
nyin zhag gcig la drug brgya don lnga rnams rgyu zhing /
de chu tshod du dril na /
chu tshod gcig
/chu srang nga gnyis /
dbugs gsum /
de zla ba gcig tu bsags pas chu tshod nga drug dang /
chu chung bco lnga /
de bcu gnyis su zlos pas zhag bcu gcig dang /
chu tshod bco lnga rnams lo gcig gi ye rlung gi grangs te phyi rol du zla shol gyi rgyur 'gyur la /
skyes bu lo brgya pa'i ye rlung bsdoms pas lo gsum phyogs gsum du longs pa sogs rgyud rnams las rgya cher gsungs so //
kha dog sa chu me rlung nam mkha' rim par ser dkar dmar nag sngon po /
tshad kyang lte 'og sor bzhi nas brgyud de sna rtse las sor bcu gnyis nas bcu drug gi bar du 'gro ba yin no //
rlung de dag las sna sgor rgyu ba dang sgul skyod byed pa'i rlung sogs rags pa /
lus nang du mi g.yo zhing 'khor ba'i rang bzhin 'byung lnga'i rlung dang /
rnam 'gyur rlung bcu /
rnam rtog sna tshogs g.yo ba'i bzhon pa rnams 'bring po /
snang bzhi'i bzhon par gyur pa'i rlung rnams phra ba /
khyad par 'od gsal gyi bzhon pa'i rlung ni shin tu phra ba yin la /
de yang man ngag tha dad pa las rlung gi rnam gzhag mi 'dra ba byung ba rnams kyang /
ye shes kyi rlung rnam pa thams cad pa yin pas /
de'i rjes su 'gro ba'i phyir gnad gcig tu 'du ba yin no //
des na rlung bcings pas rags pa'i las rlung nyid kyang ye shes kyi rlung du gyur nas yon tan bskyed par gsungs so //
bzhi pa bkod pa thig le la ye shes dang rnam shes kyi thig le gnyis las dang po ni /
thig le thams cad kyi rtsa ba rgyu rgyud kyi rten du gyur pa ye shes snying po'i thig le'am mi shigs pa'i thig le zhes bshad pa gang yin pa ste /
stong gsal 'gag med kyi ngo bor bzhugs pa'o //
gnyis pa rnam shes kyi thig le ni /
rlung sngags rdzas kyi thig le gsum gsungs te /
snying ga'i mi shigs pa'i thig le'i nges pas /
rlung gi byed bcings las gzung 'dzin gyi snang ba rang grol du gyur pa ni rlung thig
/sna rtser thig le la lha'i mtshan ma bsgoms pas tha mal gyi snang zhen las yid skyob pa'i phyir sngags thig
/'og gi sna rtser thig le bsgoms pa las bde ba 'char ba sogs rdzas thig go
/de'ang phyi ma cung zad bshad na /
khams dkar dmar gnyis las dwangs snyigs gnyis su gyur te /
spyi bor pha las thob pa'i dkar cha haM gi rang bzhin dang /
lte 'og rtsa gsum 'dus mdor ma las thob pa'i dmar cha a thung gi rang bzhin te /
lus kyi dkar cha dang dmar cha thams cad kyi bdag por gyur pa /
dbu ma'i cha la brten pa /
rnam shes kyi rten byed pa'o //
de las kyang dwangs snyigs gnyis su 'gyur te /
mngal du ma'i rtsa dang 'brel bas bskyed cing /
btsas nas bza' btung rnams pho bar bad kan gyis myags par byed /
mkhris pas mdog 'gyur /
rlung me mnyam ste me drod gsum gyis sbar bzhu myags par byas pas /
dwangs ma mchin par khrag tu gyur te /
rtsa la brgyud nas /
de sha
/rim par tshil /
rus /
rkang /
byang sems /
des stobs dang mdangs su 'gyur la /
de rnams kyi snyigs ma ni rim bzhin du /
dri chen dang /
mkhris pa dang /
pags pa dang /
rmen bu dang /
so sen dang /
sbubs kyi dri ma mchil snabs la sogs pa dang /
dga' ba'i mthar 'dzag pa ste /
lus zungs bdun zhes grags shing /
de dag gi rnam dbye yang /
spyi bo mi phyed pa nas so sen 'bab pa sogs khams nyi shu rtsa bzhi /
de re re la'ang thim longs spyod bdag po gsum du phye bas khams bdun cu rtsa gnyis /
de stong gis phye bas stong phrag bdun cu rtsa gnyis /
de stong gis phye bas bye ba phrag bdun cu rtsa gnyis sogs rtsa ji snyed par rlung /
rlung ji snyed par thig les khyab par gsungs so //
rnal 'byor pa'i rgyud las khams nyer bzhi'i steng du rtsa'i gtso mo gsum dang /
sum sgril ma la sogs te lnga bsnan nas so gnyis su gsungs te /
he ru kaHgal po las /
lus la byang chub sems rgyu ba'i //
rtsa ni sum cu rtsa gnyis te //
zhes so //
de'i steng du rtsa ba'i rlung lnga rgyu ba'i srog chen po ma gtogs pa'i bzhi bsnan nas sum cu rtsa drug tu bshad pa'ang snang ngo //
de dag kyang 'khor lo bzhir dga' bzhi'i 'gros kyis ye shes dang rjes su 'brel bar 'pho ba dang /
lus la zungs sam nus pa'am gnad kyi ngo bo nyid du rnam shes dang rjes su 'brel bar 'pho ba bla gnas zhes grags pa'o //
mdor na thig le mtha' dag khu rdul mun gsum du 'du zhing /
de gsum gyis chags sdang rmongs gsum skyed pa las /
rang bzhin brgyad cu'i rtog pa dang /
des las bsags nas 'khor ba'i 'khrul snang gi sdug bsngal sna tshogs 'byung ba yin la /
de gsum 'gyur med du bcings pa las 'khor ba ldog par 'gyur zhing /
thig le thams cad kyi rtsa ba chos nyid mi shigs pa'i thig le ni rnam pa thams cad pa yin pas /
brtags pa dang ma brtag pa'i thig le'i rnal 'byor ji snyed pa kun kyang dngos brgyud gang rung gi sgo nas yang dag pa'i lam du 'gro ba'i gnad kyang shes par bya'o //
de dag ni bla med rgyud sde spyir grags pa ltar te 'od gsal rdzogs pa chen po'i rang lugs thun mong ma yin pa ni theg mchog rin po che'i mdzod sogs las rgya cher 'byung ba ltar ro //
gnyis pa rgyas bshad la gnyis /
rten rdo rje'i lus kyi sgom tshul bshad pa dang /
brten pa rtsa rlung thig le'i rnal 'byor bshad pa'o //
dang po la'ang lam dngos dang /
de goms pa'i 'bras bu gnyis /
dang po ni /
'byung bzhi'i rtog pa nas /
lhun gyis grub :
ces gsungs te /
zab mo'i bskyed rim ma bcos rang byung gi dkyil 'khor de ji ltar na /
'byung bzhi rim brtsegs chos 'byung dang bcas pa ni thog mar pha ma'i 'du 'phrod kyi rkyen las mngal du 'byung bzhi'i tshogs pa la rlung sems kyi rtog pas bdag tu gzung ba'i rten e dbyings yum gyi b+ha ga ru /
gzugs kyi phung po rags par grub pa gzhal med kyi khang pa chen po ste /
de'ang lus 'dom gang gru bzhi gzhal yas khang /
yan lag brgyad ka ba brgyad /
'byung lnga'i rlung rgyu ba'i dbang po sgo lnga las mig nyi zla'i skar khung /
rna ba sna kha 'og sgo bzhi po sgo bzhi /
sha dkyil 'khor gyi gzhi /
khrag mtsho rdzing /
drod me phung /
dbugs 'ja' 'od /
sogs khongs nas snying nor bu'am tsit+ta'i phod to /
rgyu ma drwa ba drwa phyed /
sor mo rnams zla phyed me long /
so mda' yab /
lce pu shu /
bu ga brgyad dur khrod /
skra dang pags pa rus tshigs srung 'khor sogs rang byung gi rgyan dang bkod pa gzi brjid kyi dpal du 'bar ba'i rten gzhal yas khang du lhun gyis grub pa dang /
nang gi rtsa g.yas ro ma thabs dpa' bo /
g.yon rkyang ma shes rab dpa' mo /
dbu ma he ru kaHspyi dpal chen po khyab bdag kun tu bzang po /
'khor lo'i gnas lnga ni spyi bo sangs rgyas /
mgrin pa pad+ma /
snying ga rdo rje /
lte ba rin chen /
gsang ba las te rigs mchog rnam lnga'i zhi khro'i gtso bo rnam snang dang bud+d+ha he ru kaHla sogs pa dang /
de dag gi rtsa 'dab thams cad ni rigs chung rnams kyi tshom bu'i dkyil 'khor yab dang yum bcas brten pa lha'i dkyil 'khor du lhun gyis grub pa dang /
phyi lus kyi phung po dam tshig sems dpa'/
nang dwangs ma'i thig le ting 'dzin sems dpa'/
de'i khyab byed rig pa ye shes sems dpa' gsum po gdod nas dbyer med du grub pa yin pa la yin par shes pa'i nga rgyal gyis /
rdzogs byed yan lag sgo lnga'i yul du 'dod yon gyi longs spyod ji ltar snang ba thams cad bde ba chen po'i mchod pa'i sprin phung du shes pa la spang blang med par rol pa dang /
gzhan gyis che ba'i yon tan bsgrags nas bsngags pa thams cad bstod pa'i glur shes pa dang /
bsgul bskyod byed pa phyag rgya dang 'gro 'dug thams cad rdo rje'i gar bsgyur ba dang /
srog dang rtsol ba'i rlung 'byung 'jug gnas gsum po rdo rje'i bzlas par ngang gis grub pas nyin mtshan rtag tu rgyun mi 'chad pa dang /
bza' bca' btung ba'i rigs gyur nang gi gtor ma dang tshogs 'khor la rtag tu rol pa yin pa dang /
snyoms par 'jug pa'i tshe gnas bzhir dga' bzhi'i bde bas rgyud tshims pa'i 'od gsal ye shes kyi lha /
bcu drug phyed phyed kyi thig le las rim par bzhengs te lhan cig skyes pa mi shigs pa'i nA da stong bzhi'i mthar thug par yal bas rnam bcas kyi bskyed rim yan lag dang bcas pa de dag bsam mi khyab pa'i rdzogs rim du zhugs /
stong nyid de'i ngang las gzugs snang sgra grags 'gyu dran gyi rtog tshogs kun kyang sku gsung thugs rdo rje gsum gyi mchog tu dbyer med par lhun gyis grub pa'o //
'dir nA da zhes pa'i don yang shin tu phra ba'i rlung khams gsum pa'i bdag nyid can rgyun mtha'i bar gzhom du med pa de nyid mtshon pa rnam bcas kyi mtshan ma shin tu phra ba'o //
bskyed tshul 'di ni kun 'dus rig pa'i mdo las /
kun bzang rdzogs chen ye nas brdal ba la //
phyi nang gsang bar bkod pa'i dkyil 'khor ni //
snang srid rnam dag lha dang lha mo'i dbyings //
zhes sogs 'byung ba ltar ro //
gnyis pa de goms pa'i 'bras bu ni /
zab mo'i bskyed rim nas /
ngang gis shar :
zhes gsungs te /
de ltar bshad pa'i zab mo'i bskyed rim 'di la rnal 'byor pa sus nyams len gyis goms shing 'dris par byed pa de ni ring por mi thogs par rlung sems las su rung bas ting nge 'dzin khyad par can skye /
spyan dang mngon par shes pa'ang 'grub ste /
de la spyan lnga ni /
dpag tshad brgya stong tshun gyi dngos po mthong ba sha'i spyan /
sems can kun gyi 'chi 'pho dang skye ba'i tshul mthong ba lha'i spyan /
chos nyid kyi don ji lta bar mthong ba shes rab kyi spyan /
rang dang spangs rtogs mnyam pa'i rgyud tshod rig pa chos kyi spyan /
chos thams cad mngon par byang chub par mthong ba sangs rgyas kyi spyan te dang po gnyis rnam smin gyi rgyu dang kun gyi rgyu ni sgom stobs so //
mngon shes drug ni /
lus rnam par dag pa rdzu 'phrul /
ngag rnam par dag pa lha'i rna ba dang gzhan sems shes pa /
sems rnam par dag pa sngon gnas rjes dran /
lha'i mig
/zag pa zad pa'i mngon shes rnams te /
de gnyis kyi dang po rnams ni so skye dang 'phags pa'i sa rnams su'ang yod la /
phyi ma re re ni sangs rgyas kyi sas bsdus pa yin zhing 'phags pa la'ang rjes mthun pa tsam yod par bzhed do //
gzhan yang phyi nang gsang ba'i drod dang dngos nyams rmi lam gyi rtags mtshan ngo mtshar ba rnams kyang rtsol ba med par ngang gis shar bar 'gyur te /
rgyud las /
phyi dang nang dang de bzhin nyid //
dngos dang dngos min gnas lugs kun //
rdo rje lus kyi dkyil 'khor dang //
kun gzhi ye shes rang byung lha //
de la goms 'dris brtan pa ni //
phyi nang zhing khams ma lus pa //
gnyid sad snang ba ji bzhin du //
ring por mi thogs 'char bar 'gyur //
zhes so //
gnyis pa brten pa rtsa rlung thig le'i rnal 'byor bshad pa la gnyis /
mtshams sbyar te mdor bstan /
de'i don rgyas par bshad pa'o //
dang po ni /
de ltar bde chen nas /
rdzogs rim ni :
zhes gsungs te /
de ltar bde ba chen po rang byung rdo rje lus kyi sku la rten byas nas /
brten pa rtsa dang rlung dang thig le'i rnal 'byor la brten te rang byin brlab pa'i rdzogs rim ni 'di lta ste /
gnyis pa de'i don rgyas par bshad pa la gsum /
bkod pa rtsa /
g.yo ba rlung /
thig le byang chub kyi sems sbyong ba'o //
dang po ni /
lus gnad ldan pas nas /
goms pa na :
zhes gsungs te /
de'ang lus grong khyer /
rlung rta long ba /
rnam shes mi zha bo 'dra bar kha lo sgyur bas byed pa ma 'ching na mis zhon pa'i rta de srang bar nas phyir shor ba dang 'dra /
'chings na srang sgo khegs nas mi rta nang du tshud de 'gror mi thub pa dang 'dra bas /
rnam rtog gi bzhon pa rlung 'ching ba la lus kyi gnad 'ching ba gal che'o //
de'ang klong chen rab 'byams las /
rkang pa rdo rje'i skyil krung bca'//
lag pa gnyis kyis mnyam gzhag bsnol //
lus ni mda' smyug bzhin du bsrang //
dpung pa rgod gshog bzhin du brgyang //
mjing pa gzhu mchog bzhin du bskum //
lus gnad phag pa'i gzengs ltar bstod //
mig dang sna rtse sems rtse bstun //
zhes gsungs pa lta bu'i lus gnad dang ldan pas cha cha nas bsgrims te chun btsal /
khong par nyon mongs pa'i rlung gi dug yod pa dbyung ba'i phyir rlung ro sna sgo nas lan gsum bsal /
sems kyi gnad rang lus tha mal gyi snang ba dbyings su yal te rnam par mi rtog pa'i ngang las /
ngo bo bde stong gi rang bzhin rnam pa yi dam lha'i sku /
rnam 'gyur dwangs gsal rnyog pa med pa chu zla'i rol gar dang sgrib thogs med pa nam mkha' la 'ja' tshon shar pa lta bu'i skur gsal ba'i /
lus kyi dbus su a ba d+hU ti mar grags pa'i rtsa sngon po tshangs bug nas gsang gnas bar du ka ba ltar yod pa mtshan nyid bzhi ldan /
de'i g.yas g.yon gnyis su ro ma dmar mo dang rkyang ma dkar mo d+hU ti las ldab 'gyur gyis phra ba sum gshibs su yod pa /
ro rkyang gnyis kyi yar sna spyi bo nas thur du gug pa sna bug gnyis su zug cing mar sna gnyis lte 'og sor bzhi'i thad nas d+hU tir tshud pa /
gtso mo de gsum srog shing bslangs pa lta bu la gdugs kyi rtsibs ma bkon pa ltar brten pa'i spyi bor rtse mo rnam par bkod pa'i 'khor lo 'dab ma sum cu rtsa gnyis /
mgrin par ro rnams 'dus pa'i 'khor lo 'dab ma brgyad gnyis bcu drug
/snying ga dran pa rnam par bkod pa'i 'khor lo la rnam shes tshogs brgyad brten pa'i 'dab ma brgyad /
lte ba skyed byed kyi 'khor lor 'dab ma drug cu rtsa bzhi bcas 'khor lo bzhi po'i lte ba d+hU ti nas phyogs bzhir 'byung bzhi'i nus pa 'dzin pa'i rtsa 'dab re re gyes shing /
snying gar de las gnyis gnyis gyes pas phyi skor la brgyad /
mgrin par de las kyang gnyis re gyes pas bar skor la brgyad dang phyi skor la bcu drug
/spyi bor de las kyang gnyis re gyes pas bar skor phyi mar bcu drug dang phyi skor la so gnyis /
lte bar snying ga ltar gyes pa'i brgyad kyi bzhi las gnyis re gyes shing /
de ltar gyes pa'i brgyad las lnga lnga dang /
ma gyes pa'i bzhi las drug drug gyes pas bar skor la bcu gnyis dang phyi skor la drug cu rtsa bzhi ste lus la ji ltar gnas pa bzhin du gsal gdab /
rtsa de thams cad dwangs gsal sbubs stong gi rnam par bsgoms la rtsa'i stong ra nyid thams cad kyi gzhi yin pas legs par goms pa na rnal 'byor phyi ma la 'jug par bya'o //
gnyis pa g.yo ba rlung la gnyis /
thun gyi nyams len dang /
thun mtshams kyi nyams len no //
dang po la'ang gnyis /
gtso bo bum can dang /
de sbyangs pa'i 'bras bu'o //
dang po ni /
skyon can rlung ni nas /
'chad pa yis :
zhes gsungs te /
lus gnad rtsa'i stong ra gsal btab nas sngar khong par bskyil ba'i dug gsum gyi skyon dang 'dres pa can gyi rlung ni sna sgo nas phyir la sangs kyis 'bud de de'ang 'bud pa dgu phrugs sam sum phrugs bya /
mnyam rgyu'i ye rlung sogs rlung gi dus gnad la mkhas pas skyon med pa 'byung lnga dwangs ma'i rlung sna sgo nas rngubs te /
steng rlung dang thur sel bskum ste 'og rlung gnyis lte bar nar gyis drangs la dbu mar kha sbyor du bskyil ba bum pa ltar dgang /
mi non pa'i tshe g.yas g.yon 'then gnon dang phyi nang du gzhil /
mi thub tsa na mda' ltar 'phang ste de lta bu'i sbyor ba bzhi ldan gyi rlung sbyor la rtsol ba rim gyis je drag tu bskyed /
lus sems dub kyang rtag tu rgyun mi 'chad par bsgoms pas sdom 'byung nas bshad pa'i bum can rab 'bring tha ma'i tshad ldan du grub par gsungs kyang /
da lta'i lag len la lag pa'i thal mos pus mo la lan re bskor te se gol gcig gtogs pa'i yun tshad sum cu rtsa drug ni bum pa can chung ngu /
bdun cu don gnyis 'bring /
brgya rtsa brgyad khegs pa chen po'i tshad du bzhed do //
gnyis pa de sbyangs pa'i 'bras bu ni /
lus bde sogs rkang pa gcig ste /
rlung bum pa can grub pa'i yon tan mang du bshad pa las mdor bsdu na lus mnyen lcug thob pa'i bde ba /
ngag rang dbang du gyur pas snyan pa /
sems ting nge 'dzin la g.yo me+ed du gnas pa dang /
'chi ba med pa'i bcud len 'grub par 'gyur te /
sdom 'byung las /
yang na bum pa can sbyor bas //
thams cad du ni 'chi las rgyal //
zhes so //
gnyis pa thun mtshams kyi bya ba ni /
thun mtshams 'phrul 'khor nas /
sems gnas bsgrub :
ces gsungs te de ltar rlung gi rnal 'byor la brtson pa'i thun mtshams rnams su yan lag lnga sbyong sogs rtsa rlung gi skyon sbyang ba rnams dang /
lus kyi chun btsal zhing gnad la rdeg par byed pa dang /
thig le'i skabs su 'dren ldog bkram par byed pa dang /
thams cad du gegs bsal zhing bogs dbyung ba'i 'phrul 'khor rnams kyang lag len ltar bya zhing /
mthar sgo gsum dal bar bzhag pas rtsa 'khrugs rlung 'khrugs rang bzhin gyis dwangs par 'gyur ba dang /
bar skabs rnams su rdo rje'i bzlas pas bogs 'byin cing sems gnas pa bsgrub /
spyir rdor bzlas ni thams cad du gal che bas de'i don cung zad smros na /
he ru kaHgal po las /
lam du khyer ba'i bzlas pa ni //
'jug dang gnas dang ldang ba la //
yan lag drug tu tshang bsgoms pas //
rdo rje'i bzlas pa lam du khyer //
zhes gsungs pa'i yan lag drug ni bshad rgyud rdor phreng sogs las rnal 'byor drug ces bshad pa dang dgongs pa mthun pas de las dang po ni /
rgyu ba nges pa'i tshul gyis ji srid nyi khri chig stong drug brgya po thams cad bgrang nus kyi bar grangs brtsi ba la sems 'dzin pa ni bgrang ba'i rnal 'byor dang /
gnyis pa rjes su 'gro ba ni thun tshod brgyad kyi dus re re la nyis stong bdun brgya rgyu zhing rlung 'byung ba re re la'ang 'byung ba gzhan bzhi rjes su 'gro bar shes pa ste 'di ni rnam par gsal ba'o //
gsum pa 'jog pa'i rnal 'byor ni rlung 'byin 'jug gi rgyu ba rnams la 'di ni rtsa'i 'khor lo 'di dang 'di las rgyu ba yin no zhes so sor shes pa ste spyi bo nas rkang mthil gyi bar du gong bu'i tshul la sems 'dzin pa'o //
bzhi pa rtog pa'i rnal 'byor ni 'khor lo bzhi'i 'byung lnga'i rlung nyi shus rtog pa'i rlung brgya rtsa brgyad bsgyur zhing de'ang g.yas g.yon gyi dkyil 'khor sdom pa bcus bsgyur ba'i rlung gi mtshan 21600nyid shes pas /
des rnam rtog gang skyes kyang shes la /
de dag rgyus ma thag tu rtog med du 'gyur bas rtog med kyi ye shes 'char tshul yang shes te rtog pa dang mi rtog pa'i skyon yon rig par byed pa'o //
lnga pa bsgyur ba'i rnal 'byor ni sngar gyi rnam rtog rgyu ba shugs can de log nas rtog pa'i rlung brgya rtsa brgyad po rtog bral gyi rlung du song bas /
mnyam bzhag tu mi rtog par kho nar gnas kyang rtsa 'khor la rgyu ba na nyon mongs pa'i zhad yod pas nyon mongs pa'am kun rdzob ces bya la /
de 'gags nas mi shigs pa la thim pa na ye shes dang don dam zhes bya zhing /
yang de las langs nas rtsa'i 'khor lor rgyu ba sogs sngar ltar 'khor bar byed pa'o //
drug pa yongs dag gi rnal 'byor ni rtsa 'khor rnams su rlung rgyu mi rgyu'i dbye ba'ang spangs te /
rtag tu mi shigs pa la thim pas rlung gi de kho na nyid mnyam gzhag gsal stong bde ba'i mtshan nyid can de'i ngang du rlung thams cad thim pa'i 'od gsal la mnyam par 'jog pa'o //
de ltar yan lag drug po de la rdo rje'i bzlas pa ji ltar bya ba'i tshul ni /
dgongs pa lung ston las /
brjod dang dmigs par bcas pa dang //
brdar gyur dang ni don dam mo //
zhes rdo rje'i bzlas pa rnam pa bzhi gsungs te /
de'i don 'chad tshul mang yang dkyus kyi phyag len ltar na /
'bru gsum ngag tu bzla ba brjod bcas rdor bzlas /
yi ge gsum dbyibs dang kha dog gi rnam par bsgom pa dmigs pa rdor bzlas /
rlung ldang 'jug gnas gsum 'bru gsum gyi gdangs su mos pas rlung sngags dbyer med du shes nas bzla ba brdar gyur rdor bzlas /
rlung gi 'gro 'ong gnas gsum dang stong gzugs phyag rgya chen po dbyer med du shes pas ming tshig brjod pa thams cad sgyu ma lta bur rtogs pa don dam rdo rje'i bzlas par bzhed do //
gsum pa thig le sbyong ba la gnyis /
lam gyi gtso bo dang /
lam gyi yan lag go
/dang po la gnyis /
drod dang bde ba mi rtog pa'i gtum mo bshad pa dang /
gong gi don rnams bsnyen sgrub bzhir sbyar ba'i tshul gyis don bsdu ba'o //
dang po ni /
de la goms nas nas /
dbyings su bskyal :
zhes gsungs te /
rtsa rlung rnal 'byor de dag la goms nas lte ba sprul pa'i 'khor lo'i 'og sor bzhi tsam du /
shes rab phar phyin rnal 'byor ma sbas pa'i rang gzugs dpyid dam tsaN+Da lI ste gtum mo ye shes kyi me /
dbyibs a shad kyi rnam pa /
kha dog dmar la reg bya tsha ba /
ngo bo stong pa nyams bde ba'i rang bzhin dang /
dbu ma'i yar snar haM yig dngos sam thig le gsal 'tsher snum 'dril mtshan nyid bzhi ldan du gsal gdab /
sbyor ba bzhi ldan bum can rlung gis bskul bas me lce sor bzhi tsam nas rim par je ring la sbar /
dbu ma'i sbubs lam du zhugs te lte ba sogs 'khor lo bzhir rtsa thig kha sbyor gyi lha tshogs rnams bskul /
mthar spyi bo'i haM la reg pas de las bde ba'i rgyun gyi thig le char zim mam ba thag ltar byung ste lte ba'i gtum mo la thim pas sdong rtsa mar khus brlan pa ltar gsos btab /
slar yang me de nyid ches cher 'bar bas byang sems bskul ba'i bde ba dang 'dres te 'khor lo bzhi nas rim par mched pas lus rtsa phra mo'i khams thams cad khyab /
drod dang bde bas gang ba de nyid rang rig gi ngo bor ro mnyam du shes pa'i lta bas rnam par mi rtog pa'i ye shes mngon du byed par 'gyur la /
zhu bde stobs su gyur pa'i nyams gsum kar yang ched 'dzin med par mthar thug ka dag rang bzhin 'od gsal chos nyid kyi dbyings su bskyal bar bya'o //
spyir gtum mo la nam mkha' dang mnyam pa'i rgyud las /
rang bzhin phyi /
a thung nang /
kha sbyor gsang ba'i gtum mo gsum du gsungs pa las 'dir bsgom bya nang gi gtum mo'i ngo bo ni /
bde stong lhan cig skyes pa'i ye shes nang gi rnal 'byor ma ste /
rdor phreng las /
lte ba'i dbus su rtag gnas pa //
nyi ma stong dang mtshungs pa'i 'od //
ye shes chen po'i me 'byung ba //
zhes so //
nges tshig tsaN+Da lI'i sgra las drag cing gtum la sreg pa ste gang la gnad du bsnun pas phung khams kyi ma dag pa dang rnam rtog nyon mongs myur du sreg par byed pa'o //
gnas tshul rgyud sde so so'i dgongs pas me dang rlung dang rtsa dang thig le dang sngags dang ye shes rnams su gnas par bshad la kun rdzob thig le don dam ye shes su gnas pa spyi'i dgongs pa'o //
sbar byed bum can sogs rlung sbyor /
sa bon phyag mtshan me thig a shad sogs dmigs pa /
rang lus gzhan lus thabs la bsten pa ste gsum mo //
'bar ba'i tshad ro rkyang gi rlung dbu mar zhugs gnas thim gsum ka'ang 'bar ba chung 'bring chen po gsum du 'byung /
dbye ba las dang rnal 'byor lhan skyes kyi gtum mo gsum mam /
'bar ba dam tshig drod /
zhu ba chos bde ba /
'dres pa'i nyams myong ye shes mi rtog pa'i gtum mo gsum du bshad /
rtags tshad phyi nang gi rtags bcu dang yon tan grub pa rnam pa gnyis ka'i rgyur 'gyur ro //
gnyis pa gong gi don rnams bsnyen sgrub bzhir sbyar ba'i tshul gyis don bsdu ba ni /
zab pa'i bskyed rim nas /
mngon du 'gyur :
zhes gsungs te /
de ltar bshad pa'i bcos min zab mo'i bskyed rim ni bsnyen pa dang /
nye bar bsnyen pa ni rlung gi rnal 'byor lus sbyong 'phrul 'khor dang bcas pa yin te /
de nas gtum mo'i 'bar 'dzag gi sgrub pa'i rim pas bde stong dbyer med pa'i sgrub pa chen po'i de nyid mngon du 'gyur ba ste dkyil 'khor bkod pa sogs spros bcas la ma ltos par nang rdo rje'i lam du bsnyen sgrub yan lag bzhi mthar phyin pa'o //
gnyis pa lam gyi yan lag bshad pa la gnyis /
mdor bstan /
rgyas bshad do //
dang po ni /
lam gyi yan lag ces pas bstan te /
thabs lam gyi yan lag tu gal che ba nyin mtshan gyi rnal 'byor /
mtshams sbyor gyi gdams pa rnams rim bzhin bstan par bya'o //
gnyis pa rgyas bshad la gsum /
nyin mo dang mtshan mo'i rnal 'byor /
mtshams sbyor gyi gdams pa bar do bshad pa gsum mo //
dang po ni /
nyin mo'i rjes thob nas /
bde bar rol :
zhes gsungs te /
zhu bde gtum mo'i rnal 'byor ni sgrib rtsa snyoms 'jug 'pho ba'i gnas skabs sbyong zhing lhan skyes kyi ye shes skyed pa'i phyir lam gyi gzhung shing yin pas mnyam gzhag nyams len dngos gzhir byas la /
rjes thob tu nyin mtshan gyi rnal 'byor gyis so so'i ngo skal sbyang dgos pas /
de'ang nyin mo'i rjes thob tha mal 'khrul pa'i gnas skabs kun sgyu lus kyis sbyangs te /
de'ang bsgrub bya dngos sbas don gyi sgyu lus yin yang sngon du sgyu ma lta bu'i ting nge 'dzin la blo 'byongs par bya dgos pas mdor dril na bzhi /
dang po ma dag sgyu lus ni /
khams gsum snod bcud kyi dngos po thams cad sgyu ma'i dpe brgyad kyis mtshon nas med bzhin du snang la bden par ma grub pa dpe de dag lta bur shes par bya ste /
brgyad ni /
bden par ma grub kyang bya byed dngos po tshang bar snang ba sgyu ma /
'khrul pas bslad pa'i sems tsam du snang ba rmi lam /
gdos bcas su ma grub pas phyi nang gang du'ang med pa mig yor /
skad cig gis g.yo ba smig rgyu /
gcig gis gar yang khyab pa chu zla /
rgyu rkyen las skad cig gis skye 'gag byed pa brag cha /
snang yang nges pa med pa dri za'i grong khyer /
gcig dang du mar snang ba sprul pa rnams te /
de bzhin du 'khor 'das kyi chos thams cad stong bzhin du nye bar snang ba sgyu ma'i lus can yin pas tshig don rnams mdo dang thun mong ba'i spyi don gyi sgyu lus so //
gnyis pa dag pa sgyu lus ni /
'di ltar snang ba thams cad logs su ma grub pa sems kyi 'du byed tsam du shar ba dang sems de'ang gdod nas rang byung snang stong zung 'jug gi lha skur blta ba ste /
de'i tshul yang rim lnga las /
me long nang gi gzugs brnyan gyis //
sgyu ma'i lus ni mtshon par bya /
kha dog rnams ni 'ja' lta bu /
khyab pa chu yi zla bas so //
zhes skad cig gis gzugs rdzogs pa dang gsal zhing ma 'dres pa dang gcig gis kun la khyab pa khyad par sum ldan du sgom pa ni sngags kyi spyi don no //
gsum pa rnam dag sgyu lus ni /
rlung dbu mar thim pas stong pa gsum mam bzhi drangs te /
de'i nyer thob bam 'od gsal gyi mthar rlung sems tsam las skad cig gis lha skur ldang /
de lta bu'i 'jug ldang la yang yang goms nas rlung sems tsam las grub pa'i ye shes kyi phyag rgyar ldangs pas slob pa'i zung 'jug 'grub pa sbas don dang /
bzhi pa ni /
de dag mthar phyin pa las dri ma thams cad dang bral ba mi slob pa'i zung 'jug ye shes kyi spyod yul sgyu ma lta bu'i bde bar rol pa ni mthar thug gi sgyu lus so //
de ltar yang gal po las /
'bras bu'i bdag byin brlab pa ni //
sgyu ma dang ni chu zla dang //
'ja' tshon bzhin du dngos med pa //
de ltar 'bras bu'i skur snang ba //
mtshan dang dpe byad rgyan gyis brgyan //
ces so //
gnyis pa mtshan mo'i rnal 'byor la gnyis /
mnyam gzhag dang /
rjes thob bo //
dang po ni /
chos kun rang bzhin nas /
rtsol med 'char :
zhes gsungs te /
gnyid mthug gnas skabs kyi dri ma sbyong ba 'od gsal la'ang tshul bzhi las /
dang po tshig don dang mdo spyi ni /
'khor 'das kyis bsdus pa'i chos kun gyi rang bzhin ni gdod ma nas spros pa'i mtha' dang bral bas ngo bo stong la rnam pa 'gags med cir yang gsal ba yin pa la yin par shes pa'i ting 'dzin brtan pas rlung dbu mar thim ste stong bzhi 'dren nus pa gzhir byas nas /
gnyis pa sngags spyi'i 'od gsal 'dzin pa la dus gnad tho rangs gnyid srab pa'i dus /
lus gnad tsog pu /
'dun pa gnyid kha'i dran pa /
yul gnad snying ga'i dwangs ma mi shigs pa'i thig le la sems rtse gcig tu mnyam par bzhag pas rkyen byas /
sngar gyi nyams myong gis rgyu byas te dbu mar rlung sems cung zad 'dus pa las 'byung ba rim par thim pa'i rtags snang phra mo du ba la sogs pa 'char /
rnam shes snang ba la thim ste rtog pa rags pa 'gags pas dkar lam zla 'od lta bur shar ba ni stong pa /
snang ba mched pa la thim ste phra ba'i rtog pa 'gags pas dmar lam nyi 'od lta bu ni shin tu stong pa /
mched pa nyer thob la thim pas rtog pa phal cher 'gags pas nag lam mtshams kyi smag lta bu ni stong pa chen po /
nyer thob 'od gsal la thim ste rlung sems thams cad 'gags pas tho rangs kyi ston gnam slong byed rkyen gsum dang bral ba lta bu ni thams cad stong pa ste /
stong bzhi so so'i thad du ngos zin par bya zhing khyad par bzhi pa 'od gsal gyi ngang ci gnas su bskyang /
gsum pa sbas don ni /
nyams myong de'i rgyun nyin mtshan kha sbyor du drangs pa las lam dus srab mthug nyams rtogs kyis phye ba'i dpe'i 'od gsal la rang dbang thob pa'i rgyu las /
bzhi pa mthar thug don gyi 'od gsal rtsol med du 'char bar 'gyur te /
'chi ba chos kyi skur lam du bslangs /
'od gsal ma dang bu 'dres gdod ma'i gzhi thog tu skad cig gcig gis bye brag phyed par 'gyur ro //
gnyis pa rjes thob ni /
rjes thob 'dun pa'i nas /
tshom bur bsgrub :
ces gsungs te /
gnyid kyi 'od gsal la mnyam par bzhag pa'i rjes thob tu rmi lam 'char bar rtsom na skad cig gis sgyu lus kyi lha skur ldang ba yin yang de ltar mi nus pas rmi lam gyi gnas skabs sbyong ba'i gdams ngag ni /
nyin mo snang ba thams cad rmi lam du dran pa rgyun chags pa 'dun pa'i stobs dang /
srog rtsol rlung gi sbyor ba la gnad du bsnun pa'i stobs kyis /
nub mo gnyid mthug 'od gsal du 'char ma nus par rlung ro rkyang du shor nas mgrin pa'i rtsar rgyus te bag chags kyi lus la nying 'khrul gyi snang bar shar ma thag rmi lam du ngo shes par byas la 'dun pa drags pos gzung /
de brtan pa na gcig las du ma dang gang 'dul sogs su sprul /
de'ang brtan nas dngos po la ma nges pa sna tshogs su bsgyur ba dang spel ba sogs byas la rmi lam gyi ting 'dzin rtsal chen ma rdzogs bar du sbyang /
rtsal rdzogs nas nying 'khrul gyi snang ba thams cad stong pa chen po'i ngang du bsdu zhing de'i ngang las snying rje sgyu ma lta bu'i rang gdangs rlung sems las grub pa'i lha sku phyag rgya gcig par ldang /
de las phyag rgya du mar spros shing mthar ji srid mkha' khyab kyi tshom bur spro nus pa de srid du brtson pas bsgrub pa ni /
rmi lam la bsnyen sgrub yan lag bzhi tshang bar rdzogs pa'o //
des gnas skabs su 'khrul snang gi bden zhen ldog cing mthar thug bar do longs sku mngon du byed par 'gyur ro //
gsum pa mtshams sbyor gyi gdams pa 'chi kha dang bar do'i nyams len bstan pa la gnyis /
dgos pa bstan pas mtshams sbyar /
de gnyis so sor bshad pa'o //
dang po ni /
tshe 'dir sogs rkang pa gcig ste /
gang zag le lo can gdams ngag thob la nyams su blangs kyang tshe 'dir rtogs pa'i gdeng ma thob cing goms pa mngon du ma gyur na /
lam gyi chad mthud 'chi khar ye shes gong du 'pho ba dang /
bar do sku gsum du bsre ba'i gdams ngag 'di dag nyams su blang bar bya'o //
gnyis pa de gnyis so sor bshad pa la gnyis /
'chi kha ma'i nyams len /
bar do'i nyams len no //
dang po ni /
rlung sems sogs tshig rkang gcig ste /
de'ang spyir rab 'chi ba don dam bden pa 'od gsal gyi ngang du 'pho ba dang /
'bring bar do yang dag pa'i kun rdzob sgyu lus kyi lha skur 'pho ba dang /
tha ma bskyed rim du 'pho ba bcas gsum du gsungs pa las 'dir bstan bya phyi ma ste /
gson dus su legs par sbyangs nas 'chi khar las la sbyor bar bya'o //
de'ang lus gnad rlung sbyor dang ldan pas 'khor ba'i sgo dgu bkag
/thar pa'i sgo gcig dbye /
rlung sems lte ba'am snying ga'i dbu mar rten la bsdu zhing tshangs bug nas rten can rten med gang rung du 'pho zhing 'beb pa sogs byas nas 'byongs par gyur pa na /
'chi ba'i rtags tshang zhing bslu ba'i thabs kyis ma ldog pa'i tshe 'dun pa rtse gcig pas dbyings su 'phos te ka dag bsam brjod bral ba'i ngang la bzhag pas /
rab dag pa mkha' spyod kyi zhing du bgrod de lam lhag ma rdzogs nas mchog thob pa dang /
'bring sngags spyod kyi rten gzung nas skye ba dag par brgyud de dngos grub 'thob pa dang /
tha ma mtho ris su skyes nas lam sna zin te rim pas thar pa la sbyor bar bshad do //
gnyis pa bar do'i nyams len ni /
bar do'i snang grags nas /
mtshams sbyar ro :
zhes gsungs te /
'chi ba'i tshe lugs ldog gi 'od gsal ngos ma zin pas lugs 'byung thams cad stong pa las nyer thob sogs su ldang zhing rang bzhin brgyad cu'i rtog pa skyes pa'i tshe bar do'i yid lus ming gzhi 'dus pa'i phung por grub nas 'khrul snang la spyod pa ste /
de'i tshe sngar gyi gdams ngag gi gnad dran par byas la 'khrul snang bden med du shes pas snang yul sgra grags rtog tshogs gsum po snang stong lha dang grags stong sngags dang rig stong ye shes chen por bsre ba dang /
gzhan yang sngon gyi goms pa dang bstun smin byed dbang /
grol byed lam /
bsrung bya dam tshig
/'thob bya 'bras bu dang mthun par bsre bas dag pa'i zhing khams sogs su mtshams sbyar te skye ba sprul skur 'grub pa dang /
dbang po shin tu tha mas kyang 'dun pa cer gyis bzung la mos gus snying rje zhen log sogs shugs bskyed pas skye gnas ngan pa'i mngal sgo khegs par 'gyur ro //
gnyis pa lam gzhan 'du ba'i tshul 'bras bu dang bcas pa ste /   de dag lam gzhan gyi dod sbyar ba ni /
de ltar rtsa khams nas /
ngang gis 'char :
zhes gsungs te /
rang byin brlab kyi rdzogs rim de ltar bstan pa kho nas rim pa dang po'i lam yang yongs su rdzogs par 'gyur te /
thog mar gzhi lus rtsa'i khams gtso mo 'khor dang bcas pa ni dam tshig ye shes dbyer med pa'i lha tshogs gtso 'khor /
de nyid rdo rje lus kyi dkyil 'khor rang byung du grub par shes pas gsal gdab /
rtsa rlung thig le'i sbyong ba rnam pa gsum gyis sgo gsum sku gsung thugs rdo rjer byin brlabs pa'i ye shes lam du bya ba dang /
steng 'og gi rlung kha sbyor du bcings pas dbang bskur zhing 'byung 'jug gnas gsum rdo rje'i bzlas pa rgyun mi 'chad pa dang /
lte bar gtum mo sbar ba'i mes mchod cing dpyid thig 'bar 'dzag mi shigs pa'i rang sgra rdo rje'i glu yis bstod pa dang /
lus tsaN+Da lI'i drod kyis khyab pa'i nang gi tshogs khang nyams su dga' bar /
a haM zhu bde'i longs spyod zag med bdud rtsi'i tshogs dang gtor mar tshims pa chen por rol nas 'od gsal rnam par mi rtog pa'i ngang du thim /
slar yang zung 'jug sgyu ma lta bu'i lha'i sku rang mdangs snod bcud dkyil 'khor gsum sgyu ma'i rang bzhin du ldang ba bcas kyis sad dus mnyam rjes kyi rnal 'byor gnyis su spros bcas kyi phrin las la ji ltar yod pa tshang ba dang /
snang gsum lugs ldog 'od gsal du thim nas de'i ngang du gnas pa de bzhin nyid stong pa chen po'i dbyings las /
rjes thob lugs ldog tu shar ba kun snang sgyu ma dang rgyu'i sa bon gyi yi ge'i sprin las /
rmi lam lha sku phyag rgya gcig par ldang zhing de las phyag rgya spros bcas kyi rtsal sbyangs pas /
rlung sems dbyer med pa'i lha'i tshom bu mtha' yas par spro ba tshogs sgrub chen mo ste gnyid dus mnyam rjes kyi rnal 'byor bsnyen sgrub yan lag bzhi dang bcas pa rnams kyis /
ma dag rnam smin gyi sgo gsum po rnam par dag pa sku gsung thugs rdo rje gsum du go 'pho zhing gnas 'gyur /
skye ba sprul sku /
'chi ba chos sku /
bar do longs sku ste bar srid gsum po sku gsum du rang bzhin lhun gyis grub par mngon byang chub pa'i mchog gi dngos grub 'bad rtsol med par ngang gis 'char bar 'gyur ro ///
/gsum pa sher dbang gi nyams len bshad pa la gsum /
mtshams sbyar te mdor bstan pa dang /
de nyid rgyas par bshad pa /
de dag gi don bsdu ba'o //
dang po ni /
gang yang nyams rtogs nas /
rim pa ste :
zhes gsungs te /
rang byin brlab kyi nyams len de dag gi rtsa ba srog rtsol sgra ji bzhin 'grub cing 'pho med la gdeng du gyur pa sogs mnyam rjes kyi rnal 'byor gang la yang rtogs goms kyis nyams rtogs rtsal kha ches cher mched cing rgyas par gyur pa na /
gsum pa shes rab ye shes kyi dbang gi nyams len gzhan lus la 'jug pa'i dus yin zhing /
de ni mchog tu mi 'gyur ba'i bde ba chen po sgrub pa'i lam gyi rim pa rgyud sde kun las khyad par du bsngags pa ste /
dur khrod khang brtsegs kyi rgyud las /
las rgya'i byang chub sems 'byongs pas //
mchog dang thun mong yon tan rnams //
rang gi sems la gang 'dod pa //
'di yis nges par 'grub par 'gyur //
zhes dang /
'jam dpal zhal lung las /
gsal zhing rab dga' mkha' mnyam pa //
gzhan du rig par mi 'gyur bas //
sgyu ma kun las khyad par du //
bud med sgyu ma khyad par 'phags //
zhes so //
gnyis pa de nyid rgyas par bshad pa la gsum /
lam dngos dang /
gzhan der 'du tshul /
de dag gi 'bras bu'o //
dang po la'ang gnyis /
mdor bstan rgyas bshad do //
dang po ni /
yul dang dus dang nas /
'grub par 'gyur :
zhes gsungs te /
zab lam de nyams su len pa'i thabs mdor bsdu na /
gang la bsten bya'i yul dang /
nam bsten pa'i dus tshod dang /
ji ltar bsten pa'i thabs dang /
de ltar bsten pas mtshon par bya ba ste rnam pa bzhi yis gzhan lus shes rab la bsten pa'i thabs lam zab mo de nyid dpyis phyin par 'grub par 'gyur ro //
gnyis pa rgyas bshad la gsum /
yul dang dus bshad pa /
thabs bshad pa /
mtshon tshul bshad pa'o //
dang po la'ang gsum /
yul bshad pa /
dus bshad pa /
de gnyis kyi mjug bsdu ba'o //
dang po yul phyag rgya brtag cing dgug pa'i tshul bshad pa ni /
yul ni phyag rgya nas /
dmigs pas dgug :
ces gsungs te /
de la gzhan lus dkyil 'khor 'khor lo ni pho nya'i mgyogs lam yin pas thog mar bsten bya'i yul gal che ste /
de'ang rab don gyi 'od gsal thob pa'i lhan skyes /
'bring dbang dang bskyed rim gyis rgyud sbyangs pa'i sngags skyes dang yul nyer bzhi la sogs par skyes pa ni bsten pa tsam gyis dngos grub tu 'gyur bas mchog yin kyang /
skal pa dang nus pa dman pas tha ma las skyes kyi phyag rgya mi mo dkyus ma las gzhan mi 'grub cing de'ang mtshan ngan bsten na yon tan mi 'phel gyi steng du skyon skyed pas nus pa ma 'thob kyi bar du spang dgos shing mtshan ldan kho na gal che ba dang /
bud med thams cad rigs can lnga las ma 'das par bshad pas lnga po las /
pad+ma can ni rtsa bzang bas bde ba lhag par skyed cing chos nyid gsal bas rab yin la /
ri mo can dang dung can ma dang glang sna can dang ri dwags ma bzhi ni rtsa snga ma las dman pas 'bring du bshad do //
de la pad+ma can gyi mtshan nyid ni phyi rtags bzhin ras zlum po sngo sang ngam pad+ma'i mdog can /
skra ser zhing li ba /
rus sbal ltar chu zheng gab pa'i lus dbyibs can /
brang mdzes la nu ma sra zhing mkhregs pa /
nang rtags su lte bar gyen du 'greng ba'i gnyer ma ste ri mo gsum yod pa /
mchog gyur pad+ma'i rigs yin pas gsang rtags su gsang rtsa pad snal ltar phra zhing 'byed 'dzum byed pas rgyun du'am res 'ga' rak+ta 'o ma'i mdog tu snang ba'o //
ri mo can ni rgyud khro zhing gtum la nu ma'i gting zab pa /
lus kyi bong thung la byin pa ri dwags ltar phra zhing gsus pa rgyas pas rked pa sbom pa /
skra bzang la dpral bar gnyer ma gyen 'greng yod pa /
gsang rtsa ri mo ltar phra ba ste las kyi rigs so //
dung can ma ni lus bong ha cang ri+ing ba'am thung ba ma yin pas 'tshams shing bzhin ras yid du 'ong ba /
skra nag la ring ba dang sna'i rtse mo'ang leb mor min par ring zhing nu ma rgyas la mkhregs pa /
gsang rtsa dung ltar 'khyil ba ste rin chen rigs so //
glang sna can ni lus bong che zhing byin pa sbom pa /
skra ngan la bzhin ras kyi mdangs gsal ba /
ngo tsha chung ba'i chags pa dang ldan la lus las chang dri mnam pa /
gsang rtsa glang chen sna ltar bltabs pa ste sangs rgyas rigs so //
ri dwags can ma ni bzhin mdog dkar la dmar ba'i mdangs can ri dwags lta bu'i mig mdzes pa /
dpral ba dbyes che zhing skra rtsub pa /
spyod lam ha cang dal ba'am brel ba min par snyoms shing nu ma zlum la 'khyi+il ba /
gsang rtsa ri dwags kyi rtsi lta bus bkab pa ste rdo rje'i rigs so //
de ltar rigs rnam pa lnga po re re la'ang phyi nang gsang rtags tshang ba rdzogs ma rdzogs khyad par gyis rab 'bring tha ma gsum gsum du 'gyur bas de dag gang yang rung ba'am /
mtshan nyid tshang ma tshang ci yin yang rung gtso bor sgrub pa po rang la dad cing gus pas snying nye ba /
blo brtan pas lta spyod zab mo gsang thub pa /
rtsa bzang bas chags pa che ba /
dar la babs pas mthong reg tsam gyis bde ba bzod med du g.yo zhing 'khrig thabs kyi 'dod pa'i sgyu rtsal la mkhas pa /
lo grangs kyang bcu drug nas rab /
nyi shu nas 'bring /
nyer lnga nas tha ma ste de tshun chad kyi na tshod can gal che ba ni /
sgyu 'phrul me long las /
bco brgyad bcud ldan rab yin te //
nyi shu la sogs 'bring du bshad //
rtsa lnga tha ma'i tshad yin te //
gzhan la dngos grub med par gsungs //
zhes so //
de lta bu'i mtshan nyid dang ldan pa'i rig ma de legs par brtags la rnyed nas rang bzhin gyis ma khug na gdams ngag rnams las 'byung ba ltar rdzas kyi rten 'brel dang sngags bzla ba dang dmigs pa'i 'phro 'du gsum gyis dgug par bya'o //
gnyis pa dus rig par bya zhing las rung du bsgrub pa ni /
de nas nyams dga' nas /
skye bar bya :
zhes gsungs te /
rig ma de rang nyid kyi dbang du gyur pa de nas yid dang mthun pas nyams dga' ba /
mi mthun pa med pas bag phebs pa /
skye bo'i rgyu 'grul med pas dben pa'i gnas su /
'khor ba'i sdug bsngal dang mi rtag pa'i gtam sogs bshad la nges 'byung bskyed cing gsag sbyong gi rim pa sogs theg pa thun mong gi sngon du 'gro ba'i chos rnams kyis blo rgyud legs par sbyang /
de nas sngags kyi dkyil 'khor du gzhug la phan nus zab mo'i dbang bskur bas smin par byas la thun mong dang thun mong ma yin pa'i dam tshig rnams khe nyen gyi gnad la bkar te lhag par nan tan du 'bogs /
thog mar bskyed rim dang de nas rdzogs rim gyi gdams pa bstan te re re'ang drod rtags kyi nges pa ma mthong bar du sbyong ba dang /
gsang sngags kyi brtul zhugs spyod pa zab mo la nam yang skrag pa med pa'i blo zungs thub rkyen gyis mi 'phrog pa'i brtan po rab tu skye bar bya'o //
gsum pa de gnyis kyi mjug bsdu ba ni /
mdor na brtag dang nas /
nyer bsdogs bsgrub :
ces gsungs te /
rgyas par bshad pa de dag gi don mdor bsdu na thog mar rig ma mtshan bzang ngan brtag pa dang /
bar du rdzas sngags dmigs pas dgug pa dang /
tha mar thun mong thun min gyi gdams pas rgyud sbyong ba ste sngon 'gro'i chos rnam pa gsum gyis bde ba'i gseng lam la 'jug pa'i nyer bsdogs bsgrub pa'o //
gnyis pa thabs bshad pa la gnyis /
thabs lam gyi chos nyer bdun spyir bstan pa dang /
nyams len lag tu blang tshul bye brag tu bshad pa'o //
dang po ni /
thabs ni khrus byas nas /
zung du chud :
ces gsungs te /
yul de la bsten nas bde ba chen po skyed pa'i thabs ni /
rig ma la snga gong nas yang yang du dri zhim po'i chus khrus byas la mdzes pa'i rgyan yid du 'ong bas spras /
dri bzang dang byang chub sems rgyas byed kyi bku mnye bya /
sha chang sogs bcud can gyi zas brten cing rtsa rlung gi rnal 'byor dang 'phrul 'khor rnams sngar 'byongs zin kyang chu 'dren pa la yur ba'i tshul du sbyang /
stan nang tshangs can sogs 'bol ba'i gdan la rnal 'byor pa yab yum gnyis lhan cig tu 'khod /
'khod ma thag nas kyang snyoms 'jug mi bya bar thabs lam gyi chos nyer bdun gyis rim par bsgrub dgos pas /
thog mar 'dzum pa'i mig gis gzugs la blta zhing ngag gis chags pa'i gtam sna tshogs smra ba dang yid dga' ba'i mdangs bskyed la /
chags pa'i tshul dran pa sogs sgo gsum 'dod chags kyi sbyor ba la bslab pa gsum gyis bde ba'i las la 'jug 'dod drags por bskul /
rnal 'byor pa dang rig ma gnyis kas lha yab yum du gsal ba dang mkha' gsang rdo rje pad+mar byin brlabs mtshungs pa dang thabs 'di la brten nas gzhan don du bde chen rdo rje sems dpa' bsgrub pa'i 'dod pa mnyam por ldan pa'i 'du shes gsum gyis tha mal gyi gzugs su snang zhing chags par zhen pa las ldog
/rtsa skul ba'i thabs dang ldan pas lus la 'khyud pa dang mkha' gsang gcig tu sprad pa dang brod nas drag tu mi shor bar dal bus bsrub pa'i sbyor thabs rnam pa gsum gyis bde ba spyi bo nas 'khor lo bzhir rim gyis dbab /
spyi bo'i 'khor lor thig le babs pas dga' ba'i ye shes skyes pa'i rang ngo la yun ring du bltas te rtsa 'khor de'i lha mchod par mos pas mtshon 'khor lo bzhi po'i lha rnams mchod /
snyoms 'jug je drag tu btang ba dang /
ril ba zhabs tshags can gyi rlung sbyor sogs dang bcas te thig le bskyil thabs gsum gyis bde ba'i rgyun mi nyams par gong nas gong du sbor /
gsang ba'i rdo rje nor bu'i rtsa dang yum gyi kha ga mu kha /
sna rtse'i thig le dkar dmar /
gnyis ka'i rlung dang sems gcig tu 'dres pa bcas rtsa thig rlung gi kha sbyor gsum gyis dga' bzhi'i mthar thug lhan skyes kyi bde ba myang /
rgya mtsho brag gtad gling bzhi sdud pa nyi zla gyen ldog sogs lus dang /
hU~M dang hing 'dren sogs ngag gi 'gyur ba dang /
yid dmigs bcas dmigs med kyi yul gang rung gi ting nge 'dzin la rtse gcig tu gtad pa'i sgo gsum 'phrul 'khor gyi gnad gsum gyis bde ba'i rten thig le mi nyams par dam bca' brtan pos gzung /
stag mo'i skyug stangs sogs dud 'gro'i 'gyur ba bzhi dang rlung gi gdangs rtsal gyen du 'dren pa dang dmigs pa'i mda' tshangs pa'i haM yig gi 'ben la gtod pa bcas btsan thabs kyi sbyor ba rnam pa gsum gyis bde ba rten thig le dang bcas pa spyi bo'i rang gnas su ldog
/seng+ge rnam rol dang /
gyi ling phra tshul sogs brab pa dang /
g.yang mo sprug stangs sogs gzhil ba'i sgyu rtsal gsum gyis 'dren ldog byas pa'i thig le'i bde ba rtsa gnas thams cad du khyab par dgram /
bde ba'i rang ngo la sems gzung ba dang gang du'ang 'dzin pa med pa dang sems rgya yan du klod de nam mkha' ltar rnam par dag pa'i ngang du 'jog pa ste rgyas 'debs gsum gyis bde ba dang stong pa ya bral ma yin par zung du chud par bya'o //
gnyis pa nyams len lag tu blang tshul bye brag tu bshad pa la gsum /
sbyor ba /
dngos gzhi /
rjes so //
dang po ni /
gang yang sogs tshig rkang gcig ste /
gzhan lus kyi lam gang la yang sngon du yid rig ye shes phyag rgya la brten nas las rgya la ji skad bshad pa'i tshul thams cad nyams su blangs pas kun rdzob byang sems dbab gzung ldog dgram gyi bya ba la rang dbang thob nges pa rang lus thabs ldan gyi gdams pa la bslab pa gal che'o //
gnyis pa dngos gzhi ni /
dngos gzhi rags can nas /
yun ring gzhag :
ces gsungs te /
gzhan lus kyi lag len dngos gzhi gong du bstan pa'i phyag rgya rigs can lnga la sbyor thabs rim pa bzhin /
pad+ma can la steng nas sbyor ba dang ri mo can ma la rgyab nas dang dung can ma la 'degs pa'i tshul gyis dang glang sna can la phan tshun mnyam par lta bas dang ri dwags can la 'og nas sbyor ba'i 'khrig thabs gtso bor bya ste de dag rgyud kyi dgongs pa dang 'brel ba yin la /
gzhan yang mtha' gcig tu ma nges par g.yas rol g.yon rol mdun nas rol pa la sogs pa 'dod pa'i sgyu rtsal gyi rtse 'jo mig 'phrul lta bus snyoms par 'jug cing /
sbyor thabs kyi bye brag re res bde ba'i ye shes mi 'dra ba re re 'dren nus par bya'o //
de la dgos pa'i gnad bzhi ni /
dang po dbab pa la mkhas pa dal bu ru sbal gyi 'gros lta bu /
bar du gzung ba la mkhas pa them bu bdun gyi gnad la rtse gcig pa rdza snod them bus bkag pa bzhin dang /
de las ldog pa la mkhas pa btsan thabs kyi sbyor bas skyen po'i mda' ltar rang gnas su 'phang zhing /
mthar 'grems pa la mkhas pa zhing pas yur ba la chu 'drongs pa bzhin du lus gnas thams cad du khyab par bkram /
khyad par snang rig dbyer med kyi gnad la goms pas zag med dwangs ma'i thig le snying ga mi shigs pa'i mdzod du sbas te brjod bral ka dag gi ngang du yun ring por mnyam par gzhag pa gnad kyi mchog yin no //
gsum pa rjes ni /
de tshe bde ba nas /
brtul zhugs bsgrub :
ces gsungs te /
de ltar nyams su len pa'i tshe bde ba'i rang bzhin grol ba la mkhas pa mkha' la na bun yal ba ltar gshis lugs su la zlo dgos pas /
zag bcas bde ba rtog pa'i ro myong bas zag tu mi gzhug par zag med mi shigs pa'i thig le'i klong du sba /
thig le de'ang lhun grub 'od gsal gyi dbyings su sba /
de'ang ka dag rnam par mi rtog pa'i ngang du sbas shing /
tshul de lta bu yang nas yang du sbyang zhing goms pas mchog tu mi 'gyur ba'i bde ba chen po'i brtul zhugs bsgrub par bya'o //
gsum pa thabs des mtshon bya mtshon tshul bshad pa ni /
thabs des mtshon pa'i nas /
tshul du 'char :
zhes gsungs te /
mtshon byed thabs lam zab mo des mtshon bya'i don bde stong zung 'jug phyag rgya chen po zhes bya ba /
'khor ba dang myang 'das brtan pa snod dang g.yo ba bcud kyi skye 'gro kun gyi srog gam snying por khyab pa'i de kho na nyid kyi gnas lugs ni /
rnal 'byor pa'i nyams su myang byar yod kyang 'di'o zhes ngag gis smra ru mi btub la /
rang nyid yid ches pa'i nges shes dang ldan kyang 'di lta bu'o zhes dpe gang gis kyang mi mtshon pa dang /
rig ngor mngon sum du mthong bar gyur kyang yul yul can du 'du shes pa'i rnam par rtog pas ma bslad pa /
rang bzhin gyis dri mas ma bslad pa'i ye shes so sor rang gis rig par bya ba /
skye 'gag gnas gsum dang bral ba nam mkha' lta bur gdod nas rgyu rkyen gang gis kyang 'dus ma byas pa ste /
snang tshul chu dwangs pa la zla ba'i gzugs brnyan 'char ba bzhin du thabs las thabs byung gi tshul du gsal zhing der zhen gyi 'dzin pa med pa /
rnam pa thams cad pa'i rang bzhin can sprul pa'i gzugs brnyan tha snyad shes brjod 'jug gsum gyis ngos gzung gi yul las 'das pa /
rnam pa bde ba dang ngo bo stong pa dbyer med zung du 'jug pa nyid dpe'i tshul du 'char bas don gyi ye shes la sbyor bar byed do //
gnyis pa lam gzhan gyi dod thub sbyar ba'am 'du tshul ni /
sgo lnga'i rnam shes nas /
yongs su rdzogs :
zhes gsungs te /
pho nya'i lam las 'bar zhu khyad par ba'i rkyen gyis dwangs ma'i thig le stobs su gyur pa'i mthus /
mig sogs dbang po sgo lnga'i rnam par shes pa rnams bde ba chen po'i bcud kyis myos shing tshims pa las sdug bsngal gyi tshor rtog dbyings su nub ste /
phyi rol snang ba'i yul kun bde chen gzhal du med pa'i khang pa /
nang yab yum gnyis kyi gzugs su snang ba'ang thabs dang shes rab zung 'brel rang byung gi lha sku la /
lha sngags chos nyid du 'du shes pa rdo rje gsum gyi phyag rgya'i rgyas gdab pa dang /
mkha' gsang rdo rje pad+ma snyoms 'jug 'du 'phrod byed pas rlung sems thig le rnams yul dang yul can dbyer med rtse gcig par rang bzhin gyis 'dus te dbang du gyur pa'i dbang skur rdzogs la /
skad cig mchog tu dga' ba'i lhan skyes myong ba'i rnam par shes pa gnas gyur te bde stong mi rtog pa'i ye shes lhag gis 'char bas glo bur rnam shes dam tshig pa la gdod ma'i ye shes bstim pa ltar snang ba dang /
de'i tshe zag med bde ba'i tshor ba nyams su myong ba ni ngo mtshar rmad du byung ba'i mchod sprin /
a haM g.yo ba'i rang sgra yid du 'ong bas 'dod chags chen po che ba'i yon tan la bstod pa /
rlung thig sems rnams kha sbyor ba gsum gyi nyams myong la brten nas bde stong thig le'i lha snang srog rtsol rdo rje'i sngags bzlas sems rtog bde bar 'gags pa'i ting nge 'dzin 'pho med 'da' dka'i dam tshig rnams rgyun mi 'chad pa dang /
thig le 'og gi sna rtser bskyil ba dang rang gnas su ldog pa dang rtsa gnas su 'grem par byed pa'i 'phrul 'khor gsum gyis /
rim pa ltar gsang ba'i tshogs kyi 'du bar rol pa dang gtor ma gnas su stob pa dang rdo rje'i glu gar bya ba sogs lhun gyis grub pa ste /
mdor na bud med shes rab kyi rang bzhin thabs kyi cho ga zab mos lam du bslangs pa la brten nas rnam rtog gi bzhon pa rlung dang rtog tshogs rang bzhin brgyad cu rim gyis 'gags te stong bzhi'i ye shes nyams su myong /
rang bzhin lhan skyes kyi bde ba'i ye shes brtan pa'i mthu las gang snang thams cad bde stong 'ba' zhig pa'i rol par yongs su shar bas /
'khor 'das dbyer med gnas lugs don gyi gzhir yongs grub chen por bzhengs te bde chen thig le khyab brdal gyi klong du rnal 'byor du bya ba'i nang nas nye lam shin tu zab mo'i cho ga yongs su rdzogs pa yin no //
gsum pa de dag gi 'bras bu ni /
snod bcud he ru nas /
skal pa mnyam :
zhes gsungs te /
lam de rgyud la brten pa'i phan yon gsar rnying gi rgyud sde rnams las rgya cher gsungs pa'i don bsdu na /
bde stong ting 'dzin gyi rol mos ma dag pa snod bcud du snang ba thams cad rnam dag he ru kaHspyi dpal chen po'i ye shes kyi zhing dang sku'i rol par lhun gyis grub pa'i bde ba mchog gi byin rlabs chen po dbab pa'i mthu las /
phung po dag pa'i de bzhin gshegs pa rigs lnga /
skye mched dag pa'i sras byang sems rnams dang /
khams lnga dag pa'i btsun mo yum lngar bcas pa nam mkha'i lam la dbang po'i spyod yul mngon sum du gyur pa'i cho 'phrul chen pos gshegs nas /
nang du byang sems dkar dmar gyi rgyun brtan pa'i rang mdangs me tog gi char chen po 'beb pa dang /
sgrub pa po gang du gnas pa'i phyi snod bcud kyi nyes tshogs rgud pa kun zhi zhing phan bde'i dpal 'byor ngang ngam shugs kyis 'phel ba dang /
nang rnal 'byor pa'i rgyud la 'pho med bde ba chen po'i gzi brjid rim gyis 'bar bas 'chi ba med pa'i tshe dang rgud pa med pa'i lang tsho'i bcud len dag kyang so so'i cho gas sgrub pa'i bya ba la ma ltos par rtsol ba med par 'grub cing /
ngag bden tshig grub pa las gang brjod don du 'gyur ba'i mthu btsan /
lus gzi brjid che bas gzhan mi dang mi ma yin pa'i snang ba zil gyis non /
sems bde stong gi ting nge 'dzin las rtag tu mi g.yo bas grub pa brnyes pa'i rtags mtshan cir yang 'char /
gsang spyod kyi 'du bar 'brel tshad kun kyang phyi rol gyi pul+li ra sogs yul chen nyer bzhi'i zhing rnams na rtag tu rol pa'i dpa' bo thod pa'i dum bu dang rnal 'byor ma rab gtum mo sogs lhan skyes mkha' 'gro'i tshogs dang skal pa mnyam par 'gyur ro //
gsum pa sher dbang gi pho nya'i lam gyi /   don bsdu ba ni /
mdor na rig ma nas /
ro gcig 'gyur :
zhes gsungs te /
sher dbang gi nyams len rgyas par bstan pa de rnams kyi don mdor bsdu na /
thog mar rig ma brtag 'gugs sbyong gsum gyis 'du bya ba bsnyen pa'i yan lag ste /
nye bar bsnyen pa'i yan lag ni thabs lam gyi chos nyer bdun gyis bsdus pa'i sbyor ba'i yan lag rnam pa mang pos /
yas babs kyi dga' ba bzhi 'khor lo'i gnas bzhir mas rim du bskyed pa ni sgrub pa'i yan lag dang /
mas brtan gyi dga' ba bzhi yas rim du brtan par byed pa ni sgrub pa chen po'i yan lag ste bzhi po nyams len la brtson pas /
'gyur ba ma nges pa dang brten pa gzhi'i sa gnyis kyis bsdus pa'i tshogs lam 'dun pa sems pa las dang po pa'i rnal 'byor gyis rlung sems las su rung bas thun mong gi dngos grub ro langs /
gser 'gyur /
ral gri /
go cha /
pra se na /
rkang mgyogs /
gzhan yang rdo rje tshe dang /
dbang po drug gi mngon shes dang /
sgyu ma rdo rje la sogs pa'i grub pa dang /
las chen bzhi sogs ji skad gsungs pa ltar grub pas don byed cing /
de nas gal chen sbyong ba /
bslab pa rgyun /
bsod nams rten gyi sa gsum pos bsdus pa rigs chen 'byed pa'i rnal 'byor zag bcas kyi lam gyi rtse mo sbyor lam brnyes nas /
sgrub pa'i nye rgyu la brten rlung sems zung 'jug gi lha sku phyag rgya chen por ldangs shing /
mchog gi dngos grub brtan pas khyad par du 'gro ba'i sas bsdus pa mthong lam dbugs chen 'byin pa'i rnal 'byor thob ste /
chos nyid kyi ye shes rang mtshan pa mngon sum du mthong bas zag med kyi lam gyi thog mar 'gyur la /
de nas mthong zin goms par byed pa'i lam dmigs pa 'bras bu skye ba'i sas bsdus pa sgom lam lung chen thob pa'i rnal 'byor rigs so so'i phyag rgya rtags kyi cha lugs 'dzin pa'i skur snang bas /
gnas pa mi 'gyur ba /
brdal ba chos nyid /
rdzogs pa spyi chibs kyi sa rnam pa gsum pos bsdus pa mthar lam spang bya'i dri ma phra ba'ang spangs shing 'thob bya'i ye shes chen po'i chen po la rtsal chen rdzogs pa'i rnal 'byor rnams rim dang thod rgal gang rung gis bgrod de mthar phyin nas /
rang gnas kyi don nyid sgrib byed kyi zhen pa mtha' dag dang bral bar mngon du gyur pa yi ge 'khor lo tshogs chen gyi sas bsdus pa /
mthar thug gi 'bras bu mi slob pa'i zung 'jug sku bzhi'i bdag nyid dpal kun bzang he ru kaHmngon rdzogs rgyal po'i gsang ba gsum dang spyod yul ro gcig tu 'dres par 'gyur ro //
de ltar yang /
a nu yo ga'i theg pa ni //
bar ma chod pa tshe gcig gis //
sangs rgyas sa la nges par 'gro //
zhes so ///
/dbang bzhi pa dang rjes su 'brel ba'i lam rig stong zung 'jug a ti yo ga sgom pa la gnyis /
tshig gong 'og mtshams sbyar te mdor bstan pa dang /
rgyas par bshad pa'o //
dang po ni /
bde stong nyams myong nas /
la bzla bya :
zhes gsungs te /
de ltar gsang ba dang sher dbang gi nyams len rjes su rnal 'byor gyi lam rim de dag gis thabs bde ba chen po dang shes rab stong pa nyid zung du 'brel ba'i nyams myong rang gi rgyud la legs par skyes shing brtan par gyur pa na /
lam gyi theg rim mtha' dag gi mthar thug skyel so /
don gyi ye shes rjen car du ston pa bzhi pa rig pa'i rtsal dbang gi ye shes lam du byed pas rnal 'byor kun gyi mchog gam rtse mo /
bya bral 'bras bu'i theg pa a ti yo ga shin tu rnal 'byor gyi sgrub pa chen po la 'jug par bya ste /
de'ang slob lam bzhi'i mthar thug bar chad med lam gyis bsdus pa ting nge 'dzin gzhan gang yang 'di'i bla na med pa /
gzhom par dka' ba'i dri ma phra mo bcom pa la mi phyed mi shigs thogs pa med pa sogs chos bdun dang ldan pas rgyun mtha'i ye shes rdo rje lta bu'i ting nge 'dzin /
gdod ma'i gnas lugs kyi rang bzhin 'od gsal rdzogs pa chen po'i dgongs par thabs grol gyi lam dang lam gyi 'bras bu thams cad la bzla bar bya'o //
de ltar yang kun byed rgyal po'i rgyud las /
yod ni gcig las med pa la //
bstan ni rnam pa gnyis su bstan //
byung ni theg pa dgu ru byung //
'dus ni rdzogs pa chen por 'dus //
zhes dang /
chos rnams kun gyi la ni nga yis bzlas //
zhes so //
'dir rdzogs pa chen po'i thun mong ma yin pa'i grub mtha' spyi'i gnad rang bzhin gzhi'i gnas lugs /
de las sems can gyi 'khrul lugs /
'khrul dus 'od gsal gyi gnas tshul /
nyams su len thabs /
mthar phyin 'bras bu'i grub lugs rnams dang /
khyad par gsang skor man ngag sde'i nges pa'i don /
gzhi dang 'khrul tshul khyab tshul dang //
gnas dang lam dang sgo dang yul //
nyams len tshad dang bar ma do //
grol sa nyid dang bcu gcig go
/zhes gsungs pa'i don shes na gal che yang 'dir yi ge mang gis dogs pas rgyud lung man ngag spyi dang khyad par kun tu bzang po dri med 'od zer gyi gsung rab rnams las rtogs par bya ba kho na'o //
gnyis pa rgyas par bshad la gsum /
phyi sems sde /
nang klong sde /
gsang ba man ngag sde'i sgom tshul bstan pa'o //
dang po la bzhi /
lta bas thag gcad pa /
sgom pas la bzla ba /
spyod pas 'phrang bsal ba /
'bras bu re dogs spang ba'o //
dang po ni /
de la phyi ltar nas /
byang chub sems :
zhes gsungs te /
theg rtse rang bzhin rdzogs pa chen po'i lam rtsol sgrub spang gnyen gol sgrib las 'das pa skal ldan shin tu dbang rnon gyi spyod yul te /
de la'ang dbang po'i khyad par gyis nang gses grub mtha' gsum yod pa'i thog mar phyi skor lus lta bu kun byed rgyal po sems smad bco brgyad sogs rgyud lung gis bstan don sems sde'i dgongs pa ni /
phyi rol gzung ba'i yul snang srid 'khor 'das kyis bsdus pa kun rmi lam gyi yul snang lta bur rang gi sems las gzhan du 'ga' yang ma grub par rang sems kyi rtsal du blta ba dang /
nang gi 'dzin pa'ang de las gzhan du med de lus la brten pa'i dbang po drug ni 'khrul ngor kun brtags gyi chos yin pas bden pa med pa sgyu ma'i skyes bu'i dbang po dang mtshungs pa rigs pas dpyad nas bshig pas shes la /
bar gyi rnam shes yul la 'jug pa drug kyang thog mar skye ba'i khungs dang mthar 'gag pa'i yul da ltar gang la gnas par brtags shing rtsad bcad na /
gang du'ang gdags gzhi bral ba nam mkha' dang 'dra bas thams cad sems nyid kyi rol par shar ba dang /
gsang ba kun gzhi sems kyi gshis lugs rang bzhin gsal la ngo bo rnam par mi rtog pa rang byung gi ye shes brjod bral chos nyid kyi ngang du chos can thams cad rdzogs par lta ba 'khor 'das kun byed rgyal po yongs grub la bcos mas ma reg pa'i gnyug ma byang chub sems kyi rang bzhin du thag bcad pa ste /
kun byed las /
sangs rgyas sku dang ye shes yon tan dang //
sems can las dang bag chags la sogs pa //
snang srid snod bcud bsdus pa thams cad kun //
byang chub sems kyi ngo bo ye nas yin //
zhes so //
gnyis pa sgom pas la bzla ba ni /
sgom pa sogs tshig rkang gcig ste /
de ltar rgya chad phyogs lhung med pa'i lta bas thag chod nas /
sgom pa nyams su blang ba ni /
gnas dben par rnam snang chos bdun dang ldan pas /
da lta'i sems nyid ye stong nam mkha' lta bu'i ngang du sgo gsum bya rtsol med par lhod kyis glod de /
yul gzhi grol la 'dzin pa ye grol gang shar yang bskyar grol gyi gnyen pos ma bcos par ngang bzhag chen por la bzla ste /
kun byed las /
ji bzhin spros bral bde ba chen po la //
sgo gsum mi rtsol bcos shing dmigs ma byed //
yid la mi byed mtshan ma'i rjes mi 'brang //
rang byung ye shes bde ba'i don la bzhag
/ces so //
gsum pa spyod pas 'phrang bsal ba ni /
spyod pa lam khyer 
ces pas bstan te /
yul 'dod pa'i yon tan cir snang yang yul can chos nyid rang grol gyi rgyan du byed cing dug lnga'i ngo bor bltas pas de dag skyes grol ye shes su shar ba nyon mongs rang grol gyi spyod pa /
tshogs drug gi rtog pa thams cad shar dus nyid nas ma skyes lhun grub kyi dkyil 'khor gsum du rdzogs par shes pa snang ba dbang sgyur gyi spyod pa /
blang dor dgag sgrub kyi zhen yul thams cad kyi steng du ro snyoms thog 'gel gyi zlog sgom byas pas gnyis med rang grol du song nas re dogs kyi 'phrang las grol ba brtul zhugs lam slong gi spyod pa ste /
de gsum lam du khyer nas lta sgom la bogs dbyung ngo //
bzhi pa 'bras bu re dogs spang ba ni /
'bras bu mngon du bya :
zhes pas bstan te /
da lta'i sems nyid kyi dbyings ye grol gzhi rtsa med pa'i ngo bo nyid sku ye nas 'du 'bral med par ma btsal ngang la rdzogs pas de las gzhan pa'i sangs rgyas logs su bsgrub tu med pas de nyid lta sgom nyams su blangs nas mngon du 'gyur bar bya ste /
kun byed las /
ngo bo nyid las gzhan du ma sgrubs shig
/rang nyid yin gyis gzhan du ma tshol cig
/btsal na rgyal ba dbyings nas rnyed mi 'gyur //
zhes so //
gnyis pa nang klong sde la gnyis /
lta ba chos nyid kyi klong bshad pa /
sgom pa brda bzhi'i gnad bstan pa'o //
dang po ni /
nang ltar ye shes nas /
ma g.yos phyir :
zhes gsungs te /
nang skor snying lta bu kun tu bzang po klong chen rab 'byams rgyal po sogs rgyud lung rnams kyi bstan don klong sde'i lta ba ni /
kun tu bzang mo chos kyi dbyings sogs ye shes kyi klong chen po rnam pa lngas phyi brtan pa snod dang nang g.yo ba bcud kyi 'jig rten kun la ris med mnyam pa chen por khyab par brdal bas /
da lta phan chad byung ba dang phyin chad 'byung bar 'gyur ba'i zag bcas 'khor ba dang zag med mya ngan las 'das pa'i btags chos su snang ba rnams /
snang ngo la ji ltar snang yang stong ngo nas ye grol rang dag yin pas /
kun kyang gdod nas chos nyid kun tu bzang mo'i ngo bo'i mkha' dang rang bzhin gyi klong dang thugs rje'i dbyings las rdul tsam yang ma g.yos pa'i phyir /
sems nyid phyir snang du shar ba ma yin par nam mkha' la gza' skar bzhin du chos can mtshan ma ji ltar snang yang chos nyid kyi dbyings las gzhan du 'gro sa med par rang snang bkod pa'i rgyan du lhun gyis grub pa yin min phyogs bral chen po'i dgongs pa ste /
klong chen rab 'byams rgyal po'i rgyud las /
klong chen 'khyil pa'i mkha' dbyings ni //
kun gyi gnas chen yin pa'i phyir //
yul la spyod cing rnam par yan //
'khrul pas don la gol ba'i phyir //
tshad mas bshig pas mi shigs te //
klong chen rang gi mthu yis grol //
zhes so //
gnyis pa sgom pa brda bzhi'i gnad bstan pa ni /
dbang po'i sgo lnga nas /
ngang du bzhag :
ces gsungs te /
lta ba'i don de nyid sgom pas nyams su len pa la /
thog mar dus kyi brda sgom tshul bla ma'i byin rlabs kyis khyad par du smin par byas nas /
dngos gzhi sgom med don gyi gzer gdab pa brda bzhi gnad kyi man ngag ni /
gsal ba gnad kyi brda dbang po sgo lnga ma bkag yan par bzhag pas tshogs drug gi shes pa thim la ma rmugs par gsal lam mer gnas pa dang /
mi rtog pa gnad kyi brda dbang po'i sgo rnams 'byed 'dzum sogs kyis g.yo ba med par bzhag pas sems nyid gang du'ang mi rtog pa'i ngang du zang thal ler gnas pa ste pha rgyud g.yo ba rlung 'dzin pa'i gdams ngag gnyis /
bde ba gnad kyi brda 'og rlung yid tsam 'then te thur sel 'ching bas lus sems zag med kyi bde ba khri ler 'char ba dang /
dbyer med gnad kyi brda lce'i rtse mo gang la'ang ma reg par /
ji skad du /
bsgom ma myong dang 'bral ma myong //
mi sgom don dang ma bral ba //
zhes pa ltar shes pa phyogs lhung dang bral zhing bsam brjod las 'das pa'i ngang du bzhag pa ste ma rgyud bde ba nyams kyi man ngag go
/de'ang dbang bzhi'i don brda bzhi la tshang bas dbang ngang gis rdzogs la /
brda bzhi'i don gsal ba /
bde ba /
mi rtog pa /
dbyer med pa bzhi rgyud la shar bas gsal ba sprul sku /
bde ba longs sku /
mi rtog pa chos sku /
dbyer mi phyed pa ngo bo nyid sku ste sku bzhi rang chas su 'grub pa'o //
mdor na rgyud snga ma las /
ma nor ba yi chos nyid la //
ma bcos gnas shing ma byas gsal //
ma 'gags pa nyid ye shes klong //
zhes pa ltar lta ba ma nor bas thag bcad /
sgom pa ma bcos pas nyams su blang /
spyod pa ma byas pas bogs dbyung bas /
'bras bu ma 'gags pa nyams su myong ba'i klong chen po bzhis bsdus pa ste /
de bzhi po'ang tha mal gyi shes pa /
gnyug ma so ma lhug pa ste mtshan nyid bzhi ldan 'dir 'du bas de la yang yang lta bas lta ba /
de la ma yengs pas sgom pa /
de grogs su gyur pa spyod pa /
de mngon du gyur pa 'bras bur gsungs so //
gsum pa man ngag gi sde la'ang gnyis /
dgos pa dang bcas pa'i tshig gis mdor bstan pa dang /
de'i don rgyas par bshad pa'o //
dang po ni /
khyad par gsang ba nas /
mngon bya'i phyir :
zhes gsungs te /
snga ma gnyis la snang phyogs dang stong phyogs kyi yid dpyod phra mo 'dres pas gshis shor gyi gol sgrib 'byung nye la /
'dir yid dpyod kun las 'das shing chos can gyi snang ba thams cad chos nyid ka dag yongs grol chen por sdud pas khyad par du 'phags pa gnad thog tu thebs pa'i me btsa' lta bu /
gsang ba snying khrag gam srog gi dwangs ma dang 'dra ba rgyud chen bcu bdun sogs kyis bstan don /
man ngag gi gnad nges pa thig le gsang skor gyi sde /
gzhir gnas rang bzhin gyi 'od gsal dbyings rig gnyis med ye shes snying po'i tshul mngon sum lam du bya ba'i phyir 'di ltar bla na med pa'i rnal 'byor la 'jug go
/de ltar yang a ti bkod pa chen po las /
de phyir nges gsang snying po 'di //
mun pa las ni mar me 'am //
gcan gzan rnams las seng ge bzhin //
kun gyi nang nas khyad par 'phags //
zhes so //
de la spyir dngos gzhi le lo can ma bsgom par 'tshang rgya ba'i gnad dbyings la ltos te sems ka dag rtsa bral du ngo sprad nas rig pa rjen pa lhongs su phud pas 'bad med du grol ba'i lam khregs chod dang /
brtson 'grus can bsgoms pas 'tshang rgya ba'i gnad snang ba la ltos te 'od gsal lhun grub tu ngo sprad nas mngon sum gyi gnad la gzir bas gdos bcas 'od lus su grol ba'i lam thod rgal gnyis su yod de /
ngo sprod spras pa'i rgyud las /
'bad med rang grol tshad 'dzin pa /
khregs chod thod rgal gnyis su btags //
zhes so //
gnyis pa de'i don rgyas par bshad pa la gnyis /
ka dag khregs chod kyi lta ba dang /
lhun grub thod rgal gyi nyams len no //
dang po la gsum /
sngon 'gro /
dngos gzhi /
mjug bsdu ba'o //
dang po ni /
sngon 'gro lus sbyong nas /
bral bar bzhag :
ces gsungs te /
dang po sngon 'gro la gsum /
lus ngag yid gsum sbyong ba dang /
rnal dbab /
sor gzhug go
/dang po lus kyi sbyong ba ni /
thal 'gyur las /
rdo rje skyil mo krung bcas te //
lus sbyangs sems la phan pa 'o //
zhes pa ltar ye shes gsum dang sku gsum po lam gcig tu 'dril ba mtshon byed lus rdo rje rtse gsum pa'i 'dug stangs byas la sems kyis kyang der bsgoms pas thun mong du lus kyi sdig pa 'dag cing bar chad zhi /
khyad par lus kyi mngon zhen ldog pas 'khor bar mi ltung /
mthar thug sku rdo rje sprul pa'i skur gnyis su med par 'gyur ro //
gnyis pa ngag sbyong ba ni hU~M gi rnal 'byor rnam pa bzhi dang sbyar bar bya ste /
de'ang thal 'gyur las /
ngag ni hU~M zhes gnas pa la //
rgyas gdab pa dang rtsal sbyang nyid //
mnyen btsal lam du gzhug pa yis //
zhes gsungs pa'i dang po rgyas gdab pa ni /
snying ga'i hU~M las hU~M mang po sna bug g.yas nas spros /
hU~M gi glu snyan la ring bar blangs te phyi'i snang ba thams cad khengs /
sna bug g.yon nas nang du zhugs pas lus kyi nang khengs par bsgoms pas phyi nang hU~M gi rang bzhin du 'char ba ni rgyas thebs pa ste de dag rang bzhin med par grol ba'i dgos pa yod do //
gnyis pa rtsal sbyang ba ni /
snying ga'i hU~M las hU~M mthing drag rtsub rno myur thog lta bu mang pos yul snang dang lus la phug ste khral khrol du song bar bsam /
hU~M drag por brjod pas de dag rang bzhin med pa'i nyams 'char na rtsal 'byongs pa ste snang ba 'od gsal dang phung po 'ja' lus su grol ba'i dgos pa yod do //
gsum pa mnyen btsal ba ni /
mdun du shing bu lta bu'i dmigs rten la snying ga'i hU~M las spros pa'i hU~M gi phreng ba dkris shing bskor /
yang bshig nas nang du sdud pa'i 'gro ldog la sbyang zhing hU~M glu blangs pas sems las su rung ba ni mnyen btsal ba ste sems shin sbyangs thob pa'i dgos pa yod do //
bzhi pa lam du gzhug pa ni /
rang gi lus dang rlung sems gcig dril hU~M yig sngon po'i rnam par mdun gyi lam srin mo 'gros su zhugs nas je ring song zhing /
slar tshur zhugs te rang gnas su sleb pa'i 'gro ldog spel mar sbyangs pas rnam rtog rang shugs su chod cing bde gsal mi rtog pa'i nyams skye ba ni lam du gzhug pa'o //
de dag gi dgos pa ni /
thun mong du ngag gi sdig pa 'dag cing bar chad zhi /
khyad par ngag gi mngon zhen ldog pas 'khor bar mi ltung /
mthar thug gsung rdo rje longs spyod rdzogs pa'i skur gnyis su med par 'gyur ro //
gsum pa sems sbyong ba la /
thal 'gyur las /
sems ni dang po byung sa dang //
bar du gnas dang tha mar 'gro //
de ltar gsum la brtag dpyad na //
sems sbyangs sems kyi gnas lugs shes //
zhes pa ltar gsum las dang po ni /
sems zhes bde sdug thams cad myong ba po rig rig 'gyu 'gyu ba 'di phyi nang snod bcud rang lus stod smad snang stong gang las byung dang /
'tshol bya 'tshol byed la bltas shing dpyad /
gnyis pa sems phyi nang snod bcud lus kyi cha shas sogs gang la gnas /
dbyibs dang kha dog byed las ngo bo gang gis mtshon brtags shing dpyad /
gsum pa sems wal gyis shar nas yal gyis song snyam byed pa 'di gang du 'gro brtags pas phyi nang snod bcud snang stong yod med gang las kyang ma byung /
gang la'ang mi gnas /
gang du'ang mi 'gro ba'i gzhi med rtsa bral du shes pa ste mdor na sems kyi byung gnas 'gro gsum gtan la ma pheb kyi bar du 'bad pa chen pos brtag cing dpyad nas btsal /
de dag gi dgos pa ni /
thun mong du yid kyi sdig pa 'dag cing bar chad zhi /
khyad par yid kyi mngon zhen ldog pas 'khor bar mi ltung /
mthar thug thugs rdo rje chos kyi skur gnyis su med par 'gyur ro //
gnyis pa rnal du dbab pa ni /
dmigs pa sems tshol gang yang yid la mi byed par lus ci bde /
ngag bzo med /
sems rtog med rang lugs su snang ba dang stong pa dang spang bya dang gnyen po'i mtshan ma gang la yang mi rtog par 'jog pa ste /
rnal ma ni ma bcos pa'i don dang /
dbab pa ni de la rang babs su 'jog pa'i don te /
dgos pa ni gnas skabs su sgo gsum rnal du phebs pas 'byung ba mi 'khrug cing nad rkyen mi 'byung ba dang rang bzhin gyi bsam gtan la gnas /
mthar thug sgo gsum gyi 'dzin pa rang dag tu grol bar 'gyur ro //
gsum pa sor gzhug ni /
sngar rnal du phab pa'i sems nyid gsal la mi rtog par gnas pa de nyid spyod lam zhi ba nyan thos /
bar ma byang sems /
drag po khro bo'i lta stangs dang rnam 'gyur gyis rim gyis khrid de tshogs drug gi shes pa ji ltar shar ba spro bsdu bral bar rang sor bzhag pas rkyen snang rang gi ngo bo gsal yang mi rtog pa'i ngang ma shor ba dang /
shar tsam nyid nas rang bzhin gyis ma grub pa snang stong dbyer med chu zla ltar rtogs pa dang /
rang byung rang shar spros bral bsal gzhag med pa chu rlabs rgya mtshor thim pa ltar rtogs pa la bslab /
dgos pa ni gnas skabs su bde gsal mi rtog pa'i nyams dang ldan pa'i zhi gnas khyad par can skye bas sdug bsngal dang nyon mongs rags pa gnon /
mthar thug lhag mthong ka dag gi don rtogs pas nyon mongs rags pa rnams 'joms shing yang dag pa'i lam la srol du 'jug pa yin no //
gnyis pa dngos gzhi la gnyis /
sdom gyis mdor bstan /
de'i don rgyas par bshad pa'o //
dang po ni /
lta bas thag bcad nas /
rang la rnyed :
ces gsungs te /
grong khyer rgyun gcod kyi lta bas thag gcad /
nyin mtshan kha sbyor gyi sgom pas nyams su blang /
snang ba dbang sgyur gyi spyod pas bogs 'byin /
bya bral lhun grub kyi 'bras bu rang las rnyed pa bzhir 'dus pas de rnams rim bzhin bshad par bya'o //
gnyis pa de'i don rgyas par bshad pa la bzhi /
lta bas thag gcad pa /
sgom pas nyams su len pa /
spyod pas bogs 'byin pa /
'bras bu lhun gyis grub pa'i tshul lo //
dang po la'ang gsum /
ngo bo ka dag gi ye shes bshad pa /
rang bzhin lhun grub kyi ye shes bshad pa /
dbyer med zung 'jug gi ye shes ngo sprad pa'o //
dang po ni /
de la ngo bo nas /
btags pa tsam :
zhes gsungs te /
lta bas thag gcad pa de la'ang /
rgyud klong gsal las /
ngo bo ka dag ye shes ni //
ma rig rtog pa kun dang bral //
rang bzhin lhun grub ye shes ni //
stong gsal rang gdangs nyid du gnas //
thugs rje kun khyab ye shes ni //
'gag med snang stong nyid du gnas //
zhes ngo bo rig stong /
rang bzhin gsal stong /
thugs rje snang stong dbyer med gsum du gsungs pa'i dang po ngo bo ka nas dag pa'i ye shes ni /
dngos po dang mtshan mar ma grub pas sangs rgyas kyi spyan gyis kyang bltar med pa /
gzhi med rtsa ba dang bral bas 'di'o zhes brjod du med pa /
go ba'i tshig dang mtshon pa'i dpe kun gyi yul las 'das pa /
bsam gyis mi khyab pa'i gnas lugs kyi phyir blo'i spyod yul ma yin pa /
ye gdod ma nyid nas rang bzhin gyis stong pa'i gshis sam rang babs /
'khrul grol gnyis ka yod ma myong bas 'khor ba gzhi ma grub cing myang 'das zhes pa'ang ltos nas btags pa tsam las don la ma grub pa ste /
klong drug pa las /
stong pa yul gyi spros pa med //
ces so //
gnyis pa rang bzhin lhun grub kyi ye shes bshad pa ni /
rang bzhin lhun grub nas /
ris med do :
zhes gsungs te /
rang bzhin lhun gyis grub pa'i ye shes ni /
ngo bo ka dag smra bsam brjod bral de nyid gsal mdangs 'gag pa med pa'i ye shes kyi rang rtsal /
nam mkha'i dbyings las nyi ma'i 'od zer phyogs med du khyab pa bzhin du brtan g.yo 'khor 'das kun la khyab cing kun gyi srog gam snying po'i tshul du bzhugs la /
de'ang rten dang brten pa'i rnam pa can ma yin pa nam mkhas 'byung ba chen po rnams la khyab pa bzhin du mtha' gang la'ang mi gnas par kun dang dbyer med par bzhugs pa ste /
'khor 'das gnyis la rgya chad dang phyogs lhung gi ris su bcad pa med de /
snga ma las /
gsal ba yod med mtha' las 'das //
mtshon tshig du ma'i spros dang bral //
zhes so //
gsum pa dbyer med zung 'jug gi ye shes ngo sprad pa ni /
de gnyis gcig dang nas /
mngon du bya :
zhes gsungs te /
ngo bo stong pa dang rang bzhin gsal ba de gnyis kyang gcig dang du ma'i spros pa kun las 'das shing gdod nas dbyer med zung du 'jug pa mar me dang mar me'i 'od lta bu /
sus kyang bcos nas 'dus ma byas pa'i rang babs kyi gnas lugs de ni yul dang yul can du brtags nas bltar med pa'i phyir blo las 'das pas lta ba kun gyi rgyal po gong na med pa ste /
de nyid ji bzhin du rtogs pa'i rnal 'byor gyi dbang po rang gi nyams myong las dpag ste /
lta ba'i yin lugs kyi tshul du brda thabs man ngag byin rlabs kyi sgo nas ngo sprod cing mngon du rtogs par bya'o //
de ltar yang khyung chen las /
spyod bral sgom bral blta rgyu med pa'i don //
ma bcos snang ba rang sar bzhag pas grol //
ces so //
gnyis pa sgom pas nyams su blang ba la gnyis /
dngos dang /
'byongs pa'i tshad do //
dang po ni /
de nas sgom pas nas /
mngon du 'gyur :
zhes gsungs te /
lta bas ye grol du rtogs pa de nas sgom pas yin thog tu bzhag ste rig pa gshis thog tu pheb par nyams su blang ba ni /
sems nyid ngo bo ngos gzung las 'das pa /
rig pa zang thal mtshan mar ma grub pa stong gsal rang byung gi ye shes /
de gnyis ya bral ma yin par gdod nas zung du 'jug pa 'di las chos sku gzhan du med par ngo rang thog tu 'phrod nas /
dran bsam snga ma 'gags /
phyi ma ma skyes shing /
da lta'i shes pa skad cig ma la bzo bcos ma byas pas dus gsum gyi rnam par rtog pas ma bslad pa'i ka dag blo 'das kyi dgongs pa bzhi cha sum bral tha mal gyi shes pa so ma de nyid /
rang babs rnal mar bzhag pa las gzhan pa'i bsgom bya rdul tsam med pa thag gcig thog tu bcad pas mngon sum chos nyid kyi rang babs lhug par mthong ste ngang dwangs sprin bral nam mkha' ltar gnas pa yin la /
de'i dus su phyi chos can tshogs drug yul gyi 'khrul snang la g.yeng ba'i rtog pa shar dus nas 'dzin med du glod pas rba rlabs chur thim pa ltar 'gyu stong rjes med du zhig
/nang chos nyid kyi ngang du yengs pa med par dgug pa'i dran 'dzin dgag sgrub rtsol bcas kyi rtod phur na bun mkha' la dengs pa ltar rang sar grol te /
snang shes gnyis ka'i phyogs su ma lhung ba cir snang chos sku'i rang bzhin rig stong blo bral rjen par rtogs pa'i gdeng grol thog tu bcas te /
dmigs gtad mtshan 'dzin gang yang med pa'i ngang la 'bad rtsol ci 'ang byar med par kha yan du glod nas bzhag pas rdzogs pa chen po rang snang ris med ka dag gzhi rdzogs chos nyid mnyam pa chen po mngon du 'gyur te /
khyung chen las /
ma bsgom bzhag pa de nyid rang rig pa //
sgra dang blo bral kun gyi pha rol phyin //
dmigs bcas rang so nyid de bcos ci dgos //
gnas pas 'gugs la 'gyus pas rang sar dag
/ces so //
gnyis pa 'byongs pa'i tshad ni /
de tshe rtog pa'i nas /
chud pa na :
zhes gsungs te /
rig stong rjen pa ngos zin nas gshis thog bzo med du bzhag pa de'i tshe /
rnam par rtog pa'i spro bsdu ji snyed shar ba de thams cad kyang dran pa'i gnyen pos bskyar grol ma dgos par /
chu bo chen po las rlabs g.yos kyang chu dang rlabs gnyis tha dad med pa bzhin du rtog med rang gsal rjen par thim pa dang /
g.yo byed kyi rlung med pa'i mar me gsal dwangs brtan par 'bar ba bzhin rig thog tu rtse gcig par gnas shing /
de la'ang yul shes kyi 'dzin pas ma bslad pa gnas pa'i ngo bo'i de kho na nyid rig la /
rig pa nyid kyang der rtog gis mi 'dzin par gsal hrig rjen pa gzhi med rtsa bral du lhag ger shar ba dang /
gsal cha ma 'gags kyang tshogs drug gi yul la 'gyu ba rang ga mar 'phro ba med cing /
gang du'ang mi rtog pa de la'ang zhen pa'i 'dzin stangs bral ba las mnyam gzhag rjes thob kyi 'jog len med par sgom pa 'od gsal khor yug tu shar /
gnas 'gyu'i dgag sgrub mi dgos par mtha' grol klong yangs kyi dgongs par phyam brdal /
zhi gnas lhag mthong gi rnam par dbye ba las grol te rig thog zung 'jug tu chud pa na sgom pa klong du gyur pa yin te /
dga' rab rdo rjes /
yin pa grub pa med pa'i rig pa 'di //
rang gdangs 'char tshul cir yang ma 'gags pas //
snang srid kun kyang chos sku'i zhing du shar //
shar pa de nyid rang gi thog tu grol //
ces so //
gsum pa spyod pas bogs dbyung ba ni /
spyod lam thams cad nas /
mnyam par gzhag :
ces gsungs te /
cog gzhag gi sgom pa klong du gyur pa na sgo gsum spyod pa'i lam gang rung du zhugs kyang thams cad chos nyid kyi rol pa'i ngang las nam yang ma g.yos te 'byung bzhi'i cho 'phrul ji ltar shar yang nam mkha'i klong las 'das pa med pa bzhin no //
des na 'khrul grol gyi re dogs med pas tshogs drug gi yul la der 'dzin gyis mi zhen par thug phrad rang grol rang dgar rgya yan du gtang /
snang btags ji ltar snang rung rig pa'i klong las gud na med pas 'gro 'chag nyal 'dug thams cad rang byung gi ye shes chen po'i rtsal lam rol pa'i ngang du 'ub chub par thag gcad /
rtsa bral gyi chos thams cad ye nas lhun grub kyi chos skur sangs rgyas pas gzung bya 'dzin byed spang bya blang byed gnyis su med pa chos nyid mnyam pa chen por khyab par brdal bas /
'bad rtsol dmigs bcas mtshan ma'i bsgom par bya ba rdul tsam yang med pas sgom 'dod kyi rtog pa las grol te tha mal gyin 'dar 'byams shing /
bcos ma'i blos mi bsgom pa'i don rig stong chos nyid zang thal rjen pa dang rgyun du 'bral ba med pas na gang zag tha mal pa'i tshul las ring du 'das te spyod yul ji ltar spyod pa thams cad kun tu bzang po ye shes zang thal rang snang ris med dag pa rab 'byams su shar ba na /
chos nyid rgyun chad med pa chu bo chen po'i rgyun dang 'od gsal gsal 'grib med pa mar me'i rtse mo bzhin te de kho na nyid kyi gnas lugs rig pas rtag tu mnyam par bzhag pa las ma g.yos bzhin du ye shes kyi 'khor lo phyogs med du bskor ba yin te /
nyi zla kha sbyor las /
dmigs pas snang ba'i yul rnams la //
rang bzhin med par sus rtogs pa //
'di la snang stong gnyis su med //
ces gsungs pa ltar ro //
bzhi pa 'bras bu lhun gyis grub tshul la gsum /
sku gsum lhun gyis grub pa'i tshul dang /
lam rkyen dngos po bcu lhun gyis grub pa'i tshul /
bsnyen sgrub yan lag bzhi dang sbyar ba'i tshul gyis 'bras bu don bsdu ba'o //
dang po ni /
mdor na rang rig nas /
lhun gyis grub :
ces gsungs te /
mdor bsdu na rang rig ma bcos pa chos nyid kyi gnas lugs 'di kho na gdod nas 'khrul ma myong bar sangs rgyas pa ste /
bsgrub bya'i sangs rgyas chen po gsum ldan gud du btsal bas nam yang rnyed pa med kyang glo bur 'khrul rtog gis bsgribs te gzhan nas rtsol sgrub tu lta ba'i 'dzin pas bcings pa la /
yang dag pa'i lam gyi sa mkhan bla ma dam pa'i bka' drin gyis gdod nas ye grol gyi rtogs pa bskyed cing lhun grub kyi sangs rgyas rang la gnas par ngo 'phrod de /
rnam pa ma 'gags par gsal la ngo bo ma skyes pa'i stong pa gnyis po ro gcig tu mnyam pa'i khyab bya la /
khyab byed rang rig pa'i snying po can gyi gzhi ma nor ba'i gnas lugs de nyid lam ma bcos pa gdod ma'i rang babs su bskyangs pas gshis ji bzhin pa mngon du gyur pa las /
sems can gyis ngan par dang sangs rgyas kyis bzang por btang nas gsar thob tu 'chos pa med par rtogs pa de yis /
sku gsum rdzogs pa'i sangs rgyas kyi sa la da lta nyid nas phyin te chos sku rang gnas chen por la bzlas pa ni ma btsal lhun gyis grub pa'i 'bras bu'o //
de ltar yang nor bu phra bkod las /
rdzogs sangs rgyas ni rang rig nyid //
ngo bo dus gsum 'gyur ba med //
rang bzhin rtag tu 'gag pa med //
thugs rje kun la rab snang ngo //
zhes so //
gnyis pa lam rkyen dngos po bcu lhun gyis grub pa'i tshul ni /
lta ba bltar med nas /
rol pa'i gar :
zhes gsungs te /
gsang rgyud zab mo rnams su rdo rje'i tshig gis bstan pa'i lam gyi cha rkyen dngos po bcu'ang 'dir 'bad med kyi ngang la lhun gyis grub pa ste /
lta ba'i mkhan pos blta bya'i yul med pas gnas lugs de kho na nyid du lta ba dang /
sgom pa dmigs gtad kyi rtsis gdab dang bral bas rang snang ris med kyi dkyil 'khor bkod pa khyab par brdal ba dang /
spyod pa spang blang byar med pas chos nyid kyi dbyings su chos can gyi mtshan ma la dor nas 'bras bu blang bya rnam grol dang spang bya 'khor chos gnyis ka las 'das te rang gnas kyi rig pa gzhi thog tu rdzogs pa de ni /
gzhi lam 'bras bu'i rim pa kun la khyab pas ye shes spyi blugs kyi dbang zhes bya ba gtor blugs kyi cho ga kun las khyad par 'phags pa dang /
sa ma ya 'bum sde'i dam tshig rnams kyang gdod nas chos nyid las mi 'da' bas ye srung lhun grub gzung 'dzin dang bral ba'i dbyings rgya 'byams sam phyal pa chen po gcig tu bzlum pa dang /
don du gnyer te bsgrub bya'i rgyal po rang byung ye shes che ba'i mchog gzhan las ma btsal rang nyid las rnyed pa dang /
sgrub byed kyi chos gtang gzhag med pa'i ting nge 'dzin khor mo yug las mi g.yo bas rgyun chad med pa dang /
sgrub pa'i phrin las snang srid thams cad chos sku'i yo langs su brdal bas cir snang ye shes kyi rol par shugs las 'byung ba dang /
sgrub pa'i yan lag ci'ang mi gsung zhing byar med mnyam par bzhag pa'i bzlas pa chen pos gsang sngags kyi 'khor lo bla med du bskor ba dang /
blo yis bzo ma bcos pa tshogs drug gi yul shes rang babs lhug par bzhag pas thug phrad reg grol du stob pa mchod pa'i sprin 'byams su klas pa dang /
sems kyi gsal snang kun tu khyab pa'i phyag rgya ye shes su 'ching ba dang rig rtsal phyogs med du 'gro ba rol pa'i gar gyi rnam 'gyur du lhun gyis grub pa'o //
gsum pa bsnyen sgrub yan lag bzhi dang sbyar ba'i tshul gyis 'bras bu don bsdu ba ni /
sems kyi mtshang btsal nas /
da lta phyin :
zhes gsungs te /
khregs chod ye babs sor gzhag gi thog mar sems kyi mtshang btsal te skye med du rtsad gcad pa ni rang byung ye shes la bsnyen pa ste /
bar du rang rig ka dag gi thog tu gnas lugs ma bcos rnal mar ngo sprod pa ni nye bar bsnyen pa dang /
'gag med du gtan la phab ste rang byung gi thig le nyag gcig tu 'khor 'das thams cad rdzogs par thag chod pa ni sgrub pa'i ngang du gnas pa yin la /
mthar gnyug ma ye grol gyi thog tu gnyen pos bskyar grol ma dgos pa'i gdeng bca' ba sgrub pa chen po'i rim pas gnyis med du rtsal sbyang ste /
de'ang sgron ma snang byed las /
ri bo cog bzhag lta ba'i tshad //
rgya mtsho cog bzhag sgom pa'i tshad //
snang ba cog bzhag spyod pa'i tshad //
rig pa cog bzhag 'bras bu'i tshad //
tshad bzhi ldan pa'i rnal 'byor de //
nges pa'i don la blo 'dres pa'o //
zhes pa ltar /
dgongs pa chos nyid kyi ngang la gnas pas rkyen snang rlung tshogs lta bus nam yang mi g.yo ba'i gdeng rnyed pa ri bo cog bzhag gi lta ba /
rig pa zang thal la dbang po'i gdangs ma 'gags pa rgya mtsho rlung gis ma bskyod pa lta bu la /
snang yul gza' skar gyi gzugs brnyan shar yang yul dang yul can du rnam par rtog pa med pas gzugs brnyan gyis chu la mi gos pa dang mtshungs pa rgya mtsho cog bzhag gi sgom pa /
rig pa'i dwangs cha me long lta bur chos can mtshan ma cir snang yang dgag sgrub bral bar snang shes ro mnyam yan gar bzhag pa snang ba cog bzhag gi spyod pa /
rig pa zang thal ngos bzung med pa la blo yis bzo bcos dang 'dzin zhen gang yang mi bya bar rang grol klong yangs chen po'i dgongs par rang gnas su bzhag pa ni rig pa cog bzhag gi 'bras bu ste /
de ltar cog bzhag gi gnad bzhi dang ldan pa las /
ka dag zang thal gdod ma'i chos dbyings kun tu bzang po'i grol gzhi byang chub snying po'i sa la phyi dus su mi ltos par da lta phyin par 'gyur ro //
gsum pa ka dag gi lta ba'i mjug bsdu ba ni /
mdor na snod bcud nas /
chen por rdzogs :
zhes gsungs te /
gzhi ka dag gi lta ba'i gnas lugs mdor bsdus te dper mtshon na /
phyi snod kyi 'jig rten dang nang bcud kyi skye 'gro gnas lus bkod pa'i bye brag gcig tu ma nges pas tha dad sna tshogs su mchis kyang /
'byung ba chen po nam mkha' stong pa'i klong du ma 'dus pa med pas de'i ngang du dbyer med ro gcig pa ltar /
drang don du lam stegs lha dang tshangs pa'i theg pa dang rnam byang gis bsdus pa'i dkar po'i lam nyan thos nas a nu'i bar dang de dag so so'i 'thob bya'i 'bras bu bsam las 'das par gsungs kyang /
nges pa'i don du gdod ma'i grol sa ka dag rang byung rig pa'i ngang du lhun grub chen por gzhi la rdzogs pa ste /
de'ang ye grol la gzhi dang snang ba yul rnams ye nas rdzogs pa dang /
rang grol la 'khrul gzhi lam dang shes bya rang sar rdzogs pa dang /
gcig grol la 'bras bu rgyu rkyen chos nyid rnams rang bzhin du rdzogs pa dang /
mtha' grol la 'khor 'das rgyud lung thams cad mtha' bral du rdzogs pa dang /
gcer grol la gdams ngag bsam gtan 'bras bu bcas chos dbyings rang ngor rdzogs par gsungs te /
mu tig phreng ba las /
de phyir gzhi gnas rig pa la //
rang shar yin phyir snang ba rdzogs //
zhes pa nas /
rang log yin phyir 'khor 'das rdzogs //
rang gnas yin phyir rgyud lung rdzogs //
rang rdzogs yin phyir dus gcig rdzogs //
zhes sogs gsungs so //
gnyis pa thod rgal gyi nyams len bshad pa la gnyis /
mdor bstan /
rgyas par bshad pa'o //
dang po ni /
yang zab man ngag nas /
grol ba'i thabs :
zhes gsungs te /
theg dgu 'og ma rnams las ches zab pa'i khregs chod kyi gdams pa la'ang rig pa lus la gnas kyang de mngon du ston pa'i gnad med pas /
'dir de las kyang yang zab kyi man ngag ste gdams pa'i don la blos brtags kyi zab mi zab bya ba'i glags mi rnyed pas gnad kyi gdams pa khyad par bdun dang ldan pa ste /
yi ge med pa las /
rig pa'i rang bzhin kun la khyab kyang chos kyi sku gdams ngag la thug go
/zhes 'byung ste /
de'ang phyi dbyings nam mkha' stong par nang gi rig gdangs rdo rje lu gu rgyud mngon sum ston cing lam du byed pas yid dpyod rtog pa'i shes rab la rag ma lus pa'i phyir /
rim dgu'i theg pa'i zad sa'am skyel sor gyur pa ste /
tshig dang go ba shes rab la mi ltos par dbang pos mthong ba dang /
dbang po rno brtul /
las bzang ngan /
pho mo'i khyad par sogs med par rig rtsal dbyings kyi snang char sku gsum po lam du snang ba ste /
ngo bo chos sku'i rtags su skye med spros pa dang bral ba /
rang bzhin longs sku'i rtags su 'od gdangs sna tshogs su snang ba /
thugs rje sprul pa'i rtags su shes pa gsal stong du 'char ba ste /
chos sku ka dag yin pas dngos po 'pho 'gyur med la /
lhun grub longs sprul du snang bas 'bras bu phyi dus la mi ltos pa'i phyir tshe phyi ma'i dus sam tshe lo brgya pa'i yun sogs la mi ltos par da lta mthong ma thag nas grol ba'i sne zin cing /
brtson 'grus can lo gsum mam drug la sogs pas grol ba'i thabs 'od gsal snang ba bzhi'i lam mchog thod rgal nyid bshad pa yin no //
de ltar yang thal 'gyur las /
rang rig mngon sum mthong med pas //
rim dgu'i 'dod pas grol ba min //
chos nyid zad sa mthar phyin pas //
sku gsum lam gyi snang ba 'o //
zhes so //
gnyis pa rgyas par bshad pa la gsum /
sngon 'gro /
dngos gzhi /
mjug gi bya ba'o //
dang po la'ang gnyis /
rig pa'i sna khrid 'khor 'das ru shan phye ba dang /
gnad bzhis mngon sum gyi snang ba la 'jug pa'o //
dang po ni /
rig pa'i sna khrid nas /
dgu phrugs gtang :
zhes gsungs te /
de'ang gzhung gi lugs skyes bu spros pa can thun mong gi drod rtags la dga' bas sku gsum gyi sna khrid pa 'byung bzhi'i sgra don la sbyang bar gsungs kyang /
'dir man ngag lugs brtson 'grus can brtul zhugs la dga' bas rig pa'i sna khrid pa 'khor 'das ru shan 'byed pa'i spyod pa sngon du sbyang bar bya ste /
thal 'gyur las /
'khor 'das ru shan ma phye na /
khams gsum lus ngag yid kyis kyang //
'brel pa chod par mi 'gyur bas //
'khor 'das ru shan dbye bar bya //
zhes gsungs shing sgo gsum gyi ru shan so sor dbye ba'ang lus kyis 'gro ba rigs drug gi spyod tshul /
bde gshegs zhi khro'i sku'i rnam 'gyur /
ngag gis 'gro drug sgra skad chos sgra gsang sngags sogs /
sems kyis rigs drug gi bde sdug btang snyoms spyod pa dang mi rtog pa'i ting nge 'dzin sogs la ngal dub thang chad ma gyur bar rtags thon par sbyangs nas rnal du dbab /
man ngag lugs rnams su nang ltar ru shan dbye ba lus la rigs drug gi sa bon rtsa yig tshul du gnas pa sngags dang dmigs pas sbyang ba'ang bya bar gsungs la /
des lus ngag yid gsum gyi sdig pa 'dag
/bar chad zhi /
mngon zhen ldog
/sku gsung thugs rdo rjer 'tshang rgya bar byed pa'o //
de nas sgo gsum re rer yang phyi nang gsang ba gsum res dbye ba'i bya ba dgu phrugs rnams ring du bor zhing gtang bar bya ste /
de la lus kyi gsum ni /
phyi 'jig rten 'khrul pa'i bya byed dang rnam g.yeng thams cad /
nang phyag dang bskor ba sogs dman pa'i dge ba rnams /
gsang ba rnam g.yeng sgul bskyod thams cad spangs te gcig pur 'dug pa'o //
gnyis pa ngag gi gsum ni /
phyi 'jig rten gyi 'khrul gtam sna tshogs /
nang kha ton dang bzlas brjod la sogs pa /
gsang ba smra brjod thams cad spangs te mi smra bar gnas par bya'o //
gsum pa yid kyi gsum ni /
phyi 'jig rten gyi 'khrul rtog thams cad /
nang bskyed rdzogs kyi sems 'dzin sna tshogs /
gsang ba rnam rtog gi 'phro 'du thams cad spangs nas rtog med kyi ngang la gnas par bya zhing /
des ni sgo gsum gnas pa dang /
brtan pa dang /
grol bar 'gyur ba ste /
'das rjes las /
gnas brtan grol ba'i gdeng thob nas //
phyi nang bya ba kun btang ste //
zhes gsungs pa ltar ro //
gnyis pa gnad bzhis mngon sum gyi snang ba la 'jug pa ni /
lus gnad seng+ge nas /
gzir ba las :
zhes gsungs te /
sgo gsum la gnad bzhis bcun nas mngon sum gyi snang ba la 'jug par bya ste /
bzhi ni lus /
ngag
/yid /
sgo'i gnad do //
de la dang po lus kyi gnad ni /
klong gsal las /
de yang lus ni sku gsum las //
rgyun du 'da' bar mi bya 'o //
zhes pa ltar /
chos sku'i bzhugs stangs seng ge lta bu dang /
longs sku'i bzhugs stangs glang chen lta bu dang /
sprul sku'i bzhugs stangs drang srong lta bu rnams byas pas gnas skabs su dang pos 'byung ba rang sar dag
/gnyis pas g.yo byed kyi rlung zin /
gsum pas drod bskyed cing 'byung ba snyoms par byed /
mthar thug sku gsum du grol te mya ngan las 'da' bar 'gyur ro //
gnyis pa ngag gnad ni /
'das rjes las /
ngag ni bslab bya'i rim pa dang //
gnas pa brtan cing la yang bzla //
zhes pa ltar smra ba nyung ba dang cung zad las mi smra ba dang brda tsam la brten pas gnas skabs su 'khrul pa'i gtam 'gags pas nyon mongs mi 'phel /
mthar thug brjod med kyi don la reg cing sangs rgyas kyi gsung rdo rje'i klong du mya ngan las 'da' bar 'gyur ro /
khyad par 'das rjes las /
rlung gnad shin tu dal la bslab //
ces gsungs pas rlung dal ba ma brten na /
rlung gis rig pa spur nas mi zin pas phyi nang 'gro 'ong gi rlung ni dal bar bslab cing /
de'i tshul yang /
phyi nang rlung ni dal zhing mnyam //
yid tsam phyi ru 'dur ba yis //
rlung gi 'gro 'ong chad par 'gyur //
zhes gsungs pas /
rlung gi 'gro 'ong zad pas rtog pa'i 'phro 'du zad de dbyings rig g.yo 'gul med par sdod pa'i dgos pa yod do //
gsum pa yid gnad ni /
thal 'gyur las /
sems ni dbyings la gtad pas 'grub //
ces pas yul rkyen dang bral ba'i phyi'i nam mkha' stong sang nge ba de la dbang po mi g.yo bar rtse gcig mdung tshugs su gtad nas /
nam mkha'i dbus su sems thim 'gro ba lta bu'i shes pas drag tu bcun pas nang gi dbyings rnam dag sgron ma rig pa stong gsal du lhag gis 'char bar 'gyur te /
des gnas skabs su rig pa'i ye shes mngon sum du mthong zhing /
mthar thug lhag med du 'tshang rgya bar 'gyur ro //
bzhi pa sgo'i gnad ni /
thal 'gyur las /
sgo ni sku gsum mig gis blta //
zhes pa ltar chos sku'i gzigs stangs gyen du ldog te gtsug tor gyi rnam par blta ba /
longs sku'i gzigs stangs g.yas g.yon du zur gyis 'khrid de smyug ma srong ba lta bu /
sprul sku'i gzigs stangs phyed btsum cung zad thur la phab pa drang srong bsam gtan sgom pa lta bu rnams gong gi 'dug stangs gsum dang rim par sbyar nas bya ste /
de dag gis phyi nang gi dbyings rig mthong ste 'khrul snang zhing khams su 'char bar 'gyur ro //
gnyis pa dngos gzhi la lnga /
nyams su blang bya 'od gsal ye shes kyi thig le bshad pa /
de ji ltar nyams su blang tshul bshad pa /
de ltar nyams su blang ba la dngos po bcu tshang ba'i tshul gyis khyad par 'phags pa'i gnas bshad pa /
thun bzhi'i man ngag dang sbyar te nyams len gnad du bsnun pa /
bsnyen sgrub bzhir sbyar ba'i tshul gyis nyams su blangs pa'i 'bras bu bshad pas don bsdu ba'o //
dang po ni /
snying dbus mi shigs nas /
'gro 'ong can :
zhes gsungs te /
gnad bzhi gzir ba las mngon sum gyi snang ba de gzhi gang las 'char na snying dbus mi shigs pa dwangs ma'i thig le 'od gsal rig pa'i ye shes nyid bum nang gi mar me ltar gsal ba la zer gdangs su 'char te /
klong gsal las /
rin chen lus kyi gnas de na //
ngo bo stong gsal sku ru gnas //
rang bzhin gsal 'tsher thig le 'od //
thugs rje snang stong sgron mar gnas //
zhes pa ltar /
ngo bo skur bzhugs pas ka dag gi dgongs pa dang mthun pa ni don /
rang bzhin 'od du bstan pas gsang skor lus dkyil du mthun pa ni brda /
thugs rje sgron mar snang bas yang gsang snying tig dang mthun pa ni rtags so //
lam gang du 'char na /
rang byung rdo rje sems dpa'i gsang ba'i lam rtsa ka ti shel sbug can zhes bya ba snying nas mig tu dar dkar gyi skud pa lta bur 'brel ba'i 'od rtsa'i lam las brgyud de 'char bas mig gi dbang po rgyang zhags chu'i sgron ma'i rten las mngon sum du snang /
yul gang du 'char na /
phyi'i dbyings su 'char te nam mkha' stong pa me long dang 'dra bas snang ba'i go phye nas /
nang gi dbyings rnam dag sgron ma bdag po'i byad dang 'dra bar 'char bas sprin dang bsir bu sogs rnyog pa'i rdul slong byed kyi rkyen dang bral ba'i nam mkha' dwangs shing gsal ba nyid la /
snga dro nub dang phyi dro shar du blta ba'am /
'od gsal 'char sla ba'i ched du nyi ma 'char ba dang sdud pa'i dus kyi zer gnyis dang sbyar nas snga dro shar dang phyi dro nub tu blta /
tshul ji ltar 'char na /
rnam dag dbyings sgron nyid thog mar smin mtshams nas mthing ga khyab pa chen po'i 'od las rim gyis mched nas nam mkha'i 'ja' tshon lta bu 'od lnga'i mu khyud thig phran dang bcas pa'i nang du /
thig le stong pa'i sgron ma rdzing bur rdo bor ba'i ri mo ltar 'al 'ol las mthar thig le mthing gsal dwangs pa'i nang du /
rig pa rdo rje lu gu rgyud bdag po'i sems dang 'dra bar 'gro 'ong dal brel can mu tig gi phreng ba lta bu 'char bar 'gyur te /
sgron ma 'bar ba las /
mig gi rnam shes dag pa la //
gsal byed 'bar ba'i 'od zer lnga //
mi 'gyur khyab pa'i tshul du yang //
mthing ga'i rang gdangs chen por gnas //
'char byed snang ba ma 'gags pas //
phyi yi yul la rnam par snang //
zhes dang /
'char tshul yang seng ge rtsal rdzogs las /
dbyings ni dbyings kyi sgron ma la //
rig pa lu gu rgyud du gsal //
dbyings ni 'od kyi mu khyud la //
rig pa sku lnga'i snang bar shar //
dbyings dang rig pa ye shes gsum //
'du 'bral med pa'i tshul du gsal //
zhes so //
tshul 'di'i gzhung gdams rgyas pa rnams su sgron ma rnam pa dgu dang drug dang bzhir gsungs pa'i snga ma la phyi ma rnams 'du zhing lam du bya ba dngos ni sgron ma bzhi po 'di dag yin pa dang /
dgur dbye ba ltar na /
gnas pa gzhi'i sgron ma ngo bo rang bzhin thugs rje'i bdag nyid stong gsal rig pa'i snying po can kun khyab tu bzhugs pa dang /
lam la nang tsit+ta sha'i sgron ma snying dwangs ma'i thig le brten pa'i gnas nas /
dkar 'jam rtsa'i sgron ma shel sbug can sogs ye shes 'od kyi rtsa lnga las 'od gsal gyi snang ba 'byung ba'i lam byas te /
mig rgyang zhags chu'i sgron ma la'ang 'byung ba 'dus pa'i rgyang zhags mig gi dbang rten /
dbang po 'dus pa'i rgyang zhags gzugs snang 'dzin nus pa'i mig shes /
ye shes 'dus pa'i rgyang zhags 'od rtsa'i sgo dngos 'tshogs pa'i mthu las /
phyi ru dbyings rnam dag gi sgron ma mthing ga khyab pa chen po 'od lnga'i ra bar thig le stong pa'i sgron ma zlum skor mu khyud can thog mar nyis 'brel sum 'brel sran ma tsam pa nas mthar grangs las 'das shing rgya che bar 'char ba dang /
de dag gi khyab byed du shes rab rang byung gi sgron ma rang rig ye shes je gsal je brtan du song ba las /
grol sa bar do dus kyi sgron mar thim lugs brgyad kyis gdeng thob ste /
grol gzhi mthar thug 'bras bu'i sgron ma nang dbyings ka dag gzhon nu bum sku khyad chos drug ldan gyi gdangs rtsal lhun grub 'pho ba chen po rdo rje'i skus 'khor ba ji srid du gzhan don mdzad par gsungs so //
gnyis pa de ji ltar nyams su blang tshul bshad pa ni /
stong pa'i dbyings su nas /
'das pa 'char :
ces gsungs te /
de lta bu'i dbyings rig de la goms par byed pa'i tshul yang /
phyi nang gsang ba'i nam mkha' stong pa'i dbyings su sgo gsum gyi gnad gcun cing mig 'bras mi 'gul bar rdo rje lu gu rgyud ar la gtad pas rig pa'i gzer bcug ste ye shes kyi rang gdangs bsam gyis mi khyab pa'i dbyings snang shar ba la /
phyi ru gzung yul dang nang du 'dzin pa'i shes pas mthong bya mthong byed kyi gnyis rtog dang bral ba'i ngang du /
nang 'char gzhi sems yid /
phyi 'char sgo mig dbang /
bar skyod byed rlung gi 'gro ldog gsum po 'jug pa'i gnad la rtse gcig tu dril nas mnyam par bzhag cing rang so bzung bas /
yul dang yul can dbyer med du 'dres pas 'od gsal gyi snang ba smin mtshams nas dral te gsal 'grib med par 'char ba sogs snang bzhi'i snang shes kyi nyams rnams rim gyis skye ba dang /
de la brten nas nang du shes rab rang byung gi sgron ma gsal brtan gong 'phel du 'gro ba'i nyams stong gsal nam mkha' dwangs pa'i dkyil lta bu /
blos bsam pa dang ngag gis brjod mi nus pa spros pa kun las 'das pa rang babs shugs 'byung du 'char bar 'gyur ro //
des gnas skabs su rig pa'i ye shes mngon sum du gsal bas ma rig pa dang bral /
tshe'i dus byas kyang sprul pa'i skur grol /
mthar thug snang bzhi mthar phyin nas lhag med du 'grub par 'gyur ro //
gsum pa de ltar nyams su blang ba la dngos po bcu tshang ba'i tshul gyis khyad par 'phags pa'i gnas bshad pa ni /
ye nas shar ba'i nas /
sdom pa'i phul :
zhes gsungs te /
ye gdod ma nas chos nyid kyi rgyan du rang shar ba'i dbyings 'od lnga'i thig ler rig pa rdo rje lu gu rgyud ma bcos rang byung gi lha snang de kho na nyid lta ba'i rgyal po ste /
dbyings rig 'du 'bral med par sgom pa'i spyod pas chos zad chen por la dor bas sku gsum rang chas lam du snang ba'i dbang gi rim pa rdzogs la /
rtog bcas kyi rlung 'gro 'ong zad pa'i rdo rje'i bzlas pa dang /
snang zhen sku dang thig le'i phyag rgyar 'ching ba dang /
snang bzhi gong 'phel gyi nyams las gzhan du mi g.yo ba'i ting nge 'dzin nyin mtshan bsu skyel rgyun mi 'chad pa dang /
blo'i 'du byed kyis ma bkod pa'i thig le tshom bu'i dkyil 'khor spro bsdu'i spros pa dang bral bar rtag tu shar cing /
rang snang gi zhing khams kun tu khyab pa'i 'ja' zer thig le'i bkod pa'i rnam 'gyur bsam las 'das pas 'khrul snang btsan thabs su 'gog pa'i don sgrub cing dag pa rab 'byams kyi gnas su mchod pa dang /
gzhi snang gi rtsal la yid dpyod kyi 'dzin pas 'khrul pa kha brgyud pa'i rlung sems zag med ye shes kyi dbyings su rang bzhin gyis dengs pas don gnyis phrin las rol pa 'byams su klas shing /
bsrung mtshams med pa'i gnad dang gzung 'dzin rgya las grol ba'i phyal pa las mi 'da' bar chos zad gcig pur skyel ba'i dam tshig dang lhun grub chen po'i sbubs su chos kun sdom pa'i phul du phyin pa'o //
bzhi pa thun bzhi'i man ngag dang sbyar te nyams len gnad du bsnun pa ni /
dge sbyor srang 'jug nas /
'od gsal ngang :
zhes gsungs te /
dud 'gro rmu rgod 'dul thabs la mkhas pas lam srang du bde ba rgyur gzhug pa ltar sems rtog kha yan 'khrul pa'i yul la mi 'chug par dge sbyor gyi lam srang du 'jug pa'i thabs /
nyin mo snang ba rang rgyas 'debs pa /
srod la dbang po gnas su bsdu ba /
nam gung shes bya bum par gzhug pa /
tho rangs ye shes rang gsal gdab pa ste nyin zhag gcig la thun gyi cha bzhir bgos pa'i rnal 'byor zab mo gnad kyi man ngag gis yengs 'khrul med pa'i nyams len la 'bad brtson bskyed na /
ring por mi thogs par gzhir gnas kyi bskyed rdzogs dbyer med nyin mtshan khor yug tu 'od gsal chen po gcig gi ngang du gnas par 'gyur ro //
lnga pa bsnyen sgrub bzhir sbyar ba'i tshul gyis nyams su blangs pa'i 'bras bu bshad pas don bsdu ba ni /
mdor na sgo gsum nas /
thig ler grol :
zhes gsungs te /
sngar bshad pa'i don de dag mdor bsdu na /
thabs sgo gsum 'phrul 'khor gyis gcun pa dang sgo mig yul phyi dbyings rlung dal zhing rig pa ar la gtad pa'i gnad kyi sbyor bas lhun grub kyi 'od gsal bsnyen pas /
thabs byung snang bzhi'i nyams rim par 'char te thog mar chos nyid ka dag gi gzhi las gzhi snang du rol pa'i rang rtsal dbang po'i mngon sum du snang ba ni nye bar bsnyen pa ste /
de'ang dbyings kyi rtags su 'od khyim /
ye shes kyi rtags su thig le /
sku'i rtags su lu gu rgyud /
thugs rje'i rtags rang gsal /
ngo bo'i rtags mi rtog pa'i ye shes dus gsum 'pho 'gyur med pa'i dgongs pa mnyam nyid gzhi rdzogs su gyur pa'o //
de nas dbyings rig smin mtshams dang bral te dbang po'i mngon sum du gsal zhing /
dbyings snang 'od kyi rang bzhin de'ang ma nges pa'i gzugs dbyibs du ma dang /
bkrag la 'tsher ba'i zer thag
/thig le je gsal je 'phel du gyur pa'i nang du rdor sems la sogs pa phyed sku'am sku rkyang re shar nas 'gul 'phrig med pa ni nyams snang gong du 'phel ba'i sgrub pa yin pa dang /
dbyings kyi snang bas thams cad la rgyas thebs pas sa chu me rlung gi snang ba rang dag ste /
'od gsal chen po'i snang ba 'byams klas pa'i dbyings thig le re re'i nang du rigs lnga yab yum gyi tshom bu lnga tshan lnga'i dkyil 'khor tshad med par 'char zhing /
snang srid thams cad sku dang zhing khams kyi rang bzhin du yongs su brdal ba rig pa skur smin pa'i tshad la phebs pas ma bsgom yang 'gyur ba med pa sgrub pa chen po'i grub 'bras /
phyi snang ba'i 'phel zad /
nang sgyu lus kyi chos zad /
gsang ba rtog tshogs kyi sems zad pas 'khrul snang gi chos thams cad rang zad de snang dang mi snang du 'dzin pa'i blo las 'das shing ka dag gdod ma'i btsan sa zin pa'i dngos grub 'thob par 'gyur te /
de'ang gnas lugs thog ma'i spyi gzhi las 'phags pa'i lhun grub kyi gzhi snang 'gyur ba med pa'i thig le chen por skad cig gcig gis rnam par grol nas /
nang gsal sku dang ye shes 'du 'bral med pa'i dgongs pa dus gsum 'pho 'gyur med pa mngon du 'gyur ro //
de ltar yang thal 'gyur las /
chos nyid mngon sum snang ba yis //
yid dpyod 'dzin pa'i mtha' las 'das //
gong du 'phel ba'i nyams snang gis //
'khrul pa'i snang ba nub par byed //
rig pa tshad phebs snang ba yis //
sku gsum rtogs pa'i lam snang 'das //
chos nyid zad pa'i snang ba yis /
khams gsum 'khor ba'i rgyun thag chod //
ces so //
gsum pa mjug gi bya ba la gnyis /
dngos dang /
zhar byung grol tshul bshad pa'o //
dang po ni /
lam gyi yan lag nas /
mngon du 'gyur :
zhes gsungs te /
'od gsal snang bzhi nyams su len pa'i lam gyi yan lag tu gal che ba ni /
klong gsal las /
mtha' rten man ngag rnam pa bzhi //
gong ma'i rgyab tu med thabs med //
ces gsungs pa ltar /
mi 'gul ba gsum la gzhi bca' ba /
sdod pa gsum gyis tshad gzung ba /
thob pa gsum gyi gzer gdab pa /
gdeng bzhi'i grol tshad bstan pa rnams te /
dang po ni /
lus bzhugs stangs gsum las mi 'gul ba dang /
mig gzigs stangs gsum las mi 'gul ba dang /
rig pa 'od gsal kyi snang ba mngon sum du mthong ba las mi 'gul bar bya'o //
gnyis pa sdod pa gsum gyis tshad gzung ba ni /
dbyings rig brtan pa'i tshad du 'byung ste /
phyi snang ba skyod byed kyi rlung zad pas dbyings rig 'gro 'ong med par sdod /
nang phung po skyod byed kyi rlung zad pas lus g.yo 'gul med par sdod /
gsang ba rtog pa skyod byed kyi rlung zad pas rnam rtog 'gyu mi srid par sdod pa'o //
skabs 'dir tshad rmi lam gyis gzung ba dang /
rtags lus ngag yid gsum la 'char ba gnyis kyang 'byung bar gsungs shing /
phyi ma la snang bzhi re rer rtags gsum gsum ste bcu gnyis su dbyer yod do //
gsum pa thob pa gsum gyi gzer gdab pa ni /
skye ba dang 'jug pa dang rlung sems la rang dbang thob pa ste /
de'ang ka dag khregs chod du grol ba nam mkha' dang mkha' 'gro'i 'chi lugs /
lhun grub thod rgal du grol ba me phung dang rig 'dzin gyi 'chi lugs rnams kyis so //
bzhi pa gdeng bzhi'i grol tshad bstan pa la /
yar gyi gdeng gnyis ni /
myang 'das kyi yon tan thos kyang thob tu re ba dang /
ma 'thob kyi dogs pa med de /
rang rig las gzhan pa'i sangs rgyas med par rtogs pa'i phyir ro //
mar gyi gdeng gnyis ni /
'khor ba'i sdug bsngal thos kyang mi ltung du re ba dang /
ltung gi dogs pa med de /
rang rig ye nas 'khrul pa med par shes pas 'khor bar 'khyams mkhan ma grub par thag chod pa'i phyir ro //
de dag gi dgos pa ni /
dang pos rlung sems gnad la phebs te nyams len gyi gzhi things /
gnyis pas grol tshad kyi mtshams phyed /
gsum pas zag bcas mi snang ba'i 'pho chen rdo rje'i sku mngon du 'gyur /
bzhi pas mi ldog pa'i ye shes kyi tshad gzung bar byed do //
gnyis pa zhar byung du grol tshul bstan pa ni /
gal te tshe 'dir nas /
zhing du bgrod :
ces gsungs te /
brtson 'grus dang skal pa dman pas skye gnas rang bzhin gyi bar do'i tshe dus 'dir gdod ma'i sa la gdos bcas zad pa'i rnam par grol ba ma 'thob na /
dbang po rab 'chi kha ma'i bar dor sngar shes pa'i gdams ngag rnams gsal btab ste /
'byung lnga rim gyis thim nas nam mkha' dbyings rig la thim pa'i tshe srog lnga snying dbus rig pa'i sbubs su 'jug par byas pas rig pa nyid gzhi las ldog ste ka dag gi sa la phyin pas /
bem rig bral ba dang 'tshang rgya ba dus mnyam pa tshes bco lnga'i zla ba nub pa dang nyi ma'i snang ba 'char ba dus mnyam pa bzhin no //
dbang po 'bring 'chi kar ka dag gi grol sar ma bsnyogs na gzhi las 'phags pa'i chos nyid du snang ba'i bar dor 'od dang thig le zhi khro'i tshom bu zer thag sgra skad sna tshogs su shar ba thams cad /
rang snang las gzhan du med par yid ches nas ma pang du bu 'jug pa ltar nges pa'i shes pa brtan por gnas pas skad cig dang por rang ngo shes /
gnyis par shes thog tu grol /
gsum par grol thog nas ka dag gi dbyings su thim par 'gyur ro //
dbang po tha ma ye shes bzhi sbyor gyi snang ba la 'khrul pas gzhan du rtogs na /
de dag yal ma thag tu ming gzhi 'dus pa'i phung po brdzus skyes yid kyi lus su grub nas 'khrul snang ci'ang srid pa'i bar do la 'khrul pa rmi lam tsam du shar na'ang /
chos 'di'i sgo mthong nas the tshom med pa'i mos pa dang brgyud pa'i bla ma rnams kyi thugs rje'i stobs las bar do rang ngo shes pa'i tshe rang bzhin sprul pa sku'i zhing yid la byas pas rmi lam sad pa'i cha tsam la de dag tu bgrod cing pad+mo la brdzus te skyes /
srid mtha'i byang chub sems dpar gyur te ston pa longs spyod rdzogs sku las chos nyan pas bden pa mthong ba dang dbang dang lung bstan pa thob nas gdod ma'i zhing du 'tshang rgya bar 'gyur ro ///
/bzhi pa gegs bsal ba'i rim pa la gsum /
bstan /
bshad /
bsdu ba'o //
dang po ni /
de ltar dbang bzhi'i nas /
gegs sel ni :
zhes gsungs te /
de ltar rgyud smin par byed pa dbang bzhi dang /
smin nas grol bar byed pa bsnyen sgrub yan lag bzhi'i lam mchog la zhugs pa de'i tshe tshong pa nor can la phas kyi rgol bas glags lta ba bzhin du phyi nang gsang ba'i bar du gcod pa 'byung ste /
sdud pa las /
theg par gsar du zhugs pa'i sems can blo chung ba //
gang zhig dkon pa'i rin chen 'di ni ma rnyed bar //
de la bar chad bya phyir bdud ni spro bar 'gyur //
zhes so //
de la gegs gang zhig byung yang de dag sel byed thabs kyi rim pa khas drag can gyi dpung gi skyel ma dang mtshungs pa so so'i gnyen po brten pa'i tshul ni 'di lta bu'o //
gnyis pa rgyas bshad la gnyis /
spyi dang /
bye brag go
/dang po ni /
don la bar du nas /
sbyang ba'i slad :
ces gsungs te /
don dam bden pa'i rang ngo la bar du gcad bya bdag dang gcod byed gegs kun dang /
gcod pa'i las thams cad bden par grub pa rdul tsam yang med de sbrul gyi mdud pa bzhin gdod nas rang bzhin gyis grol ba'i phyir /
spang bya mi mthun pa'i phyogs dang blang bya mthun pa'i phyogs dang brten bya gnyen po'i phyogs kun las ring du 'das kyang /
kun rdzob bden pa la brten pa'i lam zhugs dang po'i las can byis blo'i kun tu rtog pa'i 'phrul 'khor sbyong ba'i slad du thabs 'di dag brten par bya'o //
gnyis pa bye brag la bzhi /
phyi 'byung ba lus kyi gegs sel /
nang bar chad bdud kyi gegs sel /
gsang ba ting 'dzin sems kyi gegs sel /
thun mong nyams grib rkyen gyi gegs sel lo //
dang po rgyu rkyen 'bras bur ldan pa'i nad bsal tshul ni /
'byung ba lus 'khrugs nas /
rnal du dbab :
ces gsungs te /
'byung ba bzhi las grub pa'i lus la 'byung ba khod ma snyoms te 'khrugs pa las byung ba'i nad rigs rnams kyi gegs sel ba'i thabs /
gzhi bag chags sna tshogs pa'i kun gzhi'i steng du dug gsum bag la nyal ba la /
bdag tu 'dzin pa'i nye bar len nam rgyu yis las bsags pas nyon mongs kun nas ldangs pa'i rnam rtog gis slong ba'i rkyen byas te /
'bras bu dug gsum rnam par gyur pa las byung ba'i kun brtags gdon gzhan dbang sngon las yongs grub tshe ltar snang 'phral gyi nad bzhi re rer brgya rtsa gcig re ste bsdams pas bzhi brgya rtsa bzhi'i nad du smin nas /
lus sems la zug rngu'i tshor bas yongs su gdung ba thams cad bcos pa'i thabs tha mal ba ltar mo gto sman dpyad la re ltos mi 'cha' bar bdag 'dzin gyi 'khri ba bcad cing re dogs kyi 'phrang bsal dgos te /
nad kyi rgyu 'dod chags kyis rlung bskyed pas mtshon dug lnga las byung /
dug lnga po de'ang rang gi sems 'khrul pa'i rang rtsal las gud na med cing /
sems nyid gdod nas skye rga na 'chi'i spros pa dang bral ba yin par shes nas /
bdag 'dzin blos gtang /
gnyis 'dzin gyi re dogs bcad de rgyu lhan skyes kyi nad rtsad bcad pas 'bras bu kun brtags nad rang bzhin gyis 'gags par 'gyur la /
bcos pa'i thabs rab ngang la bzhag pa ni /
nad zug dang bdag rtog la spang len med par byung 'jug rig stong rjen pa'i rang ngo rtse gcig tu bskyangs pas rgyu ma rig pa rig pa'i ye shes kyis bcom /
rkyen nyon mongs dbyings su log
/mtshams sbyor rnam rtog mi rtog par thim par 'gyur la /
'bring ro snyoms bya ba ni /
gong gi rtogs pa mi chun na mi na ba'i re ba dang na ba'i dogs pa'i 'khu 'phrig rtsad nas bcad la lus snang bdag 'dzin dang bcas pa ltos med gang dgar ling gis bor /
des kyang ma sel na tha ma dmigs pas bcos pa ni /
hU~M gi sgra gdangs rlung sems dril bas nad kun gang nas gzer ba'i dmigs gcig tu hU~M yig gi rnam par bsdus la /
thad kar gyi lus las zug rngu hU~M gi rnam par phyir dbyung bas thag ring por yal bar mos la /
rlung ro yang yang bsal zhing shes pa la na'o snyam pa'i 'dzin stangs bor la rang bzhin bde lugs kyis rnal du dbab par bya'o //
gnyis pa nang bar chad bdud kyi gegs sel ni /
bar chad bdud dang nas /
smon lam gdab :
ces gsungs te /
thar pa sgrub pa la bar chad byed pa'i bdud ris kyi lha dang 'byung po bgegs rigs rnams kyi gegs sel ba'i thabs ni /
spyi'i bdud nyon mongs phung po 'chi bdag lha'i bu'i bdud bzhi dang /
lha bdud kyi 'khor 'jig rten chen po bzhi sogs bdud rigs kyi yi dwags sum cu rtsa drug gi 'khor du gtogs pa bsam gyis mi khyab pa rnams dang /
khyad par gyi bdud 'byung po log 'dren sogs phyi /
rnam rtog khu 'phrig sogs nang /
grub rtags rloms sems sogs gsang ba /
re re la'ang drug re ste bco brgyad kyi dbye bar mdo sde rin po cher gsungs pa de dag bsdu na /
zhe sdang 'dod chags gti mug gsum gyi rang rtsal pho mo ma ning gi rigs gyur log 'dren gyi bgegs dang bar gcod kyi bdud chen po rnams su shar pas de gsum du 'du la /
rnam pa bzang ngan byed las cho 'phrul ji ltar snang yang don la de bzhin du cung zad tsam yang ma grub ste gzhi med pa'i phyir /
dper na rang gi grib ma la sha za srin por 'khrul nas dngangs skrag skyes pa bzhin no //
bdud bgegs kyi ngo bo ni /
zhi ba lhas /
'jig rten dag na 'tshe ba gang yod dang //
'jigs dang sdug bsngal ji snyed yod gyur pa //
de kun bdag tu 'dzin pa las byung na //
'dre chen de kos bdag la ci zhig bya //
zhes gsungs pa ltar thams cad kyi rtsa ba ngar 'dzin pa'i sems 'di yin la /
de'ang gsal stong zung 'jug tu gdod nas yod pa'i rang ngo ma shes te gsal cha phyi rol du shor ba la gzung ba'i yul du byas /
de la 'dzin byed kyi shes pa skyes nas bdag 'dzin je rags su gyur pa'i dbang gis gsal cha zhe sdang stong cha 'dod chags zung 'jug gi rang bzhin gti mug tu song /
de las kyang nyon mongs pa brgyad khri bzhi stong byung zhing de dag gi rang mdangs med snang glo bur ba'i gzugs brnyan mtha' yas pa de ltar snang ba ste /
rang gi sems ni bdud ces bya //
rang gi sems ni bgegs yin no //
zhes so //
'jug pa'i rgyu mang yang gtso bo lam la brtson 'grus rtsom pa las 'byung bar gsungs te /
'jam dpal rnam par 'phrul pa'i mdo las /
byang chub sems dpa' rnams kyi bdud kyi las ni brtson 'grus las 'byung bar rig par bya'o //
de ci'i phyir zhe na /
mi brtson pa la ni bdud kyis ci zhig bya ste de nyid bdud yin pa'i phyir ro //
zhes so //
'jug pa'i nyer len ni /
thog med nas ngar 'dzin pa la zhen pa'i rgyun gyis rkyen phra mo la brten nas 'khu 'phrig sna tshogs pa skye bas /
nam mkha' mdzod kyis zhus pa las /
dper na bug pa yod pa las rlung 'jug pa bzhin du rnal 'byor pa'i sems la skyon gang dang gang la yod pa de la bdud 'jug cing glags rnyed do //
de bas na byang chub sems dpa' nyon mongs pa'i skyon med par bya'o //
zhes so //
bdud kyis byin gyis brlabs pa'i rtags dang spyod yul bdud kyi las sogs rgyas par gsungs pa ni mdo sde rnams dang gzhung gzhan las shes pa gal che'o //
de dag sel ba'i thabs rnal 'byor pa rab kyis phyi rol ltar snang ba'i bdud bgegs de dag gang las byung ba'i gzhi rtsa sems thog tu bcad pas /
rang sems 'drer 'dzin las phyi rol tu bden par ma grub par thag chod /
'drer 'dzin ngo bo la bltas pas skye 'gag gnas gsum dang bral bar rtogs nas 'khrul pa'i rdzun phugs rang sar brdibs te rnam rtog gi lam srang chad pas /
re dogs sdug bsngal gyi rgyu 'grul kun rtsa ba nas zhi zhing ltas ngan g.yang du khug ste yid bde'i nyi ma khong nas 'char bar 'gyur ro //
des kyang cho 'phrul ma chod pa'am rnal 'byor pa 'bring gis bdud bgegs ched du bkug la phung po 'dod yon gyi tshogs su dmigs te 'bul /
lus gzan du bor la bdag gces 'dzin blos ling gis btang /
ya nga 'khu 'phrig gi snyems byed rtog pa rdul tsam med par ci 'ong shog snyam du 'jigs pa'i dur khrod dang /
lha 'dre drag po'i rgyu srang sogs gang dga' bar ltos med du nyal bas cho 'phrul gyi slong rnams tshar tshad dang chod tshad du gyur nas bar chad dngos grub kyi mchog tu 'gyur ro //
de dag gi rjes thob dang rnal 'byor pa tha mas bdud bgegs pha mar shes pas byams snying rje drag tu bskyed cing de dag sangs rgyas kyi sa la 'god pa'i phyir lam la brtson par 'dod pa'i byang chub tu sems lhag par bskyed la bdag gzhan brje ba'i gtong len dang theg pa chen po'i tshul dang mthun pa'i smon lam rgya chen po gdab pa dang /
gzhan yang bla ma dkon mchog la snying thag pa nas blo khel ba'i dad gus dang /
bsod nams kyi tshogs rgya chen po gsog pa rnams kyis kyang bdud bgegs kyi nyer 'tshe mtha' dag zhi bar 'gyur te /
sdud pa las /
rgyu rnams bzhi yis byang chub sems dpa' mkhas stobs ldan //
bdud bzhis thub par dka' zhing skyod par mi nus te //
stong par gnas dang sems can yongs su mi gtong dang //
ji skad smras bzhin byed dang bde gshegs byin rlabs can //
zhes pa ltar ro //
gsum pa gsang ba ting 'dzin sems kyi gegs sel la gnyis /
mdor bstan /
rgyas bshad do //
dang po ni /
khyad par ting 'dzin nas /
shar ba'i tshe :
zhes gsungs te /
rnal 'byor pa la khyad par du gces pa ting nge 'dzin la mnyam par 'jog pa'i tshe khams 'dus pa las sems 'khrugs pa'i gegs 'byung bas de sel ba'i thabs shes pa ni gal che ste /
grub thob lce sgom pas /
nyams rtogs cung zad skyes gyur kyang //
shes rab blo gros zhan pa dag
/so mi thub cing rkyen gyis 'phrog
/de lta bu yi gang zag la //
skyon dang gegs sel shin tu gces //
zhes gsungs pa ltar ro //
de'ang ting nge 'dzin la mi mthun pa'i nyams kyi gegs du ma mchis shing /
de dag 'byung ba'i rgyu /
slong ba'i rkyen /
gegs su 'gyur tshul /
lam du gtang lugs sogs mang du yod kyang mdor bsdu na /
sems bying ba /
rgod pa /
phan pa'i nyams /
gnod pa'i nyams /
phan gnod med pa'i nyams gsum ste lngar 'du la /
de dag don la bden dngos rang mtshan du ma grub kyang rkyen la brten nas so so'i rnam pa mi 'gags par glo bur ltar snang sgyu ma'i gzugs brnyan sems kyi me long du shar pa'i tshe 'di ltar lam du gtang bar bya'o //
gnyis pa rgyas bshad la gsum /
bying ba /
rgod pa /
nyams kyi gegs sel lo //
dang po ni /
bying na lus kyi nas /
gsal ngar 'don :
zhes gsungs te /
'di la gsum /
rig pa'i dwangs cha med pa'i bying ba dang /
gsal nyams kyis ma zin pa'i rmugs pa dang /
gnyid dang 'dres pa'i 'thibs pa ste gsum kar lus grims par bsgrims te cha cha nas chun btsal la 'phrul 'khor skabs su gang bab bya /
lta stangs nam mkhar gtod cing shes pa gsal ngar 'don /
sems snying ga sogs gnas gcig tu rtse gcig mdung tshugs su gzung ba dang zas bcud can spang zhing gos srab tu btang la snang g.yel che sar sdod pa sogs gseng ba'i thabs rnams bya'o //
gnyis pa rgod pa'i gegs ni /
rgod na sogs tshig rkang gcig ste /
'di la'ang gsum las /
shes pa yul la 'phro zhing gnas mi btub pa'i 'phro ba /
gnas cha gtan nas med par rtag tu g.yeng ba'i rgod pa /
bkol du mi btub pa yul ma nges par pra yas pa'i 'thor ba rnams dang /
'phro ba'i bye brag sems gnas pa snyam byed pa la ma tshor bar 'phro ba'i 'og 'gyu dang /
gnas pa la der 'dzin zhugs pa'i rang 'gyus sogs yod cing /
kun la'ang lus sems kyi khod klod la shes pa lte bas mtshon dma' sar gtad /
lta stangs dma' bar smad cing shes pa 'jur la mi 'debs /
zas bcud can bza' zhing gos dro ba dang khyim 'thibs sar sdod pa sogs gnon pa'i thabs bya'o //
gsum pa nyams kyi gegs ni /
bde gsal mi rtog nas /
ngang bskyang ngo :
zhes gsungs te /
phan pa'i nyams lus yod du mi tshor zhing sems bde bar nub pa lta bu'i bde nyams dang /
khams gsum gyi spyod tshul mthong snyam byed pa'i gsal nyams dang /
stong nyid mtha' dbus med pa nam mkha' lta bu'i mi rtog pa'i nyams gsum skyes pa dang /
gzhan yang zhen log mos gus snying rje sogs gting nas lhongs pa'i tshe de'i ro myong na nyams na bun 'dra ba yal /
'phro bcad na 'phel ba'i rgyud chad /
rang nyid gzhan dbang du 'gyur ba'i sa bon thebs pa yin pas de la dga' rloms dang zhen 'dzin med par nyams kyi sna mi bskyil bar rang ngor bltas te mnyam par bzhag la lam du gtang /
rtsub cing gnod pa'i nyams na tsha zug gzer snying rlung khams 'dus la sogs pa skyes pa'i tshe sems zhums nas de'i dbang du shor na tha mal pa las lod pas thams cad bden med sgyu mar shes pa dang tshor ba mi bde bar 'du shes pa'i rang ngo la bltas nas gzhi med rtsa bral du grol ba'i nyams myong de nyid bskyang ngo //
phan gnod med pa bar ma'i nyams /
kun gzhi la 'khor 'das kyi sa bon bag nyal du gnas pa dang /
rdo rje'i lus la rtsa yig rlung thig tu gnas pa rnams lus gnad dang ting nge 'dzin gyis gcun te bslangs nas 'khor 'das kyi nyams snang sna tshogs su 'char ba'i tshe /
rjes su 'brang na bdud 'jug
/btang snyoms bzhag na lam du mi lhong pas ji ltar byung ba de kun la skyon du bzung ba'i dgag pa dang yon tan du 'dzin pa'i bsgrub byar mi blta bar zhen 'dzin med par rang grol chen por bzhag pas lam du 'gyur la /
gegs ji lta bu zhig byung yang thams cad rang gi sems nyid gcig pu'i cho 'phrul yin par shes nas bzang snyam gyis blang bya dang ngan rtog gis dor bya med par bzo med rig pa'i ngang rang babs su bskyangs pas skyon rnams yon tan du 'gyur te /
man ngag rin spungs las /
gnas lugs rtogs pa'i thag chod cing //
nyams myong rig pa'i gzhi 'dzin pas //
ci snang ci byung chos nyid rtogs //
skyon rnams yon tan bsgyur shes shing //
bar chad dngos grub bsgyur shes na //
skyon dang gegs ni ci byung yang //
rnal 'byor lam gyi grogs su che //
zhes so //
bzhi pa thun mong nyams grib rkyen gyi gegs la gnyis /
nyams grib byung ba'i rtags /
de sel ba'i thabs so //
dang po ni /
thun mong mos gus nas /
byung ba'i phyir :
zhes gsungs te /
phyi nang gsang ba thun mong du nyams grib kyi rkyen las byung ba'i gegs kyis bla mar mos gus dang sems can la snying rje dang /
zab mo rtogs pa'i shes rab dang /
sogs khongs nas rim gnyis kyi ting 'dzin gyis mtshon rgyud la bskyed par bya ba gang yang rung /
brtson 'grus chen pos ji ltar bsgoms kyang yar bskyed thon pa'i bogs med cing le lo snyom las kyi dbang du shor ba dang /
mos gus kyi 'gal zla nga rgyal /
snying rje'i 'gal zla phrag dog
/shes rab kyi 'gal zla gti mug mun pa shugs kyis gtibs te bsgom bya'i snang ba sgri+ib par byed pa na /
sel ba'i thabs ni spyir gnas mal zas gos dam nyams rme yugs shan pa sogs grib can dang 'grogs shing bsten pa las byung bas de dag spang zhing khrus dang grib sel sogs kyis zhi bar bya dgos kyang /
phal cher sgrub pa po rang nyid rtog pa rtsing ba'i skyon gyis dam tshig nyams chag tu gyur pa las byung ba'i phyir de bshags pa'i thabs la 'bad do //
gnyis pa de sel ba'i thabs la gnyis /
spyi dang /
khyad par gyi bshags thabs so //
dang po ni /
nyams pa mthol bshags nas /
rnal du dbab :
ces gsungs te /
de'ang gsang sngags kyi dam tshig nyams pas tshe 'dir mi 'dod pa du ma bskyed /
lam la bar du bcad de rdo rje'i dmyal bar zang thal du 'gro bar gsungs pas khe nyen shin tu che ba'i phyir nyams pa'i nyes pa phra mo tsam byung yang /
de ma thag tu bshags yul bla ma dngos sam rtsa gsum rgyal ba rab 'byams yid la byas te gsong por smra bas mthol zhing 'gyod pa drags pos bshags te slan chad de lta bu mi bgyid pa snying thag pa nas bsdam /
de'ang nyes pa gsang na sdig pa'i sa bon dang g.yo sgyu'i chu lud 'dzoms pas je 'phel du 'gro zhing ma sbas par bsgrags na mi 'phel zhing stobs bri ba dang /
snying nas gnong 'gyod kyis bshags na las la rang bzhin ma grub pas 'dags par mi 'gyur ba med la /
bshags pa'i tshul stobs bzhi dang ldan pas bshags tshig rgyud lung rnams nas 'byung ba gang rung brjod la 'phral 'phral bshags sdom bya /
sngags kyi dam tshig gnyan drags pas gzhan gyi nyams grib rang la 'go ba'i gnas yod pa'i phyir dam tshig nyams pa'i mi dang lu+ung pa gcig gi chu la btung mi rung bar gsungs pas /
dam nyams dang gnas gcig tu sdod pa sogs bshes 'dris su mi 'grogs shing nyams pa'i rgyu las byung ba dang lag gis ster ba'i zas kham gang yang mi za /
dam nyams dngos su yod pa'i gnas su lta ci smros sdod pa'i rjes shul du'ang mi sdod cing mdor na sgo gsum bag yod pa dang dran shes kyi bya ra btang la rnal du dbab par bya'o //
gnyis pa khyad par gyi bshags thabs la gsum /
ru bzhi'i bshags pa /
zung bzhi'i skong ba /
bshags skong gi 'bras bu'o //
dang po ni /
lhag par nyams bshags nas /
nyes pa mthol :
zhes gsungs te /
spyi mdo dgongs pa 'dus pa las las dang rdzas dang 'dun pa ting nge 'dzin de kho na nyid kyi skong ba lngar gsungs pas mtshon /
snga 'gyur gyi rgyud lung man ngag rnams las lhag par bsngags pa'i nyams chag bshags shing skong ba'i cho ga zab cing rgya che bar gsungs pa rnams kyi yang bcud nying khur dril ba ni /
bla ma yi dam mkha' 'gro rtsa ba gsum gcig tu 'dus pa'am so so ba gang rung dag gi sgrub pa'i dkyil 'khor gzhung ltar bsham zhing /
phyi nang gi mchod pa brgya rtsa dang tshogs kyi yo byad gang 'byor gtsang dag mdzes par bkram la /
bdag mdun gyi ting 'dzin gsal zhing brtan pa dang 'phro 'du'i dmigs pa'i gzer bcas dzapa? kyi bzlas pas sngon gyi thugs bskyed kyi dam bca' gnyan po bskul /
tshogs gsog pa'i rten dkyil 'khor ba dang slar yang mgron thabs kyi lha nam mkha'i khyon gang ba spyan drangs la /
lus kyi sgo nas gus pa chen pos lus sa la rdeb pa'i brkyang phyag dang gnas lnga sa la 'dud pa'i 'greng phyag 'tshal zhing brjod med don gyi bshags pa dang rgyal ba zhi khro rab 'byams kyi mtshan brjod /
ngag gi sgo nas nyams chag sbyong ba'i lha gcig sngags gcig tu gyur pa bcom ldan 'das rdo rje sems dpa'i sgom bzlas phyi nang gsang ba yang gsang gi rim pa rnams bya ba dang ru dra'i smre bshags kyis mtshon smre sngags kyi sgo nas bshags pa'i tshig skad gsang mthon por brjod /
yid kyi sgo nas lta ba'i klong bshags kyis gsal gdab cing 'khor gsum yongs dag 'das nyams phyogs lhung med pa'i ka dag khyab brdal chen po'i ngang du mnyam par gzhag
/thun mong du bde gshegs spyi bshags brjod cing sgo gsum gyi nyes pa ci mchis pa thams cad gnong 'gyod drags pos mi 'chab par mthol zhing bshags par bya'o //
de ltar lus ngag yid gsum dang sgo gsum thun mong gi nyes bshags gnyen po so so dang 'brel bar glang po rab 'bogs kyi bkol rgyud dri med bshags pa'i rgyal po sogs las ched du bsngags pa'i bshags chen ru bzhi bya ba ni dmigs su bsal ba'i dgongs don no //
gnyis pa zung bzhi'i skong ba ni /
nyer spyod sman raka nas /
dgyes pa bskang :
zhes gsungs te /
rang rgyud kyi nyams chag bshags pas sbyangs nas gzhan rgyud ltar snang ba'i rtsa gsum lha tshogs rnams nyams pa'i skyon gyis thugs mi mnyes pa'i tshul du bstan cing bka'i chad pa'i gnas su gyur pa skong ba'i las kyis sor chud par byed pa la /
spyir rgyud lung rnams nas phyi yo byad tshogs /
nang phung po rten /
gsang ba byang chub sems kyis skong ba'i tshul dang /
khyad par dong sprugs las lta bas la bzla ba'i tshul du rtogs tshig gis ngo bo'i skong ba dang /
sgom pa ting nge 'dzin gyis gnas lugs las mi g.yo ba'i tshul du zung bzhis rang bzhin skong ba dang /
lha rtog dbyer med kyi gnas dag gnas bsgyur du shes pas thugs rje'i tshul la skong bar byed pa gsum /
bde 'dus sogs las /
mchod pa phud /
dam rdzas mdangs /
srog chags rgyu /
gling bzhi mdos /
'gyod tshangs bshags pa'i skong ba ste skong ba lngar grags pa sogs mang yang thams cad kyi gnad bsdus pa'i snying po /
phyi ltar ye shes kyi dbang po tshim pa'i slad du me tog sogs nye bar spyod pa lnga po dngos bshams kyi rten byas nas yid sprul nam mkha'i khyon khengs pa dang bkod pa'i khyad par rang bzhin gyis grub pa rnams kyis mchod cing skong ba dang /
nang ltar yid dang ngag dang lus dang de kho na nyid kyi rtog sgrib sbyang ba'i slad du rim pa bzhin zung bzhi'i skong bar grags pa /
bdud rtsi sman /
dmar chen rak+ta /
ba liM gtor ma /
snang gsal sgron me bzhi po'ang dam tshig gi rdzas kyis mtshon byed du byas te gnas lugs kyi rang bzhin gsal gdab cing skong ba dang /
gsang ba dam skong rmad du byung zhing dngos grub mchog gi nye rgyu ta na sbyor ba dang ga Na sgrol ba zung du 'brel ba'i brtul zhugs zab mo'i tshogs kyi 'khor lo dngos sam /
rjes mthun tshogs kyi mchod pa tsam la'ang phan yon chen po dang ldan pas de dag rnams kyis thugs dgyes pa chen po'i dam tshig yongs su bskang bar bya'o //
gsum pa bshags skong gi 'bras bu ni /
sgo gsum bya byed nas /
mngon du 'gyur :
zhes gsungs te /
bshags skong de dag tshul bzhin du byas pa'i yon tan ni /
gnas skabs su sgo gsum gyi rtog sgrib dang de dag gi bya ba dang byed pa'i las las gyur pa'i nyams chag ci mchis pa kun zhi zhing /
mthar thug sku gsung thugs ye shes rdo rje bzhi yi go 'phang mngon du byed par 'gyur te gsang ba zab mo'i thabs mthar thug pa yin pa'i phyir ro //
de ltar yang dri med bshags rgyud las /
dkyil 'khor gyi lha de rnams kyi mtshan rnal 'byor pho mo rnams kyis thos pa tsam gyis /
rtsa ba dang yan lag gi dam tshig nyams chag thams cad bskangs nas de bzhin gshegs pa thams cad kyi sku gsung thugs yon tan phrin las bsam gyis mi khyab pa dang ldan par 'gyur te /
yi ge 'khor lo tshogs chen gyi sa la lhun gyis grub par gyur to //
zhes pas mtshon no //
gsum pa gegs sel rim pa'i don bsdu ba ni /
gzhan yang bzod med nas /
ngang gis 'char :
zhes gsungs te /
lam gyi gegs sel ba'i thabs gzhan yang rtsa ba'i bla ma la sangs rgyas dngos su mthong ba'i yid ches dang bka' drin rjes su dran pa'i gdung shugs kyis drangs te /
bzod med mchi ma 'khrugs pa'i mos gus kho na nyams len gyi srog tu bzung ste rtsal du 'don /
mkha' khyab kyi sems can rnams la phyogs ris dang bral ba'i byams pa dang snying rje tshad med pa bsgom zhing thams cad sangs rgyas kyi sar 'god par 'dod pa'i byang chub kyi sems rtag tu bskyed /
thos bsam sgom pa las byung ba'i dri ma med pa'i shes rab zab mos tha snyad sgra tshig tsam la mi zhen par yang dag pa'i don gyi gnad gsang tshul bzhin du btsal /
theg pa yas 'bubs kyi lta bas 'khor 'das la bzla zhing bstan rim mas 'dzegs kyi spyod pas blang dor shan dbye bas kun rdzob dang don dam pa gnyis kyi phyogs re rer lhung ba'i gegs chen rang bzhin gyis grol nas /
lam nyams su blangs pa'i drod rtags yon tan rnams 'bad rtsol med par ngang gis 'char ba ni dpyid dus rlan drod kyi rten 'brel 'tshogs pa na rtsi shing me tog rang bzhin gyis rgyas pa bzhin no ///
/lnga pa bogs 'don la gsum /
mdor bstan /
rgyas bshad /
don bsdu'o //
dang po ni /
de nas bogs 'don sogs tshig rkang gcig ste /
dper na zhing gi lo tog la 'tshe ba srung ba'i bya ba grub nas skyong bran dang rig sngags kyi cho ga sogs yar skyed 'byung ba'i thabs la brtson pa ltar /
lam gyi gegs bsal ba grub pa de nas yon tan la skyed 'phel gyi bogs 'don dgos shing de la'ang phyi nang gsang ba gsum gyi rim par bstan pa ni 'di ltar ro //
gnyis pa rgyas bshad la gsum /
phyi'i /
nang gi
/gsang ba'i bogs 'byin no //
dang po la'ang gnyis /
mdor bstan /
rgyas bshad do //
dang po ni /
phyi rol yul rkyen nas /
grogs su 'gyur :
zhes gsungs te /
phyi rol du chags sdang gti mug skyed pa'i yul bzang ngan bar ma ci dang ci lta bu zhig shar yang blang dor btang snyoms kyi rtog pa'i gzhan dbang du ma shor bar rab skad cig dang /
'bring gnyis pa /
tha mas kyang gsum phan chad las mi 'da' bar lam du khyer ba'i tshul shes pas gnad du btang na tshogs drug gi yul du snang ba thams cad kyang byang chub sgrub pa'i grogs su 'gyur ro //
gnyis pa rgyas bshad la gnyis /
spyi dang /
bye brag go
/dang po ni /
dgra la bzod pa nas /
las 'brel gzhag :
ces gsungs te /
yul rkyen de dag lam du ji ltar khyer na 'dun pas blo sbyong ba dang kun rdzob rten 'brel don dam stong nyid kyi tshul la brten nas te /spyir sngon las sha 'khon gyis 'tshe ba dang /
drin lan log 'jal 'khor gyis log sgrub sogs mi dang mi min gyi gnod pa'i dgra che phra gang la'ang 'khon 'dzin mi bya bar bzod pa bsgom zhing de dag tshe rabs du ma'i pha ma yin kyang 'khrul pa'i dbang gis da lta ngo ma shes pas las ngan bsags pa la slar yang snying rje chen po bskyed /
gnyen nye 'brel dang mdza' grogs nor rdzas sogs yid du 'ong ba thams cad la sgyu ma rmi lam lta bur blta ba bden med kyi 'dun pa drag tu bsgom zhing zhen 'khris kyi 'dzin pa gcad /
chags sdang gnyis ka mi skye ba'i yul snang bar ma kun la'ang btang snyoms su mi bzhag par mig lam du dkon mchog gi rten mthong du gzhug pa dang rna bar sangs rgyas kyi mtshan dang gzungs sngags zab mo sgrog pa /
snar tshor grol gyi bdug pa lcer myong grol dam rdzas lus kyis phyag bskor yid la dad mos sogs dge rtsa sna re'i bag chags 'jag tu gzhug pas mtshon bzang po'i las kyi 'brel pa ci thebs su gzhag go
/gnyis pa bye brag la gnyis /
kun rdzob dang /
don dam gyis lam du khyer tshul lo //
dang po la'ang gnyis /
dngos dang /
rgyud la brten tshul lo //
dang po ni /
kun kyang kun rdzob nas /
drag tu bya :
zhes gsungs te /
bzang ngan bar mas bsdus pa'i snang ba kun kyang gsog dang gsob dang snying po med pas kun rdzob dang skad cig re res 'pho zhing 'gyur bas mi rtag pa dang snang yang bden par ma grub pas sgyu ma dang mtshungs par bsam ste /
ting rgyal las /
sgyu ma byed pa dag gis gzugs sprul te //
rta dang glang po shing rta sna tshogs byas //
de la ji bzhin snang ba gang yang med //
chos rnams thams cad de bzhin shes par gyis //
zhes so //
des na dam pa'i chos nyams su len pa ma gtogs gzhan cis kyang tshe phyi ma lta zhog 'dir yang phan pa spu tsam med pas gtan nas dgos pa med snyam du ci snang thams cad la dgos med kyi 'dun pas zin pa'i zhe gcad drag tu bya'o //
gnyis pa rgyud la brten tshul ni /
bde sdug rkyen la nas /
rgyun du brten :
zhes gsungs te /
khyad par lus dang sems la bde sdug gi tshor ba myong ba'i phyi nang gi rkyen phra rags gang la'ang de'i rjes su 'brangs nas ro mi myang bar bde bar shar na de'i rgyu dge ba dang bcas pa mtha' yas par spel te sems can la gtong ba dang /
sdug bsngal byung na de'i rgyu sdig pa dang bcas pa sems can kun las bsdus nas rang la len pa'i blo sbyong zab mo'i gnad kyis bzung la lam du gtang /
zas gos gnas mal sogs shugs kyis 'byor na brgya phrag ri ba'i zas gos dang khang pa brtsegs pa sogs rab byung la sangs rgyas kyis rjes su gnang bas zhen pa med na ched du spang mi dgos shing /
ma 'byor na phyags dar khrod pa'i gos dang lus 'tsho tsam gyis kha zas ngan ngon gyis btubs pas gang ltar byung yang chog shes pa dang /
rkyen bzang ngan la dga' sdug skyen zhing gcig byung gnyis dgos kyi rtog pa'i bze re mang na /
'dod pa'i khol por 'phyan te lus sems rnal du gnas pa'i go skabs mi 'byung bas ji ltar byung yang mi dga' ba med pa'i yid bde kho na rgyun du brten par bya'o //
gnyis pa don dam gyi lam khyer la gnyis /
mnyam gzhag dang /
rjes thob bo //
dang po ni /
don dam snang grags nas /
ngang la gzhag :
ces gsungs te /
lam khyer mtha' dag la dngos 'dzin a 'thas su zhen na gnad du mi 'gro ste /
sdud pa las /
ji ltar dug dang 'dres pa'i kha zas bzang za ba //
dkar po'i chos la dmigs pa'ang de 'drar rgyal bas gsungs //
zhes so //
des na gnas lugs don dam par mig yul du snang ba'i gzugs dang /
rna bar grags pa'i sgra dang /
yid yul du rnam par rtog pa'i 'khor 'das kyi chos rnams kun kyang 'khrul ngor snang ba tsam las mngon rjes tshad ma dang yang dag pa'i shes rab kyis dpyad pa'am sgom byung ye shes khong nas shar na /
gdod nas rang bzhin gyis ma grub pa'i bden med nam mkha'i gzugs brnyan lta bu skye 'gag gnas gsum dang bral ba yin pa la de ltar shes nas 'khrul 'dzin rang ngor bltas nas mi rtog pa'i ngang la mnyam par gzhag pa gal che ste /
sdud pa las /
gang tshe 'dus byas 'dus ma byas dang dkar nag chos //
shes rab rnam par bshigs nas rdul tsam mi dmigs tshe //
'jig rten dag na shes rab pha rol phyin grangs 'gro //
nam mkha' gang la'ang cung zad mi gnas de dang 'dra //
zhes pa ltar lam khyer rnams kyi phul du gyur pa'o //
gnyis pa rjes thob kyi lam khyer ni /
rjes thob rmi lam nas /
phyogs su bsgrig :
ces gsungs te /
mnyam bzhag las ldangs pa'i rjes thob tu'ang snang grags kyi chos thams cad la bden dngos su mi zhen par /
phyi yul gyi snang ba thams cad med bzhin 'khrul ngor snang ba rmi lam lta bu /
rgyu rkyen rten 'brel tshogs pa las glo bur du snang ba sgyu ma lta bu /
med pa la yod par snang ba mig yor lta bu /
snang bzhin bden par ma grub pa smig rgyu lta bu /
phyi nang gang la'ang med bzhin snang ba brag cha lta bu /
rten dang brten par snang yang don la med pa dri za'i grong khyer lta bu /
snang la rang bzhin ma grub pa me long nang gi gzugs brnyan lta bu /
med snang cir yang 'char ba sprul pa lta bu ste bden med kyi dpe brgyad dang mtshungs par blta zhing /
sgo gsum gyis ji ltar nus shing 'byor pas rnam par dkar ba'i las phyogs re ba ma yin par bsod nams kyi sgo mtha' yas par 'jug bzod pa'i tshogs chen po bsags shing de la'ang zhen med sgyu ma lta bur shes pa dang 'khor gsum yongs dag gi lta bas lam du khyer /
phung khams skye mched kyis bsdus pa'i 'khor ba'i chos kun nas nyon mongs pa thams cad gnas lugs bde gshegs snying po nyid lhan skyes kyi ma rig pa la brten nas 'du byed 'byung ba sogs glo bur gyi dri mas rnyogs shing /
ma dag pa'i rgyu dang rkyen gyis mngon par 'du byas pa'i rten 'brel yan lag bcu gnyis lugs 'byung du 'khor ba ste /
ma rig pa dang sred len te nyon mongs pa gsum gyis 'du byed dang srid pa'i las gnyis byas pa las /
rnam shes ming gzugs skye mched drug reg tshor skye ba rga shi bcas skye ba'i kun nas nyon mongs pa'i gzhi bdun byung zhing de dag las kyang nyon mongs gsum 'byung bas bya dang sgo nga ltar phan tshun du 'khor ba ste /
dbu ma rten 'brel snying por /
gsum po dag las gnyis 'byung ste //
gnyis las bdun 'byung bdun las kyang //
gsum 'byung srid pa'i 'khor lo de //
nyid ni yang dang yang du 'khor //
zhes pa ltar ro //
srid pa'i mya ngan las ring du 'das pa zhi ba thar pa dam pa'ang skye ba 'gags na rga shi 'gag
/srid pa 'gags na skye ba 'gag pa sogs yan lag bcu gnyis lugs las ldog cing ma rig pa phugs brdibs pas dri ma de nyid rnam par byang zhing dag pa'i rten cing 'brel 'byung tsam yin la /
don dam rang bzhin 'od gsal bskyed bya skyed byed kyi rten 'brel las 'das kyang rnam pa'i 'dogs cha tsam du gzhi dus srid rtsa yan lag bcu gnyis /
lam dus su bden don yan lag bcu gnyis /
'bras dus dag pa rnam pa bcu gnyis kyi tshul du 'char ba ste /
mtshan brjod las /
yan lag bcu gnyis srid rtsa bton //
dag pa rnam pa bcu gnyis 'chang //
bden bzhi'i tshul gyi rnam pa can //
zhes so //
mdor na 'khor 'das lam gsum gyi chos thams cad rten cing 'brel 'byung gi snang ba tsam yin cing de'ang rang bzhin stong pa nyid las bden dngos su grub pa med pas /
'phags pa klus /
gang phyir rten 'byung ma yin pa'i //
chos 'ga' yod pa ma yin te //
de phyir stong pa ma yin pa'i //
chos 'ga' yod pa ma yin no //
zhes so //
rgyu mtshan de dag gi phyir lam gyi snang ba thams cad kun kyang rten 'brel la rag lus pas thar bar 'dod pa rnams kyis thog mar chos sgor zhugs pa'i 'dun pa dang bla ma bsten pa nas brtsam /
yang dag pa'i 'bras bu mngon du ma byas kyi bar du dam chos sgrub pa'i rgyu dang de'i grogs su 'gyur ba'i rkyen gyi rten 'brel thams cad legs pa'i phyogs 'ba' zhig tu bsgrigs pas 'phral dang yun du don gnyis rlabs po che 'grub par 'gyur te /
bshes spring las /
rten cing 'brel par 'byung 'di sangs rgyas kyi //
gsung gi mdzod kyi gces pa zab mo ste //
gang gis 'di ni yang dag mthong ba des //
chos mthong de yis de bzhin gshegs pa mthong //
zhes so //
gnyis pa nang bskyed rdzogs kyi bogs 'don la gnyis /
bskyed pa'i dang /
rdzogs rim kyi bogs 'don no //
dang po la gnyis /
spyi dang /
bye brag go
/dang po ni /
nang du bskyed rim nas /
ting 'dzin spel :
ces gsungs te /
nang du rim pa gnyis kyi ting nge 'dzin la rtsal sbyong zhing bogs 'don pa'i tshul yang /
thog mar kun brtags kyi bskyed rim ji lta bu sgom yang snang la rang bzhin ma grub pa stong pa'i gzugs brnyan chu'i zla ba lta bur sgom pa zab pa'i tshul dang /
snod dang bcud kyi rnam pa gang zhig snang ba de thams cad yi dam lha'i rnam par bsgoms pas rgya che ba la 'jug pa dang /
de yang rang gi sems kyi rol rtsal las logs su grub pa med pas sgom mkhan sems dang bsgom bya'i lha sku gnyis don dam chos nyid du ro mnyam par shes pa dang /
snang zhing srid pas bsdus pa'i 'jig rten kun kyang rang byung ye shes lha'i sku ru gdod nas gzhi thog tu bzhengs shing rdzogs pa yongs grub don dam pa'i bskyed tshul dang /
tshogs drug gi yul du rtog pa'i rgyu ba gang byung yang glo bur thug phrad de ma thag par lha'i rang bzhin kho nar shes pa'i ting 'dzin gyi rol mo mtha' yas par spel ba ste rnam pa lnga yis bskyed rim spyi'i yon tan gyi bogs dbyung ngo //
gnyis pa bye brag la gnyis /
bskyed pa'i rtsal sbyong ba dang /
de nyid dag rdzogs smin pa'i tshul gyis nyams su blang ba'o //
dang po ni /
bris sku me long nas /
ldang la bslab :
ces gsungs te /
nyin mo'i dus su lha bzo mkhas pas bris pa'i yi dam gyi sku mtshan nyid dang ldan pa'am shel lam me long gi gzugs brnyan bkrag mdangs khyad du mtshar ba nyid rang gi rgyab ngos lta bur bzhag
/mdun du chu'i snod dwangs shing g.yo ba med par de'i gzugs brnyan 'phos pa la rten byas te yid mig rlung gsum po dril la rtse gcig tu gtad pa'i gsal snang gi rtsal sgrub pa dang /
mtshan mo'i dus su 'dzin pa'i gdams ngag gis rmi lam bzung la zin pa dang de ma thag nyin mor bsgoms pa lta bu'i lha'i skur ldang ba la bslabs pas /
mtshan dus kyis nyin snang dang des kyang mtshan snang gi rtsal bskyed de bogs chen po thon par 'gyur ro //
gnyis pa de nyid dag rdzogs smin pa'i tshul gyis nyams su blang ba ni /
khyad par 'khor ba'i nas /
mngon du 'gyur :
zhes gsungs te /
dbyibs dang kha dog gi rnam pa lam byed tsam gyi bskyed rim ni phyi rol pa la'ang yod cing de'i grub 'bras nyi tshe ba dang bskyed rim rang rgyud par gol ba'i rang 'bras ru dra /
rgyu mthun 'byung po mthu chen du 'gyur ba yod pas /
de dag lam du 'gyur ba'i khyad par gyi gnad ni /
'chi bar skye ba'i srid pa dang mthun pa'i bskyed bsdu dang /
phyi snod nang bcud dang mthun pa'i rten gzhal yas khang brten pa lha'i 'khor lo sgo+om pa sogs mar bltas 'khor ba'i rnam pa dang mthun par lam du byas pas de'i snang zhen dag pa las /
bskyed pas gzugs sku dang bsdu rim gyis chos sku /
rten brten pa rnam dag lha'i dkyil 'khor du grub pa sogs yar bltas rnam byang gi 'dra 'bag tu gyur pas mthar thug myang 'das kyi yon tan rdzogs pa'i rgyur 'gyur ba dang /
gnas skabs rim pa gnyis ka'i gzhi bting ba las rdzogs rim gyi ye shes smin pa'i thabs khyad par can du 'gyur ba'i tshul legs par shes pas gol 'phyug med pa'i lam gyi mchog mngon du 'gyur ba yin no //
gnyis pa rdzogs rim gyi bogs 'don la gsum /
rtsa rlung /
chags lam /
rdzogs rim spyi'i bogs 'don 'bras bu dang bcas pa'o //
dang po ni /
'phrul 'khor zab mos nas /
kun tu brtan :
zhes gsungs te /
rang lus thabs ldan nyams su len pa'i tshe /
thun mtshams rnams su lus sbyong 'phrul 'khor zab mo man ngag lag len gyi gnad dang ldan pa la 'bad pas rtsa'i mdud pa rnams bkrol /
rtag tu bar gyi rlung lte ba thad kar brgyangs te 'dzin pa gsang ba ye shes chen po'i rlung sbyor gyis rlung sems kyi rnyogs pa phra rags rang sar dengs shing shes pa rnal du pheb par 'gyur ba dang /
gtum mo'i me dmigs mnyam gzhag tu bsgoms shing rjes thob tu mi bsgom pa'i res 'jog can gyis nus pa rnyed par mi 'gyur bas 'bar ba'i gsal snang mnyam rjes kun tu ma chad par brtan par sgom pa rnams gnad du che'o //
gnyis pa chags lam gyi bogs 'don ni /
thig le zhu ba nas /
rang rtsal spel :
ces gsungs te /
gzhan lus pho nya'i lam la 'jug pa na /
phyag rgya dang snyoms par 'jug pa'i rjes chags kyi mes kun rdzob byang chub sems kyi thig le rim par 'dzag cing zhu ba na rig stong ka dag nam mkha' lta bu'i ngang las nam yang ma g.yos pas 'khor lo so so'i dbu ma'i lte bar dang /
khyad par lhan skyes kyi mthar gzung ldog bkram khyab dang 'brel bar snying ga'i dbus su zag med ye shes dwangs ma'i thig le chen por bstims pas rtag tu lus sems bde stong gi nyams dang mi 'bral bar 'gyur zhing /
de la rten byas nas phyi nang gang la'ang ched du 'dzin zhen med pa sgyu mar shes pa'i ngang nas /
tshogs drug gi yul du bzang ngan bar ma gang shar gyi snang ba sna tshogs pa yis kyang bde chen kho na 'dren par nus pa'i ting 'dzin gyi rang bzhin dang mi 'bral bar rtsal sbyong gong nas gong du spel bas /
mthar 'khor 'das kyi rtog tshogs bde chen ye shes gcig gi ngang du gyur pa na thabs lam mthar phyin pa'o //
gsum pa rdzogs rim spyi'i bogs 'don 'bras bu dang bcas pa ni /
khyad par sbyang gzhi nas /
ris med shar :
zhes gsungs te /
mtshan bcas rdzogs rim spyi la khyad par du shes dgos pa sbyang ba'i gzhi las su bya ba ma dag pa'i rtsa rlung thig le las gyur pa'i phung khams skye mched kyi 'khrul snang bag chags mtha' yas pa kun /
sbyong byed thabs kyi lam mchog lus rtsa sku /
ngag rlung gsung /
yid thig le thugs rdo rje'i rnal 'byor gnad thog tu thebs pa'i me btsa' ltar zab mo'i mthu dang nus pa'i phyag rgyas byed pa'i gnad legs par bcings te rgyas btab nas gzhan du mi g.yengs pa'i sems rtse gcig pas bsgoms pa de yis glo bur gyi dri ma rnams dag cing /
sbyangs pa'i 'bras bu chos nyid kyi mkha' la sku dang ye shes phyogs ris med pa'i nyi ma shar ba yin pas de dag gi gnad gsang shes na lam la nor 'khrul gyi skyon med pas blun sgom gyi 'phrang las grol te 'phral yun kun tu bogs chen por 'gyur ro //
gsum pa gsang ba a ti'i lam gyi bogs 'don la gnyis /
khregs chod dang /
thod rgal gyi'o //
dang po la'ang gsum /
mdor bstan /
rgyas bshad /
don bsdu'o //
dang po ni /
gsang ba dug lnga'i nas /
lam du gtang :
zhes gsungs te /
gsang ba rdzogs chen shin tu ka dag khregs chod kyi dgongs pa la gnas pa'i tshe /
nyon mongs pa brgyad khri bzhi stong gi rtsa ba dug lnga las gyur pa'i rnam par rtog pa ji snyed pa rang sems kyi cho 'phrul las shar ba kun /
kha yan du gtong ba dang spang sgyur gyi gnyen po brten pa sogs mi bya bar ye grol rang ngo rig pa'i gnad kyis skad cig ma gsum pa las phan mi 'da' bar bzung la lam du gtang bar bya'o //
gnyis pa rgyas bshad ni /
'dod la chags pa'i nas /
chen por grol :
zhes gsungs te /
de'ang zhib par bkrol na /
mig gi yul du gzugs sdug pas mtshon lus longs spyod gnyen 'brel 'khor g.yog sogs 'dod pa'i yul la chags shing zhen pa'i rtog pa shar ba'i tshe /
rtog pa 'gegs nas dgag pa dang rjes 'breng gis sgrub pa gang yang mi bya bar rang ngo la bltas pas rig stong rjen par 'char ba de thog tu klod la bzhag pas /
bde ba la zhen 'dzin gyi dri ma med bzhin du bde stong ma 'gags pa'i nyams myong khong nas sad par gyur pa na /
so sor rtog pa'i ye shes zhes grags pa de nyid la bya ba yin gyi logs su btsal du med do //
des mtshon te /
mi dang mi ma yin pa'i gnod byed sogs tshogs drug gi yid du mi 'ong ba la zhe sdang bas sems khro zhing gtum pa'i rnam par rtog pa lam gyis shar ba'i tshe /
de'i rjes su 'brang na las bsags pas mi 'brang zhing skyon du'ang mi gzung bar rang ngo rig bzhin gang shar de nyid ma bcos rang babs su lhug par bskyangs pas /
rnam pa gsal la ma 'gags shing ngo bo der 'dzin med pa /
de'i ro myong ba dang rjes su 'brang ba'i zhen pa dang 'di yin gyi rtsis gdab dang bral pa dwangs shel gyi gzugs brnyan ltar 'char te /
me long lta bu'i ye shes zhes pa ni de la bya ba yin no //
gnyid dang snyoms las gtsor gyur thos bsam sgom gsum la blo gros kyi snang ba sgrib pa gti mug mun pa'i 'thib po nam byung ba'i tshe /
de nyid kyi rang ngo rig pa'i ngang bskyang ba las skyon rtog gis spang ba'am yon tan du blta ba'i dang blang gnyis ka dor bas /
khyab brdal chen po rtse gcig gi klong du rnam par mi rtog pa'i rang byung spros bral rjen par lhag gis shar bar 'gyur te /
chos kyi dbyings kyi ye shes zhes pa'ang de la bya ba yin no //
gzhan las bdag nyid rigs rus yon tan 'byor pa sogs kyis lhag go snyam du nga rgyal gyis sems khengs pa'i 'dzin pa nang du ldang ba na /
de la'ang snga ma rnams bzhin du blang dor gang yang mi bya bar ngar 'dzin pa de nyid kyi rang ngor bltas te mnyam par bzhag pas cir yang mi rtog pa rang gzhan mnyam pa chen po'i klong gcig tu gyur na /
mnyam pa nyid kyi ye shes zhes pa ni de la bya'o //
gzhan gyi phun sum tshogs pa la phrag dog cing 'gran zlar sems pa'i zug rngu yid la shar ba'i tshe na'ang /
de la gnyer kha mi bya bar shar mkhan kho rang gi thog tu gang dgar bor te ngo bor bltas pas /
bdag dang gzhan zhes gnyis su 'dzin pa'i rtog pa med par rig stong sgyu mar rdzogs par 'gyur te /
bya ba grub pa'i ye shes zhes pa 'ang de la bya ba yin no //
nyon mongs pa'i rtog pa dang por ngos zin dka'/
bar du ldog dka'/
mthar rgyun gcad par dka' bas dran shes kyi bya ras bzung nas ji skad bstan pa de ltar rang grol chen po'i dbyings su la zlo shes na /
dug lnga'i rtog pa mi shar ba ni mi srid la shar tshad kun spang sgyur gang yang ma dgos par ye shes lnga'i ngo bor bogs su thon cing /
'dod chags zhe sdang gti mug gsum dang de gsum cha mnyam las byung ba re rer yang nyi khri chig stong re ste bsdams pas nyon mongs rtog pa'i phung po brgyad khri bzhi stong du grags pa ji snyed pa'ang sbrul mdud bkrol ba po med par rang grol ba bzhin du ye shes chen por rang sar grol bar 'gyur te /
zhi rgyud las /
rang bzhin shes pas mi spang ste //
rang rig ye shes nyid yin no //
zhes dang /
mu tig phreng bar /
'bad pas grol ba ma yin te //
ye nyid nas ni grol bar gnas //
zhes so //
spyir nyon mongs pa shar ma thag tu gdong zlog byas na bya shor du 'gro bas rtsal rdzogs su gzhug
/rtsal rdzogs las ma gsag pa'i skad cig de ma thag par lam du btang bas ye shes su lhag gis shar ba'i dus na rten 'brel bsgrig dgos shing /
de nyid ye shes kyi gzhir med na lam du mi 'gro ba dwangs pa'i bzhin snod med na bzhin ras mi 'char ba dang mtshungs la /
nyon mongs pa gang skyes de rtsal rdzogs shing las ma gsag
/ngo bo ye shes su shes pa'i skad cig de nyid la rtog pa gzhan gyis bar ma chod par lam du gtang ba ni grub pa'i dngul chus lcags gser du sgyur ba bzhin no //
gsum pa don bsdu ba ni /
mdor na rnam rtog nas /
bogs su 'char :
zhes gsungs te /
ji skad bshad pa de dag gi don mdor bsdu na /
sems dang sems las byung ba'i rnam rtog
/dug lngas bsdus pa'i nyon mongs pa /
lha mthong zhing dad gus sogs bzang rtog
/'drer snang zhing nyams mi dga' ba sogs ngan rtog
/lus sems la sdug bsngal tshor ba na ba dang 'chi ba sogs /
bzang du re zhing ngan par dogs pa ci dang ci lta bu byung yang spang blang 'khu 'phrig gi snyems rtog rdul tsam med par rtog pa de ka rang gi ngo bor bltas te bzang ngan ro snyoms shing /
de ka tsam du'ang ma lus par rang rig gi rtsal sbyong phyogs med du byas pas rnam rtog gi 'phro 'du kun kyang skyon skyed pa'i gegs su mi 'gyur bar yon tan lhag par 'phel ba'i bogs 'don du 'char bar 'gyur te /
ting 'dzin rgyal po las /
rnam rtog ma rig chen po ste //
'khor ba'i rgya mtshor ltung byed yin //
rtog med ting 'dzin la gnas na //
nam mkha' bzhin du mi rtog gsal //
zhes so //
gnyis pa thod rgal gyi bogs 'don ni /
khyad par byed bcing nas /
mchog la sbyor :
zhes gsungs te /
thod rgal lhun grub kyi rnal 'byor la gnas pa'i skabs su spyi gnad rnams dkyus ltar la /
khyad par 'od gsal snang ba'i bogs 'don du thog mar khra khang dang de nas mun khang sgo khyud rim pa gsum par sgo gsum byed pa bcing ba'i gnad dang ldan pas mun pa'i rnal 'byor gyis zhag bdun phrag gsum la sogs par bsgoms pas /
nyin mtshan rtags bcu dang 'od gsal gyi snang ba stong pa'i gzugs brnyan rnam pa thams cad pa rab tu gsal zhing 'phel 'grib bral ba'i brtan por 'gyur la /
skabs su rdo rje'i bzlas pa dang bum pa can gyi sbyor bas srog dang rtsol ba'i rlung 'khor lo bzhi'i lte bar rtags snang dang lhan cig g.yo med du 'ching ba dang /
'bar 'dzag gi zhu bde drangs shing bde gsal gyi nyams rtogs kun kyang gnyis med ro mnyam khyab brdal chen po'i ngang du 'pho med mi 'gyur ba'i thabs kyis bde ba chen po'i mchog la sbyor ro //
'di ni gsang sngags gsar ma'i lugs kyi bla med rgyud sde thams cad kyi rgyal po dpal dus kyi 'khor lo'i rdzogs rim sbyor ba yan lag drug pa dang bsnyen sgrub rdo rje gsum gyi gnad thams cad kyang 'dus pa ste /
byed bcing mun pa'i rnal 'byor rtags snang dang bcas pa ni thog mar dge ba sor bsam sku rdo rje /
srog rtsol rlung gi sbyor ba ni bar du dge ba srog 'dzin gsung rdo rje /
zhu bde 'gyur med du bsgrub pa ni mthar dge dran ting thugs rdo rje'i rnal 'byor rnams dang don gcig pa'o //
gsum pa bogs 'don pa de dag thams cad kyi don bsdus te bshad pa ni /
gzhan yang thun mong nas /
'brel bas 'grub :
ces gsungs te /
bye brag tu bstan pa de dag las gzhan yang lam gyi rnal 'byor thun mong spyi la gal che ba gnad kyi man ngag zab mo nying khur phyung nas bstan pa ni /
'jig rten na nyes pa'i skyon ci yod pa de rnams thams cad ni gzhan las ma byung ste bdag tu 'dzin pa 'di kho na las byung bas /
kun rdzob byang chub kyi sems byams pa dang snying rje tshad med pa la brten pa bdag gzhan brje ba'i blo sbyong sogs kyis bdag tu gces par 'dzin pa blo bshig
/don dam byang chub sems bdag gzhan du rtog pa sogs gnyis chos kyi spros pa kun bral zab mo stong nyid kyi lta bas bdag lta'i ngo bo'ang chos kyi dbyings su bcom ste drungs sam rtsa ba nas phyung /
'khor 'das lam gsum gyi chos thams cad la kun rdzob don dam gyi bden pa gnyis po ltos 'jog can du grub pas ya bral du ma song bar de gnyis dbyer med du spyod pa'i rten 'brel lam du khyer /
'phral yun yon tan gang yang rung ba thams cad chos nyams su blangs pa las byung ba'i phyir theg chen nyams len thams cad kyi rtsa ba nam mkha' dang mnyam pa'i pha ma 'gro drug sems can ris su ma chad pa kun la tshad dang mu mtha' med pa'i snying rje dus rtag tu bsgom /
byin rlabs dngos grub kyi 'byung gnas dpal ldan rtsa ba'i bla ma nyid dkon mchog kun 'dus su shes pas bzod med kyi mos gus drags po bskyed /
'jig rten pas bsdus pa zag bcas bsod nams kyi tshogs dang 'jig rten las 'das pas bsdus pa zag med ye shes kyi dge tshogs phra mos mi ngoms par gong nas gong 'phel brtson pa chen pos bsgrub /
dmigs bcas kyi nyams len kun las khyad par du gyur pa sems nyid rig stong rjen pa lam du khyer la mnyam rjes spyod lam gang gi skabs su'ang skad cig tsam yang phyi yul snang la ma yengs shing nang sems kyis gang yang mi sgom pas /
snang phyogs thabs dang stong phyogs shes rab phyogs rer zhen cing a 'thas pa'i lam la ma gol bar /
thabs snying rje chen pos kun nas bslangs te sbyin sogs bsod nams kyi tshogs sgrub pa'i grogs su shes rab stong pa nyid kyi lta ba'i gdeng skyed cing /
shes rab stong nyid kyi gnas lugs ji bzhin rtogs pa'i grogs su gong du bstan pa'i snying rje mos gus sogs thabs kyi mchog dang bsod nams sna tshogs pa nyin re bzhin gong du spel bar bya dgos te /
rgyud las /
rnal 'byor thabs kyi tshul min cing //
shes rab gcig pus 'gyur ba min //
thabs dang shes rab snyoms 'jug pa //
rnal 'byor de bzhin gshegs pas gsungs //
zhes dang /
lam sgron las kyang /
shes rab bral ba'i thabs dag dang //
thabs dang bral ba'i shes rab kyis //
gang phyir 'ching ba zhes gsungs pas //
de bas gnyis ka spang mi bya //
zhes so //
de ltar na thabs kyis shes rab sgrib pa dang shes rab kyis thabs khyad du gsod pa ma yin par gnyis ka 'gal med zung 'jug tu lam du khyer ba de yis nyams dang rtogs pa'i yon tan mtha' dag dbyar gyi mtsho bzhin gong nas gong du 'phel ba dang /
sa bcu dang lam lnga'i rim pa ma lus pa kun kyang thabs dang shes rab zung du 'brel bas bde blag tu bgrod cing mthar son par 'grub par 'gyur te /
sdom 'byung las /
shes rab thabs ni mnyam sbyor bas //
rdzogs pa'i byang chub sgrub byed pa //
de nyid la ni bla med pa'i //
sangs rgyas kun rnams rab tu bzhugs //
dbyer med rnam par yang dag rig
/gang gi gnas pa rdo rje sems //
ji srid rdzogs byang chub par 'gyur //
ces so //
bogs 'don gyi rim pa 'di rnams kyang rig 'dzin chen po dga' rab rdo rje'i bsam gtan nyams sgron las /
lung zab bla ma nyams can sngun //
blta dang lta 'bul nyams bsdur dang //
mi rtag 'chi bsam brtson 'grus bskyed //
gnas lugs dran pa'i rtsis zin pas //
gsang spyod thabs la brten pa dang //
rlung dang bde ba'i man ngag dang //
dmigs med snying rje goms pa dang //
gdams pa'i gnad dang shes rab kyis //
rig pa rtsal sbyong nyams bogs 'don //
zhes gsungs pa sogs kyi don rnams snying por dril ba'o ///
/gsum pa gang du mthar phyin pa'i 'bras bu rgyas par bshad pa la gnyis /
mdor bstan /
rgyas bshad do //
dang po ni /
sbyangs pa'i 'bras bu sogs tshig rkang gcig ste /
de ltar sbyang gzhi kun khyab bde gshegs snying po la brten pa'i sbyang bya glo bur gyi dri ma sbyong byed rim gnyis lam gyis tshul bzhin sbyangs pa'i 'bras bu gzhi ji lta ba bzhin mngon du gyur pas spangs thob med pa'i sku dang ye shes kyi dkyil 'khor chen po rang snang ba'i tshul ni 'di lta ste /
zhes so //
de la 'bras bu'i ngo bo bshad ma thag pa nyid de /
sgyu 'phrul bye brag bstan pa las //
grub pa'i rnal 'byor rnal 'byor che //
lhun grub ji bzhin mngon byas pa'ang //
brtags pa tsam ste gnyis pa med //
de phyir de la de brjod do //
zhes so //
nges tshig khog gzhung las /
grub pa mthar phyin 'bras bur brjod //
ces pa ltar /
rnal 'byor pas don du gnyer nas bsgrub par bya ba mchog gi grub pa mthar phyin pas 'bras bu zhes brjod pa dang /
dbye ba snga ma las /
'bras bu'i ngo bo sku gsung thugs //
yon tan phrin las rnam pa lnga //
de yang skabs kyi lnga lnga ste //
zhes sku gsung thugs yon tan phrin las lnga dang re re la'ang lnga lnga ste 'bras chos nyer lnga'i bdag nyid 'chad par 'gyur ba ltar ro //
gnyis pa rgyas bshad ni /
rang don mthar phyin nas /
ngang gis 'byung :
zhes gsungs te /
'di la lnga /
sangs rgyas kun gyi che ba'i yon tan gyi rten byed pa'i cha nas sku dang /
gdul bya la chos don brda sprod pas gsung dang /
brten pa snying po mi g.yo bas thugs dang /
dgos 'dod thams cad 'byung bas yon tan dang /
gzhan don mdzad pas phrin las so //
dang po ni /
spangs pa dang rtogs pa chen pos rang don mthar phyin pa'i ngo bo dbyings thog tu rig pa'i ye shes grol bas spros pa thams cad nye bar zhi ba ni chos kyi sku /
snying rje'i sems chen pos gzhan don lhun gyis grub pa'i rang bzhin chos kyi sku las ma g.yos bzhin du dag pa'i gdul bya rgyal sras sa bcu pa'i ngor snang stong zung 'jug thun min rgyu 'bras kyi mtshan dpe dang ldan par snang ba ni longs spyod rdzogs pa'i sku /
ma dag pa'i gdul bya 'gro ba drug gi mos pa dang mthun par gang gis 'dul ba de la der ston gyi thabs la mkhas pa'i thugs rje'i rol pas ma nges sna tshogs sprul pa'i tshul bzo skye mchog sogs snang ba ni sprul pa'i sku /
gsum po de dag gdul bya so so'i skal pa dang mthun par snang ba'i cha so sor ma 'dres par ston pa'i yon tan stobs bcu /
mi 'jigs pa bzhi /
ma 'dres pa bco brgyad /
byang phyogs kyi chos so bdun gyis mtshon mkhyen brtse nus pa'i yon tan bsam gyis mi khyab pa mnga' ba'i cha nas mngon par byang chub pa'i sku /
don dam par gzugs sku gnyis po'ang tha dad rang rgyud par med cing dag pa gnyis ldan stong pa'i cha chos nyid 'od gsal 'pho 'gyur med pa'i dbyings su sku gsum dbyer med ro gcig pa ni mi 'gyur rdo rje'i sku'o //
gnyis pa gdul bya la chos don brda sprod pas gsung lnga ni /
de ltar sku lnga thob nas so so'i gsung lnga pos 'khor la brda sprod cing don mtshon par byed pa ste /
de'ang chos nyid smra brjod dang bral ba'i rnam par dag pa'i ye shes nyid bsam brjod thams cad kyi gzhir gyur pa'i cha ni chos sku skye med don gyi gsung /
me long gis byad kyi dri ma ngos zin nas sel bar byed pa ltar sku mthong ba de yis 'khor gyi blo la don gyi brda 'phrod pa'i ye shes mtshon pa ni longs sku dgongs pa brda'i gsung /
tshangs pa'i gsung dbyangs yan lag drug cu dang ldan pas gdul bya gang la gang 'dul gyi ngor so so'i sgra skad dang mthun par dus gcig tu tshig res don re go ba ni sprul sku brjod pa tshig gi gsung /
don du tshig gcig ma gsungs kyang rigs drug so so'i sgra skad dang mos pa ji lta de ltar snang zhing de thams cad kyang rang rig par gsal la cir yang mi 'gag pa'i ye shes ni mngon byang rig pa'i gsung /
sgra skad thams cad grags stong gnyis su med pas mtha' gnyis grol bar go brda 'phrod pa'i ye shes ni rdo rje'i gsung ste /
gsung lnga po de rnams ngo bo brda sprod par gcig la brjod tshul dang rtog pa tha dad pa'o //
gsum pa brten pa snying po mi g.yo bas thugs lnga ni /
sku lnga'i snying por gyur pa thugs lnga ni brten pa ye shes lnga po ste /
de'ang glo bur gyi sgrib pa mtha' dag ma spang bral ba'i rang bzhin rtogs pa'i tshe gzhi don gyi kun gzhi mngon du gyur pa ni cir yang mi dmigs pa chos kyi dbyings kyi ye shes /
de'i tshe sbyor ba don gyi kun gzhi gnas gyur pa las gsal la mi rtog pas lhag ma gsum gyi 'char gzhir gyur pa ni me long lta bu'i ye shes der shar zhing /
sgo lnga gnas gyur 'gro don mdzad pa la thogs pa med pa bya ba grub pa'i ye shes dang /
yid gnas gyur pas shes bya'i yul dus gsum gyi chos thams cad pad+ma'i 'dab ma ltar gsal la ma 'dres par mkhyen pa ni sor rtog ye shes gnyis kyang /
nyon yid gnas gyur bzang ngan blang dor med pa mnyam pa nyid kyi ye shes su zlum pa'o //
de dag las chos dbyings stong pa nyid kyi ye shes ni chos sku rnam par mi rtog pa'i thugs /
mnyam nyid ye shes ni longs sku mnyam pa chen po'i thugs /
bya grub ye shes ni sprul sku 'gro ba sgrol ba'i thugs /
me long ye shes ni mngon byang cir yang sa ler mkhyen pa'i thugs /
sor rtog ye shes ni mi phyed rdo rje'i thugs so //
bzhi pa dgos 'dod thams cad 'byung bas yon tan lnga ni /
sku de rnams kyi yan lag gi chos su gyur pa rnam par dag pa'i zhing khams /
rgya tshad bral ba'i gzhal yas khang pa dang /
gsal zhing dag pa'i 'od zer /
khyad par 'phags pa'i gdan khri /
dgyes rgur rol pa'i rgyan gyi yon tan rnams rdzogs pa'o //
de la cung zad spro na /
chos sku'i zhing khams dbyings rang bzhin gyis rnam par dag pa /
longs sku'i zhing khams rang gsal lhun grub 'od kyi 'khor lo /
sprul sku'i zhing khams stong gsum mi mjed bye ba phrag brgya /
gzhal yas khang ni chos sku la chos dbyings spros pa dang bral ba /
longs sku la lhun grub dbyings kyi snang ba /
sprul sku la ye shes rin po che'i rang bzhin /
'od zer la'ang chos sku la ye shes lnga'i 'od zer /
longs sku la ye shes kyi rang gdangs 'od lnga ru 'bar ba /
sprul sku la sku'i gnas ba spu'i bu ga re re nas kyang 'od zer bye ba brgya stong phrag drug cu 'phro ba /
gdan khri ni chos sku la lta ba kha sbyor /
longs sku la shes rab kha sbyor /
sprul sku la thugs rje kha sbyor ro //
rgyan cha ni chos sku skye med rnam dag la rgyan gyi tha snyad mdzad pa dang /
longs sku la 'gag med rang gsal gyi rgyan thun mong ma yin pa'i mtshan dpe ste /
de la phyi nang gsang ba gsum gsum du dbyer yod cing /
gzhan yang longs sku rtags kyi rgyan bcur grags pa /
dbu rgyan /
snyan rgyan /
mgur chu /
do shal /
dpung rgyan /
phyag gdub gnyis /
zhabs gdub gnyis /
se mo do dang bcu'o //
sprul sku'i rgyan thun mong gi mtshan bzang so gnyis dang dpe byad brgyad cu ste /
de ni 'khor los sgyur ba'i rgyal po la'ang phyogs mthun tsam yod pas thun mong gi mtshan dper bshad do //
lnga pa gzhan don mdzad pas phrin las lnga ni /
las dang nyon mongs pa'i rnam par rtog pa dang nad gdon sogs zhi bar byed pa dang /
tshe bsod dpal 'byor rang rig pa'i ye shes kyi mngon rtogs thams cad rgyas par byed pa dang /
rlung sems snang bas bsdus pa'i 'khor 'das kyi chos thams cad rang dbang du mdzad pa dang /
zhi bas mi thul ba'i dgra bgegs log 'dren rnams thugs rje drag por khros pas tshar gcod pa dang /
gnas lugs ji lta ba mngon du gyur pas mdzad dang mdzad par bya ba gang yang mi dmigs pa'i ngang nas phyogs dang ris su chad pa med pa ni lhun gyis grub pa'i phrin las so //
de lta bu'i phrin las kyis gdul bya 'dul ba ni rtag khyab lhun grub kyi bdag nyid can te /
nam mkha' ji srid bar 'khor ba'i mtha' zad pa med cing 'khor ba ji srid ma stongs bar sangs rgyas kyi phrin las rgyun chad mi mnga' bar rtag pa ste /
mngon rtogs rgyan las /
de bzhin 'khor ba ji srid 'di'i //
las ni rgyun mi chad par 'dod //
ces so //
rtag pa de'ang phyogs rer 'jug pa ma yin par ji snyed nam mkha'i khams kyis khyab pa de snyed kyi gdul bya sems can gyi khams la phyogs ris med par khyab pa ste /
rgyud bla mar /
de ltar nam mkha'i mtha' klas kyi //
'gro la rtag tu lhun grub par //
thogs med blo ldan de yis ni //
sems can don ni yang dag 'jug
/ces so //
gdul bya 'dul ba'i dus la babs pa na dbang po dang 'tsham par thams cad kyi don ma nor bar ji lta ba bzhin 'bad rtsol med par ngang gis 'byung ba lhun gyis grub pa ste /
rim gsum las /
'bras bu yon tan lhun grub pas //
yid bzhin nor bu ltar snang ba'o //
zhes so ///
/bzhi pa man ngag gi dgos 'brel bstan pa ni /
de ltar gzhi la nas /
myur du rdzogs byed 
ces gsungs te /
sngar rgyas par bstan pa de ltar sbyang gzhi bde bar gshegs pa'i snying po 'dam khrod na gnas pa'i nor bu bzhin du sems can thams cad kyi rgyud la gdod nas rang babs su bzhugs pa la /
sbyong byed thun mong dang thun mong ma yin pa rim pa gnyis kyis bsdus pa'i rnal 'byor chu dang 'dag rdzas lta bu'i lam gyis mtshams sbyar nas /
sbyang bya med snang gnyis 'dzin glo bur gyi dri ma rags pa 'dam rdzab lta bu sbyangs shing /
phra ba sa bon bag chags dang bcas pa'ang spangs te /
sbyangs pa'i 'bras bu gzhi la ji ltar yod pa'i yon tan mngon du gyur te yid bzhin gyi nor bu dri ma thams cad dang bral ba las 'dod rgu 'bad med du 'byung ba bzhin rang dang gzhan gyi don rtsol ba med par myur du rdzogs par byed pa'o //
de la dgos 'brel gyi ngo bo ni /
mtshon bya mtshon byed yod pa las dgos pa dang nying dgos shugs las grub pa'o //
nges tshig ni /
dgos sogs chos bzhi yod pa de dag phan tshun gcig la gcig ltos su 'brel zhing /
mthar thug 'bras bu sgrub pa la'ang de dag med na mi 'byung gi 'brel bar grub pa'o //
dbye na /
thugs thig las /
brjod 'brel dgos pa yang dgos dang //
rgyu rkyen yan lag bzhi ru gzung //
zhes pa ltar brjod bya /
rjod byed /
dgos pa /
nying dgos bzhi /
de la'ang grol lam dbang btsan du byas na /
sngar smros pa'i sbyang gzhi bde gshegs snying po ni mtshon bya rang bzhin gzhi'i rgyud de brjod bya /
sbyong byed lam gyi rim pa brdar brtags yi ge dang bcas pa ni mtshon byed lam rkyen te rjod byed /
de la thos bsam byas pas brjod bya don spyi'i tshul du go ba ni dgos pa /
de ltar shes pa'i don bsgoms pas thun mong dang mchog gi dngos grub mngon du byed pa ni nying dgos so //
thabs lam dbang btsan du byas na /
lhan skyes ye shes gdod nas rang la rang chas su bzhugs pa ni brjod bya /
de rtogs byed thabs kyi man ngag glegs bam dang bcas pa ni rjod byed /
de don nyams su blangs pas bde chen gyi ye shes khyad par can rgyud la skyes pa ni dgos pa /
de goms par byas pas mchog tu mi 'gyur ba'i bde chen ye shes mngon du byas pa ni nying dgos so //
'brel ba'i don yang /
brjod bya rjod byed gnyis shes bya shes byed dang /
rjod byed dgos pa gnyis thabs las thabs byung dang /
dgos pa nying dgos gnyis de las de byung dang /
nying dgos dang brjod bya gnyis ngo bo bdag gcig gi 'brel par grub pa yin no ///
/lnga pa 'khor la gdams shing bstan pa gtad pa la gnyis /
man ngag 'di shin tu zab par gdams pa dang /
'khor la gtad pa smon lam dang bcas pa'o //
dang po ni /
rgyu 'bras theg pa'i nas /
gshegs shul 'di :
zhes pa'i bar gyis bstan te /
de ltar ji skad bstan pa'i zhal gdams man ngag lam gyi rim pa khyad gzhi'i gzhung nyid ni /
rgyu lam du byed pa phar phyin gyi theg pa dang 'bras bu lam du byed pa gsang sngags rdo rje theg pa'i chos tshul rgya mtsho chen po'i yang bcud bdud rtsi'i gong bu lta bu /
khyad par du'ang rgyud ma hA lung a nu man ngag a ti yo ga ste nang rgyud sde gsum gyi dgongs pa'i mthil du thug pa /
'chad pa'i tshul mdo sngags kyi chos sgo kun dang mthun la don zab cing 'dril la ma tshang ba med pa'i phyir /
kun las khyad par du 'phags pa theg rim kun gyi spyi gnad gcig tu 'dril ba ye shes snying po'i lam rim zab mo 'di la brten nas /
mig 'phrul gyi snang ba lta bur dka' ba med cing myur ba kho nar sangs rgyas kyi 'bras bu mngon du byed pa'i thabs bla na med par gyur pa yin la /
khyad chos yon tan gzhung 'di nyid skal pa dang ldan pa gang dag gis mthong ba tsam gyis byin rlabs kyi zil dang gzi brjid chen po rang shugs kyis 'beb pa dang /
slob dpon gyis bshad pa'i tshig rna bar thos pa tsam gyis don spyi go zhing de la rtog dpyod kyi bsam pas nyams myong dang rtogs pa'i ye shes klong nas rdol ba dang /
rnam par g.yeng ba spangs te zla ba drug tu 'di'i don rtse gcig tu bsgoms pas rdo rje mi phyed pa gsum gyi ye shes chen po rang bzhin gyis shar bar nges pa ste /
khyad par de ldan gyi gzhung 'di tshul ji ltar na /
ka dag chos sku kun tu bzang po dang lhun grub longs sku rdo rje sems dpa'/
zung 'jug sprul sku pad+ma 'byung gnas gsum po don dam gyi dbyings la tha dad du dbye ba byar med cing chos kyi dbyings su ro gcig par lhun gyis rdzogs pa'i phyir /
brtag gnyis las /
'chad pa po nga chos kyang nga //
rang gi tshogs ldan nyan po nga //
'jig rten ston pa bsgrub bya nga //
'jig rten 'jig rten 'das pa nga //
zhes gsungs pa ltar tshad dang mu med pa'i rab 'byams rgyud sde rgya mtsho kun gyi 'phro gzhir gyur pas rgyud ston pa po dang de'i bstan pa zab gsang snying po'i don gyi rgyud lung rnams dang /
de'i zab gnad lag len du dril ba'i man ngag nyid kyang tha dad rang mtshan du ma grub par ngo bo chos sku gcig gi rang snang nyid yin kyang /
rnam pa tsam du dzam+bus mtshan pa'i gling bskal pa bzang po'i sangs rgyas rnams 'byung ba'i zhing 'di'i gdul bya rnams thar par drang ba'i slad du /
nub phyogs o rgyan d+ha na ko Sha'i mtsho gling du ngo mtshar pad+ma'i sdong po nas brdzus te byung ba dang /
au D+DI yA na?'i yul sogs su rigs mchog gi mngal du skyes pa sogs gzhan snang 'char tshul gcig tu ma nges par tha dad pas /
mdzad pa'i cho 'phrul bcu gcig dang brgya rtsa la sogs pa cir yang ston pa'i skabs su babs pa de'i tshe na /
'phags yul shar phyogs bkra shis mA ra ti ka'i brag phug tu tshe lam gyi phyag rgya man+dA raHba la rten byas te 'chi med tshe'i rig 'dzin bsgrubs pa'i dus /
bcom ldan 'das tshe dpag med mgon dngos su byon nas bskal pa ma stongs kyi bar du skye 'chi med pa rdo rje'i skur bzhugs pa'i dbang bskur cing rgyud dang gdams ngag dpag tu med pa bstsal pa dang /
bal yul yang le shod bkra shis pa'i nags tshal byang chub dam pa'i gling du yang dag grub pa gcig pu'i rnal 'byor gyis phyag rgya chen po'i mchog sgrub pa'i tshe /
dpal he ru ka'i ye shes kyi skus rang byung chos nyid rdo rje'i rang sgras pad+ma saM b+ha ba bdag la dngos su bstsal pa'i rgyud dang /
gdams pa mtha' yas pa de dag kun gyi yang zhun bcud du dril ba'ang lam rim zab mo 'di kho na yin la /
sprul pa'i sku mchog dga' rab rdo rje /
ye shes sku can shrI siM ha /
klong dgu'i ye shes dpal chen po brgyad kyi go 'phang grub pa rdo rje'i rig 'dzin chen po rnam pa brgyad la sogs pa grub pa mchog gi sa la bzhugs pa rnams las /
thun mong khyad par gyi lam rim mtha' yas pa nos pa'i tshul bstan pa dang /
phan tshun du dam pa chos kyi bka'i bgro ba chen po mdzad nas rtogs pa'i gdeng tshad dang lta dgongs kyi nyams myong zab mo bsdur nas gtan la phab pa'i gnad kyi mdo byang yang 'di las gzhan du med cing /
'phags yul nub phyogs gsang chen 'byung gnas o rgyan /
lho phyogs sangs rgyas 'byon pa'i gnas rgya gar /
byang phyogs thugs rje chen po'i gdul zhing bod yul la sogs pa dzam gling gi yul gru mtha' dbus sing+ga la dang 'gro lding sogs gling phran rnams su /
bla ma gu ru rin po che nyid kyi sgrub thabs che chung mtha' yas pa /
rdzogs pa chen po pha ma gnyis 'brel gyi rgyud dang 'brel ba'i gdams zab /
thugs rje chen po zhi khro'i skyed rdzogs grangs las 'das pa ste skal ldan gcig mi tshe gcig gis sangs rgyas kyi sar bgrod pa'i lam zab snying por dril ba de gsum dang /
sgrub sde chen po brgyad dkyil 'khor gcig tu sgrub pa dang bye brag so sor sgrub pa'i thabs la sogs pa zab cing rgya che ba'i chos kyi 'khor lo 'byams su klas pa bskor pa /
de dag kun gyi zab don gcig tu bsdus shing ma nor ba'i lam mchog kyang 'di nyid kho na yin no //
mdor bsdu na rjod byed tshig tshogs nyung yang brjod bya'i don ma tshang ba gang yang med par gnad du 'dril zhing /
rdo rje'i tshig gis ma bcing bar zhal gdams rjen phyung du bstan pas go sla ba /
mang nyung ran pas rgyun du khyer bde ba /
lta sgom spyod pa yan lag bcas ma tshang ba med pas gzhung gzhan la ma ltos par /
dbang po dman pa nyan rang /
'bring po byang sems /
dbang mchog rdo rje theg pa dag gi rang lam yongs su rdzogs pa'i phyir na /
sde snod gsum dang theg dgu'i snying po mthar thug pa'i zhal gdams 'di las lhag pa gzhan gang du btsal yang ma mchis so //
rgyu mtshan de lta bu'i phyir bdag nyid gsung rdo rje pad+ma saM b+ha ba'i gsang chen thugs kyi thig le ye shes lnga ldan gyi rang 'od gsal ba'i dbyings las /
mi shigs nA da'i dwangs ma chos nyid rdo rje rang sgra'i rgyud kyi rgyal por rang byung ba /
'das pa dang da ltar dang ma 'byon pa'i dus gsum gyi sangs rgyas stobs bcu mnga' ba kun gshegs shing gshegs la gshegs par 'gyur ba'i shul lam chen po 'di ni /
zhes zab gnyan gces pa'i gdams pa la dngos po nges bzung du bstan pa'o //
gnyis pa 'khor la gtad pa smon lam dang bcas pa ni /
mnga' bdag yab sras nas /
'grub par shog :
ces gsungs te /
mnga' bdag chos kyi rgyal po yab 'jam mgon khri srong lde'u btsan dang lha sras sku mched sngon gyi las 'phro dang smon lam dag pas gdams zab bdud rtsi sbyin pa'i snod dang ldan cing /
sprul pa'i lo tsA ba bai ro tsa na slob dpon chen po shrI siM ha las rdzogs pa chen po'i lta dgongs mthar phyin pas o rgyan bdag dang dgongs pa'i rtogs tshad mnyam pa dang /
thugs zin gyi gzungs ma dbyings phyug ye shes DA ki mtsho rgyal ma gu ru nyid la sgo gsum gus pa chen pos zhabs tog phul du phyin pas mnyes pa rnam gsum 'grub pa'i phyir /
chos rgyal yab sras dag pa'i snod ldan du gyur cing lo tsA chen po skal pa mchog dang ldan la ye shes mtsho rgyal rgyud lung nas 'byung ba'i mtshan nyid dang ldan pa ste /
dngos su smin pa gsum ldan lhan cig pa'i 'khor 'dus pa rnams dang /
brgyud nas go phye ba'i 'khor ma 'ongs pa'i gang zag snod ldan skal ldan mtshan ldan gyi tshogs rnams la gnyer du gtad pa yin pas /
btang snyoms ngang du yal bar ma dor bar gces tshad srog dang phangs tshad mig 'bras ltar btsa' bas rtag par snying gi dbus su dran pa'i gzungs kyis ma brjed par zungs shig
/der ma zad gzhung 'di yi ger bkod nas yang dang yang du ltos la ji skad bstan pa'i lam 'dir zhugs pa dang /
'di nyid gzhan la rgya cher bshad pa dang rang gis brtson pas 'di'i don nyams su longs nges par sgrubs shig
/ces zab mo'i bka'i gtad gnyer phyi tshig nan thag tu bsdams nas /
gong du bsngags pa brjod pa don dang ldan pa'i gdams pa khyad par can 'di la brten nas /
da ltar dang ma 'ongs pa na mtha' yas pa'i gdul bya dngos dang brgyud nas mthong thos dran reg gis 'brel bar gyur pa de kun gcig kyang ma lus par /
rang byung gdod ma'i sangs rgyas ye shes snying po'i 'bras bu dus gzhan du mi ltos pa tshe 'di kho nar 'grub par shog
/ces smon lam du mdzad pa ste rdo rje'i gsung nam yang bslu ba med pas de ltar 'grub pa'ang yang dag nges pa'i tshad ma'o //
!
//rtsa ba'i sa bcad bzhi pa gzhung grub pa'i tshig gis mjug gi don bshad pa la gnyis /
gzhung yang dag par grub pa'i tshig gis mjug bsdu ba dang /
de ltar grub pa'i gzhung nyid sngon dang phyi mar dar ba'i tshul lo //
dang po ni /
ces thugs kyi snying po nas /
dam par bzhugs so :
zhes gsungs te /
de skad ces dus gsum sangs rgyas thams cad kyi gsang gsum sgyu 'phrul drwa ba'i spyi gzugs gu ru rin po che'i thugs kyi dgongs pa'i snying po phyung /
gsang ba ye shes chen po'i mdzod brtol nas gsung yan lag drug cu dang ldan pa tshangs pa'i dbyangs kyis mdo sngags gdams pa zab rgu'i yang zhun du dril nas bka' bstsal pas thams cad dgyes pa chen pos tshims pa'i mdongs gsol du /
ngo mtshar rmad du byung ba'i rdzu 'phrul gyi rnam par rol pa dang /
rnam par thar pa'i bkod pa mtha' yas pa 'dus pa'i tshogs kyi dbang po'i spyod yul du snang bar mdzad pa dang bcas te ston 'khor dgongs pa mnyam nyid du gyur nas gu ru nyid kyi sku gsung thugs mi zad pa rgyan gyi 'khor lor lhun gyis grub pa stug po bkod pa'i rgyan mchog dam par dus bzhir 'pho 'gyur mi mnga' bar bzhugs so //
sa ma ya :
zhes pa don mang por 'jug kyang 'dir gzhung zab pa'i phyir snod min la gsang ba dang /
rdo rje'i tshig mi 'gyur ba'i dam tshig gi rgya'o //
gnyis pa de ltar grub pa'i gzhung nyid sngon dang phyi mar dar ba'i tshul la gnyis /
sngon gyi skal ldan rnams kyis bzung tshul dang /
ma 'ongs 'gro ba rnams kyi don du gter du sbas pa'i tshul lo //
dang po la gsum /
bka'i bsdu ba ji ltar byas tshul /
des 'gro don 'byung tshul /
de nyams su blangs tshul lo //
dang po ni /
de ltar bka' bstsal pa sogs nas /
gwa'ur 'chang ste gnas so :
zhes pa'i bar gyis rdo rje'i gsung mtha' dag gi bka'i sdud pa po ye shes mtsho rgyal gyis mi brjed pa'i gzungs kyis thugs su bzung ste bsam sgom gyis gtan la phab /
de tsam du ma gzhag par chos rgyal yab sras lo chen bai ro bcas lhan cig thos pa'i 'khor rnams dang dgongs pa bsdur te tshig don lhag chad med pa'i zhu tig mdzad nas mkha' 'gro'i brda yig tu bkod cing thugs dam du 'bral med bcangs par bstan pa'o //
gnyis pa des 'gro don 'byung tshul ni /
nam zhig gi tshe nas /
mi snang bar gyur to :
sa ma ya :
zhes pa'i bar gyis /
dag pa'i 'khor rnams mgrin gcig tu gdams pa 'dzin skyong spel gsum ji ltar bya ba zhus pa'i lan du gu ru rin po ches rnam thar mdor bsdus pas thog drangs /
spyir mdzad pa'i cho 'phrul mtha' yas pa dang bye brag gangs can bod kyi yul du sangs rgyas kyi mdzad pa bsam yas rab 'byams su bstan pa'i tshul dang /
khyad par bdud 'joms rdo rje drag po rtsal gyi skur bzhengs nas zab rgu'i gdams bcud ye shes snying po lam 'bras bu dang bcas pa'i chos skor ma 'ongs gdul bya'i don du zab mo'i gter du sba bar gdams pa dang /
gter gnas 'chol ba'i khro rgyal rdo rje gro lod mchog gi skur bstan te gcig las du mar 'phrul pa'i tshul gyis dam sri gdug pa can btul pa'i gnas stag tshang ming can bcu gsum yod pa'i ya gyal /
mdo khams 'bri zla zal mo sgang gi rgyud sbas gnas chen po rdo rje zil khrom gyi 'dabs zhol rong me dkar mo stag tshang gi gnas kyi bzhugs tshul che brjod phan yon dang bcas pa /
der sku gsung thugs rten sogs ji ltar sba ba'i tshul /
gang la bcol gdams bya ba'i gter srung /
sbas pa'i gter de 'byin pa'i dus tshod /
'don pa'i skyes bu /
gdams pa'i snod ldan /
de la brten nas phrin las 'byung tshul /
skyes bu dam pa'i rnam thar ma nges pa skyong tshul /
lam rim 'bri klog 'chad nyan gyi phan yon /
zhar byung bod khams bde ba'i rim gro ji ltar sgrub pa'i tshul yon tan dang bcas pa gsal bar bstan mthar /
bka' bstsal pa la rjes su yi rang zhing dad gus chen pos mchod bstod phul te smon lam btab pas gu ru rin po ches mthun 'gyur bstsal zhing bkra shis pa'i mtshan ltas rgya cher snang ba dang /
rig 'dzin mkha' 'gro dkar phyogs skyong ba rnams kyis bstan pa 'di nyid srung zhing skyong ba'i dam bca' phul ba bcas bstan to //
gsum pa de nyams su blangs tshul ni /
de nas ji ltar nas /
gnas pa na :
zhes pa'i bar gyis dag pa'i 'khor de rnams kyis gzhung 'di la thos bsam sgom pa mthar phyin par mdzad nas tshig don cha tshang ba'i dpe rgyud gzhan la ma bstan par mgul du 'chang /
snyan brgyud dum dum khrigs ci rigs pa skal ldan gzhan la'ang bstan cing spel pa'i tshul bshad /
gnyis pa ma 'ongs 'gro ba rnams kyi don du gter du sbas pa'i tshul la gnyis /
sbas tshul dngos dang /
zhar byung de bton nas 'gro don 'byung tshul lo //
dang po ni /
nam zhig gu ru rin po che sogs nas /
man+t+ra gu h+ya sa ma ya :
zhes pa'i bar gyis /
ye shes DA ki'i rje mo mtsho rgyal mas gu ru srin po'i kha gnon du gshegs pa'i rjes bod khams mtha' dbus kun tu gter zhabs bsdams pa'i dus su sngags srung ral gcig mas rjes su bskul bas rkyen byas te /
gu rus lung bstan pa'i gnas su rdzu 'phrul gyis sbas shing zab mo'i rgya rim pa bcu gsum gyis btab nas /
gter srung bdud dang btsan gyi mgon po la gnyer du gtad cing rdo rje'i lung don 'grub pa'i smon lam mdzad pa na gu ru rin po che skad cig gis byon nas bden tshig dang rab tu gnas pa'i phrin las mdzad tshul rnams bstan to //
gnyis pa de bton nas 'gro don 'byung tshul ni /
bkra shis pa'i sngags tshig gis thog drangs /
mkhas pa'i gtsug rgyan sogs kyis /
rdo rje'i lung don ltar 'gro 'dul grub pa'i rig 'dzin chen po lhan rgyas pas 'phral gyi kha byang dang sngon gnas rjes dran gyi gsal snang la brten /
zab mo'i gter rgya bkrol te sbas pa'i gter rnams sa steng du snang bar mdzad pas skal ldan skyes mchog rnams kyis 'dzin skyong
