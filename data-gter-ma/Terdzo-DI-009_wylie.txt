@#//
rdo rje'i gnas chen rnams la ye shes 'beb pa'i rim pa byin rlabs sprin gyi me tog sil ma zhes bya ba bzhugs so //
na mo gu ru d+he wa d+hA ki nI ye /
gu ru rje 'bangs dang bcas pas byin gyis brlabs pa'i rdo rje'i gnas rnams lhag par gnas pa'i phyir /
rtsa gsum gang rung gi tshom bu tshogs sgrub kyi skabs sogs la rnal 'byor pho mo rnams chas gos sna tshogs kyis brgyan /
spos rol g.yab dar dbyangs kyi 'gyur ba dang bcas te /
hU~M/
sngon byung srid pa'i dang po la //
rang grol gdod ma'i he ru ka
/ye shes rang shar dpal chen po //
yum chen gnam zhal dbyings phyug ma //
thugs rje shugs kyis khros pa'i gar //
ye shes dgu yi cho 'phrul las //
srid gsum ru tra'i tshogs bsgral te //
'khrul pa gzhi la dag pa yi //
rang snang ston pa'i cho 'phrul gyi //
sgron ma chen po 'byams klas bkod //
ngo mtshar bsam mi khyab pa yi //
mdzad pa thog mar ston pa'i tshe //
ma hA ru tra thar pa nag
/drag mo khyo shug bcas pa yang //
gzung 'dzin tshogs brgyad rgyu 'bras bcas //
bsgral ba'i rten 'byung brda rtags las //
lus ni srid pa 'dod pa'i khams //
ngag ni gzugs khams sems gzugs med //
dag pa sku gsung thugs kyi gnas //
'khor lo gsum gyi rang bzhin rdzogs //
de las phyi rol ji bzhin nang //
spyi bo dzA lan d+ha ra sogs //
gnas dang yul dang dur khrod bcas //
sa bcu lam gyi de kho na //
'du ba la sogs tshul du shar //
de la dbang byed rigs kyi gtso //
mkha' spyod sa spyod sa 'og spyod //
dpa' bo DA ki 'bum phrag yangs //
ri rab chen po'i rdul mnyam ston //
dwangs ma mi shigs thig le'i dpyid //
a haM mnyam par sbyor ba'i sprin //
gdod nas grub pa'i dkyil 'khor gyi //
ye shes 'khor lor rdzogs pa las //
ru tra'i snying las byung ba yi //
shar phyogs dur khrod bsil ba'i tshal //
mchod rten bde byed brtsegs pa nas //
hU~M chen kA ras byin phob cig
/lag pa g.yas las byung ba yi //
lho phyogs dur khrod khu byug tshal //
mchod rten rin chen 'od 'phro nas //
'jam dpal bshes gnyen byin phob cig
/mtshan ma'i cha las byung ba yi //
nub phyogs dur khrod pad+ma brtsegs //
mchod rten gzi 'od 'bar ba nas //
nA gardzu nas byin phob cig
/rkang pa g.yon pa las byung ba'i //
byang phyogs dur khrod lang+ka brtsegs //
mchod rten rang byung bde chen nas //
pra b+ha hastis byin phob cig
/ru tra'i nang khrol las byung ba'i //
shar lho dur khrod lhun grub brtsegs //
mchod rten ke'u ti shan nas //
d+ha na saMskr-is byin phob cig
/ma hA ru tra'i mgo las byung //
lho nub dur khrod gsang chen rol //
mchod rten ka ni na zhes nas //
bi ma mi tras byin phob cig
/ru tra'i lag pa g.yon pa las //
nub byang dur khrod he chen brdal //
mchod rten rang byung ku ma nas //
gu h+ya tsan+d+ras byin phob cig
/ru tra'i rkang pa g.yas pa las //
byang shar dur khrod lo ka brtsegs //
mchod rten go ma sA la nas //
shAn+tiM gar+b+has byin phob cig
/dpal chen dgyes pa he ru kas //
gzung 'dzin bdud sde bsgral pa las //
phung po rang byung gzhal yas khang //
gdan gsum rdo rje'i grong khyer gyi //
yan lag zhing skyong phyogs skyong klu //
gnas yul ma mo'i tshogs dang bcas //
rdo rje'i gnas mchog 'dir byon la //
'bar ba'i dur khrod chen po dang //
gnyis su med par byin phob la //
rig 'dzin 'du ba'i tshal du mdzod //
hU~M/
yul gyi ming ni dbus 'gyur tshal //
o rgyan rang byung dur khrod nas //
rtsa gsum kun 'dus ye shes brnyes /
pad+ma saM b+has byin phob cig
/khyod kyi sku gsung thugs gsang ba //
mi zad yon tan phrin las kyi //
rgyan gyi 'khor lo'i rol mo las //
zung 'jug grub pa'i rig pa 'dzin //
bod yul sgrags kyi yang rdzong nas //
gshin rje'i 'khor lo rnam pa bzhis //
srid gsum dbyings za nyi zla zhon //
sangs rgyas ye shes byin phob cig
/mchims phu'i brag dmar dben rtsa nas //
rta skad thengs gsum dgongs pa ches //
yul gsum gyad gyur bde chen shar //
rgyal ba mchog dbyangs byin phob cig
/lho brag mkhar chu'i sgrub phug nas //
yang dag grub pa'i ting 'dzin gyis //
thig le gcig rdzogs nyi zer 'chibs //
nam mkha'i snying pos byin phob cig
/bsam 'grub shel gyi brag phug nas //
snang srid bdud rtsi'i ting 'dzin gyis //
rdo rje'i brag las sgrub chu bton //
gnyags chen dz+nyA nas byin phob cig
/ne'u ring seng ge rdzong gsum nas //
thal 'byin bzhi yi rnal 'byor gyis //
bdud bzhi rtsad gcod mkha' 'gro'i rgyal //
ye shes mtsho rgyal byin phob cig
/sham po gangs kyi ra ba nas //
rtsa rlung thig le'i dgongs pa yis //
chos kun a wa d+hU tir dag
/'brog mi dpal yes byin phob cig
/stag tshang seng ge bsam 'grub nas //
'khor 'das stong srog chos skur 'phrog
/srid gsum dregs pa bran du khol //
rlangs chen dpal seng byin phob cig
/li yul lcang ra'i gnas mchog nas //
rdzong 'phrang srog gi gnad la mkhas //
drag sngags rdo rje'i thog chen 'beb //
bai ro tsA nas byin phob cig
/dbus 'gyur zab yangs dbu rtse nas //
bskyed rdzogs rdo rje'i rnal 'byor gyis //
mi g.yo ting 'dzin dgongs klong brdal //
mnga' bdag chen pos byin phob cig
/gnyags chen g.yu sgra la sogs pa //
rje 'bangs 'dus pa bsam yas pa'i //
dgongs pa gu ru'i ye shes dang //
gnyis su med pas byin phob cig
/rnam pa gangs can grub pa'i gnas //
don la dpal chen sgrub sde brgyad //
bdun brgya nyer lnga'i dkyil 'khor gyi //
'khor lor lhun gyis rdzogs pa bzhin //
rang byung rdo rje'i gnas chen po //
rgyal kun sku gsung thugs yon tan //
phrin las lhun gyis rdzogs pa yi //
zhing khams chen por byin phob cig
/hU~M/
gzhan yang rmad byung grub rig 'dzin //
sgeg rdor bi ma sangs rgyas gsang //
sgyu 'phrul brgyud pa'i bla ma ni //
tshom bu 'bum sdes byin phob cig
/gnas la gsang sngags grub pa'i zhing //
rig 'dzin 'dus pa rgya mtsho yis //
dngos grub ma nyams rgyas pa'i tshal //
'phur 'gro'i grong khyer lta bur mdzod //
rig gsum lha klu mi'i rig 'dzin //
drwa ma lnga dang rgyal po dzaH
rjes su rnal 'byor rig 'dzin gyi //
'dus pa rgya mtshos byin phob cig
/gnas 'dir sgrub pa'i skyes bu'i tshogs //
zag bcas lam gyi rnal 'byor lngas //
nye rgyu'i grub pa'i tshom bu bcas //
lhan cig grol ba'i zhing du sgyur //
kun bzang rdor sems dga' rab rje //
shrI seng mkhas pa nyer gcig sogs //
sde gsum klong dgu'i mdzod 'dzin pa'i //
brgyud gsum bla mas byin chen phob //
gnas 'dir rnal 'byor grub pa'i sde //
klong chen dgongs pa'i gsang mdzod brdol //
'ja' lus rdo rje'i sku brnyes pa'i //
lam srol 'dzin pas gang bar mdzod //
thub dbang nye ba'i sems dpa' brgyad //
'phags pa'i gnas brtan bcu drug dang //
rgyan drug shing rta'i srol 'byed che'i //
thugs bskyed dgongs pas byin phob cig
/gnas 'dir 'phags tshogs 'dus pa'i sde'i //
spong dang klog pa'i las kyi sgos //
thub bstan srid mthar rgyas pa yi //
chos 'khor chen por byin gyis rlobs //
rdo rje 'chang dbang sa ra ha //
bi rU pa dang tai lo sogs //
rnal 'byor dbang phyug brgyad cu bzhi'i //
brtul zhugs spyod pas byin cheb phob //
gnas 'dir gsang sngags 'byung ba'i gnas //
zab rgyas rgyud sde'i gsang mdzod kyi //
bka' bab grub pas sa 'di khengs //
smin grol sgom pa'i byin rlabs stsol //
rje 'bangs 'dus pa snga phyi bar //
so ston zur pa mes dbon gsum //
gnubs chen la sogs grub pa'i mchog
/gsang sngags 'dus pas byin phob cig
/gnas 'di o rgyan rang byung zhing //
rdo rje theg pa rgya mtsho yi //
byin rlabs dngos grub 'dzad pa med //
yid bzhin 'byung bar byin gyis rlobs //
dus bab phrin las rmad du byung //
zab gter sgo 'byed 'gro ba 'dul //
mchog gnyis gling pa brgyad la sogs //
gter ston rgya mtshos byin chen phob //
gnas 'dir ma hA gu ru rje //
ston 'khor 'du 'bral med par bzhugs //
byin rlabs zab mo'i rten 'byung gis //
'gro kun 'dul bar byin gyis rlobs //
bka' gter bka' gdams lam 'bras dang //
mar shangs bka' brgyud zhi byed gcod //
sbyor drug rdo rje'i rnal 'byor gyi //
shing rta brgyad kyis byin chen phob //
gnas 'dir zab mo'i rgyud lung dang //
man ngag bshad sgrub rgyun mi chad //
mkhas grub bye ba bsam yas 'du //
bstan pa rgyas par byin gyis rlobs //
skyabs gnas rgya mtsho'i ye shes sku
/lhan skyes gsang ba mngon sum sbyin //
byin rlabs 'byung gnas 'khor lo'i dbang //
rtsa brgyud bla mas byin chen phob //
gnas mchog 'og min zhing du sgyur //
mched lcam rdo rje'i ye shes skyed //
'brel tshad smin grol lam 'god pa'i //
skal bzang mchog tu byin gyis rlobs //
hU~M/
'og min ye shes rgyan gyi zhing //
lnga ldan dkyil 'khor lhun gyis rdzogs //
rdo rje dbyings kyi dkyil 'khor nas //
rdo rje sems dpas byin phob cig
/gdan gsum dag pa'i gzhal yas nas //
rigs lnga lcam dral sems dpa' brgyad //
sems ma sgo ba la sogs pa //
zhi ba'i lha tshogs byin phob cig
/gar dgu'i ye shes gzi byin gyis //
bdud sde tshar gcod he ru ka
/'joms byed khro bo gnas yul ma //
dbang mo nyer brgyad byin phob cig
/zhi ba zhe gnyis khrag 'thung ni //
lnga brgya gsum dang rig pa 'dzin //
tshogs chen 'dus pa'i dkyil 'khor lha //
bka' sdod bcas pas byin phob cig
/sangs rgyas kun gyi dgongs pa 'dus //
'bar ba ye shes dgu yi dal //
rig 'dzin sgyu 'phrul drwa ba yi //
dkyil 'khor lha yis byin phob cig
/'khor 'das ye shes dbyings su rdzogs //
rdo rje khros pa'i rje btsan te //
spyi dpal chen po che ba'i mchog
/dkyil 'khor gtso bos byin phob cig
/me long ye shes klong yangs nas //
rdo rje 'bar ba'i zhe sdang gis //
srid rtsa rtsad gcod he ru ka
/yang dag lha tshogs byin phob cig
/mnyam nyid ye shes pho brang nas //
rat+na spyi dpal nga rgyal 'joms //
mkhyen rab bdag po many+dzu shrI//
zil gnon lha tshogs byin phob cig
/sor rtog ye shes pho brang nas //
gar gyi dbang phyug 'dod chags dag
/bde chen pad+ma'i gsung gi lha //
rta mchog rol pas byin phob cig
/bya grub ye shes pho brang nas //
phrag dog sgrol mdzad khrag 'thung mchog
/phrin las rdo rje don yod grub //
rdo rje phur pas byin phob cig
/klong gyur ye shes pho brang nas //
rbod gtong mngon rdzogs he ru ka
/dbyings rig dag pa'i thig le'i dpyid //
ma mo'i lha tshogs byin phob cig
/'da' ka ye shes pho brang nas //
ston pa'i gdung 'tshob byin rlabs gter //
rdo rje'i rnal 'byor sa lam rdzogs //
rig 'dzin 'dus pas byin phob cig
/dbyings grol ye shes pho brang nas //
tshogs brgyad dregs pa'i stong srog 'phrog
/'bar ba'i cho 'phrul mi zad ston //
dregs pa kun 'dul byin phob cig
/mtha' grol ye shes pho brang nas //
dmod pa drag po sngags kyi bdag
/mthu stobs rdo rje'i thog char 'beb //
stobs ldan nag pos byin phob cig
/sangs rgyas kun gyi ye shes sku
/zhi khro sgyu 'phrul bsam mi khyab //
rgyud sde drug gi yi dam lha //
bka' 'dus rol pas byin phob cig
/srid gsum ye nas sangs rgyas zhing //
mnyam nyid kun tu bzang po'i dal //
dag pa chen por 'byams klas pa'i //
dkyil 'khor gcig tu lhun rdzogs mdzod //
hU~M/
bsam gyis mi khyab gsang ba mchog
/bde chen dgyes pa'i dpyid kyi thig
/rnam pa thams cad ye shes gar //
mkha' 'gro'i lha tshogs dbyings nas bzhengs //
kun bzang rdo rje rnal 'byor ma //
rdo rje khros ma phag gi gdong //
'khor 'das zil gnon yum chen mos //
ye shes dbyings nas byin chen phob //
rigs kyi 'khor bsgyur btsun mo lnga //
klong chen dbyings kyi dbang phyug ste //
ye shes chen po'i mkha' 'gro lngas //
snang srid dag pa'i byin chen phob //
gsang ba ye shes las kyi dbang //
myur ma dpa' mo zhi dang khro //
'phrog byed zhal dang rigs byed sogs //
'bum phrag mkha' 'gros byin chen phob //
'gyur med lhan skyes ye shes dpal //
gnas yul zhing skyes 'jig rten dang //
las mdzad sngags skyes dpa' mo sogs //
mkha' 'gro rgya mtshos byin chen phob //
bkod pa sna tshogs du mar shar //
ngo bo ro gcig gsang ba'i dbyings //
srid zhi kun khyab dbang mo che //
ma dang mkha' 'gros byin chen phob //
brtul zhugs bde stong rol mo yis //
snang srid lhan skyes rol par 'char //
o rgyan rang byung dur khrod dang //
gnyis su med par byin gyis rlobs /
khams gsum dag pa sku gsung thugs //
ye shes mkha' 'gro'i grong khyer te //
mkha' spyod 'og min gsang ba che'i //
bdag nyid lhun gyis rdzogs par mdzod //
hU~M/
gnam lcags 'bar ba'i ri bo nas //
zhe sdang rdo rje srin po'i gzugs //
srid gsum dregs pa'i dbang phyug che //
legs ldan nag pos byin phob cig
/chos dbyings yum gyi mkha' klong nas //
e ka tsA ti ral gcig ma //
snang srid mkha' 'gro'i rgyal mo'i gtso //
sngags kyi bdag mos byin phob cig
/u tsa la yi dur khrod nas //
rgyud gsum sde brgyad dregs pa'i rgyal //
he ru ka dpal dpa' bo che //
ma ning nag pos byin phob cig
/rin chen gter gyi mdzod 'chang ba //
rgyal po chen po ngal gsos po //
nor lha bye ba'i tshogs dang bcas //
'dod dgu'i dbyig gi byin phob cig
/dpal gyi bka' bzhin bstan pa skyong //
thogs med phrin las rtsal shugs 'chang //
zab gter gnyer 'dzin gnas gzhi skyong //
'khor dang bcas pas byin phob cig
/ye shes dbyings las 'bar ba'i sku
/snying rjes rab khros bstan pa srung //
dam ldan rjes 'dzin nyams pa sgrol //
rdo rje'i srung ma mthu bo che //
rdo rje'i gnas 'dir rtags bzhugs la //
thogs med drag shul phrin las kyis //
rnal 'byor skyong zhing mel tshe dang //
dge legs yon tan rgyas par mdzod //
hU~M hrIH
khyad par phyogs dus skyabs gnas mchog
/sangs rgyas kun gyi ye shes sku
/rang byung ston pa 'od mi 'gyur //
ma hA gu ru thod phreng rtsal //
ye shes dbyings nas mkhyen brtse nus //
rtsal sprugs gdul dka' snyigs ma'i 'gro
/rjes su 'dzin pa'i thugs dam bzhin //
rdo rje'i gnas 'dir byin gyis rlobs //
dbyings rig dbyer med thog ma'i mgon //
chos sku snang ba mtha' yas kyis //
'chi med tshe yi byin phob la //
rdo rje'i gnas su byin gyis rlobs //
bde chen khyab brdal gzhal yas nas //
gsung gi rdo rje spyan ras gzigs //
'brel tshad rang grol byin phob la //
rdo rje'i gnas su byin gyis rlobs //
phyogs dus zhing khams rab 'byams nas //
sku lnga dbyer med kun tu 'chang //
snang srid chos sku'i byin phob la //
rdo rje'i gnas su byin gyis rlobs //
chos dbyings bde chen thig le nas //
mtsho skyes rdo rje sku bzhengs la //
klong chen rig stong don rtogs pa'i //
rdo rje'i gnas su byin gyis rlobs //
mkhyen gnyis ye shes dkyil 'khor nas //
blo ldan mchog sred sku bzhengs la //
shes rab rang byung klong rdol ba'i //
rdo rje'i gnas su byin gyis rlobs //
brtan g.yo srid zhi'i dwangs ma nas //
pad+ma rgyal po sku bzhengs la /
khams gsum rlung sems dbang sdud pa'i //
rdo rje'i gnas su byin gyis rlobs //
rdo rje khros pa'i dur khrod nas //
seng ge sgra sgrog sku bzhengs la //
gzung 'dzin dbyings bsgral dur khrod che'i //
rdo rje'i gnas su byin gyis rlobs //
gnyis med dbu ma'i pho brang nas //
nyi ma 'od zer sku bzhengs la //
nang gi sa lam myur rdzogs pa'i //
rdo rje'i gnas su byin gyis rlobs //
stobs bcu lhun gyis rdzogs pa nas //
shAkya seng ge sku bzhengs la //
bslab gsum yon tan dpal 'phel ba'i //
rdo rje'i gnas su byin gyis rlobs //
zag med yon tan rgyas pa nas //
pad+ma saM b+ha sku bzhengs la //
sku lnga lhun rdzogs 'bras bu'i zhing //
rdo rje'i gnas su byin gyis rlobs //
bdud 'dul gar dgu'i rol pa nas //
rdo rje gro lod sku bzhengs la //
dkar phyogs skyong zhing nyams pa sgrol //
rdo rje'i gnas su byin gyis rlobs //
rab 'byams dkyil 'khor 'khor lo yi //
gnyug ma'i gsang ba gsum gyi dbyings /
khams gsum dag pa sku gsung thugs //
rdo rje'i gnas su byin gyis rlobs //
rang byung rol pa dbyings kyi zhing //
gnas dang nye ba'i gnas ni brgyad //
rab tu dga' dang dri ma med //
zhing dang nye ba'i zhing chen drug
/'od byed 'od 'phro'i sa chen po //
tshan+d+ho nye ba'i tshan+d+ho gnyis //
sbyang dka' mngon du gyur pa'i sa //
'du dang nye ba'i 'du ba bzhi //
ring du song dang mi g.yo ba //
'thung spyod nye ba'i 'thung spyod bzhi //
legs pa'i blo gros chos kyi sprin //
dpe med ye shes ye shes che //
rdo rje 'dzin dbang sa yi tshul //
he ru ka yi gnas bcu dang //
dur khrod chen po rnam pa brgyad //
dbang byed gdod nas grub pa'i gzugs //
ma hA kang+ka gtum mig sogs //
dpa' bo dang ni rnal 'byor ma //
zhing sngags lhan cig skyes pa'i tshul //
'bum phrag yangs pa chen po yi //
mkha' 'gro dang ni mkha' 'gro ma //
'khor dang bcas pa 'dir byon la //
rnam thar gsum ldan chos dbyings mkha'//
rdo rje'i gnas su byin gyis rlobs //
shar gyi zhing skyong glang gdong dkar //
gnas ma chen mo gau rI ma //
phyogs skyong rdo rje can dang ni //
klu dbang mtha' yas la sogs pa //
'khor ba myang 'das dbyings sgrol ba'i //
dur khrod chen po brgyad kyi bdag
/rnam pa sna tshogs gzugs can ma //
ngo bo ye shes gcig gi gzugs //
'khor dang bcas pa 'dir byon la //
rdo rje'i gnas su byin gyis rlobs //
sprin dang ljon shing mchod rten chu //
sgra sgrog shAn+tiM uta pa la //
bde byed brtsegs pa rlabs can sogs //
rdo rje'i gnas su byin gyis rlobs //
dpag med sangs rgyas zhing gi khams //
rdul gcig steng du rdzogs pa yi //
bkod pa chen po'i sgron ma'i sprin //
thugs rje'i dbang gis snang bar mdzod //
sku lnga lhun grub mkhyen brtse'i bdag
/'khor dang bcas pa 'dir byon la //
mthong thos dran reg grol nus pa'i //
ye shes chen pos byin gyis rlobs /
khyed rnams sngon gyi thugs dam bzhin //
gdung shugs dad pas rgyud bskul zhing //
bsnyen sgrub dgongs pa zab mo yis //
rtse gcig gsol ba 'debs lags na //
skyabs yul rgya mtsho'i tshogs thams cad //
mkha' la sprin ltar 'khrigs nas kyang //
gnas mchog 'di ru byin phob cig
/bar snang char bzhin babs nas kyang //
gnas mchog 'di ru byin phob cig
/sa las rlangs ltar brdol nas kyang //
gnas mchog 'di ru byin phob cig
/gnas 'di rang byung gsang ba che //
phyi snod 'og min pad+ma'i zhing //
ye shes rang snang rgyan gyi zhing //
bkod pa lhun gyis rdzogs par mdzod //
bcud ni zhi khro dpa' bo dang //
mkha' 'gro ma yi grong khyer te //
rdo rje'i rigs kyi nus pa 'dzin //
skal bzang mchog tu dbugs dbyung mdzod //
grub pa'i ye shes snang ba'i gzis //
brtan g.yo kun khyab dag pa che //
mnyam nyid rang byung phyogs lhung bral //
'og min zhing du rdzogs par mdzod //
hU~M/
rang byung dag pa rdo rje'i gnas //
snang bcas sku yi da la ste //
sa rdo ri brag rtsi shing dang //
nags kyi skyed mos tshal kun kyang //
dpa' bo DA ki'i grong khyer du //
sku lnga'i ston pa zhi dang khro //
mngon sum snang zhing bkod pa yi //
mthong tshad rdo rjer grol bar mdzod //
phyi rol 'byung ba'i rang sgra dang //
nang gi skye 'gros zin pa'i sgra //
rol mo'i dbyangs sogs ji snyed kun //
gzhom med rang snang gsang ba'i sngags //
badzra tan+t+ra rdo rje'i glu //
mtha' dag dngos grub mchog stsol ba'i //
rdo rje'i sngags gzugs rang sgra sogs //
gsung gi gsang ba mi zad pa'i //
thos grol dbyangs su byin gyis rlobs //
dur khrod gsang ba mchog gi zhing //
rten dang brten pa thams cad kyang //
rdo rje'i rigs su dbugs dbyung bas //
thabs kyi skyes pa dpa' bo ste //
shes rab mdzes ma rnal 'byor ma //
gnag phyugs ri dwags 'bu srin yang //
thugs rje'i dpyang thag gis bzung bas //
sdug bsngal zug rngu dbyings su zhi //
kun 'byung 'ching ba rang grol nas //
snang spyod ye shes rol mo che //
dran rtog bde chen thig le ru //
gnyis su med par dag pa las //
tshogs chen ma byas lhun gyis rdzogs //
chos nyid dag pa mngon gyur nas //
phyag rgya mtshan ma thig le gsal //
tshogs drug rang grol ye shes kyis //
yid la dran dang cha shas reg
/kun kyang grol ba'i phrin las mdzod //
mdor na rigs lnga gangs can mtsho'i //
ji snyed bkod pa'i gnas dang yul //
dur khrod chen po'i ngo bo ru //
gdod nas dag cing gnas pa yi //
chos nyid ka dag chen por brdal //
mtha' klas gdul bya'i mos pa bzhin //
bla ma rig 'dzin rnal 'byor dbang //
yi dam zhi khro gtso dang 'khor //
rdul snyed dpa' bo mkha' 'gro'i tshogs //
rdo rje'i chos srung bsam yas pa'i //
dkyil 'khor gang 'dul der snang gi
/bkod pa bsam gyis mi khyab pa'i //
rten dang brten par lhun rdzogs pa'i //
chos can bde chen rol par shar //
snod bcud rgyud rnams dag rtogs shing //
mnyam gnyis lhag pa'i ting 'dzin gyi //
nus pa chen pos ngo mtshar gyi //
rdo rje'i zhing khams rab 'byams rdzogs //
rtsa gsum lha yi byin rlabs dang //
sangs rgyas byang sems smon lam mthu //
rig 'dzin grub pa'i rnal 'byor pa'i //
dgongs pa'i rtsal dang ting 'dzin gyi //
byin rlabs gzi byin 'od du 'bar //
rig 'dzin mkha' 'gro dngos su 'du //
nus mthu thogs med 'byung ba yi //
dkyil 'khor chen por byin rlobs mdzod /
oM AHhU~M badzra ma hA gu ru d+he wa d+hA ki nI sarba sa ma ya dz+nyA na A be sha ya a A e A ral+li hriM hriM pheM pheM/
zhes bshugs glu dang thod rnga rkang gling sogs rol mo'i sgra sna tshogs pas byin dbab par bya'o //
zhes pa'ang dpal o rgyan chos kyi rgyal pos gangs can skyob pa'i phrin las kyi sgo brgya phyogs kun 'byed pa'i rten 'byung rmad du byung ba'i sgo 'phar gdod nas grub pa /
rigs brgya'i khyab bdag 'jam dbyangs bla ma 7kun gzigs chos kyi blo gros pad+ma ye shes rdo rje'i bka' drin gyis phye ste rang byung rdo rje'i gnas chen po zil khrom gangs kyi ra ba'i dbus dang phyogs bzhi /
khyad par shrI nA len+d+ra gnyis pa'i gan+d+ho lar sa byi cho 'phrul zla ba'i dkar phyogs kyi tshes bcur gnas chen byin 'beb kyi rim pa dang /
lho phyogs rin chen sprin gyi sgron ma rnam par bkod pa'i 'dod 'byung nor bu'i gter gyis snyigs dus dbug dbyung ba'i dus /
dpal chen yang dag he ru kas snang srid bdud rtsi'i dkyil 'khor du byin gyis brlabs pa'i tshe gang shar shugs 'byung gi re khA 'di yang /
grub pa'i 'bangs pad+ma gar dbang bde chen 'od gsal mdo sngags gling pa bkra shis dpal 'byor gyis rdzong gsar bkra shis lha rtse'i gzim spyil bkra shis 'chi med grub pa'i dga' tshal du bris pa 'dis kyang mkha' khyab kyi yid can rang snang rdo rje'i zhing gi grong khyer chen por dbug dbyung ba'i rten 'brel mchog gi btsas su gyur cig
/mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
