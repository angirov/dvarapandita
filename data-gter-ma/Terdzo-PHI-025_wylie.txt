sha brgya zan brgya'i lag len gsal byed bzhugs so //
na mo pad+mA ka ra ya /
ban bon byad kha mthu gtad sogs gdon chen po dang /
lhag par mi dang rta phyugs kyi nad gdon glo bur zlog pa la ched du bsngags pa'i sha brgya zan brgya'i glud gtong tshul ni /
pad+ma dbang chen lta bu'i yi dam gang byed chos srung dang bcas pa'i mchod gzhi'i mdun du /
stegs nag po'i dbus su bsrung bya mi phyugs gang yin dang mthun pa'i 'dra glud skye mched dod cing rgyan dang bcas pa bdun nam lnga'i mtha' skor du yul 'brog gi yo byad dang gzugs 'gros srid tshad 'byor tshad kyi gzugs dang /
la rdzas klung rdzas /
dar zab snam ras 'bru sna rin chen zas sna sogs dngos su 'byor pa rnams dngos su bzhag
/rta khal drel khal spre'u mdzo khal du ma bya /
de dag gi phyogs bzhi'i shar du bag zan gyi spre'u dkar po la khal bkal pa keng rus kyis 'ded mi /
lhor rta dmar khal bkal ba btsun pa zhwa dmar gyon pas 'ded pa /
nub tu drel nag khal bkal ba btsun pa zhwa ser gyon pas 'ded pa /
byang du mdzo rog khal bkal ba sgrub pa dom ra can gyis 'ded pa /
bzhi ka'ang rgyab tu 'bog khur ba /
phyogs bzhi so sor changs bu'am mtheb kyu sha dmar gyis brgyan pa nyer lnga re dkor cha dang bcas pa bsham /
gal te byad kha zlog pa lta bu'i dgos pa 'brel nas zor byed na /
dmar gtor mtshe yungs kyis brgyan pa brgyad dam bzhi'am gcig gang 'byor yi dam gyi gtor ma'i mdun du bsgrig
/phyogs gang bder rin po che'i snod du gser skyems gtsang ma dang /
gu gul yungs thun rol mo sogs 'du bya /
mchod gtor rnams spos chab kyis phyung /
yi dam chos srung gi gzhung bsrang /
skong tshogs sogs grub pa dang /
yas rnams sngags drug phyag drug gis byin rlabs rgyas par bya /
hU~M mdzad kyi phyag rgya byas la /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bka' bden pa dang /
chos nyid gdod nas stongs shing chos can rgyu 'bras bslu ba med pa'i bka' bden pa dang /
bden pa chen po'i byin rlabs kyis /
rnal 'byor bdag dang sbyin pa'i bdag po'am /
yul phyogs 'di'i mi phyugs lta bu skabs thob kha sgyur /
'khor dang bcas pa la gnod cing 'tshe bar byed pa'i byad kha rbod gtong nad rims dal yams glo bur ye 'drog gi bdag po bdag mo lan chags bu lon sha 'khon gnyer ba thams cad skad cig yud tsam la lan chags glud kyi gtor ma len pa'i slad du 'dir mchis par gyur cig
/TA ki hU~M dzaH
lan gsum gyis 'gugs /
dzaHhU~M baM hoH
byams pa'i sems dang ldan pas rten dang gnyis med du 'khod cing sgrub pa pos ci bsgo ba'i bka' la nyan par bsam /
dbyangs rol bcas /
hU~M:
dang po rgyal byung gang nas byung :
sogs nas /
su dang 'phrad pa de la sgyur :
ces pa'i bar gyer la /
'gal 'khrul nongs pa sogs kyi tshig mtshams su mchod g.yog pas glud gtor rnams phyogs bzhi so sor snod so sor sdus /
tshig mtha'i rol 'og tu phyogs ma nor bar skyel /
zor mi byed na mtshams gcod srung 'khor byas nas rjes chog la 'jug cing /
zor byed na yi dam gyi zlog sngags bzlas pas zor byin gyis brlabs la /
b+h+yo :
bdag la phur kha'i rbod kha sogs lan grangs gsum lnga bdun sogs brjod /
gzhung gi chad mdo btang /
gser skyems spyi 'tsham 'bul mthar /
yi dam chos skyong gi bskul zlog dmigs bsal yod na de dang /
med na /
b+h+yo :
mdos zor sha khrag gtor ma 'dis :
da lta rnal 'byor bdag cag la :
sde brgyad chad pa byung ba zlog :
byad zor phur kha thams cad zlog :
lha 'dre'i za kha zug pa zlog :
rgyal po lo yi bdun zur zlog :
blon po zla ba'i dbang btsan zlog :
dmag mi zhag gi dpung grangs zlog :
mtshon cha dus kyi rno ngar zlog :
spar kha'i skya mda' zug pa zlog :
sme ba dur du chud pa zlog :
sa bdag ko long gdug rtsub zlog :
'byung ba'i dgra gshed 'thab pa zlog :
gza' skar dus tshes ngan pa zlog :
lo zla zhag dus babs pa zlog :
khram dang byad du bcugs pa zlog :
hom dang spar bu'i bskor pa zlog :
dgra chen bdud du langs pa zlog :
ltas ngan glo bur ye 'drog zlog :
dus min 'chi ba rnam brgyad zlog :
mi kha bra mchu thams cad zlog :
chag chen nyam nga thams cad zlog :
sngon bsgugs phyi nas ded pa zlog :
dgra sna phung sna gyod sna zlog :
nad sna rims sna yams sna zlog :
dgra sri rmi ngan thams cad zlog :
che sri chung sri rgan sri zlog :
gzhon sri dar sri god sri zlog :
dgra sri mtshon sri nad sri zlog :
mdor na srid pa'i chag sgo dang :
bdag la gnod pa'i dgra bgegs rnams :
sdang byed dgra bo'i steng du b+h+yo :
gnod byed bgegs kyi steng du zlogs :
bar chad bgegs kyi steng du b+h+yo :
za 'dre phung 'dre'i steng du zlogs :
dam nyams byad ma'i steng du zor :
ces pa lta bu spyi 'tsham gyi zlog pa 'don la phyogs bzhi'am /
gnyan po rgyu ba'i gdong ma thug par gnod pa'i phyogs su 'phangs la brtan ma bskyang /
gtor snod sbub la rta bro brdung /
zor yod med gang ltar yang tshe 'gugs rgyas par bya /
rjes kyi bya ba bkra shis bcas spyi ltar bya ba ni lag len gyi rgyun ma chad la khungs btsun rang bzo ma 'dres pa'i gto chog khyer bde byin rlabs dang ldan pa yin no //
zhes pa'ang blo gros mtha' yas kyis bris pa gzhan la phan par gyur cig
/dge legs 'phel ///
/
