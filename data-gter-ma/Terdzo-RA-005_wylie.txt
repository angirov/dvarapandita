@#//
thugs rje chen po pad+ma sgyu 'phrul drwa ba las /
dbang bzhi rdo rje spyi blugs su bskur ba'i gsal byed zab pa kun dril zhes bya ba bzhugs so //
na mo gu ru pad+ma nIrte shwa ra ya /
ma bcings ma grol mkha' mnyam 'gro
/yongs grol dgongs pas dong nas sprugs //
gar dbang pad+ma dgyes pa'i zhal //
gus yid me long ngos gsal mdzod //
zab chos 'di'i smin byed rnams kyi snying por gyur pa 'di nyid sgrub pa la sbyor ba /
dngos gzhi /
rjes kyi bya ba gsum /
dang po ni /
stegs bu bdud rtsis chag chag btab par ras bris kyi dkyil 'khor bkram /
ma 'byor na maN+Dal la tshom bu lha grangs bkod pas kyang rung /
de steng khri'u la bum pa bcud ldan mgul chings dmar po kha rgyan gzungs rdor bcas pa bsham /
g.yas su thod pa bdud rtsis bkang ba /
g.yon du rig tsaka dang shel rdo /
rgyab tu dbang gtor bang rim gru bzhi bzhi brtsegs steng rin chen 'bar ba pad 'dab bzhi ldan rgyan gyis spras pa /
de'i g.yas g.yon du sman raka
/mtha' skor phyi mchod bskor bsham /
las bum dang phrin las la dgos pa'i tshogs kyi yo byad sogs tshang bar bya'o //
dbang don sgrub mchod ni /
chos spyod nas 'byung ba'i skyabs sems yan lag bdun pa tshad med bzhi bcas sngon du btang nas /
nang sgrub phrin las ltar bgegs bskrad nas brtsam ste mthar chags su gtang /
bdag mdun dbyer med du bsgom /
dzapa? khang phyes nas spro bsdu'i dmigs pa bcas yig bdun ci nus bzla /
gzungs thag blangs te /
bum pa rang byung gzhal yas khang :
nang du lha tshogs thams cad gsal :
rang gi thugs ka'i sngags phreng las :
'od zer 'phros pas gzungs thag brgyud :
bum pa'i lha tshogs thugs rgyud bskul :
mnyam sbyor byang chub sems sprin gyis :
bum pa yongs su gang bar gyur :
ces pa'i ting 'dzin gsal bas yig bdun bzla /
las kyi bum par pad nyi'i steng :
rta mgrin pad+ma kro tIr bcas :
mnyam sbyor thod dbyug thod khrag 'dzin :
khro bo'i chas rdzogs me klong bzhugs :
thugs ka'i 'od kyis rgyud bskul nas :
sbyor mtshams byang chub sems kyi sprin :
me 'bar tshwa tshwa 'phro ba babs :
bum pa yongs su gang ba yis :
bar chad bgegs 'joms nus ldan gyur :
oM ha ya grI ba hU~M phaT:
brgya rtsa bzla /
las byang ltar stong tshigs mchod bstod 'bul /
oM AHhU~M:gis dung zhal gyi bdud rtsi bum pa gnyis kar phul la /
lha rnams bde ba chen por zhu :
bum pa'i chu dang ro gcig gyur :
de nas rgyas par lcogs na bdag 'jug gi dbang yongs rdzogs blang /
bsdu na rig pa'i me tog dor la gnang ba nod do //
gnyis pa dngos gzhi la'ang sngon 'gro 'jug pa /
dbang dngos gnyis las dang po ni /
slob ma la las bum gyis khrus bya /
bgegs gtor bsang sbyang byin rlabs bsngo ba spyi ltar byas la bgegs bskrad cing srung 'khor bsgom pa las byang ltar bya /
sems bskyed gsal btab /
chos bshad kyi khyad par /
de la rgyal ba kun gyi yab gcig
/rgyal sras yongs kyi thu bo /
gangs can mgon po spyan ras gzigs dbang phyug gi rgyud dang sgrub thabs gdams ngag gi rim pa theg rim dang rgyud sde gong 'og nas gsungs pa mtha' yas pa zhig bzhugs pa las /
skabs su babs pa 'di ni /
dpal gyi bsam yas ar+Ya pa lo'i gling du gu ru rin po che la rje 'bangs rnams kyis tshogs kyi 'khor lo phul nas /
rgyud lung man ngag thams cad kyi nang nas tshe gcig sangs rgyas 'grub pa'i gdams ngag kha tshang don 'dril :
sku gcig bsgoms pas bde bar gshegs pa ma lus pa rnams kyi sku bsgom par 'gyur ba :
snying po gcig bzlas pas gsang sngags kyi bzlas brjod thams cad de ru 'dus pa :
ting nge 'dzin gcig bsgoms pas man ngag ma lus pa'i don thams cad rtogs pa :
dngos grub lo zla tsam gyis 'grub pa :
bar chad med cing sgrub pa'i 'bras bu mchis pa'i lha sngags man ngag gi gnad stsol bar gsol ba btab pas /
dam chos kun gyi snying po thugs rje chen po pad+ma gar dbang sgyu 'phrul drwa ba zhes bya ba'i rgyud dang sgrub thabs man ngag las tshogs bcas rdzogs par gnang ba'i mthar /
'di nyid ston dang nyan dang sgrub pa dang :
tshul bzhin bri rnams spyan ras gzigs dang mtshungs :
bka' yi glegs bam gang du bzhugs pa'i sar :
de na thugs rje chen po bzhugs pa yin :
'brel tshad thams cad thar pa'i gnas su 'dren :
'di nyid sgrub pa'i ri bo de dag la :
spyan ras gzigs dbang dngos su byon nas su :
sgrub pa'i gnas la byin gyis rlob pa dang :
sgrub pa po la dngos grub rnam gnyis stsol :
gnas der bgrod tshad thugs rje'i spyan gyis gzigs :
bde ba can gyi zhing du lam sna 'dren :
thugs rje chen po su dang sus bsgom pa :
rab ni grub thob de ru mngon sangs rgyas :
'bring ni tshe gcig dag gis sangs rgyas 'grub :
tha ma bar do'i gnas nas byang chub thob :
ces sogs phan yon dang zhal gdams shin tu rgyas par bka' bstsal nas ma 'ongs pa'i don du gter du sbas pa /
deng sang lung nas bstan pa'i rtags rnams mngon du gyur pa na dpal lha'i sras po dam 'dzin mu rub btsad po'i rnam par 'phrul pa /
gter chen chos kyi rgyal po o rgyan mchog gyur gling pas mdo khams gnas chen nyer lnga'i ya gyal thugs kyi yon tan gnas mkha' 'gro 'bum rdzong gu ru'i gsang phug chen mo nas rang byung thugs rje'i sgrol sku
/bram ze pra b+ha hastis bsgrubs pa'i dam rdzas myang grol dang lhan cig spyan drangs te skal ldan rnams la spel bar mdzad pa 'di la phyi nang gsang ba'i dbang so sor rgyas par bskur ba dang /
snying po'i dbang bzhi rdo rje spyi blugs su bskur ba gnyis yod pa las 'dir phyi ma nyid bsgrub par bgyi ba la sogs kyis mtshams sbyar nas maN+Dal 'bul du gzhug
/thal mo me tog bcas gsol ba 'debs pa 'di'i rjes zlos mdzod /
ho :
bla ma sangs rgyas dgongs su gsol :
bdag ni 'khor ba'i gnas nas drongs :
bde gshegs kun 'dus dkyil 'khor du :
bdag cag 'jug par mdzad du gsol :
lan gsum /
bdag gzhan nam mkha'i mtha' dang mnyam pa'i sems can thams cad deng nas byang chub ma thob kyi bar du bla ma spyan ras gzigs dkon mchog rtsa gsum kun 'dus la skyabs su 'gro ba'i 'dun pa rtse gcig pas 'di'i rjes zlos /
na mo :
bdag dang mkha' mnyam sogs lan gsum /
'phags mchog spyan ras gzigs rgyal ba sras dang bcas pas thugs ji ltar bskyed cing bslab pa la bslabs pa de bzhin du gzhan gyi don du sems bskyed cing bslab pa la slob par bgyi'o snyam pas 'di'i rjes zlos /
ho :
sngon gyi rgyal ba sogs gsum /
tshogs gsag yan lag bdun gyi sgo nas rgyud sbyong ba'i tshig rjes don dran gyi ting nge 'dzin dang ldan pas 'di'i rjes zlos /
hU~M:
bla ma spyan ras gzigs sogs /
so thar byang sems sngags kyis bsdus pa'i sdom pa gsum po yang dag par blangs nas gzhung bzhin du bsrung snyam pas 'di'i rjes zlos /
ho :
bde gshegs rgyal ba thams cad dgongs :
rig pa 'dzin pa bdag gis ni :
'di nas byang chub snying po'i bar :
so so thar dang byang chub sems :
nyi shu brgyad dang khyad par du :
sku gsung thugs kyi dam tshig ni :
srog gi phyir yang mi gtong bsrung :
rdo rje mgor bzhag
/bdud rtsi'i dam chu sbyin la /
de ltar yin na rdo rje'i chus :
nyams na pham zhing dmyal bar ltung :
bsrungs na dngos grub 'dis thob byed :
dam las mi 'da' bro bor cig :
khas blangs pa'i dam tshig las 'da' bar mi bya snyam pas rdo rje'i bro bor ba 'di'i rjes zlos /
sa ma ya i dan na ra kan :
de nas dbang gi gzhi 'god cing ye shes pa dbab pa'i slad du lus dang ngag gi gnad gcun /
yid gzhan du ma yengs par dmigs pa 'di bzhin du sgoms shig
/slob ma mi dmigs stong pa'i ngang :
pad+ma nyi zla'i gdan steng du :
hrIHlas spyan ras gzigs dbang phyug :
dmar gsal zhal gcig phyag bzhi pa :
mtshan dpe longs spyod rdzogs pa'i sku :
thugs kar rdo rje thal mo sbyar :
g.yas g.yon shel phreng pad dkar bsnams :
dar dang rin chen rgyan gyis brgyan :
skyil krung 'od 'bar lham mer gsal :
de yi thugs kar pad zla'i steng :
hrIHyig mar me ltar 'bar ba'i :
'od kyis dkyil 'khor lha tshogs bskul :
de dag rnams kyi thugs ka nas :
sku dang phyag mtshan srog yig rnams :
kha ba bu yug 'tshub bzhin spros :
ba spu'i bu ga rnams nas zhugs :
lus kyi nang gang hrIHla thim :
sku gsung thugs dang dbyer med bsam :
rtsa sngags yi ge bdun pa'i mthar /
dz+nyA na A be sha ya A:
rA rA rA rA tsA la ya tsA la ya hU~M a haM dz+haiM:
zhes btags pa drag tu bzla zhing sbyar spos rol mo mos gus stobs kyis byin dbab /
ye shes pa'i rgyun byang chub ma thob kyi bar du brtan par byas par mos mdzod /
rdo rje rgya gram mgor bkod la /
oM su pra tiSh+Tha badzrA ye swA hA:
de rnams kyis sngon 'gro 'jug pa'i chos rnams grub nas dngos gzhi'i dbang bskur zhu ba'i yon du dmigs te maN+Dal 'phul /
gsol ba 'debs pa 'di'i rjes zlos /
bla ma spyan ras gzigs dbang phyug :
rgyal ba sras bcas dgongs su gsol :
bde bar gshegs pa'i dkyil 'khor du :
dbang mchog ma lus bskur du gsol :
lan gsum /
slob dpon gyi thugs ka nas 'od zer 'phros pas gdan gsum tshang ba'i dbang gi lha nam mkha' gang bar spyan drangs pa rnams kyis /
bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur bar gyur /
rnam bum thogs la /
hU~M:
gsal stong chos dbyings bum pa ru :
thugs rje chen po'i lha tshogs zhu :
snod bcud dag pa'i dbang bskur bas :
lha dbang lus la yongs rdzogs shog :
sngags mthar ka lA sha a b+hi Shiny+tsa hU~M:
bum pa mgor bzhag
/bum chu 'thor 'thung bya /
chu yis lus gang sgrib pa dag :
bdud rtsi gyen du 'khyil pa las :
'od dpag med kyis dbu brgyan gyur :
bum pa'i dbang bskur lus sgrib dag :
snang srid lha ru bsgom la dbang :
'bras bu sprul sku thob pa 'o :
bla ma bcom ldan 'das thugs rje chen po dang yum gsang ba ye shes mnyam par sbyor ba'i kun+da byang chub kyi sems sangs rgyas thams cad 'dus pa'i ngo bo thod pa'i bdud rtsi dang ro gcig tu sbyar nas ljags la bstsal bar mos shig
/bdud rtsi sbyin la /
hU~M:
bla ma'i lha tshogs mnyam sbyor ba'i :
bde stong byang chub sems kyi rgyun :
slob ma'i ngag la byin pa yis :
bde chen gsang ba'i dbang thob shog :
sngags mthar gu h+ya a b+hi Shiny+tsa hU~M:
byang chub sems kyis rtsa gnas gang :
byang sems bde chen ye shes 'phel :
gsang ba'i dbang thob ngag sgrib dag :
rtsa rlung thig le bsgom la dbang :
'bras bu longs sku thob pa 'o :
gzugs dang lang tsho phul du byung bas spras shing mtshan nyid dang ldan pa'i rig ma gsang ba ye shes kyi ngo bo can pang du 'khod par mos shig
/rig tsaka gtad la /
hU~M:
bla med gsang ba'i dbang bskur bas :
bde stong ye shes rtsal chen bskyed :
gsang ba yum gyi dbang bskur bas :
lhan skyes bde chen rtogs par shog :
sngags mthar ma hA su kha a b+hi Shiny+tsa hU~M:
'du shes gsum dang ldan pa'i rnal 'byor gyis snyoms par zhugs pas yas babs dang mas brtan gyi mthar skyes pa'i mchog bde mi 'gyur ba nyams su myong bar mos shig
/shes rab ye shes dbang thob nas :
yid sgrib dag nas bde stong bsgom :
'bras bu chos sku thob pa 'o :
rdo rje sems dpa'i me long gis dper mtshon nas rang gi rig pa stong gsal 'gag med sku dang ye shes gsum ldan gyi rang bzhin du shes par mdzod la dbyings ka dag gi dgongs pa'i ngang du mnyam par 'jog par zhu /
shel rdo bstan la /
hU~M:
ye nas dag pa'i ye shes ni :
ngo bo stong la rang bzhin gsal :
sna tshogs cir yang dbyer mi phyed :
ma yengs gang shar 'dzin med bzhag :
rig pa rtsal gyi dbang thob shog :
sngags mthar /
d+harma d+hA tu gar+b+ha a :
a b+hi Shiny+tsa hU~M:
bzhi pa'i dbang thob bag nyal dag :
rdzogs pa chen po bsgom la dbang :
'bras bu ngo bo nyid sku thob :
rma bya'i mdongs sgros dper mtshon te bzhugs stangs gsum dang gzigs stangs kyis gnad gcun pas /
sgron ma drug gi lam du snang bzhi'i nyams zad sar bskyal ba lhun grub thod rgal gyi gseng lam du zhugs par mos shig
/rma bya'i sgro mdongs bstan la /
hU~M:
gnas lugs dbyings dang thig le las :
rtsal gyi dbyings dang thig le 'char :
gzigs stangs gsum gyis gnad gcun pas :
phyi nang dbyer med snang bzhi rdzogs :
sngags mthar /
ma hA d+harma d+hA tu a ti :
de rnams kyis dbang bzhi dngos grub nas mtha' rten gtor ma'i dbang bskur ba la /
gtor snod gzhal yas khang gi nang du gtor ma thugs rje chen po sgyu 'phrul drwa ba'i lha tshogs mngon sum bzhugs pa'i gnas bzhi nas 'bru bzhi 'od zer dang bcas pa 'phros /
khyed rang gi gnas bzhir thim pas sku gsung thugs yongs su rdzogs pa'i byin rlabs nos /
dbang bzhi yongs rdzogs dus gcig tu thob par mos mdzod /
dpal gtor thogs la /
hU~M:
gtor ma'i ngo bo gzhal yas khang :
spyan ras gzigs kyi lha tshogs bzhugs :
nges tshig sku gsung thugs kyi ngang :
gtor kyu 'dod yon mchod sprin spro :
lha rnams thams cad dgyes pa bskyed :
sku gsung thugs kyi 'phro 'du yis :
slob ma'i lus ngag yid gsum sbyangs :
'phags pa thugs rje chen po yi :
sku gsung thugs kyi dbang thob shog :
sngags mthar /
kA ya wA ka tsit+ta sarba a b+hi Shiny+tsa oM AHhU~M hrI:
zhes gtor ma gnas bzhir bzhag la shis brjod ji ltar rigs pa bya /
gsum pa rjes rim ni /
des thugs rje chen po pad+ma sgyu 'phrul drwa ba'i smin byed snying po dbang bzhi rdo rje spyi blugs su bskur ba legs par thob pa yin pas sogs kyis mtshams sbyar la /
gtso bos ji ltar sogs dam tshig khas blang /
gtang rag maN+Dal sogs spyi ltar bya /
slob dpon gyis gter srung gtor 'bul dang tshogs byin rlabs nas brtsam las byang rjes rim tshang bar gtang /
dngos grub len chog rjes mchod bstod mdor bsdus /
nongs bshags spyi ltar byas la /
bsdu rim /
smon lam /
bkra shis bcas brjod la rgyun spyod bya'o //
rgyal ba spyi sgrub zab pa'i phul //
'dir 'jug snod ldan smin byed kyi //
bdud rtsi'i chu klung phyogs kun tu //
khyab cing skye dgu'i nyer 'tshor shog
/ces pa'ang sprul pa'i gter chen nyid kyis bka' yis rjes su gnang zhing sras yum zung gis gsung bskul mdzad pa ltar /
pad+ma gar dbang blo gros mtha' yas kyis 'phags mchog 'jig rten dbang phyug gi pho brang chen po'i mdun rol grub pa'i bsti gnas byang chub shing gi skyed tshal gyis mdzes pa'i dben khrod kun bzang bde gling du bgyis pa dge legs 'phel //

//
