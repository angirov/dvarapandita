@#//
'ja' tshon gter byon dpal mgon rgyas pa'i las tshogs nor bdag lha gsum gyi g.yang skyabs cho ga longs spyod char 'beb ces bya ba bzhugs so //
na mo gu ru bA su pa ti ye /
gsol btab tsam gyis 'dod rgu'i gru char 'beb //
yid bzhin nor bu rat+na thod phreng rtsal //
de sprul nor lha'i tshogs la gus btud nas //
phongs sems 'byor pa rgyas pa'i tshul 'di bskrun //
dus snyigs ma'i mthar phyi snod nang bcud kyi dpal 'byor nyams shing rgud pa'i dus su 'byor drug spel ba la ched du dgongs pa'i sgrub thabs zab mo 'di nyid nyams su len pa la gsum /
sbyor ba /
dngos gzhi /
rjes so //
dang po la /
rten gyi dkyil 'khor mi bsod nams can gyi khang sa khyim sa phyug po'i zhing sa sogs las bya bar gsungs pas /
de lta bu'i stegs bu byas pa'am maN+Dal la byugs pa'i steng dri'i chag chag gdab par 'bru dkar dri bzang gis sbags pas dbus su tshom bu che ba gcig g.yas g.yon du chung ba re re bkod pa'i steng du /
'byor na rnam sras gtso 'khor gsum ka'am gtso bo rkyang pa'i sku gzugs dang med na tsaka li la sogs pa rten tsam bzhugs su gsol ba'i mdun phyogs su gtor ma bsham /
sku brnyan gang yang med na tshom bu'i steng khri'u'i khar rin po che'i snod gas chag med pa'i nang du 'bru sna'i phye ma la dkar mngar sman sna rin chen phye ma bsres pas dbus su gru bzhi 'jong stabs nyi zla nor bus brgyan pa /
g.yas su 'brang rgyas nor gzugs /
g.yon du bshos ldem bcas gsum ka kha dog ser po la rgyan spros gang mdzes dang /
dar gdugs ser po phub pa /
zas sna mar thud ril bu sogs kyis bskor ba bkod /
rgyab phyogs su bu mang po'i lag nas byung ba'i mda' mo rgod sgro ma nyams shing mde'u rno ngar ldan pa la me long dar sna g.yu byi ru dung sho rnams kyis brgyan pa btsugs /
mdun sogs mtha' skor du mi khas drag gi phor pa'i nang du 'bri brgya lta bu'i mar khu dang snyan grags can las byung ba'i chang phud kyis bkang /
ras dkar ser gyi sgye'u la sogs pa'i nang du rgyal pos khral dang phyug pos dam bun bsdus pa lta bu'i zhing sa bzang la mang ba'i nas dang rgya bod kyi 'bru sna blugs pas bkang /
tshong dus chen po'i nor sna /
rta nor lug khyu mang po'i spu sna /
mi tshe ring po'i skra /
bsod nams can gyi sma ra dang gos dum /
dbang thang can gyi khye'u pho mo'i skra'am dri ma /
de dag gi lag nas byung ba dang ston mo chen po'i zas sna /
sku gsung thugs rten byin can /
skyes chen dam pa rnams kyi na bza'/
gsol ras /
byin rlabs can gyi dam rdzas sogs la phyi'i ming rtags dang bcas g.yang gi rten du bya bar gsungs pa ltar gang 'dzom legs par bsags /
mar thud par bu /
mngar gsum /
sha chang 'o zho /
phye mar gser skyems /
mda' dar g.yab rgyu sogs spyi dang mthun par 'du bya /
mdun ngos su mchod gtor zlum po /
sman rag
/chu gnyis nyer spyod bsham /
yi dam lha gzhung gang la byas kyang chog mod chos bka' 'di dang 'brel mtshungs dkon spyi gtong bar mdzad pas de'i mchod gtor rnams gong du bsham par bya'o //
gnyis pa dngos gzhi la bdag mdun gnyis las /
bdag bskyed brgyud 'debs sngon gtor nas brtsam las gzhung bsrangs te /
tshogs dang skong bshags kyi bar du btang /
de nas yi dam gzhan yin na yang skad cig gis bdag nyid pad+ma 'byung gnas su gsal btab la /
mchod gtor chab bran /
a mr-itas bsang /
oM swa b+hA ba sogs kyis sbyang /
stong pa'i ngang las b+h+rU~M las rin po che dang pad+ma la sogs pa'i snod yangs shing rgya che ba'i nang du 'bru gsum 'od du zhu ba las phyi nang gsang ba'i mchod rdzas /
sman gtor rak+ta bdud rtsi'i rgya mtsho 'dod yon gyi sprin phung 'dzad med nam mkha' mdzod kyi gter chen por gyur /
oM badzra ar+g+haM nas shab+da AHhU~M/
oM badzra s+pha ra Na khaM/
zhes byin brlab /
mdun rten /
swa b+hA bas sbyang /
stong pa'i ngang las /
rang gi mdun du lcang lo can gyi dga' ba'i tshal chen po'i dbus su nor bu rin po che'i khang brtsegs 'khor sa dang bcas pa'i nang du /
pad+ma dang zla ba'i gdan gyi steng du bai las rgyal po chen po rnam thos sras sku mdog gser btso ma la nyi ma 'bum gyi 'od phog pa lta bu seng ge la 'chib pa :
rgyal mtshan dang ne'u le 'dzin pa :
g.yas su dzam b+ha la ser po bgrang phreng dang ne'u le bsnams pa :
g.yon du lha mo nor rgyun ma ser mo g.yas mchog sbyin dang g.yon 'bras kyi snye ma bsnams pa :
zhabs skyil krung du bzhugs pa'o :
de'i steng gi nam mkha' la snang srid zil gnon pad+ma 'byung gnas la dpa' bo mkha' 'gro'i 'ja' sprin bzhin 'thibs nas bzhugs pa :
gzhan yang yi dam lha tshogs chos skyong srung ma dang bcas te snang la rang bzhin ma grub par bzhugs pa'i gnas gsum las 'od zer 'phros :
rang bzhin gyi gnas nas spyan drangs :
dam tshig pa dang ye shes pa gnyis su med par gyur :
spos dkar tsan dan dkar dmar ga pur a ga ru sA lu'i phye ma sbyar ba'i spos bsreg cing dbyangs rol bcas spyan drang ba ni /
hU~M/
lho nub pad+ma 'od kyi gzhal yas nas //
yid bzhin nor bu gu ru pad+ma 'byung //
rigs lnga'i dpa' bo mkha' 'gro'i 'khor dang bcas //
mos gus gdung bas spyan 'dren gshegs su gsol //
bai :
byang phyogs mnga' mdzad gnod sbyin rnam thos sras :
dzam lha nor rgyun gnod sbyin bye ba 'bum :
'dod yon nor la dbang bsgyur rin chen char du 'beb :
khyed kyis dngos grub ci 'dod stsol ba'i phyir :
thugs rje'i dbang gis 'khor bcas gshegs su gsol :
oM rat+na gu ru d+hA ki nI bai shra ma NA ya sa pa ri wA ra e h+ye hi badzra sa ma ya dzaHdza :
dzaHhU~M baM ho :
bzhugs su gsol ba ni :
hU~M:
dgos 'dod char 'beb bla ma nor gyi lha :
dpa' bo DA ki sprul pa yang 'khor bcas :
rin chen dar zab pad+ma nyi zla'i steng :
bzhugs nas byin rlabs dngos grub bstsal du gsol :
byang phyogs lcang lo can gyi pho brang nas :
gnod sbyin rgyal po 'khor dang bcas pa rnams :
bdag la brtse phyir gnas 'dir byon nas kyang :
dgyes shing mi g.yo brtan par bzhugs su gsol :
sa ma ya tiSh+Tha lhan :
phyag 'tshal ba ni :
na mo :
skye 'gag 'gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa :
rig 'dzin nor lha'i tshogs la phyag 'tshal lo :
gnod sbyin rgyal po chen po rnam thos sras :
nor la dbang sgyur 'dod yon char du 'beb :
dbul ba'i gdung sel mgon po thugs rje can :
rgyal chen 'khor dang bcas la phyag 'tshal lo :
na mo pu ru sha ya ho :
mchod pa ni /
hU~M:
bla ma nor lha rig 'dzin mkha' 'gro'i tshogs :
mgon po gnas skyong 'khor dang bcas pa la :
dngos su 'byor dang yid kyis bshams shing sprul :
sngags dang phyag rgyas byin gyis brlabs pa yi :
yon chab me tog bdug spos mar me dri :
zhal zas sgra snyan phyi yi mchod pa dang :
gzugs sgra dri ro reg bya nang mchod 'bul :
sgeg phreng glu gar bde skyed lha mo'i tshogs //
gling bzhi ri rab nyi zla nor bu'i gter //
dpag bsam ljon shing cang shes 'dod 'jo'i ba //
ma rmos lo tog sman 'bru dar zab gos //
bkra shis rdzas rtags rgyal srid rin chen rigs //
srid gsum dpal 'byor longs spyod ji snyed pa //
mkha' dbyings kun khyab nam mkha' mdzod kyi sprin //
gus pas 'bul lo dgyes par bzhes nas kyang //
'dzad med nor gyi dngos grub bstsal du gsol //
oM rat+na gu ru DA ki nI bai shra ba NA sa pa ri bA ra ar+g+haM nas /
shab+da sarba pU dza me g+ha sa mu dra s+pha ra Na sa ma ye AHhU~M:
bstod pa ni /
hU~M hrI:
'gro ba'i don du rang byung 'od dpag med :
bkra shis yon tan du mas brgyan pa'i sku :
'jig rten mnga' bsgyur pad+ma rgyal po'i sras :
mkha' 'gro'i tshogs dang bcas la phyag 'tshal bstod :
byang phyogs mnga' mdzad mgon po thugs rje can :
'gro ba nyam thag gyur kun rjes bzung nas :
dbul ba'i sdug bsngal sel la phyag 'tshal bstod :
gnod sbyin rgyal po rin chen gter gyi bdag :
sku mdog ser gsal gser gyi lhun po'i mdog :
bdud rtsi'i char 'beb gsung la phyag 'tshal bstod :
thugs rje'i dgongs pas nyam thag ma lus gzigs :
nam mkha' mdzod la mnga' brnyes gzi brjid can :
'gro ba kun skyob thugs la phyag 'tshal bstod :
byang phyogs skyong ba'i rgyal chen rnam thos sras :
nor gyi bdag po Ar+ya dzam b+ha la :
dbul ba sel ba'i lha mo nor rgyun ma :
rnam sras 'khor dang bcas la phyag 'tshal bstod :
longs spyod 'dod yon dngos grub char 'beb stsol :
bshags pa ni /
hU~M:
tshe rabs sngon nas da lta 'dir skyes bar :
lus ngag yid kyis mi dge bsags pa yis :
mgon po 'khor bcas thugs dang ci 'gal ba :
de dag khyed kyi spyan sngar mthol lo bshags :
yig brgya brjod /
bzlas dmigs ni /
bdag mdun thugs ka'i 'od zer spro bsdus 'jig rten gyi khams thams cad nas :
phyi snod nang bcud rgyal ba sras bcas thams cad kyi byin rlabs dang :
nor bu phywa g.yang longs spyod thams cad sib sib byon nas mdun bskyed kyi thugs kar thim :
'od dang 'od zer kyi li li :
snang srid thams cad ya la la :
kar kor 'khor la 'khor :
mdor na srid pa gsum gyi bkrag mdangs 'od zer phywa g.yang thams cad rtags rdzas rten la thim zhing :
gnas khang thams cad zla 'od shar ba lta bu byas nas bkra shis byin chags snum 'od dang ldan par gyur par bsgoms la /
oM bai shra ba NA ya swA hA:
gtso bo 'o //
oM dzam+b+ha la dza len+d+ra ya swA hA:
dzam lha ser po 'o //
oM bA su d+hA ri N+yai swA hA:
nor rgyun ma 'o //
gtso bo la stong phrag re re song ba dang g.yas g.yon lha'i srog sngags brgya rtsa re bzla /
thun skabs su dbyangs gsal rten snying lan gsum brjod la /
gtor ma 'bul ba ni /
bsang sbyang /
stong pa'i ngang las oM las rin po che'i snod du khaM las gtor ma bdud rtsi'i rgya mtsho 'dod yon lnga'i sprin phung 'phro bar gyur /
'bru gsum /
a kA ros byin gyis brlab /
oM rat+na gu ru DA ki nI sa pa ri bA ra i daM ba liM ta kha kha khA hi khA hi /
oM bai shra ba NA dzam+b+ha la bA su d+hA ri N+yai sa pa ri bA ra ma hA ba liM ta ma hA pU dza kha kha khA hi khA hi /
lan gsum gyis 'bul la phrin las bcol ba ni /
hU~M hrIH
dkon mchog kun 'dus gu ru mkha' 'gro'i tshogs //
rnam sras lcam dral nor lha gter bdag rnams //
mchod gtor bdud rtsi'i rgya mtsho 'di bzhes la //
mchog dang thun mong dngos grub bstsal du gsol //
bsod nams nor gyi dngos grub bstsal du gsol //
dzam gling gter gyi dngos grub bstsal du gsol //
ci bsam don rnams lhun gyis grub par mdzod //
ces phul /
de ltar thun bzhi'am gsum gyi rim pas zhag gsum lnga bdun nam nyer gcig tsam bsgrubs pas tshe bsod longs spyod rgyas pa'i rtags nges can du 'byung bar gsungs so //
thun mtshams su g.yang 'gugs bya ba la thog mar byin rlabs 'beb pa ni /
gnas khang 'di nyid rgyal po chen po rnam thos sras kyi pho brang dngos su gsal ba'i mdun du rgyal po chen po rnam thos sras :
g.yas su dzam b+ha la ser po :
g.yon du nor rgyun ma ser mo :
steng du slob dpon pad+ma 'ja' 'od kyi gur khyim du :
zil pa phrom me :
'od zer thib thib mkha' 'gro sde lngas bskor ba :
gzhan yang sangs rgyas byang sems yi dam mkha' 'gro chos skyong srung ma dkar phyogs gzhi bdag dang bcas te bzhugs par gyur :
rang gi thugs ka nas 'od zer 'phros :
mdun bskyed la phog :
de rnams kyi thugs ka nas 'od zer dpag tu med pa 'phros pas :
'jig rten khams kyi zas nor longs spyod mi nor mnga' thang phywa g.yang tshe dang bsod nams thams cad skad cig gis gnas 'dir thib thib byon par gyur :
ces mos la slob dpon zhwa chos gsol /
mda' dar g.yab /
spos dud dbyangs rol bcas /
hU~M:
bstan pa 'di la ngo mtshar rmad byung ba'i :
'jig rten dbang bsgyur pad+ma rgyal po ni :
rigs ni o rgyan rgyal po'i sras su 'khrungs :
za hor yul du sgro 'dogs ma lus bcad :
bsil ba tshal du dngos grub rnam gnyis brnyes :
kha ba can 'dir bstan pa rgyas par mdzad :
lho nub rnga yab srin po'i kha gnon mdzad :
mya ngan mi 'da' 'gro ba'i gnyen gcig pu :
sku gsum dbyer med che mchog he ru ka :
mnyam med bla ma mchog khyed dus 'dir dran :
rgyal ba'i zhing khams dag pa chen po nas :
spyan 'dren gshegs gsol byin rlobs dbang skur cig :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
zhes mos gus dang bcas te brjod pas byin phebs pa'i rtags 'byung bar bshad do //
de nas g.yang 'gugs dngos ni /
bdag mdun tha mi dad pa'i thugs ka'i 'od zer phyogs thams cad du 'phros pas :
'byung ba sa chu me rlung gi bcud rnams dang :
dus gsum bde gshegs thams cad kyi sku gsung thugs kyi byin rlabs thams cad yig 'bru gsum gyi rnam pa dang :
skye 'gro'i shes rgyud thams cad gsal stong 'ja' zer gyi rang bzhin las :
bkra shis rtags brgyad :
bkra shis rdzas brgyad dang :
rgyal srid sna bdun la sogs pa'i rnam par byon pa dang :
bsam gtan bzhi'i gnas man chad nas :
longs spyod tshe dang phywa g.yang thams cad gnas 'dir sib sib babs pas :
bdag dang rgyu sbyor rnams kyi tshe nyams pa tshe gsos :
bsod nams nyams pa rnams bsod nams dar zhing rgyas par gyur :
stobs dang mnga' thang thams cad slar dar zhing rgyas par gyur :
hU~M hrI:
gu ru pad+ma'i sku las 'od 'phros pas :
rdo rje mkha' 'gros lha rnams dbang du sdus :
rin chen mkha' 'gros ye shes dbang du sdus :
pad+ma mkha' 'gros klu rnams dbang du sdus :
las kyi mkha' 'gros mi rnams dbang du sdus :
sna tshogs mkha' 'gros lha min dbang du sdus :
ma tshogs shugs 'gros skye 'gro dbang du sdus :
phyi nang gsang ba'i phywa g.yang 'dir byon cig :
hU~M:
rnam thos sras dang dzam lha nor rgyun ma :
dus gsum bde gshegs dkon mchog yi dam lha :
mkha' 'gro chos skyong dam can gzhi bdag sogs :
dkyil 'khor lha tshogs rab 'byams thams cad kyis :
phyogs bzhi mtshams brgyad phywa g.yang 'dir khug cig :
hU~M:
bdag mdun lha tshogs thugs ka'i 'od zer gyis :
steng 'og bar gsum lha klu mi rnams kyi :
longs spyod mnga' thang snyan grags mi nor rdzas :
dar dkar g.yab cing klad nas spyan 'dren na :
thogs pa med par phywa g.yang 'dir khug cig :
hU~M:
gu ru'i rnam 'phrul mkha' 'gro nor lha'i tshogs :
sprul pa yang sprul nying sprul bsam mi khyab :
jo bo dkon mchog gsum po'i byin rlabs dang :
rig 'dzin grub thob rnams kyi thugs rje dang :
zhi rgyas dbang drag phywa g.yang 'dir khug cig :
hU~M:
shar gyi phyogs nas phywa dang g.yang len pa :
nyi zla bzhin du shar zhing byon :
lho yi phyogs nas phywa dang g.yang len pa :
lho sprin bzhin du 'thibs shing byon :
nub kyi phyogs nas phywa dang g.yang len pa :
chu bo bzhin du 'bab cing byon :
byang gi phyogs nas phywa dang g.yang len pa :
skyi ser bzhin du 'grim zhing byon :
steng gi phyogs nas phywa dang g.yang len pa :
sbrang char bzhin du 'bab cing byon :
'og gi phyogs nas phywa dang g.yang len pa :
lo tog bzhin du smin zhing byon :
khu ye puSh+TiM ku ru ye swA hA:
hU~M:
'jam dpal gzhon nu'i shes rab dang :
spyan ras gzigs kyi thugs rje dang :
phyag na rdo rje'i mthu stobs dang :
bla med dkon mchog gsum gyi byin rlabs kyis :
phywa g.yang thams cad 'dir khug cig :
sangs rgyas stong rtsa'i byin rlabs dang :
dam pa rigs brgya'i byin rlabs dang :
gnas brtan bcu drug byin rlabs dang :
nye ba'i sras brgyad byin rlabs dang :
thub pa drug gi byin rlabs dang :
rgyal ba rigs lnga'i byin rlabs dang :
rigs gsum mgon po'i byin rlabs dang :
rta phag yab yum byin rlabs dang :
rang byung pad+ma'i byin rlabs kyis :
phywa g.yang thams cad 'dir khug cig :
srid pa'i rtse mo man chad nas :
na rag duHkha yan chad kyi :
phywa g.yang thams cad 'dir khug cig :
mdor na gling bzhi gling phran dang :
rgya gar rgya nag hor dang 'jang :
bal yul ti se mdo khams kyi :
phywa g.yang thams cad 'dir khug cig :
dar po'i dar g.yang 'dir khug cig :
phyug po'i phyug g.yang 'dir khug cig :
btsan po'i btsan g.yang 'dir khug cig :
gnyan po'i gnyan g.yang 'dir khug cig :
ri bo'i rtse nas phywa g.yang khug :
rgya mtsho'i gting nas phywa g.yang khug :
mi nor longs spyod phywa g.yang khug :
rta phyugs spu nag phywa g.yang khug :
lo tog 'bras drug phywa g.yang khug :
da lta nyid du 'dir 'dus shig :
myur ba nyid du 'dir 'dus shig :
gnas khang 'di la byin phob cig :
g.yang rdzas 'di la bcud phob cig :
mda' dar 'di la 'od zug cig :
bkra shis byin chags 'dir 'dus shig :
ces dbyangs dang po dal bu :
bar du brel :
tha ma myur mgyogs su gyer ro :
zhag grangs mang du byed na thun rjes mar tshogs la rol /
lhag ma gtang ba phyin phrin las gzhung bzhin bya'o //
gsum pa rjes rim ni /
rtags mthong ba'am sgrub zhag rdzogs pa'i thun rjes mar gong gi gtor 'bul rdzogs pa dang /
sbyin bdag slob dpon gyi mdun ngos stan dkar 'bru'i dga' 'khyil bris pa la sdod du bcol /
spros pa che bar byed na sngags pa'am btsun pa'i ram 'degs sogs yul lugs dang bstun /
bsdu na bsang btang /
mda' dar g.yab la /
slob dpon gyis gter gzhung ltar lo rgyus rgyas par brjod pa'am /
dkyus tsam du gong gsal dmigs pa kho nas 'thus pas mtshams sbyor gyi khyad par /
thog mar byin rlabs 'beb pa yin pas dmigs pa 'di ltar mdzod /
gnas khang 'di nyid sogs nas /
'od zer thib thib byon nas byung snyam pa mdzod la mos gus skyed cig
/ces dang /
de nas phywa g.yang 'gugs pa'i slad du dmigs pa 'di bzhin mdzod /
bdag mdun tha mi dad pa'i sogs nas /
rgyas par gyur pa'i mos pa mdzod /
ces mtshams sbyar la g.yang 'gugs gyer /
dngos grub blang ba ni /
mdun gyi lha tshogs rnams kyi gnas gsum nas 'od zer dkar dmar mthing ga bar ma chad pa byung /
khyed rang gi gnas gsum du thim pas sku gsung thugs kyi dbang dang byin rlabs dngos grub thams cad thob par mos shig
/hU~M:
bde mchog bde spyod nam mkha'i dkyil yangs nas :
rgyal ba'i dkyil 'khor sras bcas thugs dam can :
o rgyan gu ru pad+ma 'od 'bar gyi :
sku gsung thugs dang mnyam sbyor dngos grub ni :
phrin las bzang po lhun gyis grub pa'i dpal :
bum pa bzang dang dpag bsam nor bu'i tshul :
da lta nyid du bdag la bstsal du gsol :
'gyur med sku yi dngos grub bstsal du gsol :
'gag med gsung gi dngos grub bstsal du gsol :
'khrul med thugs kyi dngos grub bstsal du gsol :
yon tan re skong dngos grub bstsal du gsol :
phrin las 'gro 'dul dngos grub bstsal du gsol :
'chi med tshe yi dngos grub bstsal du gsol :
thun mong yid bzhin dngos grub bstsal du gsol :
bla med mchog gi dngos grub bstsal du gsol :
kA ya wA ka tsit+ta sid+d+hi hU~M hU~M hU~M:
zhes brjod la dkyil 'khor gyi mthar bkod pa'i sha chang mar thud sogs kyi phud dkyil 'khor la 'bul /
lhag ma yon bdag la sbyin te /
dngos grub kyi rdzas rnams yig 'bru gsum gyi rnam par zhu nas bdud rtsi'i dwangs bcud du 'khyil pa de nyid lha la phul bas mnyes nas 'dod don bstsal /
khyed rang gis rol pas mchog thun mong gi dngos grub stan thog 'di nyid du thob par mos shig
/de nas me tog 'thor te /
zhal nas gsungs pa'i tshigs su bcad pas thog drang shis brjod ji ltar 'os pa byas la sbyin bdag rang gnas su gtang /
sgrub pa pos tshogs la rol /
lhag chog sogs las gzhung ltar bya ba las /
rjes chog skabs mchod kha gsos /
mchod bstod gong gsal ltar bya /
nong bshags dang /
bskyed pa'i lha dam ye dbyer med rten la brtan bzhugs byas te gang du bzhugs pa'i sgrom la sogs par bkur sti dang bcas te bzhag la sgo bsdam /
rten snying brjod la 'bru 'thor /
mdun du snod gtsang mar 'bru sna zas sna byung ngo cog gi phud mchod /
las byang gi rjes rim rnams gzhung bzhin byas pas 'grub bo //
g.yang gzhi'i mchod rdzas rnams phyi mi la mi sbyin par dngos grub tu rol /
gtor ma mi 'jog pa'am 'jog yul med na gzhung las /
yang na sgrub rdzas kyi gtor ma ri chen po'i mgo la bskyal na :
sbyin bdag rnal 'byor pa dbu 'phang dgung bas mtho :
yang na chu bo chen po'i gzhung la 'bul na :
chos brgyud dang mi rgyud chu bas ring :
me chen por bsregs na bsod nams me 'bar ba ltar 'ong ngo :
nags ri chen po dang shing 'bras bu can gyi rtsa bar 'bul na :
dgos 'dod lhun gyis grub par 'gyur ro :
yang na
yul de'i phyogs bzhi mtshams brgyad kyi sa dbyibs legs pa rnams su smon lam dang ldan pas phul na :
longs spyod phun sum tshogs par 'gyur ro :
zhes gsungs pa ltar la thams cad la'ang tshe dbang longs spyod rgyas pa'i smon lam rgya cher gdab bo //
de'i phan yon yang gzhung las /
de ltar byas na bsod nams dngos grub longs spyod 'dod yon ni me 'bar ba ltar yong :
khyad par ma 'ongs dus kyi tha ma la :
tshe thung mi rnams dbul :
lo phyugs zhan :
sa'i bcud shor :
phywa g.yang nyams nas skye 'gro sems can thams cad sdug bsngal gyi drwa bar chud pa'i dus su :
nor sgrub zab mo'i g.yang chog 'di byas na lung pa thams cad snum zhag thib kyis 'ongs :
mi nad phyugs nad yams nad lo nad rgyun chad nas :
bskal pa bzang po slar yang dar bar 'gyur ro :
zhes sogs rgyas par bstan pa ltar ro /
!
/thod sgrub sbrel na thod brtag dang 'khor lo la sogs pa'i bca' gzhi 'di nyid dang dgongs 'dus rat+na'i thugs sgrub sogs gzhan nas 'byung ba ltar byas la mdun rten dang lhan cig bzhag la /
mdun bskyed bzlas pa sngon du 'gro bas thod pa la spro bsdu'i dmigs pa gzhung gsal dang rtsa ba'i bzlas pa nyid ci nus bya /
grol kha zhag gcig tsam la las sbyor sngags bzla /
g.yang 'gugs dngos grub len pa rnams dkyus ltar bya'o //
brtan g.yo'i rgud pa ston mtha'i sprin bzhin yal //
dpal 'byor longs spyod dpyid kyi dga' tshal rgyas //
mngon mtho'i yon tan snye ma g.yur za bas //
nges legs lus kyi lang tsho rab 'phel shog
/ces pa'i tshul 'di grong sngags pa mchog dman kun gyis kha rgyan du byed kyang mgo gzhug tshang ba dkon cing /
dam pa snga mas mdzad pa 'ga' re yang so so'i gsung rtsom la gzhi byas par snang bas /
'dir rtsa ba'i gter gzhung la 'ja' tshon pa nyid kyis lho brag gangs dben nas phran gter du bzhes pa'i rnam sras las byang le drug ma bka' babs bstan pa dar rgyas las zam ma chad par byung ba dang sbrel te /
pad+ma gar dbang blo gros mtha' yas kyis dpal kun spungs pa'i yang khrod nor bdag gnod sbyin chen po'i bsti gnas dang nye ba'i dga' tshal du bgyis pa dge legs 'phel ///
/
