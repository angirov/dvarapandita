@#//
bla ma drag po yang gsang me'i 'khor lo zhi drag gi dbang chog gnam lcags zil pa bdud rtsi'i bum bzang gsal bar byed pa bzhugs so //
na mo sha ta ku la bi b+hu gu ru shAn+ta kro d+hA ya /
sangs rgyas kun 'dus mtsho skyes rdo rje 'chang //
drag po'i skur bzhengs dpal chen me 'khor can //
d+hA ki chos srung bcas la gus phyag 'tshal //
gnang ba'i skabs phyes byin rlabs mthu dbang stsol //
mchod pa rnams las bla mchod dang //
sgrub pa kun las bla sgrub gtso //
dbang mchog bla ma'i byin rlabs su //
bsngags pa gang de gsal bshad bya //
bla ma zhi drag gi smin byed rgya mtsho'i snying po yang zab bcud du dril ba 'di la gsum /
sngon 'gro bsham bkod /
dngos gzhi sgrub mchod dbang bskur /
rjes dam tshig la sogs pa'i bya ba'o //
dang po ni /
mtshan nyid dang ldan la dben pa'i gnas su yar mar gyi tshes bcu la sogs par stegs gtsang mar lha bskyed dang mthun pa'i dkyil 'khor sgo rdzogs ras bris yod na bkram /
ma 'dzom na pad+ma 'dab brgyad mu khyud kyis bskor bas 'thus pa gzhung las dngos su gsungs shing de steng tshom bu lha grangs bkod na spyi mthun legs par mngon /
dkyil 'khor dbus dang g.yas g.yon la khri'u gsum bzhag pa'i dbus kyi steng du bum pa bcud ldan mgul chings dkar po kha rgyan gzungs rdor dang bcas pa /
g.yas su chang dang spod kyis sbrus pa'i gtor ma rin chen 'bar ba rgyan spros dar gdugs dmar po can /
g.yon du b+han+d+ha mtshan ldan chang dang byang sems dkar dmar chos sman gyis bkang ba'i khar me long la sin+d+hu ra brdal ba'i phyogs bzhi dbus lngar rigs lnga yab yum gyi sa bon bcu zung 'brel du bris pas bkab pa'i steng shel rdo bzhag
/rgyab ngos su sman raka gtor gsum dang bka' srung ma bdun dang pe har gyi 'bul gtor /
phyi mchod bskor bsham /
byang shar du las bum mgul chings dmar po can rnams bkod /
gzhan yang sngon gtor dkar bgegs /
tshogs rdzas /
chad brtan gyi gtor ma dang mig dar me tog
/dam chu sogs mkho ba'i yo byad rnams tshogs par bya'o //
gnyis pa ni /
brgyud 'debs sngon du 'gro bas dkar gtor spyi ltar gtang /
skyabs sems tshogs gsag grub nas bgegs gtor byin rlabs bsngo ba rnams spyi 'gre byas la bka' bsgo mtshams gcod nas brtsam las byang nyid mthar chags su btang la bdag mdun dbyer med du bskyed /
bzlas pa'i skabs su mdun dkyil gyi go sar 'dzab khang phyes te bdag mdun gnyis kar dmigs pa'i spro bsdu bcas dzapa? bzlas ci 'grub bya /
khyad par bum par bla ma zhi ba'i sku las bdud rtsi'i rgyun babs bum pa gang bar mos pa dang /
ban+d+ha'i nang du bla ma yab yum snyoms 'jug mdzad pa'i byang sems dkar dmar gyi bde rgyun 'khyil par bsams la zhi 'dzab dang /
dpal gtor gtso 'khor yongs su rdzogs par gsal bar mos  la khro 'dzab ci rigs bzla /
mthar stong tshigs kyi mchod bstod 'bul /
las bum nang du pad nyi'i steng //
dbang chen rta mgrin sku mdog dmar //
dbyug to phyar zhing sdigs mdzub sgreng /
khro bo'i chas ldan me klong 'gying //
thugs kar hrIHla sngags kyis bskor //
bzlas pas rgyud bskul dag byed rgyun //
babs pas bum pa gang bar gyur //
oM badzra kro d+ha ha ya grI ba hu lu hu lu hU~M phaT/
zhes bzla /
de nas chos srung spyi dang bye brag bka' srung gnyis la gtor ma 'bul /
tshogs byin rlabs nas bsgral bstab kyi bar du bya /
las byang ltar dngos grub len chog 'don la ting nge 'dzin gyi dbang blang /
dbang rdzas gnas gsum du gtugs shing bum chu sogs myang ngo //
de nas dbang dngos bskur ba la gnyis /
sngon 'gro 'jug pa'i chos /
dngos gzhi dbang rdzogs par bskur ba'o //
dang po ni /
sgrub khang gi sgo drung du slob ma rnams las bum gyi chus khrus bya /
bgegs gtor btang zhing las byang ltar bka' bsgo mtshams bcad bya /
sngon chad dkyil 'khor gnyan po 'di ma mjal zhing ma rig pa'i sgrib g.yogs dang bcas pa mtshon pa'i brdar dar yug dmar pos gdong bcings par mos shig
/A khaM bI ra hU~M/
zhes gdong g.yogs /
slad nas dkyil 'khor gyi lha dang mjal ba'i phyag rten du rin po che las grub pa'i me tog kha dog lnga pa'i chun 'phyang phyag tu thogs par mos /
oM AHhU~M/
zhes cod pan sbyin /
phyag byas gral du 'khod nas me tog bkye bsdu byas la /
bla ma dang dkyil 'khor gyi gtso bo tha mi dad pa'i drung du thal mo me tog gis bkang ste gsol ba 'debs pa 'di'i rjes zlos mdzod /
kye ma bla ma rdo rje 'dzin :
dpal ldan sangs rgyas pad+ma skyes :
dkyil 'khor kun gyi mnga' bdag la :
bdag cag smin par gsol ba 'debs :
mgon pos rjes su bzung du gsol :
lan gsum /
bla mas /
khyed cag gtso bor don gnyer gang :
gsang ba bla ma'i dbang zhu na :
gsang sngags dam tshig tshul bzhin du :
bka' bzhin bsgrub par nus lags sam :
zhes dris pa'i lan gsol ba 'di'i rjes zlos /
mgon po khyod kyi bka' bzhin du :
bdag cag sdom pa legs par 'dzin :
bka' las 'da' bar mi bgyid de :
tshul bzhin sgrub pa shin tu spro :
zhes zhu /
snod ldan du rig nas gnang ba sbyin pa 'di la gsan 'tshal /
kye :
skal bzang khyed rnams las 'phro ldan :
'di ni gsang chen bla ma'i dbang :
sngon chad 'jig rten ma grags te :
dus 'dir bdag gis smin par bya :
de nas sems bskyed gsal btab la chos bshad spyi 'gro ji ltar 'os pa bya /
khyad par du /
de'ang sangs rgyas sku gsum gyi rang gzugs slob dpon chen po pad+mA ka ra nyid gdul bya gdug pa can zhi bas mi 'dul ba rnams la thugs rjes drag por khros pa'i skur bzhengs te /
dpal pad+ma he ru ka dang /
'joms byed rak+sha dmar po /
dbang chen rta mgrin dmar nag
/gu ru drag po rigs lnga /
khro rgyal rdo rje gro lod rtsal la sogs pa dang /
de dag re re la'ang gleng gzhi dang rnam 'gyur tha dad sna tshogs par bstan pa las /
skabs su babs pa 'di ni /
ye shes kyi dpa' bo dang dpa' mo /
ma mo thams cad sprin ltar du 'du ba'i zhing khams /
gzho stod drag po mngon spyod kyi gnas /
sgo ma thal byed dril bu ljang mo'i pho brang /
ti sgro'i tshogs khang chen mor chags phebs te zab rgyas chos kyi 'khor lo chen po bskor ba'i dus su /
gsang ba'i bdag mo ye shes mtsho rgyal gyis rtsod dus bzhi bcu'i mthar thug pa'i skye 'gro rnams rgyud ma rungs pas tshul ma yin pa spyod pa'i nyer len gyis pe kar rgyal 'gong rnams 'khrugs te 'gro ba pho mo'i srog dbugs sdud par 'gyur ba la ches zab pa'i gnyen por bstan par gsol ba btab pa la brten /
gu ru rin po che skad cig gis drag po gnam lcags me'i 'khor lo'i skur bzhengs te 'jig rten gsum g.yo ba'i cho 'phrul chen pos gdug pa'i sde brgyad dam tshig gnyan po'i phyag rgya las 'dar med pa'i bka' nan phab srog gi snying po mdongs gsol du bzhes /
'di nyid kyi sgrub skor yan lag bcas gnang ba mkha' 'gro chen mos dzam bu'i chu bo'i shing shun la lhag chad med pa'i brda yig tu bkod de /
drag po rigs lnga'i sku 'bag dang lhan cig gzho stod ti sgro'i pha wang skyob chen du zab pa'i rgya bdun gyis rgyas btab nas sbas pa /
phyis dus la babs pa'i tshe lha sras dam 'dzin mu rub btsad po'i dag pa'i skye ba phyi ma o rgyan zhig po gling pa gar gyi dbang phyug rtsal gyis spyan drangs pa ste /
rang gzhung las /
snang ba mtha' yas ngo bo nyid :
sna tshogs thabs kyis gdul bya'i ngor :
nyid kyi sgrub pa nyid kyis brtsams :
drag sgrub gter kha mang sbas kyang :
'di las zab pa yod re kan :
zhes sogs bka' gtsigs zab mos gdams pa don dang ldan pa'i zab khyad can du grags pa gtum drag me'i 'khor lo zhi drag thun mong gi dbang bskur ba bsgrub par bgyi ba la sogs kyis mtshams sbyar nas maN+Dal 'bul du gzhug
/bla ma dang dkyil 'khor lha tshogs gnyis su med pa gu ru drag po gtum drag me'i 'khor lo sprul 'khor dang bcas pa la rtsa gsum rgyal ba rab 'byams rgya mtshos sprin gtibs ba ltar bskor te bzhugs pa'i spyan sngar /
bdag gzhan mar gyur nam mkhas khyab pa'i sems can thams cad deng nas bzung /
bla ma drag po'i go 'phang dang gnyis su med pa gyur gyi bar du rtse gcig gus pas skyabs su 'gro ba'i blos 'di'i rjes zlos /
na mo :
bla ma rig 'dzin sogs las byang ltar lan gsum /
nam mkha'i khams dang mnyam par mtha' med pa'i pha ma sems can thog mtha' med par 'khor ba'i rgya mtshor sdug bsngal gyis g.yeng ba thams cad gtan gyi bde ba dam pa bla ma drag po'i go 'phang la 'god par bya /
de'i slad du dkyil 'khor chen por zhugs nas smin byed kyi dbang zab mo nod cing grol byed rim pa gnyis la g.yar dam du bcang bar bgyi'o snyam du sems bskyed pa 'di'i rjes zlos /
bdag gis 'gro ba sogs gsum /
rgyud rnam par dag pa'i slad du tshogs zhing nam mkha'i khyon gang ba spyan drangs shing bzhugs su gsol ba'i spyan sngar /
lus zhing rdul grangs snyed dang mnyam par sprul te phyag 'tshal zhing kun bzang rnam par rol pa'i mchod sprin rgya mtshos mchod pa sogs yan lag bcu pa tshig dang don mthun pa'i ting nge 'dzin gsal 'debs bzhin pas 'di'i rjes zlos /
chos kyi dbyings kyi sogs /
dkyil 'khor gnyan po 'di lta bur zhugs phyin chad dam tshig gi rim pa la tshul bzhin du gnas pa dgos pas dam bsgrag rim pa gsum du 'byung ba'i thog mar phan yon bshad de dam la bzhag pa'i don go bar gyis shig
/rdo rje spyi bor bzhag la /
hU~M:
mi 'gyur gsang ba mchog 'dis ni :
rdo rje'i sku ni khyod thob 'gyur :
'di ni khyod kyi dam tshig ste :
bu khyod tshul bzhin gnas par mdzod :
sa ma ya i dan :
khe nyen gnyis ka'i gnad la bkar te dam bsgrag pa go bar mdzod /
rdo rje snying gar bzhag
/dung chu nang mchod bsres pa sbyin la /
hU~M:
de ring bla ma kun tu bzang :
khyod kyi snying la yang dag zhugs :
tshul 'di gzhan la smras pa na :
dam tshig nyams nas dmyal bar lhung :
dam tshig bsrung na dngos grub mchog :
gsang ba rdo rje'i chu yis 'grub :
oM a mr-ita u da ka rat+na Tha hU~M:
rdo rje slob dpon bka' gnyan par bsgrag pa'i gnad go bar gyis shig
/rdo rje mgo bor bzhag la /
de ring phan chad bu khyod kyi :
bla ma rig 'dzin gsang ba 'dus :
nga nyid yin gyis nga'i bka' las :
khyod kyis 'da' bar mi bya ste :
nga yis bsgo ba'i bka' ji bzhin :
khyod kyis 'da' bar mi rung ngo :
sa ma ya i dan na ra kan :
de nas dbang gi dngos gzhi'i rtsa bar gyur pa ye shes pa dbab pa'i slad du khyed rang rnams lus drang por bsrang /
rlung kha sbyor du bcing /
yid gzhan du ma yengs par brda sprad pa'i dmigs pa la rtse gcig pas 'di bzhin du gsal thob mdzod /
khyed rang rnams skad cig gis rdo rje phag mo mthing nag rus pa'i rgyan can gri gug thod pa kha T+wAM ga bsnams shing zhabs gar stabs bde drod me phung 'bar ba'i klong na 'gying ba'i thugs kar g.yung drung dga' ba 'khyil pa'i lte bar yaM ljang gu'i steng du hU~M yig dmar po /
yan lag bzhi la ha ri ni sa'i yi ges mtshan pa las 'od zer 'phros shing /
g.yung drung g.yas skor du drag tu 'khor bas rang bzhin gyi gnas dang lho nub rnga yab gling pad+ma 'od kyi pho brang nas o rgyan rin po che bla ma rig 'dzin mkha' 'gro'i tshogs dang bcas pa dang /
che mchog drag po gnam lcags me'i 'khor lo yi dam chos skyong rgya mtsho'i tshogs dang bcas pa spyan drangs khyed rang rnams la sib sib thim par mos shig
/gu gul sha chen bsregs pa'i dud pas bdug
/dbyangs rol bcas las byang gi byin 'beb mthar sngags drag tu brjod pas sgo gsum la ye shes pa pheb pa'i rtags 'byung bar gsungs so //
de ltar dbab pa'i ye shes pa de nyid byang chub ma thob kyi bar du rgyud la brtan par byas pa'i mos pa mdzod /
spyi bor rdo rje me tog bzhag la /
oM su pra tiSh+Tha badzrA ya swA hA/
zhes brjod /
sngar byin pa'i me tog de nyid rang rigs kyi lhag pa'i lha la 'bul ba'i mos pas 'di'i rjes zlos dang bcas te dor mdzod /
oM badzra puSh+pe pra tIts+tsha hoH
zhes 'dor du gzhug
/slar yang dbang rtags kyi cod pan du bcings par mos /
oM AHhU~M/
zhes spyi bor sbyin /
de nas mig dbye bar gsol ba 'debs pa 'di'i rjes zlos /
kye hoHbla ma sku drin can :
bdag cag 'khor ba ma rig mig :
ldongs pa'i chu bur ma rig bsgribs :
de ring ma rig bsal du gsol :
bla mas rdo rje thogs la /
kye :
sngon gyi mig mkhan rgyal po yis :
ji ltar ma rig rmongs bsal ltar :
bdag gis thabs mkhas thur ma yis :
khyed rnams ma rig bsal bar bya :
badzra tsag shuHpra be sha ya phaT:
ma rig pa'i sgrib g.yogs mig dar dang lhan cig bsal bas bla ma dang dkyil 'khor gyi lha tshogs rnams zhal mngon sum du mjal bar mos la dad gus dang spro ba skyed cig
/kye ho :
khyod rnams las dang skal bar ldan :
mngon sum bla ma'i lha tshogs la :
rtsol sems ma zhan 'di dag ltos :
dad dang gus pa rab tu skyed :
byang chub phyogs kyi chos thams cad mthar phyin 'bras bu'i gzugs su shar ba dur khrod 'bar ba'i gzhal yas khang rgyan dang bkod pa yongs su rdzogs pa'i dbus su /
bde bar gshegs pa thams cad kyi gsang gsum phrin las dang bcas pa gcig tu bsdus pa bla ma drag po gnam lcags me'i 'khor lo mdog dmar sor rtog pad+ma'i rigs /
sku gsum mtshon pa'i zhal /
theg rim dgu'i spyan /
tshad med rnam bzhi'i mche ba /
pha rol phyin pa drug gi phyag
/rgyu drug sgrol ba'i phyag mtshan /
mtha' gnyis spangs pa'i zhabs brkyang bskum /
thabs shes snang stong zung 'jug yum rdo rje phag mo dang mnyam par 'khril zhing nyon mongs ma spangs gnas su dag pa'i dpal dang dur khrod chas kyis spras pa'i spyi bor ngo bo chos nyid zhi ba'i ngang las ma g.yos pa rdo rje thod phreng rtsal yab yum /
de'i dbu gtsug tu pad+ma'i rigs kyi bdag po rgyal ba 'od dpag med /
phyogs bzhi'i rtsibs dang pad 'dab rnams su rgyal ba rnams kyi sku gsung thugs yon tan phrin las kyi rang gzugs go cha lha lnga /
stobs bcu'i rang bzhin dpa' bo yab yum bcu /
mi 'jigs bzhi'i rang bzhin khro bo khro mo /
tshad med rnam bzhi sgo srung phyag rgya bzhi la sogs pa chos kyi dbyings spros pa dang bral ba las yon tan gyi rang gzugs brda dang rtags kyi phyag rgya gang la gang 'dul du shar bar shes par gyis shig
/ces rnam dag mdor bsdus bshad /
gnyis pa ni /
de rnams kyis dkyil 'khor du 'jug pa'i chos rnams grub nas /
dngos gzhi dbang bskur ba'i yon du dmigs te maN+Dal phul /
gsol ba 'debs pa 'di'i rjes zlos /
kye :
bla ma sangs rgyas phrin las mdzad :
bdag la dbang skur byin gyis rlobs :
mtha' yas sems can ma lus pa :
'dren pa'i bla mar dbang bskur zhu :
lan gsum zhu /
bla mas /
kye ma :
dam pa'i rigs can skyes bu rnams :
rta rmig lcags btums 'dzam bu'i gling :
btsal kyang 'di 'dra'i dbang rnyed min :
deng 'dir bdag gis khyod dgrol bya :
khyed rang rnams dkyil 'khor chen po'i shar sgor dbang stegs pad+ma nyi zla'i gdan gyi steng du dbang chen rta mgrin yum rdo rje phag mo dang 'khril pa'i skur gyur pa la /
nam mkha' gang bar bzhugs pa'i dbang gi lha dang slob dpon lhan cig pas rnam rgyal bum pa bla ma zhi ba'i ngo bor gsal bas spyi bo nas dbang bskur bar mos shig
/bum pa spyi bor bzhag ste /
hU~M:
bum pa spros bral zlum po na :
skye med byang chub sems kyi chus :
rnam rtog ma rig dri ma 'khru :
chos sku spros bral bde chen chus :
gzung 'dzin 'khor ba'i bag chags 'khru :
rang byung ye shes sems nyid chus :
dug lnga sku lnga'i dbyings su 'khru :
nyon mongs bag chags kun byang nas :
dbang bzhi ye shes rdzogs par shog :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
a b+hi Shiny+tsa oM:
bum chu blud /
thod pa'i bdud rtsi bla ma yab yum mnyam par sbyor ba'i dkar dmar byang chub sems kyi bde rgyun khyed rang rnams kyi mgrin pa nas zhugs /
lus thams cad gang bar mos shig
/ban+d+ha me long shel bcas mgrin par gtugs la /
oM:
dri med skyon bral shel sgong mu tig 'dra :
pad+ma rak+ta chags pa chen po'i gnas :
chos nyid dag pa'i 'gro don mthar phyin zhing :
byang chub sems kyi dbang mchog thob bya'i phyir :
bo d+hi tsit+ta yab kyi byang chub sems :
sin+d+hu dmar po yum gyi byang chub sems :
don dam dbyer med byang chub chen po'i ngang :
thar pa'i lam mchog bde ba'i lam 'dren zhing :
'khor ba'i lam las kun rgyal dbang thob shog :
gnyis med byang chub sems kyi dbang thob shog :
sngags sham du /
bo d+hi tsit+ta ka ma la sid+d+hi hoH
ngag tu bdud rtsi blud /
gtor ma bla ma zhi ba rdo rje thod phreng yab yum dngos su gsal ba'i sku las zag med kyi bdud rtsi dkar na ra ra babs lus thams cad gang /
bla ma'i spyi bo nas sku'i ngo bo oM dkar po rang gi dpral bar thim par sgoms shig
/gtor ma spyi bor bzhag la /
oM:
rdo rje'i sku ste sku yi mchog :
rje btsun pad+ma thod phreng rtsal :
mi 'gyur sku yi dkyil 'khor nas :
rnam dag sku yi byin rlabs las :
'chi med rdo rje sku yi dbang :
skal ldan 'di la yongs rdzogs shog :
thod phreng rtsal sngags drang /
hrIHma ha ri ni sa ra tsa hri ya tsit+ta hrIM hrIM dzaHdzaHbadzra a b+hi Shiny+tsa oM:
bla ma yab yum sbyor ba mdzad pa'i byang sems dkar dmar du babs pas /
khyed rang gi rtsa khams 'khor lo thams cad gang /
bla ma'i mgrin pa nas gsung gi ngo bo AHdmar po dang bcas pa rang gi mgrin par thim par sgoms shig
/gtor ma mgrin par gtugs te /
hU~M:
rdo rje'i gsung ste gsung gi mchog :
rje btsun pad+ma thod phreng rtsal :
'gag med gsung gi dkyil 'khor nas :
rnam grol gsung gis byin rlobs la :
'gag med rdo rje gsung gi dbang :
skal ldan 'di la yongs rdzogs shog :
rtsa sngags sham bur /
badzra a b+hi Shiny+tsa A:
bla ma'i thugs nas 'od zer kha dog lnga dang ldan pa 'phros te khyed rang gi lus la thim /
bla ma'i thugs ka nas hU~M kha dog mthing kha 'od dang bcas pa'i rang bzhin snying gar thim par sgoms shig
/gtor ma snying gar gtugs la /
hU~M:
rdo rje'i thugs ni thugs kyi mchog :
rje btsun pad+ma thod phreng rtsal :
spros med thugs kyi dkyil 'khor nas :
rnam dag thugs kyis byin rlobs la :
'khrul med rdo rje'i thugs kyi dbang :
skal ldan 'di la yongs rdzogs shog :
rtsa sngags sham bur /
badzra a b+hi Shiny+tsa hU~M:
bla ma'i lte ba nas hrIHyig 'od zer kha dog lnga ldan 'phros te byung nas khyed rang rnams kyi lte bar thim par sgoms shig
/gtor ma lte bar gtugs la /
hU~M:
rdo rje sku gsung thugs kyi mchog :
rje btsun pad+ma thod phreng rtsal :
sku gsung thugs kyi dkyil 'khor nas :
rnam dag sku gsum byin rlobs la :
'khrul med rdo rje bzhi yi dbang :
skal ldan 'di la yongs rdzogs shog :
rtsa sngags sham bur /
badzra a b+hi Shiny+tsa hrI:
de rnams kyis bla ma zhi ba'i dbang bskur ba grub nas drag po'i dbang bskur ba la /
khyed rang rnams dbang chen yab yum gyi gsal snang nga rgyal brtan por bskyed 'tshal /
gtor ma rdo rje thod phreng rtsal yab yum du gsal ba de skad cig gis drag po'i skur bzhengs te /
sku mdog dmar nag me'i mdog ltar 'bar ba :
yum phag mo dang 'khril ba :
de'i spyi bor 'jam dpal :
mgrin par rta mgrin :
thugs kar gsang bdag :
lte bar mkha' 'gro sde lnga :
gsang gnas yak+sha me dbal :
dpung pa g.yas g.yon du sprul pa'i bya khyung rnams gsal bar bzhugs pa'i sku gsung thugs las ye shes kyi 'od zer me mtshon khro chung gi tshogs dpag tu med pa 'phros te khyed rang  rnams kyi gnas bzhir thim pas sgo gsum gyi nad gdon sdig sgrib bar gcod thams cad bsal :
sku gsung thugs yongs su rdzogs pa'i dbang bzhi stan thog gcig tu thob par mos shig
/gtor ma spyi bor bzhag la /
hU~M:
dus gsum sangs rgyas thams cad kyi :
sku gsung thugs dang yon tan phrin las bdag :
rje btsun bla ma drag po thod phreng rtsal :
sku gsung thugs kyi dkyil 'khor nas :
phrin las bzhi yi byin rlabs las :
dbang bzhi yongs rdzogs chen po'i dbang :
skal ldan 'di la yongs rdzogs shog :
oM AHhU~M artsig nirtsig na mo b+ha ga ba te kA ya wA ka tsit+ta a b+hi Shiny+tsa hU~M:
dpral bar gtugs la /
oM hrIHwiSh+Ti a b+hi Shiny+tsa oM:
mgrin par /
pad+mAn+ta kr-ita a b+hi Shiny+tsa A:
snying gar gtugs la /
badzra tsaN+Da ma hA ro Sha Na a b+hi Shiny+tsa hU~M:
lte bar /
bai ro tsa nI ha ri ni sa a b+hi Shiny+tsa hrI:
gsang gnas su /
yak+sha a b+hi Shiny+tsa hU~M:
dpung pa g.yas g.yon du /
badzra ga ru Da a b+hi Shiny+tsa oM:
de nas spyi bor bzung la /
hU~M:
dpal chen drag po'i lha tshogs kyis :
skal ldan 'di la dbang bskur bas :
gnyis su med pa'i dbang thob shog :
rtsa sngags yongs rdzogs kyi sham bur /
kA ya wA ka tsit+ta gu Na sarba sid+d+hi badzra a b+hi Shiny+tsa oM AHhU~M swA hA:
de nas bla ma drag po'i lha tshogs rnams khyed rang gi spyi bo nas mar thim snying gi dkyil du byon 'od kyi rang bzhin du yal /
rang dang dbyer med du gyur par mos la sems ma bcos par tsen ner zhog cig
/ces mnyam par 'jog
/gnas pa'i nyams /
phaT:
ces brjod pas bshig cing ngo bo dar gcig bskyang gzhug
/gtor ma dngos grub kyi phung po bdud rtsi'i rgya mtshor 'khyil pa rol pas mchog thun mong gi dngos grub yongs rdzogs thob par mos shig
/byas la gtor ma'i cha shas dang ban+d+ha'i bdud rtsi bsres la sbyin /
rjes 'brel bzlas pa'i lung 'bogs pa ni /
dkyil 'khor gyi thugs ka nas sngags kyi phreng ba byung /
zhal nas thon /
khyed rang lhar gsal ba'i zhal du zhugs /
thugs srog hU~M yig gi mthar 'khod par mos la 'di'i rjes zlos /
phreng ba sbrel te las byang ltar zhi drag gi bzlas pa'i rjes zlos byar gzhug
/rjes su bla mas me tog 'thor zhing /
hoHthim par gyur cig :
smin par gyur cig :
grol bar gyur cig :
yongs rdzogs dam pa thob par gyur cig :
ces lan gsum brjod do //
des ni zhi drag gi dbang bzhi yongs su rdzogs par thob par 'gyur te :
dbang gang thob na bum dbang :
gsang dbang :
shes rab ye shes kyi dbang :
tshig dbang rin po che thob pa'o :
byin rlabs ni :
sku gsung thugs yon tan phrin las so :
gang dag na lus ngag yid gsum gyi sgrib pa dag :
gnas gang du thob na :
spyi bo :
mgrin pa :
snying ga :
lte ba'o :
gang la dbang na :
bskyed rim :
thabs lam :
rdzogs rim :
phyag rgya chen po bsgom pa la dbang bar byas pa yin no :
de dag gis bla ma drag po yang gsang gnam lcags me'i 'khor lo zhi drag zung du 'brel ba'i smin byed dbang rnams kyi mchog tu gyur pa /
gsang ba bla ma'i dbang zab mo shin tu zab pa'i snying bcud 'di ni o rgyan slob dpon pad+ma 'byung gnas kyi thugs bcud dam pa /
dbang thams cad kyi yang snying du bsngags pa nyid rdzogs par grub pa yin pas spyi dang khyad par lhag pa'i dam tshig rgyud lung man ngag las 'byung ba spyi dang /
bye brag bla ma la sangs rgyas kyi 'du shes dang 'bral du mi rung :
gsol 'debs dang ting nge 'dzin gyi dbang blang ba :
dus rgyun nam :
thun bzhi'am :
tha ma yang thun re chag tu mi rung zhing :
bla ma'i sku 'bag rdo rje dril bu :
ban+d+ha dum gcig :
a mr-ita :
sin+d+hu ra :
de rnams rtag tu bcang :
zhi drag gi bsnyen pa brgya rtsa re mi bcag par gsungs pa sogs dam tshig gi rim pa rnams blo'i nus stobs dang sbyar te rim gyis slob par bgyi'o snyam pas 'di'i rjes zlos mdzod /
gtso bos ji ltar sogs /
gtang rag maN+Dal /
lus longs spyod 'bul ba /
dge bsngo rnams spyi ltar byas la slob ma grol /
tshogs la rol zhing lhag ma gtang ba nas shis brjod kyi bar yang las byang ltar te gter gzhung du go rim sogs cung zad mi gsal ba rnams gter ma'i phrin las spyi dang mthun par sbyar bas chog go
/byin rlabs gzi byin ma nyams dus mtha'i zhugs //
skal zhabs 'dre rgod tshang tshing thal ba'i rdul //
brlag byed gzhan las khyad zhugs zab chos 'di //
'phel rgyas byang chub sgrub pa'i gegs 'joms shog
/rig 'dzin gnyis kyi skal par grags //
dngos grub bgo skal phyogs 'dir babs //
phrag dog sgro skur so skye'i mtshangs //
grub rtags tshad mas brtol de mtshar //
tshul 'di chos bdag pad+ma rgyal mtshan dang grub brnyes karma chags med las brgyud pa'i bka' srol zung dag legs par nos pas /
skal bzang gzhan dag gis kyang spyod par 'gyur na ci ma rungs snyam du sems te /
mtsho skyes rdo rje'i ring lugs snying la zhen pa pad+ma gar dbang 'chi med bstan gnyis gling pas de bI ko Ti tsa 'dra rin chen brag gi sgrub gnas su gsal bar byas pa dge legs 'phel //

//
