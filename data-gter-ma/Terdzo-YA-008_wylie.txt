@#//
thugs rje chen po 'jig rten dbang phyug lha dgu'i dbang gi cho ga 'phags mchog dgyes pa'i 'jug ngogs zhes bya ba bzhugs so //
na mo gu ru lo ke shwa ra ya /
dmigs med snying brtse'i ye shes gcig bsdus pa //
'jig rten dbang phyug khyab bdag bla ma la //
btud nas smin byed bdud rtsi'i klung chen po //
'phags mchog dgyes pa'i 'jug ngogs deng 'dir 'beb //
'di la gsum /
lhag pa gzugs brnyan gyi dkyil 'khor 'du bya ba /
lhag pa ting nge 'dzin gyi dkyil 'khor sgrub cing mchod pa /
smin byed dbang gi cho ga rgyas par dbye ba'o //
dang po ni /
spro na sa'i cho ga dang /
lha dang bum pa /
slob ma sta gon rnams sngon du 'gro ba'i sgo nas rdul tshon gyi dkyil 'khor bzhengs shing /
sgrub cing mchod pa dang bcas dbang bzhi rdzogs par bskur ba'i tshul rig 'dzin 'gyur med rdo rjes mdzad pa'i dkyil chog ngo mtshar snang ba dang /
bka' brgyad rig 'dzin zhal lung sogs phan tshun lto sbyar te brgyud ldan bla ma'i phyag bzhes ltar bya ba yin la /
'dir rtsa ba'i yi ge'i dgongs pa deng sang dkyus kyi phyag len ltar ras bris sam tshom bu'i dkyil 'khor du smin byed 'jug pa dang dngos gzhi bcas bskur ba'i dbang du byas te /
stegs bu'i khar 'di nyid kyi dkyil thang mtshan nyid dang ldan pa'am /
maN+Da lar tshom bu lha grangs dang mnyam pa bkod pa'i dbus su many+dzi'i steng du rnam bum bcud ldan gzungs rdor lha tsaka dang bcas pa /
shar du sman gtor rak+ta /
lhor rigs lnga dar dpyang dang bcas pa /
nub tu rdo rje /
byang du dril bu /
shar lhor chos dbyug
/lho nub tu rkang 'og gi 'khor lo dang dung /
nub tu dbang stegs gdugs dang bcas pa /
nub byang du pusti dang rdor dril /
byang shar du gsang rdzas kyi snod bdud rtsi'i thod pa /
mthar mtshams 'dzin gyi me tog dang chu gnyis sngon 'gro'i nyer spyod /
srung ma'i gtor ma /
nye logs ci bde bar sngon 'gro'i gtor ma dkar dmar /
tshogs kyi yo byad /
maN+Dal dang mig dar me tog sogs /
slob dpon gyi mdun du las bum /
nang mchod /
rdo rje dril bu /
DA ma ru me tog gi snod rnams bzhag
/gzhan yang ji ltar dgos pa'i yo byad thams cad mngon par 'du bya'o //
gnyis pa sgrub mchod ni /
brgyud 'debs dang skyabs sems nas bzung /
tshogs tha ma'i bar phrin las kyi cho ga 'phags mchog dgyes pa'i 'jug ngogs ltar btang /
gsum pa smin byed la gnyis /
slob dpon bdag nyid 'jug pa dang /
slob ma gzhug cing dbang bskur ba'o //
dang po ni /
slob ma la ji tsam bskur ba'i dbang rnams bdag 'jug gi tshul du rgyas par len pa'am /
mi nus na rig pa'i me tog dor ba tsam gyi sgo nas 'jug cing gnang ba nod pa ni /
dkyil 'khor la mngon du phyogs pas me tog 'thor ba dang bcas /
oM badzra sa ma ya oM/
AMHbadzra sa ma ya AM/
hU~M badzra sa ma ya hU~M/
swA badzra sa ma ya swA/
hA badzra sa ma ya hA/
zhes me tog phul bas /
bdag dang dkyil 'khor pa'i sku gsung thugs yon tan phrin las rnams gnyis su med par gyur par bsam ste /
'jug bya'i dkyil 'khor dang bdag gi sku gsung thugs yon tan phrin las te 'bras chos lnga po dbyer med ro gcig tu bsam pa'o //
oM/
ye shes rgyal po sku gsung thugs //
yon tan phrin las rmad po che //
de nyid du ni mnyam sbyor bas //
phyag rgya chen por bdag sbyor cig
/oM badzra sa ma ya hU~M/
oM badzra sa ma ya satwaM/
oM badzra sa ma ya hoH
zhes dngos grub bskul zhing bstim /
dkyil 'khor gyi lha la thal mo sbyar bas btud de /
oM/
rdo rje ye shes thob byed pa'i //
de bzhin gshegs pa thams cad kyi //
snying po'i dkyil 'khor chen po 'dir //
bdag gis slob ma 'jug par 'tshal //
ces gsol ba btab pas gnang ba byin par bsam mo //
gnyis pa slob ma gzhug cing dbang bskur ba la gnyis /
dkyil 'khor du 'jug pa dang /
zhugs pa'i dkyil 'khor du mngon par dbang bskur ba'o //
dang po ni /
sngar mtshan ma'i dkyil 'khor ma mthong ba mtshon byed dkyil 'khor yol bas bsgribs /
de nas slob ma rnams khang pa'i sgor 'jug pa dang mnyam du las kyi rdo rjes las bum gyi chus bkru
/gu gul bdug cing rol mo'i sgra sbyar /
slob dpon gyis /
ji ltar bltams pa sogs kyi mthar /
oM sarba ta thA ga ta a b+hi She ka te sa ma ya shrI ye hU~M/
zhes bzla zhing dril bu rgyun chags su dkrol /
slob ma nang du 'jug cing phyag byas gral la 'khod pa dang slob dpon gyis 'di skad ces brda sbyar te /
de'ang khyed rang rnams dkyil 'khor gyi khang pa'i phyi rol nas 'jug dgos pa yin yang 'dir dkyil 'khor yol bas chod pa rung mthun gyi dbang du byas pa yin pas /
phyag gnyis thal mo sbyar te sgo srung pho nya'i tshogs la dkyil 'khor du 'jug par gsol ba gdab pa 'di'i rjes zlos mdzod /
kye /
yak+sha me dbal lcags sdig nag
/sna tshogs khro bo'i tshwa tshwa 'phro //
gtum chen ging gi pho nyar bcas //
ma rig sgo phyes bdag sogs rnams //
srid pa'i mtsho las bsgral ba'i phyir /
khyed kyis nang du gtong bar gsol //
zhes lan gsum /
lan ni /
de ltar gsol ba btab pa la dkyil 'khor chen po 'dir skal med rnams blta bar mi rung bas rigs dang skal pa 'dri ba 'di la gsan pas khyab par gda'/
bdud dang mu stegs theg dman sogs //
snod min lha dang phyag rgya rdzas //
gsang spyod blta bar mi rung ba //
yin na ma bdug phyir dengs shig
/ces brjod /
ces dris pa la de lta bu'i snod kyi skyon dang ldan pa ma lags shing rigs dang skal bar ldan pa yin pas thugs brtse bas dgongs nas 'jug par gsol ba 'debs pa 'di'i rjes zlos mdzad par zhu /
bdag cag snying rje chen po'i mthus //
'gro rnams bsgral 'dod bsam pa yis //
theg mchog smin grol don gnyer na //
de don bdag la gnang bar mdzod //
ces lan gsum /
de ltar gnang ba nod nas lhag pa'i bsam pa brtan pos 'khod pa'i mos pa mdzod /
ces brda sbyar /
de nas bgegs bskrad pa'i phyir /
slob dpon rang nyid skad cig gis pad+ma thod phreng rtsal za hor ma'i skur gyur par bsam /
las rdor gyis bgegs gtor bshams la /
las bum gyi chus 'thor zhing /
raM yaM khaM gis bsang /
swa b+hA was sbyang /
stong pa'i ngang las b+h+rU~M las rin po che'i snod du oM las gtor ma 'dod yon lnga'i phung po zad mi shes par gyur /
oM AHhU~M hoH
zhes pas byin gyis brlab /
lcags kyu'i phyag rgya bcas la /
oM sarba b+hU ta A kar+Sha ya dzaH
zhes mgron dgug
/slob dpon gyis rdor dril dang bcas pas bgegs gtor bskor bzhin du /
oM sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
zhes lan gsum gyis bsngos nas gtor ma las rdor la gtad de slob dpon gyis g.yas rdo rje snyems pa dang bcas pas thugs kar 'dzin cing g.yon dril bu dkur bstan te /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi\u0f8e
dge 'dun gyi\u0f8e
chos nyid rnam par dag pa'i bden\u0f8e
chos can rgyu 'bras bslu ba med pa'i bden\u0f8e
khyad par 'jig rten dbang phyug lha dgu'i dkyil 'khor gyi lha tshogs rnams kyi bden pa dang /
bden pa chen po'i byin gyi rlabs kyis rdo rje'i slob ma 'di rnams dkyil 'khor du 'jug cing dbang bskur ba la bar du gcod pa'i bgegs tshogs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par gyur ta re /
sum+b+ha'i drag sngags dang /
spos rol tsham rngam dang bcas pas bgegs gtor phyir bskyal zhing bgegs bskrad /
slob dpon gyis /
badzra rak+Sha rak+Sha hU~M/
zhes brjod pas /
steng 'og phyogs mtshams thams cad rdo rje'i ra ba drwa ba gur bla bre ye shes kyi me dpung mtha' med du 'phro bas bcings te cis kyang mi shigs pa'i mos pa mdzod /
ces brjod /
de nas las rdor gyis phyag gsum byas /
me tog 'gyed /
yang phyag gsum byas nas me tog bsdu /
slob dpon gyis /
'o nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan la tshul bzhin du nyams su blang bar bgyi'o snyam pa byang chub kyi mchog tu sems bskyed pa dang /
chos gsan pa'i kun tu spyod pa'ang mdo rgyud rnams las ji skad gsungs pa ltar legs par gsal btab ste gsan par zhu /
de la yang dag par rdzogs pa'i sangs rgyas thabs mkhas la thugs rje chen po mnga' ba de nyid kyis sems can rnams kyi bsam pa dang dbang po dang skal pa'i khyad par dang rjes su mthun par /
chos kyi bdud rtsi bsam gyis mi khyab pa zhig bstan pa thams cad kyang dbye ba'i sgo nas theg pa rim dgur gnas kyang /
bsdu ba'i sgo nas theg pa che chung gnyis su 'dus pa las 'dir theg pa chen po /
de la'ang rgyu 'bras kyi theg pa gnyis las 'dir rgyu'i theg pa las /
don gcig na yang ma rmongs dang //
thabs mang dka' ba med pa dang //
dbang po rnon po'i dbang byas pas //
sngags kyi theg pa khyad par 'phags //
zhes tshul gsum sgron mer gsungs pa ltar 'phags chos bzhis khyad par du gyur pa 'bras bu rdo rje'i theg pa yin /
de la'ang phyi kri yog sde gsum gyi theg pa dang nang bla na med pa'i theg pa gnyis las 'dir phyi ma /
de la'ang sngags gsar rnying gnyis las 'dir gsar ma las khyad par du gyur pa gsang sngags rnying ma /
de la'ang ring brgyud bka' ma /
nye brgyud gter ma /
zab mo dag snang gi bka' srol chen po gsum du yod pa las 'dir zab mo dag snang gi gdams pa dang 'brel ba ste /
de la'ang bka' srol mi 'dra ba du ma zhig yod pa las /
'dir ni dus gsum mkhyen pa o rgyan chen pos rdo rje'i lung gis lan gcig ma yin par yang yang bsngags pa ltar /
'jam pa'i dbyangs dngos mnga' bdag khri srong lde'u btsan gyi 'bras bu mthar phyin pa'i phrin las kyi sprul pa kun mkhyen rgyal ba'i dbang po rdo rje thogs med rtsal gyi zab mo dag snang las byung ba'i chos sde ste /
de la spyir dag pa'i snang ba la dngos dang /
nyams dang /
rmi lam gyi dag snang gsum las /
khyad par du gyur pa snang spyod thams cad dag pa rab 'byams ye shes kyi rol par rtag tu gzigs pa las gzhan du ma gyur pa zhing yongs su sbyong ba'i 'phags chen rnams kyi rnam par thar pa rgya mtsho dang rjes su 'brel ba mngon sum pa'i dag pa'i snang ba ste /
de lta bu'i rnam par rol pa gdul bya skal ldan rnams kyi snang ba dang mthun par ston par mdzad cing skal med rnams la 'chol bar mi spyod pa'i don du /
byang chub sems dpa' chos 'phags kyi pha rol tu phyin pa la rgya bdun gyis btab pa bzhin du phyag rgya so sos rgyas btab pa'i mtshan las zab mo rgya can du grags pa la zab rgyas kyi gdams pa ji snyed cig yod pa las /
'di ni snying gi rgya can las byung ba 'jig rten dbang phyug lha dgu'i sgrub thabs dang 'brel ba ste /
de'ang kun mkhyen bla ma nyid dgung grangs bzhi bcur son pa me sprel zla ba drug pa'i tshes nyer drug nas bzung rang byung 'phags pa'i gzhal med khang du thugs rje chen po 'gro ba kun sgrol gyi bsnyen sgrub la bzhugs pa'i skabs su /
mdun du shel ltar dwangs pa'i dkyil 'khor mtshan nyid tshang ba'i sgo drung du slob dpon rin po che za hor ma'i tshul du bzhugs pa'i thugs ka nas gu ru drag dmar gyi tshogs spros pas bgegs bskrad /
rgya mo bza' kong jo'i cha byad can gyis sgo phye ba dang lhan du sprul pa'i rgyal po srong btsan sgam po'i rnam pas nang du khrid de /
'phags pa 'jig rten dbang phyug lha dgu'i ye shes kyi dkyil 'khor mngon sum du snang ba la brten nas dbang bzhi rdzogs par bskur pas thugs rgyud byin gyis brlabs pa'i tshul bstan par ma zad /
nges pa'i don du rig 'dzin gter bdag gling pas rgyal ba'i dbang po nyid 'phags mchog sems nyid ngal gsor dngos su gzigs pas mtshon /
dkyil 'khor gyi gtso bo dang dbyer ma mchis pa de nyid kyis rig 'dzin mchog gi sprul pa'i sku pad+ma phrin las dang /
chos rgyal gter bdag gling pa zung la gnang ba nas bzung ste bdag cag gi bla ma dam pa'i bar brgyud pa bar ma chad pa las byon pa yin la /
de lta bu'i zab mo'i gdams pa de la'ang rgyud ma smin pa smin par byed pa dang /
smin zin grol bar byed pa bskyed rdzogs kyi rim pa gnyis su yod pa las /
'dir dbang bskur ba'i rim pa de sgrub pa skabs su bab pa yin /
de la'ang rdo rje slob dpon gyi bya ba dang /
rdo rje slob ma'i bya ba gnyis las /
slob dpon gyi bya ba bdag mdun bum gsum dbyer med kyi sgo nas dkyil 'khor chen po sgrub cing mchod pa dang /
slob dpon bdag nyid rig pa'i me tog dor bas lha dang skal pa mnyam par bsgrub pa'i phyir dkyil 'khor du 'jug pa rnams bla ma dam pa'i phyag bzhes las ji ltar 'byung ba ltar lhag chad med par sngon du song grub /
da rdo rje'i slob ma rnams kyi ngo skal du gyur pa la /
dkyil 'khor du 'jug pa'i cho ga dang /
zhugs nas dbang bskur ba'i cho ga gnyis las 'dir 'jug pa'i skabs yin /
de la'ang phyi mtshan ma'i dkyil 'khor du 'jug pa dang /
nang ye shes kyi dkyil 'khor du 'jug pa gnyis las /
phyi 'jug gi yan lag khrus dang /
rigs dang skal ba dri zhing gnang ba nod pa /
bgegs bsal ba rnams song nas /
bla ma dang dkyil 'khor gyi gtso bo tha mi dad pa la dkyil 'khor du 'jug pa'i chos rnams zhu ba'i yon du maN+Dal phul mdzod /
ces mtshams sbyar la /
slob ma rnams kyis maN+Dal phul /
de ltar maN+Dal phul nas /
chas su 'jug pa 'og tu gsungs na'ang 'brel ba bsdebs nas skabs 'dir mdzad pa phyag len yin pas /
khyed rang rnams sngon chad gnyis 'dzin gyi zhen rtog 'thug pos ldongs te dkyil 'khor gyi lha tshogs ma mjal ba'am /
mjal na'ang dkyil 'khor so ma 'di nyid ma mjal ba mtshon byed du spyan dar dmar po res gdong bcing pa'i mos pa mdzod /
oM tsak+Shu b+han+d+ha wA ra ma na ya hU~M/
zhes mig dar bcing /
dkyil 'khor lha rnams phyag stong du mjal mi rung bas phyag rten du u dum+bA ra'i me tog gi phreng ba kha dog lnga pa re byin pa'i mos pa mdzod /
oM puSh+pa sid+d+hi hU~M/
zhes me tog gtad /
de nas gsol ba gdab pa'i slad du dmigs pa 'di bzhin du mdzod /
sa phyogs 'di nyid dag pa rab 'byams ye shes kyi dkyil 'khor chen por gyur pa'i nang du /
slob dpon nyid dus gsum sangs rgyas thams cad 'dus pa'i ngo bo 'phags pa 'jig rten dbang phyug gi rnam par bzhugs pa la mi phyed dad pa'i gdung shugs chen pos gsol ba gdab pa 'di'i rjes zlos mdzod /
rgyal ba kun gyi snying rje'i lha //
'jig rten dbang phyug dkyil 'khor du //
bdag sogs snod ldan legs drangs nas //
smin cing grol bar mdzad du gsol //
zhes lan gsum gyis gsol ba gdab /
skyabs su 'gro ba'i slad du mdun gyi nam mkhar bla ma dang dkyil 'khor gyi gtso bo gnyis su med pa 'phags mchog 'jig rten dbang phyug gi rnam par bzhugs pa la rtsa gsum rgyal ba rab 'byams kyis bskor ba mngon sum du bzhugs pa'i spyan sngar /
dus 'di nas bzung ste snying po byang chub la mchis kyi bar du skyabs su 'gro'o snyam pas 'di'i rjes zlos mdzod /
bdag sogs mkha' mnyam sems can ma lus pa //
rtsa ba gsum gyi dkyil 'khor lha tshogs la //
rang rig dpal ldan rdo rje sems dpa'i zhal //
rang ngo ma 'phrod de srid skyabs su mchi //
zhes lan gsum /
mkha' mnyam gyi sems can sdug bsngal gyi rgyu 'bras la rtag tu spyod pa 'di rnams sdug bsngal las bsgral nas byang chub mchog gi go 'phang la 'god par bya /
de'i ched du sems bskyed par bgyi'o snyams pas 'di'i rjes zlos mdzod /
rang la gdod nas yod pa'i rdzogs sangs rgyas //
gcer mthong ngo sprad 'gro kun sgrol ba'i ched //
bdag gis bla na med pa'i rnal 'byor mchog
/nyams blangs gzhan don byed par sems bskyed do //
zhes lan gsum /
de nas tshogs gsag pa'i phyir /
tshogs zhing khyad par can de dag gi spyan sngar rang gzhan sems can thams cad 'khod de lus zhing gi rdul snyed du sprul nas phyag 'tshal ba /
mchod sprin spro ba /
sdig pa bshags pa /
dge ba la rjes su yi rang ba /
chos kyi 'khor lo bskor bar bskul ba /
mya ngan las mi 'da' bar gsol ba gdab pa /
dge ba bla na med pa'i byang chub chen por bsngo ba rnams tshig phyir thugs gzhol ba'i sgo nas 'di'i rjes zlos mdzod /
bla ma yi dam mkha' 'gro gshegs //
nyi zla pad+ma'i gdan la bzhugs //
lus ngag yid gsum gus phyag 'tshal //
phyi nang gsang ba'i mchod pa 'bul //
nyams chag sdig sgrib thams cad bshags //
gsang sngags bsgrubs la rjes yi rang //
smin grol gsang sngags chos 'khor bskor //
mya ngan mi 'da' gsol ba 'debs //
snying po sems can don du bsngo //
yang dag rdo rje'i don rtogs shog
/ces lan gsum /
de nas dbang bskur ba de'ang rten dkyil 'khor la brten nas thob na'ang /
dbang 'dzin pa ni dam tshig dang sdom pa la rag las pas smin byed kyi rten sdom ldan du bsgrub pa'i phyir /
thun mong du rigs lnga'i dam tshig
/khyad par rtsa ba sku gsung thugs kyi dam tshig
/yan lag gi dam tshig nyi shu rtsa lnga ste bla na med pa'i dam tshig dang sdom pa ma lus pa yongs su gzung bar bya snyam pas 'di'i rjes zlos mdzod /
hoH
phyogs bcu dus bzhi'i rgyal ba sras bcas rnams //
rang byung dkyil 'khor chen por dbang bskur ba //
rigs 'dus thugs rje chen po'i lha tshogs rnams //
bdag la brtse bas gsan cing dgongs su gsol //
bdag cag dus 'di nas bzung byang chub bar //
bla med dkon mchog gsum la skyabs mchi zhing //
byang chub sems mchog mi nyams bzung bar bgyi //
rdo rje snying po rtsa ba rigs lnga yi //
dam tshig ma lus bdag gis gzung bar bgyi //
lhun grub de bzhin rigs kyi dam tshig tu //
skyabs gsum khrims gsum ma lus gzung bar bgyi //
mi 'gyur rdo rje'i rigs kyi dam tshig tu //
phyag rgya rnam gsum mi 'bral gzung bar bgyi //
'dod 'byung rin chen rigs kyi dam tshig tu //
sbyin pa rnam bzhi'i las la brtson par bya //
skyon bral pad+ma rigs kyi dam tshig tu //
dam chos ma lus yongs su bzung bar bya //
sna tshogs las kyi rigs kyi dam tshig tu //
sdom ldan mchod pa'i las la brtson par bya /
khyad par lha sngags bde chen rdo rje gsum //
bdag gi sgo gsum mnyam sbyor sgrub pa dang //
shes dang mi spang dang du blang ba dang //
bsgrub dang spyad par bya ba lnga lnga ste //
nyi shu rtsa brgyad rtsa ba yan lag bcas //
gsang sngags rdo rje snying po'i sdom pa kun //
bdag gis ma lus yongs su gzung bar bya //
de yis 'gro kun srid mtsho las bsgral te //
bla med rdo rje 'chang gi sa thob shog
/ces lan gsum /
gzhi lus byin gyis brlab pa'i slad du dmigs pa 'di bzhin du mdzod /
slob dpon gyi thugs ka nas 'od zer 'phros /
khyed rang rnams la phog pas /
rnam smin gdos bcas sha khrag gi lus 'dis mtshon pa'i ma dag pa'i snang ba thams cad me long gi rlangs yal ba ltar mi dmigs te stong par sbyangs /
stong pa'i ngang las chu las nya ldang ba ltar khyed rang rnams skad cig gis thugs rje chen po mi bskyod 'jig rten dbang phyug gi skur lam gyis gsal ba'i spyi bor oM dkar po /
mgrin par AHdmar po /
thugs kar hU~M sngon po rnams kyis rgyas btab pas gnyug ma ye shes kyi rdo rje gsum gyi bdag nyid du gyur pa la slob dpon gyis mchod pa'i mos pa mdzod /
las rdor gyis mchod pa btegs shing slob dpon gyis so so'i phyag rgya bcas pas /
oM badzra puSh+pe pra tIts+tsha swA hA/
de bzhin du puSh+pe'i gnas su /
d+hU pe /
A lo ke
/gan+d+he /
nai wid+yA/
zhes bcug pas mchod /
de nas khyed rang rnams dkyil 'khor gyi sgo drung na gnas pas phyogs kyi sgo srung rnams la dkyil 'khor du 'jug par gsol ba gdab pa 'di'i rjes zlos mdzod /
phrin las rnam bzhi'i las mdzad pa'i //
dkar ser dmar ljang sgo ma bzhis //
dkyil 'khor gsang ba'i sgo phyes la //
bdag sogs nang du gtong bar gsol //
zhes lan gsum /
las rdor gyis dkyil 'khor gyi yol ba bsal la /
dkyil 'khor gyi sgo shag gis phye bar gyur pa'i nang nas /
slob dpon gtso bo'i rnam pa nyid las srong btsan sgam po'i rnam par byon nas phyag gi rdo rje la 'jus te dkyil 'khor gyi nang du khrid nas khyams la gnas pas dkyil 'khor gyi lha tshogs rnams la phyag byas pa'i mos pa dang bcas te thal mo sbyar nas 'di'i rjes zlos mdzod /
hoH
rang sems don gyi spyan ras gzigs //
gdod nas lhun gyis grub pa'i gzugs //
mngon sum logs su gsal mthong bar //
gnyis med don gyi phyag 'tshal lo //
na mo pu ru sha ya hoH
de dag gis phyi mtshan ma'i dkyil 'khor du 'jug pa song nas /
nang ye shes kyi dkyil 'khor du 'jug pa'i slad du sbyor ba dam la bzhag pa la gsum las /
dang po gsang ba gzhan la mi bsgrag par gdams pa'i sgo nas dam la bzhag pa ni /
slob dpon gyis mgo bor rdo rje bzhag la /
hoH
shin tu gnyan pa'i dkyil 'khor 'dir /
khyod kyis dngos grub myur thob par //
gegs byed gsang ba gzhan dag la //
smras na dam tshig nyams par 'gyur //
oM badzra sa ma ya hU~M/
gnyis pa phan yon dang nyes dmigs gnyis ldan gyi sgo nas dam la bzhag pa ni /
dung chos kyi chu byin la /
hoH
rdo rje'i dam tshig nyer bsrungs na //
dngos grub ma lus myur du thob //
'das na dpag med duHkha'i rgyu //
de phyir dam srungs 'di thungs shig
/oM badzra u da ka Tha Tha Tha /
gsum pa rdo rje slob dpon bka' gnyan pa'i sgo nas dam la bzhag pa ni /
rdo rje spyi bor bzhag ste /
hoH
khyed kyi thugs rje chen po de //
deng nas brtsam ste nga yin pas //
nga yis bsgo ba las 'das na //
mnar med dmyal bar ltung ta re //
oM badzra sa ma ya hU~M/
de ltar dam bzhag gsum gyi sgo nas rgyud brtan par byas pa la /
nang 'jug gi dngos gzhi ye shes dbab pa'i don du gsol ba gdab pa 'di'i rjes zlos mdzod /
hoH
rdo rje 'dzin pa dgongs su gsol //
thugs rje chen po'i lha tshogs kyi //
sku gsung thugs kyi byin rlabs rnams //
dus 'dir bdag la dbab tu gsol //
zhes lan gsum /
de nas ye shes dbab pa'i slad du /
khyed rang rnams lus gnad skyil krung drang por bsrang /
ngag gi gnad rlung kha sbyor du chings /
sems kyi gnad gzhan du ma yengs pas dmigs pa 'di bzhin du mdzod /
sngar dkyil 'khor gyi gtso bor bskyed pa de nyid 'dir slar yang gsal 'debs kyi tshul du skad cig gis mi bskyod 'jig rten dbang phyug gi skur gyur pa ni /
sku mdog gangs ri la nyi ma shar ba ltar dkar ba /
nor bu chu shel ltar dwangs pa /
zhi zhing 'dzum la lang tsho rgyas pa /
spyan gnyis 'gro la lhag par gzigs pa /
dbu skra ral pa'i thor tshugs bcings pa'i lhag ma thur du 'phyang ba /
phyag g.yas brkyangs pa'i mchog sbyin dang /
g.yon sta zur ngos su dkur brten pa /
rin po che'i rgyan dang dar gyi na bzas bklubs pa /
zhabs gnyis mnyam pa'i stabs kyis bzhengs pa /
sku las dri ma med pa'i 'od zer 'phro ba /
de'i spyi bor oM/
mgrin par AH
thugs kar hU~M/
thugs ka'i hU~M las 'od zer 'phros pas ri bo po ta la sogs dag pa'i zhing khams rab 'byams nas sangs rgyas dang byang chub sems dpa' thams cad /
'phags pa 'jig rten dbang phyug gi rnam par kha ba dang bu yug 'tshubs pa ltar byon nas khyed rang rnams la sib sib thim pas gnyis med du gyur pa'i mos pa mdzod /
khyad par gyi spos bdug
/DA dril sogs rol mo'i sgra 'khrol zhing yi ge drug pa'i mthar /
sa ma ya A be sha ya a AH
zhes btags pa drag tu bzla zhing dbab /
byin phebs pa na /
de ltar byin phebs pa'i ye shes pa rnams brtan par gyur snyam pa'i mos pa mdzod /
spyi bor rdo rje rgya gram du bzhag ste /
oM badzra tiSh+Than+tu /
dngos grub brtag pa'i slad du mig dar dang bcas pas dkyil 'khor gyi steng gi nam mkha' la ltos la kha dog ci mthong /
zhes dri /
so sos mthong ba dang bstun te 'di skad ces /
de nas dkar por mthong na gtso bo rdo rje'i rigs /
sngon por mthong na de bzhin gshegs pa'i rigs /
ser po rin chen /
dmar po pad+ma /
ljang gu las kyi rigs kyi las dang dngos grub thob pa yin no //
zhes brda sprad /
de nas rigs brtag pa'i phyir me tog dor ba ni /
'di na 'phags pa 'jig rten dbang phyug lha dgu'i dkyil 'khor gyi lha tshogs bzhugs pa yin pas /
ngo bo ye shes kyi rol pa la bzang ngan med kyang /
rang gi las 'brel yod pa'i lha de la 'bab par shog cig snyam du tshig 'di'i rjes zlos dang bcas te sngar byin pa'i me tog gi phreng ba de nyid ltos pa med par dor mdzod /
hoH
'jig rten dbang phyug dkyil 'khor du //
rin thang med pa'i me tog 'bul //
rigs kyi las 'phro gang sad pa'i //
yi dam lha la 'bab par shog
/oM puSh+pe pU dza hoH
zhes dngos su dkyil 'khor la dor rgyu yin na'ang /
rdul tshon la dor mi thub cing /
ras bris la'ang dbang mang po'i tshe mi bde bas /
phyag len la maN+Dal tshom bu lnga pa bshams pa dkyil 'khor dang ro gcig tu mos nas der dor ba yin no //
de'ang me tog dbus kyi tshom bu la babs na gsang mtshan badzra 'jig rten dbang phyug
/shar du snang mdzad 'jig rten dbang phyug
/lhor rin 'byung 'jig rten dbang phyug
/nub tu snang mtha' 'jig rten dbang phyug
/byang du don grub 'jig rten dbang phyug ces btags pa yin pas ma brjed par gyis shig
/ces btags nas /
rang gis phul ba'i me tog gi phreng ba de rigs gang gis bzhes pa'i lha des slar yang rang gi spyi bor bcings pa'i mos pa mdzod /
hU~M/
mthu stobs dbang phyug sems dpa' che /
khyod kyis rdo rje slob ma 'di //
bla na med pa'i byang chub mchog
/ma thob de srid rjes zungs shig
/puSh+pe mu kuT a b+hi Shiny+tsa mi /
zhes me tog spyi bor bzhag
/de nas ma rig pa'i ling tog mig dar dang lhan cig bsal ba'i mos pa mdzod /
hoH
ji ltar mig mkhan rgyal po yis //
'jig rten rab rib bsal ba ltar //
bu khyod kyis ni mi shes pa'i //
rab rib rgyal ba rnams kyis bsal //
oM dz+nyA na tsak+Shu pra we sha ya phaTaH
ces mig ras bsal /
de ltar ma rig pa'i ling tog mig dar gyis mtshon pa bsal ba'i shul nas ye shes kyi mig gsar du thob pa des 'phags pa thugs rje chen po 'jig rten dbang phyug gi dkyil 'khor chen po rten dang brten par bcas pa mngon sum pa ltar mthong ba'i mos pa mdzod /
de yang gnyis 'dzin gyi rtog pa sreg pa'i brdar phyi rol du ye shes kyi me rab tu 'bar ba /
de'i nang du mi rtog pa'i ye shes la cis kyang mi shigs pa'i brdar rdo rje'i ra ba /
rnam shes tshogs brgyad gnas su dag pa'i brdar dur khrod chen po brgyad /
nyes skyon gyis ma gos pa'i brdar pad phreng /
rang bzhin gyis 'od gsal ba'i brdar nyi gdan /
rten 'brel bcu gnyis dag pa'i brdar 'og gzhi sna tshogs rdo rje rwa bcu gnyis pa /
sangs rgyas kyi ye shes nyid dbyibs dang kha dog tu snang bas gdul bya'i re ba skong ba'i brdar gzhal yas khang rgyu rin po che las grub pa /
byang phyogs so bdun dang ma 'dres pa'i yon tan sogs 'bras bu'i chos thams cad ma 'dres yongs rdzogs su dag pa'i brdar dkyil 'khor gyi dbyibs dang rgyan gyi bye brag la sogs te mtshan nyid thams cad yongs su rdzogs pa'i dbus /
ye shes lnga mtshon pa'i pad+ma 'dab bzhi lte ba dang bcas pa'i rigs lnga'i gnas su gdan pad+ma dang zla ba'i dkyil 'khor /
sgo bzhir zla ba'i gdan re re /
brten pa lha ni dkyil 'khor dbus su zhe sdang gnas su dag pa chos kyi dbyings kyi ye shes kyi bdag nyid mi bskyod 'jig rten dbang phyug sku mdog dkar po /
'dab bzhi'i shar du gti mug gnas su dag pa me long lta bu'i ye shes kyi bdag nyid rnam snang 'jig rten dbang phyug sngon po /
lhor ser sna dag pa mnyam nyid ye shes kyi bdag nyid rin 'byung 'jig rten dbang phyug ser po /
nub tu 'dod chags dag pa sor rtog ye shes kyi bdag nyid snang mtha' 'jig rten dbang phyug dmar po /
byang du phrag dog dag pa bya grub ye shes kyi bdag nyid don grub 'jig rten dbang phyug ljang gu
/de lnga ka zhi zhing 'dzum pa phyag g.yas mchog sbyin dang g.yon dkur brten pa dar dang rin po ches brgyan cing /
mnyam pa'i stabs kyis bzhengs pa /
sgo bzhir tshad med bzhis 'gro ba 'dul bas phrin las bzhi'i bdag nyid sgo ma bzhi ste /
shar sgor lcags kyu ma dkar mo /
lho sgor zhags pa ma ser mo /
nub sgor lcags sgrog ma dmar mo /
byang sgor dril bu ma ljang gu
/bzhi ka g.yon sdigs mdzub dang /
zhabs dor stabs /
dar dang rin po ches brgyan pa /
lha tshogs de thams cad kyang sems nyid rang byung gi ye shes 'gag med sgyu 'phrul gyi rol par 'char ba'i ye shes kyi snang brnyan nyid /
da res mtshan ma'i rtags 'dis mtshon nas mthong bar gyur snyam du mos pa yang dag par mdzod /
ces ngo sprad /
de ltar phyi nang gi 'jug pa'i rim pa rnams song nas /
gnyis pa zhugs pa'i dkyil 'khor du mngon par dbang bskur ba la'ang thog mar bla ma sku rdo rje'i bdag nyid can du gsal ba la bum pa'i dbang bskur ba zhu ba'i don du maN+Dal phul mdzod /
ces slob ma rnams kyis maN+Dal phul /
de ltar maN+Dal phul nas mi phyed dad pa'i gdung shugs drag pos gsol ba gdab pa 'di'i rjes zlos mdzod /
rgyal ba kun gyi snying rje'i lha //
'jig rten dbang phyug dkyil 'khor 'dir //
snod ldan bdag la dbang bskur te //
smin cing grol bar mdzad du gsol //
lan gsum /
zhes pas gsol ba gdab nas /
dngos gzhi'i dbang bskur ba la /
spyir dbang gi ngo bo ni /
thob bya'i 'bras bu khyad par can mngon du skyes pa'am /
skye nges kyi nus rung du smin par byed pa ste /
dper na chu lud drod gsher 'dzom pa'i dus su zhing la sa bon thebs pa bzhin no //
nges tshig ni /
a b+hi Shiny+tsa zhes pa'i sgra las drangs na /
mngon par gtor ba'am blugs pa ste /
dbang bzhis rang skal gyi dri ma 'khrud cing /
sku bzhi'i sa bon khyad par can gyi skal pa 'jog pas na dbang ngo //
de'ang spyir dbang gi sbyang gzhi ni /
thob bya rang gnas kyi gnyug ma'i rdo rje bzhi'o //
sbyang bya ni /
de nyid sgrib byed glo bur gyi dri ma phra rags rnams so //
sbyong byed slob bu'i blo'i theg tshad dang sbyar ba'i dbang bskur bas /
de dang rjes su mthun pa'i lam sgom rung dang /
'bras bu thob rung du smin par byed pa yin /
sbyangs 'bras ni sku bzhi'i sa bon nam nus pa khyad par can gsos thebs pa'o //
bskur bya'i dbang la dbye na sbyang gzhi rdo rje bzhi dang /
sbyangs 'bras sku bzhi la ltos nas dbang bzhi las /
thog mar gzugs brnyan gyi dkyil 'khor du bum pa'i dbang bskur ba skabs su babs pa yin /
de la'ang phan dbang ngam slob ma'i dbang dang /
nus dbang ngam rdo rje slob dpon gyi dbang gnyis las /
dang po dad pa can rjes su gzung bar bya ba'i phyir phan pa'i dbang ngam rig pa'i dbang lnga bskur ba yin pas dmigs pa 'di bzhin du mdzod /
slob dpon gyi thugs ka nas 'od zer 'phros /
phyogs bcu dus gsum gyi de bzhin gshegs pa sras dang bcas pa thams cad gdan gsum tshang ba'i dbang gi lha tshogs kyi rnam par sprin phung gtibs pa bzhin du mdun gyi nam mkhar sad par gyur /
las bum gyi chu 'thor zhing /
swa b+hA bas sbyang /
slob ma dang dbang rdzas rnam rgyal bum pa'i chu mi dmigs te stong par gyur /
stong pa'i ngang las pad+ma zla ba'i gdan la hU~M dkar po las mi bskyod 'jig rten dbang phyug sku mdog dkar po g.yas mchog sbyin dang g.yon dkur brten pa zhabs gnyis mnyam pa'i stabs kyis bzhengs pa /
dar dang rin po ches brgyan pa'i skur gyur pa'i spyi bor oM/
mgrin par AH
thugs kar hU~M/
hU~M las 'od zer 'phros pas rang 'dra'i ye shes pa badzra sa mA dzaHsa spyan drang /
dzaHhU~M baM hoHsa bstim /
oM badzra puSh+pe pra tIts+tsha swA hwa /
nas /
d+hU pe /
A lo ke
/gan+d+he /
nai wid+yA/
shab+da pra tIts+tsha swA hA'i bar gyis mchod /
mi bskyod 'jig rten dbang phyug zhu ba las dbang rdzas bum par gyur pa nam mkha'i dbang lha rnams kyis thogs nas bkra shis pa'i rnam pa du ma dang bcas te dbang bskur ba'i mos pa mdzod /
mi bskyod 'jig rten dbang phyug gi
/gsang ba gsum las byung ba yi //
bum pa'i dbang bskur chen po 'di //
skal ldan bu la sbyin par bya /
oM ma Ni pad+me hU~M hrIH
badzra lo ke shwa ra ka la sha a b+hi Shiny+tsA mi /
bum pa mgo bor bzhag cing bum chu blud /
de ltar bum pa'i chus dbang bskur pas zhe sdang dag ste /
rnam par shes pa'i phung po mi bskyod pa'i ngo bor gnas gyur /
chos kyi dbyings kyi ye shes mngon du byas pa yin no //
las bum gyi chu dang /
swa b+hA ba'i sngags kyis /
slob ma dang dbu rgyan mi dmigs te stong par gyur /
stong pa'i ngang las dzriM las rin 'byung 'jig rten dbang phyug ser po g.yas mchog sbyin dang /
g.yon dkur brten pa'i phyag rgya can mnyam pa'i stabs kyis bzhengs pa /
dar dang rin po ches brgyan pa'i skur gyur pa'i gnas gsum du oM AHhU~M/
hU~M las 'od zer 'phros pas rang 'dra'i ye shes pa badzra sa mA dzaH
dzaHhU~M baM hoHsa bstim /
oM badzra puSh+pe pra tIts+tsha swA hA nas /
shab+da'i bar gyis mchod /
nam mkhar bzhugs pa'i dbang lha rnams kyis rin 'byung 'jig rten dbang phyug zhu ba las byung ba'i dbang rdzas dbu rgyan thogs nas dbang bskur ba'i mos pa mdzod /
rin 'byung 'jig rten dbang phyug gi
/gsang ba gsum las byung ba yi //
cod pan dbang bskur chen po 'di //
skal ldan bu la sbyin par bya //
oM ma Ni pad+me hU~M hrIH
rat+na lo ke shwa ra rat+na mu kuT a b+hi Shiny+tsA mi /
zhes dbu rgyan mgo bor bcing /
de ltar rin po che'i cod pan gyis dbang bskur pas ser sna dag ste /
tshor ba'i phung po rin chen 'byung gnas kyi ngo bor gnas gyur /
mnyam pa nyid kyi ye shes mngon du byas pa yin no //
las bum chu dang /
swa b+hA bas sbyang /
slob ma dang rdo rje mi dmigs pa stong par gyur /
stong pa'i ngang las aM las snang mtha' 'jig rten dbang phyug dmar po g.yas mchog sbyin dang /
g.yon dkur brten pa'i phyag rgya can /
mnyam pa'i stabs kyis bzhengs pa dar dang rin po ches brgyan pa'i skur gyur pa'i gnas gsum du oM AHhU~M/
hU~M las 'od zer 'phros pas rang 'dra'i ye shes pa badzra sa mA dzaH
dzaHhU~M baM hoHsa bstim /
oM badzra puSh+pe sogs kyis mchod /
nam mkhar bzhugs pa'i dbang lha rnams kyis snang mtha' 'jig rten dbang phyug zhu ba las byung ba'i dbang rdzas rdo rje thogs nas dbang bskur ba'i mos pa mdzod /
snang mtha' 'jig rten dbang phyug gi
/gsang ba gsum las byung ba yi //
rdo rje'i dbang bskur chen po 'di //
skal ldan bu la sbyin par bya //
oM ma Ni pad+me hU~M hrIH
pad+ma lo ke shwa ra ma hA badzra a b+hi Shiny+tsA mi /
zhes rdo rje lag g.yas su gtad cing snying gar 'dzin du bcug
/de ltar rdo rje'i dbang bskur pas 'dod chags dag ste /
'du shes kyi phung po snang ba mtha' yas kyi ngo bor gnas gyur /
so sor rtog pa'i ye shes mngon du byas pa yin no //
las bum gyi chu dang /
swa b+hA was sbyang /
slob ma dang dril bu mi dmigs te stong par gyur /
stong pa'i ngang las khaM las don yod 'jig rten dbang phyug ljang gu g.yas mchog sbyin dang /
g.yon dkur brten pa'i phyag rgya can /
mnyam pa'i stabs kyis bzhengs pa /
dar dang rin po ches brgyan pa'i gnas gsum du oM AHhU~M/
hU~M las 'od zer 'phros pas rang 'dra'i ye shes pa badzra sa mA dzaH
dzaHhU~M baM ho /
oM badzra puSh+pe sogs kyis mchod /
nam mkhar bzhugs pa'i dbang lha rnams kyis don yod 'jig rten dbang phyug zhu ba las byung ba'i dbang rdzas dril bu thogs nas dbang bskur ba'i mos pa mdzod /
don yod 'jig rten dbang phyug gi
/gsang ba gsum las byung ba yi //
dril bu'i dbang bskur chen po 'di //
skal ldan bu la sbyin par bya //
oM ma Ni pad+me hU~M hrIH
karma lo ke shwa ra d+harma gaN+De a b+hi Shiny+tsA mi /
zhes dril bu lag g.yon du gtad cing dkur 'dzin du bcug
/de ltar dril bu'i dbang bskur pas phrag dog dag ste /
'du byed kyi phung po don yod grub pa'i ngo bor gnas gyur /
bya ba grub pa'i ye shes mngon du byas pa yin no //
las bum gyi chu dang /
swa b+hA bas sbyang /
slob ma dang rdor dril mi dmigs te stong par gyur /
stong pa'i ngang las b+h+rU~M las snang mdzad 'jig rten dbang phyug sngon po g.yas mchog sbyin dang /
g.yon dkur brten pa'i phyag rgya can /
mnyam pa'i stabs kyis bzhengs pa /
dar dang rin po ches brgyan pa'i skur gyur pa'i gnas gsum du oM AHhU~M/
hU~M las 'od zer 'phros pas rang 'dra'i ye shes pa badzra sa mA dzaH
dzaHhU~M baM hoH
badzra puSh+pe sogs kyis mchod /
nam mkhar bzhugs pa'i dbang lha rnams kyis snang mdzad 'jig rten dbang phyug zhu ba las byung ba'i dbang rdzas rdor dril thogs nas rnam par snang mdzad ming gi dbang bskur ba'i mos pa mdzod /
snang mdzad 'jig rten dbang phyug gi
/gsang ba gsum las byung ba yi //
ming gi dbang bskur chen po 'di //
skal ldan bu la sbyin par bya //
oM ma Ni pad+me hU~M hrIH
bud+d+ha lo ke shwa ra badzra a b+hi Shiny+tsA mi /
rdor dril spyi bor lhan cig bzung nas dkrol zhing /
kyai badzra 'jig rten dbang phyug ces bya ba'i de bzhin gshegs pa'o //
de bzhin du /
snang mdzad dbang phyug
/sogs sngar so so'i gsang ming btags pa brjod par bya ste mi mang bas mi nges na /
slob dpon gyis kye dpal zhes dris pas /
slob mas rang rang gi ming zhus nas /
badzra 'jig rten dbang phyug sogs gang yin brjod do //
de ltar ming gi dbang bskur pas gti mug dag ste /
gzugs kyi phung po rnam snang gi ngo bor gnas gyur /
me long lta bu'i ye shes mngon du byas pa yin no //
de ltar dbang lnga po thob pas ni spang bya ma rig pa lnga spangs nas thob bya rig pa'i ye shes lnga'i nus pa 'jog par byed pas rig pa'i dbang ngam /
rigs lnga so so dang 'brel ba'i phyi dkyil drang don gyi bskyed rim rnams nyan du rung ba tsam las /
da lta nyid nas rang gzhan gyi don gnyis sgrub pa'i nus pa so sor bzhag tu med pas na phan pa'i dbang ngam rdo rje slob ma'i dbang zhes bya ba yin no //
de nas gdul bya brtson 'grus can rjes su 'dzin par byed pa nang nus pa'i dbang la /
rdo rje slob dpon gyi dbang dang de'i rjes 'brel nang lha'i dbang sbyin pa gnyis las /
dang po phyir mi ldog pa rdo rje slob dpon gyi dbang zhu ba'i don du maN+Dal phul mdzod /
ces brda sbyar la slob ma rnams kyis maN+Dal phul /
de ltar maN+Dal phul nas thal mo sbyar te gsol ba gdab pa 'di'i rjes zlos mdzod /
hoH
phyir mi ldog pa slob dpon gyi //
dbang bskur dam pa bstsal du gsol //
zhes lan gsum gyis gsol ba gdab /
de nas sngon 'gro dbang stegs la bzhag pa ni /
dmigs pa 'di bzhin du mdzod /
khyed rang rnams rdo rje slob dpon mchog tu mnga' gsol ba'i phyir dkyil 'khor gyi shar sgor seng ges btegs pa'i rin po che'i khri la gnas pa'i steng du gdugs dkar po gser gyi yu ba can phub cing mtha' skor du mchod pa'i tshogs kyis yongs su bskor bar gyur pa las /
rigs drug pa 'jig rten dbang phyug gi skur gyur pa'i mos pa mdzod /
de nyid la dngos gzhi dam tshig gsum sbyin zhing gzhan don 'chad nyan bsgom pa'i gnang ba sbyin pa ni gtso bo 'jig rten dbang phyug bde ba chen po'i ngo bo rdo rje lag g.yas dang /
de'i yum stong pa nyid kyi ngo bo dril bu lag g.yon du gtad pa snying gar bsnol te 'khyud rgya byas pas /
khyed rang rnams rigs 'dus 'phags pa 'jig rten dbang phyug tu gsal ba'i pang du rang snang ye shes kyi phyag rgya ma re res yang dag par 'khyud pas thugs rgyud bde bas yongs su khyab par gyur pa la /
rkang 'og tu 'khor lo bzhag cing dung dang glegs bam gtad pas bde stong zung 'jug gi ngang nas gzhan don byed pa'i gnang ba thob par gyur snyam pa'i mos pa mdzod /
ces lag gnyis rdor dril rkang 'og tu 'khor lo pang du glegs bam dang dung /
spyi bo'i steng du gdugs bskor zhing /
hoH
rigs rnams kun gyi bdag nyid che //
rdo rje slob dpon dbang bskur bas //
smin grol rgyud dang man ngag rnams //
'chad nyan bsgom pa'i dbang thob shog
/de ltar rdo rje thugs kyi dam tshig
/dril bu gsung gi dam tshig
/phyag rgya sku'i dam tshig gsum sbyin pas phyi nang gi rdor dril kha sbyor las byung ba'i bde stong gis rgyud gang bas don gnyis sgrub pa'i nus pa khyad par can bzhag cing /
de'i byed las nyan bsgom 'chad pa'i gnang ba thob pas slob ma rjes 'dzin la sogs pa'i phrin las la dbang 'byor bar byas pa ni rdo rje slob dpon gyi dbang yin no //
de nyid brtan par bya ba'i phyir sangs rgyas kun gyis rdo rje mi shigs pa'i bdag nyid can gyi bum pa'i chus dbang bskur ba'i mos pa mdzod /
rigs 'dus 'jig rten dbang phyug gi
/gsang ba gsum las byung ba yi //
bum pa'i dbang bskur chen po ni //
skal ldan bu la sbyin par bya //
oM ma Ni pad+me hU~M hrIH
badzra lo ke shwa ra ka la sha a b+hi Shiny+tsA mi /
zhes bum pa'i chus dbang bskur pas sku gang dri ma dag
/chu'i lhag ma spyi bor 'khyil pa las rigs kyi bdag pos dbu brgyan pa la /
nam mkhar bzhugs pa'i gdan gsum tshang ba'i lha thams cad kyang thim par gyur pa la /
dkyil 'khor gyi lha dang slob dpon lhan cig pas shis brjod me tog gtor bas rab tu gnas par byas pa'i mos pa mdzod /
ces me tog 'thor bzhin du /
oM su pra tiSh+Tha badzra ye swA hA/
zhes brjod /
de ltar khyed rang rnams khams gsum chos kyi rgyal por byin gyis brlabs pa la mnga' dbul ba'i phyir mchod par gyur snyam pa'i mos pa mdzod /
las rdor gyis mchod pa bteg cing slob dpon gyis phyag rgya dang bcas pas /
oM badzra puSh+pe pra tIts+tsha swA hA/
nas /
shab+da'i bar gyis mchod /
de ltar thob pas ni rigs drug dang 'brel ba'i phyi dkyil nyan bsgom 'chad pa dang las tshogs sgrub pa sogs la dbang bar byas pa yin no //
de nas nang lus dkyil gyi bskyed rim la dbang ba'i slad du tha mal gyi snang zhen sbyong ba dkyil 'khor gyi lha tshogs rnams kyi sku'i dbang sbyin pa ni /
khyed rang rnams dkyil 'khor gyi gtso bor gsal bar gyur pa la dkyil 'khor gyi lha tshogs rnams mar me gcig las gnyis mched ltar byon nas rang rang gi bskur gnas so sor thim pas cir snang lha sku sgyu ma lta bu'i rol pas rang gzhan gyi don sgrub pa'i nus pa khyad par can thob pa'i mos pa mdzod /
gtso bo'i tsaka li snying gar bzhag ste /
hrIH
badzra thugs rje chen po yis //
skal ldan 'di la dbang bskur bas //
rnam shes phung po gnas gyur nas //
chos dbyings ye shes thob par shog
/oM ma Ni pad+me hU~M hrIH
badzra lo ke shwa ra a b+hi Shiny+tsA mi /
snang mdzad 'jig rten dbang phyug gi tsaka li spyi bor bzhag ste /
hrIH
bud+d+ha thugs rje chen po yis //
skal ldan 'di la dbang bskur bas //
gzugs kyi phung po gnas gyur nas //
me long ye shes thob par shog
/oM ma Ni pad+me hU~M hrIH
bud+d+ha lo ke shwa ra a b+hi Shiny+tsA mi /
rin 'byung 'jig rten dbang phyug gi tsaka li lte bar bzhag ste /
hrIH
rat+na 'jig rten dbang phyug gis //
skal ldan 'di la dbang bskur bas //
tshor ba'i phung po gnas gyur nas //
mnyam nyid ye shes thob par shog
/oM ma Ni pad+me hU~M hrIH
rat+na lo ke shwa ra a b+hi Shiny+tsA mi /
snang mtha' 'jig rten dbang phyug gi tsaka li mgrin par bzhag ste /
hrIH
pad+ma 'jig rten dbang phyug gis //
skal ldan 'di la dbang bskur bas //
'du shes phung po gnas gyur nas //
sor rtog ye shes thob par shog
/oM ma Ni pad+me hU~M hrIH
pad+ma lo ke shwa ra a b+hi Shiny+tsA mi /
don grub 'jig rten dbang phyug gi tsaka li gsang gnas su bzhag ste /
hrIH
karma 'jig rten dbang phyug gis //
skal ldan 'di la dbang bskur bas //
'du byed phung po gnas gyur nas //
bya grub ye shes thob par shog
/oM ma Ni pad+me hU~M hrIH
karma lo ke shwa ra a b+hi Shiny+tsA mi /
shar gyi sgo ma'i tsaka li lag g.yas su bzhag ste /
hrIH
lha mo lcags kyu ma yi dbang //
skal ldan 'di la bskur ba yis //
zhi ba'i phrin las mthar phyin nas //
byams pa chen po'i dbang thob shog
/oM badzra ang ku sha a b+hi Shiny+tsA mi /
lho yi sgo ma'i tsaka li lag g.yon par bzhag ste /
hrIH
lha mo zhags pa ma yi dbang //
skal ldan 'di la bskur ba yis //
rgyas pa'i phrin las mthar phyin nas //
snying rje chen po'i dbang thob shog
/oM badzra pA sha a b+hi Shiny+tsA mi /
nub kyi sgo ma'i tsaka li pus mo g.yas par bzhag ste /
hrIH
lha mo lcags sgrog ma yi dbang //
skal ldan 'di la bskur ba yis //
dbang gi phrin las mthar phyin nas //
dga' ba chen po'i dbang thob shog
/oM badzra s+pho Ta a b+hi Shiny+tsA mi /
byang gi sgo ma'i tsaka li pus mo g.yon du bzhag ste /
hrIH
lha mo dril bu ma yi dbang //
skal ldan 'di la bskur ba yis //
drag po'i phrin las mthar phyin nas //
btang snyoms chen po'i dbang thob shog
/oM badzra gaN+De a b+hi Shiny+tsA mi /
de ltar nang lha'i dbang bskur pas 'khor 'das kyi rtog tshogs thams cad snang stong lha'i rol par yongs su dag pas /
nang dkyil zab mo'i bskyed rim 'khor bcas la dbang 'byor bar byas pa yin no //
de ltar na phyi mtshan ma'i dkyil 'khor du bum pa'i dbang thob /
lus kyi dri ma dag
/lam bskyed rim bsgom pa la dbang /
ji ltar snang ba thams cad lha'i 'khor lor 'char ba'i ye shes mngon du byas /
'bras bu sku rdo rje sprul pa'i sku thob pa'i skal pa can du byas pa yin no //
zhes rtogs pa bskyed do //
de nas gsang ba zab mo'i dbang la gsum yod pa las /
rtsa ba'i sa bcad gnyis pa bla ma gsung rdo rje'i bdag nyid can la gsang dbang zhu ba'i yon du maN+Dal phul mdzod /
slob mas maN+Dal phul /
de ltar maN+Dal phul nas gsol ba 'debs pa 'di'i rjes zlos mdzod /
kyai /
dga' chen bdag nyid slob dpon che //
byang chub sems kyi chu rgyun gyis //
bdag lus rtsa khams kun khyab nas //
gtum mo'i ye shes bskyed du gsol //
zhes lan gsum gyis gsol ba gdab /
sngon chad kun rdzob byang chub sems kyi dkyil 'khor ma mjal ba mtshon byed du spyan dar 'ching bar zhu /
oM tsak+Shu b+han+d+ha wa ra ma na ya hU~M/
de nas slob dpon mi bskyod thugs rje chen po rang snang gi yum mA ma kI dang rjes su chags pa'i sbyor bas snyoms par zhugs pas byang chub kyi sems bde ba chen po'i rten du gyur pa d+hu ti'i lam nas brgyud 'khor lo bzhir dga' bzhi'i ye shes nyams su myong ba /
yum gyi pad+mor 'khyil bas nyi zla gnyis 'dres de nyid thod pa'i bdud rtsi dang ro gcig tu gyur pas bdud rtsi byang chub kyi sems rgyun khyed rang rnams kyi lce thog tu bzhag pa'i mos pa mdzod /
hU~M/
dkar dmar byang chub sems kyi rgyun //
skal ldan bu la byin pa yis //
rtsa khams bde bas yongs khyab pa'i //
gsang ba'i dbang mchog thob par shog
/oM ma Ni pad+me hU~M hrIH
a mr-ita gu h+ya a b+hi Shiny+tsA mi /
zhes brjod nas bdud rtsi chos sman gyi phabs ldan bu ram gyi 'phrad dang sbyar ba lcer byin la myong du bcug
/de nas mgrin pa nas thig le 'phel bas /
lus thams cad rtsas khyab /
de byang chub kyi sems kyis gang zhing khyab /
dus gsum gyi rtog pa 'gags /
byang chub kyi sems kyis khyab pa de thams cad la bde bas khyab ste zhu bdes khyad par du byas pas sems gsal stong gi ye shes nyams su myong ba ni gsang dbang gi ye shes te /
de nyid mjal ba'i brdar spyan dar bsal bar zhu /
de ltar kun rdzob byang chub sems kyi dkyil 'khor du gsang ba'i dbang thob /
ngag gi dri ma dag
/lam gtum mo'i rnal 'byor bsgom pa la dbang /
sgyu ma chu zla lta bur bdag byin gyis brlab pa'i ye shes mngon du byas /
'bras bu gsung rdo rje longs spyod rdzogs pa'i sku thob pa'i skal pa can du byas pa yin no //
zhes rtogs pa bskyed /
gsum pa bla ma thugs rdo rje'i bdag nyid can la shes rab ye shes kyi dbang zhu ba'i don du maN+Dal phul mdzod /
slob mas maN+Dal phul /
de ltar maN+Dal phul nas gsol ba gdab pa 'di'i rjes zlos mdzod /
hU~M/
mtshan ldan yid 'ong gzungs ma la //
bsten nas bcu drug dga' ba bzhi //
shes rab ye shes bde chen gyi //
dbang bskur dam pa bstsal du gsol //
zhes lan gsum /
sngon chad phyag rgya'i b+ha ga'i dkyil 'khor ma mjal ba mtshon byed du spyan dar 'ching bar zhu /
oM tsak+Shu b+han+d+ha wa ra ma na ya hU~M/
bla mas mtshan nyid dang ldan pa'i rig ma gzugs dang lang tsho phun sum tshogs pas brgyan pa zhig lag pa g.yas nas bzung ste khyed rang rnams kyi lag g.yon du gtad pa'i mos pa mdzod /
rigs bzang bcu drug na tshod can //
mthong bas bde ba ster ba 'di //
bu khyod kyis bsten gnyis 'dzin gyi //
rtog bral lhan skyes bde chen myongs //
oM pra dz+nyA dz+nyA na karma mu dra a b+hi Shiny+tsA mi /
zhes rig ma'i tsaka li'am dril bu gang rigs slob ma'i lag g.yon du gtad /
de nas khyed rang rnams mi bskyod thugs rje chen po dang /
gtad pa'i rig ma de yum mA ma kIr gsal ba ni lha'i 'du shes /
yab kyi gsang gnas hU~M las rdo rje'i lte bar byang chub sems kyi ngo bo hU~M/
bu gar phaT kyis mtshan pa /
yum gyi mkha' AHlas pad+ma ze'u 'brur AHsa mtshan par bsam pa ni sngags kyi 'du shes /
thabs 'di la brten nas bde stong gi ye shes mngon du bya'o snyam pa chos kyi 'du shes te /
de ltar 'du shes gsum gyi sgo nas snyoms par zhugs pa rjes chags kyi mes haM yig zhu bas byang chub sems kyi rgyun mgrin pa sogs 'khor lo bzhir lugs 'byung gi dga' ba dang /
mchog dga' dang khyad par gyi dga' ba dang /
dngos po lhan cig skyes pa'i ye shes bzhi rim par nyams su myong nas /
slar yang mkha' gsang gi rtser 'dzag med du bzung ba de nyid gyen du drangs pas lte ba sogs 'khor lo bzhir mas brtan gyi dga' ba dang /
mchog dga' dang /
khyad par gyi dga' ba dang /
rang bzhin lhan cig skyes pa'i dga' ba bzhi rim par nyams su myong ste /
rang bzhin lhan skyes 'od gsal ba chen po rang rig gi ngo bor chos thams cad ro gcig par mthong ba ni /
shes rab ye shes kyi dbang gi ngo bo ste /
de nyid mjal ba'i brdar spyan dar bsal bar zhu /
de ltar na phyag rgya'i b+ha ga'i dkyil 'khor du shes rab ye shes kyi dbang thob /
yid kyi dri ma dag
/pho nya'i lam bsgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu thugs rdo rje chos kyi sku thob pa'i skal pa can du byas pa yin no //
zhes rtogs pa bskyed /
bzhi pa bla ma ye shes rdo rje'i bdag nyid can la dbang bzhi pa tshig dbang rin po che zhu ba'i don du maN+Dal phul /
slob mas maN+Dal 'bul /
de nas shin tu dad cing gus pas gsol ba gdab pa 'di'i rjes zlos mdzod /
kyai ma rdo rje slob dpon gyis //
gdod nas rang byung bde ba che'i //
ye shes gcer mthong rig pa'i rtsal //
bzhi pa'i dbang bskur bstsal du gsol //
zhes lan gsum /
de nas khyed rang rnams lus gnad rnam par snang mdzad kyi chos bdun drang por bsrang /
ngag gnad rlung rtsol med rang babs su bzhag
/yid kyi gnad bum dbang dang gsang dbang dus kyi lus dang rig pa gsal stong /
dbang gsum pa'i dus kyi rig pa bde stong ste /
de ltar bde gsal gyi ngang der rang rig pa'i ngo bo la cher gyis ltos la bsal bzhag gis ma bslad par rang babs su shigs se zhog cig
/de'i don tshig gis ngo sprad pa 'di la gsan pas khyab par gda'/
hU~M/
lugs 'byung lugs ldog bde ba'i gshis //
brjod bral stong gsal ye shes lnga'i //
klong du 'gyur med kun tu bzang //
kun khyab rang ngo 'phrod par shog
/oM dz+nyA na kA ya a b+hi Shiny+tsA mi /
zhes brjod /
de ltar bzhag pas snang rig ngos gzung dang bral ba'i ye shes bde gsal rnam par mi rtog pa nam mkha' lta bu'i ngang la khres se bzhag pa ni rang bzhin rdzogs pa chen po'i don yin no //
de nas slob dpon srong btsan sgam po'i rnam par gyur /
de yang 'ja' dang 'od kyi rnam pa /
de'i ngang las chos rgyal gyi sku ji lta ba la 'ja' tshon ltar khra shig ge ba phyag na chos dbyug sba mkhar tshigs gsum pa bzung ba khyed rang rnams kyi snying gar gtad de ngo sprad pa'i mos pa mdzod /
sba mkhar slob ma'i gtso bo zhig gi snying gar btsug la /
chos dbyug gcig pur skyes pa ni //
chos nyid thig le nyag gcig brda //
drang po lhun grub gnyug ma'i gshis //
dkar ba bag chags dri ma med //
'jam mdzes las dang nyon mongs bral //
snum 'dril zag med bde bas khyab //
zang thal ye shes rgyun chad med //
tshigs gsum sku gsum lhun gyis grub //
nam yang 'gyur med rang ngo shes //
dbang yul nyon mongs sku dang ye shes grub //
rang shar rang grol chos nyid rol pa yis //
kun gzhi'i sgrib pa bag chags kun sbyangs nas //
thugs rje chen po'i thugs dang dbyer med shog
/dz+nyA na a b+hi Shiny+tsa hrIH
zhes chos dbyug gi brdas mtshon te /
sems nyid gnyug ma'i gshis gang du'ang ma grub pa'i rang sangs rang rig sems byung gi spros pa thams cad dang bral ba rnam par mi rtog pa /
mdangs bde ba chen po rol pa ma 'gags pa /
rtsal cir yang 'char ba /
dwangs gsal mi g.yo la rgya chad phyogs lhung dang bral ba nam mkha' dwangs pa'i dkyil lta bu de ni rang byung gi ye shes te dbang bzhi pa'i ye shes yin no //
zhes ngo sprod /
de ltar don dam byang chub sems kyi dkyil 'khor du dbang bzhi pa thob /
phra ba'i sgo gsum snang gsum gyi dri ma dag
/lam rdzogs pa chen po bsgom pa la dbang /
shin tu rnam par dag pa lhan cig skyes pa'i bde chen mchog tu mi 'gyur ba'i ye shes mngon du byas /
'bras bu ye shes rdo rje ngo bo nyid sku thob pa'i skal pa can du byas pa yin no //
zhes rtogs pa bskyed /
de ltar 'phags pa 'jig rten dbang phyug gi phyi nang gsang ba de kho na nyid kyi dkyil 'khor bzhir dbang bzhi bskur ba'i bya ba rnams legs par grub zin pa yin pas /
gnas skabs de dag tu khas blangs pa'i dam tshig rnams mi nyams par rtag tu bsrung bar bgyi'o snyam pa'i 'dun pa drag pos 'di'i rjes zlos mdzod /
gtso bos ji ltar bka' bstsal pa //
de dag thams cad bdag gis bgyi //
zhes khas blang /
de ltar legs par thob pa'i bka' drin gtang rag gi don du maN+Dal phul mdzod /
ces maN+Dal 'bul du gzhug
/slar yang lus longs spyod dge tshogs rgya mtsho dang bcas pa 'khor los bsgyur ba'i rgyal srid kyi 'byor pa ltar sprul te 'bul na cha shas nas longs spyad du gsol snyam pas 'di'i rjes zlos mdzod /
deng nas brtsam ste bdag bran du /
khyed la bdag ni 'bul lags na /
khyed kyis slob mar gzung ba dang //
cha shas kyis kyang spyad du gsol //
de ltar dbang thob pa las byung ba'i dge ba'i rtsa bas mtshon dus gsum du bsags pa'i dge tshogs rgya mtsho thams cad byang chub snying por yongs su bsngo ba 'di lhan cig tu gnang bar zhu /
bsod nams 'di yis thams cad gzigs pa nyid //
thob nas nyes pa'i dgra rnams pham byas nas //
skye rga na 'chi'i rba rlabs 'khrugs pa yi //
srid pa'i mtsho las 'gro kun sgrol bar shog
/sogs brjod /
tshogs kyi dga' ston la longs spyod cing slob ma rnams gyes /
slob dpon gyis lhag ma nas brtsam ste bkra shis kyi bar las byang ltar bya'o //
'phags mchog dgyes pa'i 'jug ngogs smin byed kyi //
bdud rtsi'i mchod sbyin gtan pa med pa 'dis //
'gro kun sgrib gnyis gdung ba kun zhi zhing //
rnam grol sku bzhi'i ngal 'tsho rgyas gyur cig
/ces pa'ang gter chen chos kyi rgyal po 'gro 'dul gter bdag gling pas mdzad par grags pa'i dbang chog nyid gzhir bzhag dag cing gsal ba bklags pas grub par bya bral ma Ni ba mtsho skyes bla ma dgyes pa'i 'bangs mkhyen brtse'i dbang po rdo rje gzi brjid kyis bris pa dge legs su gyur cig
/dge 'o //

//
