@#//
thugs rje chen po bde gshegs kun 'dus kyi gtor dbang gi mtshams sbyor ngag 'don bdud rtsi'i nying khu zhes bya ba bzhugs so //
na mo pad+ma lo ke shwa ra ya /
gar gyi dbang phyug thugs rje'i gter //
dkyil 'khor lha la gus btud nas //
byin rlabs gtor ma'i dbang bskur gyi //
lag len bdud rtsi'i nying khu 'god //
'dir zab lam thugs rje chen po bde gshegs kun 'dus kyi snying po don gyi gtor dbang bskur tshul la gsum /
sbyor ba dngos gzhi rjes so //
dang po ni /
sngon nas sbyangs pa dang ldan pa'i las kyi 'phro sad pa'i dbang rnon thun mong min pa dag zab mo'i man ngag don du gnyer ba la /
snying po don gyi dbang 'dis smin par byas pas kyang rang don du gdams pa zab mo nyams su len par dbang zhing /
de yang rtsa dkyil rgyas pa dang 'brel ba'am /
'di nyid zur du byed pa gang gi tshe yin yang 'dra ste /
stegs bu gru bzhi khru gang pa khebs ldan la me tog dmar po'i tshom bu bkod /
de'i dbus su many+dzi'i steng thod pa'am rin po che'i snod du bdud rtsi sman dang spod kyis bran pa'i gtor ma ri rab bang rim bzhi pa'i steng phyogs bzhir pad 'dab kha phyir bstan gyen langs bzhi dang /
mtshams bzhir mtheb skyu ril bu dang bcas pa re res rtsa ba bskor ba'i dpal gtor dmar po rgyan ldan la /
sku tsaka dang dar dmar gyi gur phub pa bzhag
/gzhan yang mchod pa dang tshogs kyi 'khor lo rgya cher bsham /
rtsa dbang dang 'brel ba yin na bsgom gzhi rgya che chung tsam las bsgom don la dbye ba med pas sgrub mchod zur du mi dgos shing /
gtor dbang kher rkyang 'di nyid zur du bskur tshe /
las byang gi gzhung bsrangs nas gtor ma lhar bskyed /
mchod bstod dzapa? sogs rdzogs par byas la tshogs mchod 'bul /
de nas slob ma rnams la /
ji ltar bltams pa sogs kyis khrus byas /
bgegs bskrad /
srung 'khor bsgom /
me tog bkram bsdu bya /
sems bskyed gsal btab nas /
chos bshad ci rigs pa sngon du btang nas /
de yang dbang chog rtsa bar /
skal ldan smin byed myur lam snying po'i bcud :
byin rlabs gtor ma'i dbang bskur bstan par bya :
zhes gsungs pa bzhin du /
skal pa dang ldan pa'i gang zag zab mo'i don la blo mchog tu gzhol ba'i dbang rnon thun mong ma yin pa dag
/bskyed rdzogs kyi man ngag zab mo don du gnyer nas nyams len la dbang bar byed pa'i byin rlabs snying po don gyi gtor dbang 'di nyid skur bar byed pa la /
slob dpon gyis bgyi 'os rnams grub nas /
slob ma'i bya ba maN+Dal phul /
zhes pa lta bus mtshams sbyar la maN+Dal 'bul du gzhug
/de nas gsol ba gdab pa'i slad du dmigs pa 'di bzhin du mdzod /
sa'i phyogs 'di nyid dag pa rab 'byams ye shes kyi dkyil 'khor chen por gyur pa'i nang du rdo rje slob dpon nyid bde gshegs kun 'dus gar dbang thugs rje chen po'i rnam par bzhugs pa la mi phyed dad pa'i gdung shugs drag pos gsol ba 'debs pa 'di'i rjes zlos mdzod /
rdo rje slob dpon dgongs su gsol :
sangs rgyas kun gyi gsang ba'i lam :
bde gshegs kun 'dus dkyil 'khor du :
bdag rgyud smin par mdzad du gsol :
zhes lan gsum gyis gsol ba gdab /
de nas mdun gyi nam mkhar bla ma dang 'phags pa thugs rje chen po dbyer ma mchis pa la rtsa gsum rgyal ba rgya mtsho'i tshogs kyis bskor ba mngon sum lta bur bzhugs par mos la /
rang gzhan sems can thams cad snying po byang chub la mchis kyi bar du skyabs su 'gro bar bgyi'o snyam pas 'di'i rjes zlos mdzod /
na mo :
bdag sogs 'gro kun byang chub bar :
sogs lan gsum gyis skyabs su 'gro /
de nas mkha' mnyam gyi sems can thams cad rgyu mi dge ba las 'bras bu rigs drug so so'i sdug bsngal la rtag par spyod pa 'di rnams snying re rje bas lam 'di la brten nas rnam grol gtan gyi bde ba la 'god par bya'o snyam pas 'di'i rjes zlos mdzod /
brgal dka' srid pa'i rgya mtsho las :
sogs lan gsum gyis sems bskyed bya /
de nas byin rlabs kyi gzhi sgrub pa ye shes dbab pa yin pas /
slob ma rnams lus gnad drang por srongs /
ngag gnad rlung kha sbyor du chings /
sems gnad ni /
slob dpon gyi thugs ka nas 'od zer 'phros slob ma la phog pas stong pa nyid du sbyangs /
de'i ngang las chu las nya ldang gi tshul du bde gshegs kun 'dus gar dbang thugs rje chen po zhi khro gang rung du bskyed pa'i snying gar hrIHyig dmar po mar me ltar 'bar zhing gsal ba'i 'od kyis bskul bas /
dkyil 'khor gyi lha tshogs rnams kyi thugs ka nas sku dang yig 'bru phyag mtshan gyi rnam pa grangs med pa 'od zer gyi phung por 'bar zhing 'phro ba kha char dang bu yug 'tshub pa bzhin du byung ba ba spu'i khung bu nas zhugs /
lus thams cad mer khrig gis gang bas bde ba bzod med du 'bar bar bsam zhing rtsa sngags kyi mthar dz+nyA na A be sha ya a A:
zhes btags pa bzla zhing rol mo sna tshogs sgrog
/bdud rtsi lnga byi la'i brun bud med kyi 'dom ras gu gul rnams bsregs pas byin dbab /
phebs rtags byung nas /
byin phab pa'i ye shes pa rnams slob ma'i rgyud la ro gcig tu brtan par mos nas rdo rje rgya gram du bzhag cing /
tiSh+Tha badzraH
zhes brtan par bya'o //
'di yan chad rtsa dbang dang sbrel nas bskur ba'i tshe na zur du byed mi dgos so //
gnyis pa dngos gzhi ni /
bla ma dang dkyil 'khor gyi bdag po dbyer ma mchis pa la mi phyed pa'i gdung shugs drag pos snyim pa me tog dang bcas te thal mo sbyar nas gsol ba 'debs pa 'di'i rjes zlos mdzod /
bde gshegs kun 'dus spyan ras gzigs :
thugs rje'i gter chen bdag la dgongs :
sku yi byin rlabs lus la stsol :
snang stong bde chen sbar du gsol :
gsung gi byin rlabs ngag la stsol :
grags stong nus pa bskyed du gsol :
thugs kyi byin rlabs sems la stsol :
mi rtog ye shes bskyed du gsol :
zhes lan gsum gyis gsol ba gdab /
de nas dbang bskur ba dngos ni /
gtor snod rang byung lhun gyis grub pa'i zhing khams chen por gyur pa'i nang na gtor rdzas bde gshegs kun 'dus gar dbang thugs rje chen po'i dkyil 'khor 'khor lo'i lha tshogs kyi rnam par bzhugs pa'i /
gtso 'khor thams cad kyi gnas gsum nas sku gsung thugs rdo rje'i byin rlabs dang dngos grub thams cad sku phyag rgya /
gsung yig 'bru /
thugs phyag mtshan gyi rnam pa dpag tu med pa bdud rtsi'i rang bzhin can gyi 'od zer 'phro bzhin du byung /
slob ma'i gnas gsum du thim pas lus ngag yid gsum gyi sgrib pa bag chags dang bcas pa thams cad sbyangs /
lus nang thams cad bdud rtsi dkar dmar mthing gsum gyis gang bas lus gdos bcas su snang ba dag nas 'chi med dwangs ma'i lus su gyur /
ngag gzhom med rdo rje'i sgra dbyangs su lhun gyis grub /
yid gnyis chos su 'dzin pa'i rtog pa rgyun chad de bde stong zung 'jug gi ye shes khyad par can rgyud la skyes par mos la /
hU~M:
gtor snod rang byung gzhal yas khang :
gtor ma bde gshegs thugs rje'i lha :
sku gsung thugs kyi dkyil 'khor nas :
byin rlabs dngos grub char du 'beb :
ma g.yel thugs rjes brtser dgongs nas :
skal ldan lus ngag yid gsum la :
byin rlabs dbang chen bskur du gsol :
lus ni snang stong 'od skur dag :
ngag ni gzhom med rang sgrar yal :
sems ni bde chen chos skur grol :
bde gshegs thugs rje'i lha tshogs kyi :
sku gsung thugs su lhun grub shog :
rtsa sngags mthar /
ba liM ta kA ya wA ka tsit+ta a b+hi Shiny+tsa hU~M:
zhes brjod cing gtor ma slob ma'i gnas gsum du bzhag
/mthar gtor ma'i lha thams cad slob ma la dbyer med du thim par bsam /
lha 'od du zhu ba'i gtor rdzas dngos grub tu sbyin zhing slob mas longs spyad la /
sarba sid+d+hi ba liM ta a b+hi Shiny+tsa hU~M/
zhes brjod do //
gsum pa rjes ni /
de ltar dbang bskur pa la brten nas byin rlabs kyi drod tshad rnam pa gsum 'byung ste /
de ltar dbang bskur yon tan gyi :
byin rlabs mtshan ma dang po ni :
rtsol med mos gus rgyud la skye :
byin rlabs mtshan ma gnyis pa ni :
gar gtad dmigs pa gsal zhing brtan :
byin rlabs mtshan ma gsum pa ni :
rang byung ye shes rtogs pa 'char :
zhes pa ltar byin rlabs mtshan ma de dag dngos sam rjes mthun gang rung du rgyud la skye ba yin no //
de dag gis ni snying po don gyi gtor dbang bskur zin pa lags pas gnas skabs de dag tu thob pa'i dam tshig dang sdom pa rnams la srung sdom gyi 'dun pa drag pos 'di'i rjes zlos mdzod /
gtso bos ji ltar bka' bstsal pa //
de dag thams cad bdag gis bgyi //
zhes lan gsum du khas blang /
gtang rag gi don du maN+Dal 'bul /
slar yang lus longs spyod dge tshogs rgya mtsho dang bcas pa thams cad 'khor los bsgyur ba'i rgyal srid kyi 'byor pa ltar sprul nas 'bul na cha shas nas longs spyad du gsol snyam du 'di'i rjes zlos mdzod /
deng nas brtsam ste bdag bran du //
sogs lan gsum /
dge ba'i rtsa ba bla na med pa'i byang chub tu bsngo ba rnams so //
de nas gtang rag gi mchod bstod bzod gsol brtan bzhugs /
nyer bsdu /
bsngo smon /
shis brjod kyis mtha' brgyan par bya'o //
rtsa dbang dang sbrel ba'i skabs dam tshig bsgrag bzung man chad zur du mi dgos so //
rnam 'gyur phung khams sgo gsum gyi //
mtshan 'dzin zhen rtog bcom las slar //
rdo rje gsum 'grub dbang skur thabs //
'di bris skal ldan rgyud smin shog
/ces zab lam thugs rje chen po bde gshegs kun 'dus kyi snying po don gyi gtor dbang bskur ba'i gsal byed lag len bdud rtsi'i nying khu 'di nyid /
mdo khams zhe chen dgon gyi mchog sprul pad+ma gsang sngags bstan 'dzin chos rgyal gyi bkas bskul ma gnang ba ltar bklag chog nag 'gros su byas pa 'di yang rmongs rtul o DI yA nas sug las su bstar ba'o //

//
