\u0f01\u0fad\u0f83\u0f01\u0f83\u0fad :
yang gsang mkha' 'gro'i snying khrag lta bu snyan brgyud zab mo las phyung pa rgyun gyi nyams len shin du gces pa shog dril gong khug ma yod :
chig chog ri chos zab :[ \u0f80]atsha :
oM badzra satwa hU~M:
bla ma rdo rje sems dpar phyag 'tshal nas :
de yi man ngag rdo rje'i rnal 'byor bri :
de yang rgyas pa ni gzhan du bstan par 'gyur la :
'dir man ngag dum bu rgyun gyi nyams len dril nas bstan par bya yi :
de la yang sbyor dngos rjes gsum ste :
dang po skyabs sems spyi dang mtshungs shing :
yan lag bdun pa bcas sngon du 'gro la :
khyad par bdag dang nam mkha'i mtha' klas 'gro rnams dus 'di nas rdo rje sems dpa'i go 'phang ma thob bar du skyabs kyi dam par bla ma dkon mchog gzung bar bya zhing :
'gro rnams sdug bsngal mtsho las bsgral phyir he ru ka dpal rdo rje'i rnal 'byor la 'bad de zung 'jug rdo rje sems dpa'i go 'phang dus 'di nyid du bdag gis thob par bya snyam par kha zhe med par bgyid la :
gnyis pa dngos gzhi ni :
rang gi phung khams snod bcud thams cad stong zhing bdag med pa la dar gcig blo bzhag :
de'i ngang las skad cig gis chu las nya 'phar ba ltar rang nyid dpal rdo rje sems dpa' rang 'od yum bcas kyi skur gyur par bsam la :
de'i spyi bor rtsa ba'i bla ma pad+ma 'byung gnas kun bzang yab yum gyi cha lugs sangs rgyas thams cad 'dus pa'i ngo bor bsgom zhing :
de la gsol ba btab pas yab yum zag med bde ba'i rgyun sbyor mtshams nas babs :
rang gi spyi bor zhugs dpral ba yan chad khengs pas bum pa'i dbang gi sbyangs thob smin pa thams cad grub :
de bzhin mgrin pa yan chad khengs pas gsang dbang :
snying ga yan chad khengs pas tshig dbang ste :
rang rang gi sbyangs thob smin pa thams cad mngon du gyur cing :
mthar bla ma yab yum zla ba ltar zhu nas rang la thim pas gnyis su med par bsam pa thun 'go thams cad du bya :
de nas rang lus drang por bsrangs la rlung ro bsal nas :
dbugs rngub pa :
khong du gnas pa :
phyir dbyung ba :
phyi na gnas pa ste :
de cha bzhi ring thung shin tu snyom par bya ste :
de yang dang po gshis nas snyom par 'gyu na legs mod :
ma goms na snyom par mi rgyu ba dang :
mi rigs la la rtsa rlung khams kyi rgyu ba shin tu mi snyom pa yang yod pas de dag rim gyis snyom par sbyangs pa las :
thog ma nas nan gcer gyis snyom blo byas na gegs kyi tshogs su 'gyur bas spang zhing :
des na bum pa can la ma goms pa rnams thog mar rang so la bzhag nas bags kyis gnyug bsring ste bslab pa gnad gal po che yin no :
mthar rdor bzlas goms tshe g.yo ba bcud du yun je ring je ring du bslab par bya'o :
de ltar rlung gi gnad nges par byas la :
de nas dbugs nang du rngub dus sangs rgyas thams cad kyi thugs rje byin rlabs ye shes kyi dwangs ma yi ge oM du gyur /
sna bug g.yon gyi sgor zhugs shing rlung khong du gnas pa'i tshe :
lte 'og sor bzhi'i thad du mi shigs pa'i sa bon rlung gi ngo bo dwangs ma hU~M mthing la 'khor 'das las dang ye shes kun 'dus :
dbugs phyir dbyung tshe bde ba mchog gi rang bzhin AHdmar po spros te rgyal ba rnams kyi thugs dam bskang zhing sems can rnams kyi sdug bsngal sbyangs nas bde ba la bkod par bsam :
de ltar dbugs phyi nang 'gyu gnas la rig pa ma yengs pas rtse gcig tu bya zhing rnam rtog gzhan gyis bar mi byed par nyams su blangs :
yang skabs su oM AHhU~M gi yi ge gzugs su mi bsgom par 'bru gsum rngub par oM gnas par hU~M phyir dbyung bar AH'i sgra dbyangs la yid bzung nas :
gong gi dang 'di gnyis gang bde spel bar nyams su len :
yang skabs su bsam gtan gyi tshad 'dzin pa'i phyir dbyung rngub gnas gsum oM AHhU~M du byas pa la phreng ba re re bsgyur te rnam rtog gi bar chod tshe phreng ba slar 'go nas 'dren par byas pas :
dang po rig pa rnam rtog gi bar ma chod pa bcu dang bco lnga nyer gcig sogs rim bzhin brgya phrag dang :
mthar stong phrag gi bar du rnam rtog 'phro rgod kyis mi gnod par rig pa rjen par gnas par 'gyur :
shin tu goms na nyin mtshan 'khor yug bsam gtan la spyod par 'gyur ro :
mthar thun bsdu tshe snang srid thams cad 'od kyi gong bur zhu nas rang la thim :
rang lus skad cig gis lte ba'i hU~M la thim pa'am :
yang na me long la has btab pa yal ba bzhin dbyings su yal bar bsgoms la dar gcig mnyam par bzhag :
de mthar phyogs bzhi nas oM AHhU~M ho :
zhes pa'i sgras skad cig gis rdo rje sems dpa'i skur ldangs la bskyed rdzogs zung 'jug tu mnyam par bzhag :
gnyid log skabs snying thig le rma bya'i mdongs lta bur bla ma'i sku bsgom par yid gtad la gnyid log go :
sang nyin langs pa'i dus la bab tshe sngar ltar nyams su blang ngo :
gsum pa rjes kyi bya ba ni :
dus kun tu chos rnams sgyu ma lta bu bden med du shes pa ched gnyer gyis bsgom pa med kyang :
yengs rkyen 'khrul dbang du nam yang mi shor bar lha sngags ye shes kyi ngo bor lam khyer dang :
khyad par rdo rje theg pa'i lam gyi rtsa ba bla ma'i byin rlabs nyid yin pas bla ma la mos gus dang :
dam tshig la rab tu brtson zhing rgyu 'bras kyi 'dor len mi nor bar bya ba gang byas pa kun rang 'dod kyi 'khris med par gzhan phan gyi snying po rgyal bstan rin po che'i mched grogs dang 'gro la rtag par snying rje'i rtsis zin par bya ba ni gal shin tu che la :
thun mtshams su kun rdzob don dam dge kun mkha' khyab sems can don du zung 'jug rdo rje sems dpa'i go 'phang bdag gi dus 'dir skad cig ma la thob par gyur cig snyam nas bsngo smon bzang pos rgyas btab par bya'o :
e ma rab zab mkha' 'gro'i snying gi khrag :
zab gnyan snyan brgyud yid bzhin dbang gi chos :
bla ma'i zhal lung byin rlabs ngad pa can :
yid ches gsum ldan sangs rgyas gseng lam 'di :
skal ldan mang pos gsol ba btab pa'i ngor :
tshe dbang nor bu don dam rnal 'byor des :
gzhan phan lhag bsam dag pas nyer bkod do :
snyan brgyud yig med yi ger bkod pa la :
nongs na rtsa ba gsum la mthol bshags shing :
legs gyur dge bas 'gro ba ma lus kun :
rdo rje'i rnal 'byor gzhung lam 'dir zhugs te :
tshe 'di nyid nas zung 'jug thob par shog :
ces snga phyir skal bzang mang pos bskul ba dang /
khyad par mang yul gung thang ma ches mkhar gyi 'dul 'dzin gnas brtan chen po theg chen mchog la spyod pa su ma d+hi d+harmA kirti shrI b+ha dra yi gsung gis yang yang bskul bar gnang ba ma gcog tsam du /
lha rigs sngags kyi rnal 'byor tshe dbang nor bu'am ming gzhan du na pad+ma theg mchog bstan pa'i gsal byed nges gsang grub pa'i shing rta phyogs las rnam rgyal dbang po'i sde zhes pas /
mang yul nub ri kun gsal sgang po cher sa bya hor zla drug pa'i tshes bzang bcu gcig thun skabs cha shas gcig tu yongs su grub par bris kyi 'di la bsre bslad 'dra min 'chos pa byung na ma gza' dam gsum gyis bka' chad chod cig
/nyams len bu la rtag tu grogs mdzod cig
/sa ma yA daM dza :
rgyA rgyA rgyA:
'di skal ldan chos snying nas dran pa dad dam can la sbyin gyi gzhan la gsang ngo //[ \u0f80]atsha :
dge'o //

//
