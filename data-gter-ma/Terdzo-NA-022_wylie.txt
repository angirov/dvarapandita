@#//
dag snang bla ma drag po kI la ya'i byin rlabs kyi cho ga bklag chog tu bkod pa ye shes 'od kyi phreng ba zhes bya ba bzhugs so //
srid pa phur bus gdug can dpung //
thal bar 'byin la ye shes kyi //
bla ma drag po'i srog zhugs pa //
bla med stobs 'chang der btud nas //
'jig rten dbang phyug pad+ma dkar //
dag pa'i gzigs mor 'byams klas tshe //
ma hA gu rus gdams pa'i bcud //
smin byed lag len nyung ngur bsdeb //
byin rlabs kyi tshan kha khyad par du 'phags pa'i thugs sgrub 'di'i byin rlabs dbang bskur gyi rim pa bsgrub pa la sbyor ba dben pa'i gnas su stegs bu khebs ldan gyi dbus su many+dzi'i khar sku rten thod pa'am rin po che'i snod du sman spos la a mr-ita bsres pa'i phye la dbal gtor dpal can pad 'dab bzhi pa rgyan ldan la sku tsaka dang dar gdugs dmar pos mtshan pa /
g.yas su gsung rten thod pa mtshan ldan chang dang chos sman sbyar bas bkang ba dar gyi kha chod bkab pa /
g.yon du thugs rten gser gyi rdo rje rtse dgu pa /
mdun du yon tan rten bum pa rdzas dang bcud ldan mgul chings sna lnga kha rgyan gseb tu thod phreng rigs lnga'i sku tsaka btsugs pa /
rgyab tu phrin las rten lcags phur dar mthing nag gi cod pan can phur gdan la btsugs pa /
g.yon mdun sde brgyad gtor ma sha khrag mtshe yungs rtsang gis brgyan pa /
de dag gi mdun du sman raka gtor gsum /
chu gnyis nyer spyod phreng tshar bsham /
las bum mgul chings dmar po can /
brub khung /
nya bo /
phrin las la mkho ba'i sngon gtor tshogs kyi yo byad sogs tshogs par bya'o //
dngos gzhi'i thog mar bdag mdun sgrub pa ni /
brgyud 'debs /
sngon gtor /
bgegs bskrad /
srung 'khor /
skyabs sems /
lha bskyed spyan 'dren mtshams byin rlabs bsdu ba'i dmigs pa bcas dzapa? lan bdun nam nyer gcig brjod /
de nas gsol gdab bcas thod phreng rigs lnga las dbang len bya /
bsnyen yig ltar bzlas dmigs rnams gsal btab la dzapa? ci nus bzla /
de nas mchod gtor byin brlab /
mdun gyi sku rten gtor ma drag por gsal /
gsung rten thod pa'i nang nyi zla ga'u kha sbyor gyi dbus su sngags kyi phreng ba gsal /
thugs rten zla steng rdo rje rtse dgur gsal /
bum nang thod phreng rigs lnga bzhugs par bsgom /
phur pa yang rig 'dzin drag por gsal te mngon rtogs nas spyan 'dren /
mchod pa bstod pa'i bar song rjes /
bdag mdun gyi 'od zer spro bsdu bcas bzlas pa ci nus spyir bya /
bye brag rten lnga po re re bzhin dmigs pa gtad la bzlas pas byin brlab /
de nas tshogs bsang sbyang byin brlab /
byin 'beb /
tshogs 'bul rim gsum grub nas /
chos srung spyi sgos kyi gtor 'bul /
gzhi bdag la gtor ma 'bul ba rnams bya /
las bum bsang sbyang /
bum pa mi dmigs stong par gyur /
stong pa'i ngang las phyi bum pa mtshan nyid dang ldan pa'i nang du /
pad nyi la khro bo yak+sha me dbal smug nag g.yas tho ba phyar zhing g.yon thugs kar sdigs mdzub mdzad pa /
dpal gyi chas kyis brgyan te g.yon brkyang gis gnas par gyur pa'i thugs ka nas 'od 'phros ye shes pa spyan drangs bstim /
badzra sa ma ya dzaH
dzaHhU~M baM hoH
badzra a b+hi Shiny+tsa mAM:
rgyal ba kun gyi mthu stobs nus //
gcig bsdus ma rungs gdug pa 'dul //
las kyi khro chen 'bar ba'i sku
/yak+sha me dbal phyag 'tshal bstod /
thugs kar nyi ma la hU~M yig gnas pa la sngags kyi phreng ba bkod la /
oM badzra yak+sha hU~M/
zhes bzlas la bzhag
/ting nge 'dzin gyi dbang len nam rig pa'i me tog dor ba gang rung bya'o //
de nas slob ma rjes su bzung ba ni /
las bum gyi chu dang /
ji ltar bltams pa sogs kyis khrus bya /
las byang ltar bgegs gtor btang zhing mtshams bcad /
srung 'khor bsgom /
maN+Dal bkye bsdu /
sems bskyed gsal gdab /
chos bshad ci rigs pa dang /
dmigs bsal du /
de la 'dir gsang sngags snga 'gyur ba la bka' gter dag snang gi babs so chen po gsum du bzhugs shing /
de gsum yang snga ma las phyi ma rim gyis zab par bzhed pa las 'dir zab mo dag snang gi chos sde yin la /
de la'ang gtan la dbab bya'i chos dang /
'beb pa po gang zag gi dbye bas rnam grangs mtha' yas par bzhugs pa las 'dir chos ni /
gu ru rin po che'i zhal nas /
pad+ma nga bsgom mchod dang sus sgrub pa //
rgyal ba rgya mtshos byin rlob bu bzhin skyong //
dam can mkha' 'gros dngos grub char ltar 'beb //
snang srid dregs pas ci bsgo'i las rnams sgrub //
ces sogs rdo rje'i gsung gis yang yang bsngags pa byin rlabs kun gyi rgyal po gu ru rin po che'i sgrub thabs yin la de la zhi drag gnyis las 'dir ni /
ji skad du /
khyad par byin rlabs dngos grub myur 'dod na //
rdo rje drag rtsal pad+ma nga nyid sgoms //
dus gsum sangs rgyas yon tan bdag la rdzogs //
zhes zhal gyis bzhes pa pad+ma drag por sgrub pa'i skor yin /
de la'ang dkyil 'khor dang /
dpa' bo gcig pa dang /
de re re la'ang rigs lnga'i dbye ba can dang /
bla phur sbrags mar sgrub pa'i skor sogs mang du mchis pa las /
'dir snyigs dus kyi dam sri 'byung po mthu bo che rnams kyi gnyen por ched du bsngags pa bla phur sbrags ma spu gri gcig shur gyi tshul du sgrub pa yin /
dag snang 'beb pa po ni /
chos dbang rin po che'i gter lung las /
sa ral zhes pa'i lung gsum mdor //
nor bu 'dzin pa'i sprul pa 'byung //
pha bong sho 'dra'i kha nas chos 'chad rtsom //
zhes dang /
nA ro paN chen sgyu ma'i gar bsgyur ba //
gtsang pa rgya ras 'brug dang ra lung 'byon //
zhes dang /
gnon sbyin gang ba bzang po'i zhol //
nga nyid rgya yi ming du sprul //
sgrub brgyud bstan pa'i srog shing 'dzugs //
zhes gu ru rin po che rang nyid du'ang zhal gyis bzhes shing /
gter lung gzhan las cog ro klu'i rgyal mtshan gyi skye bar lung bstan pa 'gro mgon gtsang pa rgya ras nyid ye shes sgyu 'phrul drwa ba'i rol gar bsgyur ba'i sku phreng bzhi pa /
phreng po gter chen gyi lung byang du /
shar gyi phyogs nas ngag dbang kun dga'i ming //
lus la dpa' bo stag sham smad dkris can //
mkha' 'gro'i gsang lam rtsa 'khor phyi ru gsal //
lto ba bum pa'i phyag rgyas mtshan pa zhig
/ma nges thogs med rlung ltar rgyu ba'i tshe //
sogs dang /
de dang su 'phrad dpa' bo mkha' 'gro'i zhing //
sngags la spyod pa'i sa spyod la khrid nas //
ces sogs 'brel tshad don ldan gyi sprul pa'i skur bsngags pa /
mkhas shing grub pa yongs kyi gtsug rgyan du gyur pa thams cad mkhyen pa mi pham pad+ma dkar po'am /
ngag dbang nor bu nyid gnyal yangs pa can gyi grong khyer chen po'i dbus /
dpal gyi ri bo'i ngogs /
rdo rje gdan gyi gtsug lag khang du bzhugs pa'i tshe slob dpon chen pos srin po'i gzugs can gyi rig pa 'dzin pa gnyis la gdams ngag bka' phrin gyi tshul du brdzangs pa snyan la gsan pa'i mthar /
mdun gyi nam mkhar drag po kI la ya gzhung dang mthun pas dngos su byin gyis brlabs /
de nas brtsams da lta'i bar byin rlabs kyi gzi brjid ma yal cing brgyud 'dzin dang bcas pa lha 'di nyid kyi sgo nas bar chad kyi g.yul las rnam par rgyal bar mdzad pa'i gdams zab khyad par can 'di nyid kyi byin rlabs dbang bskur gyi rim pa bsgrub pa la sogs kyis mtshams sbyar nas maN+Dal 'bul du gzhug
/bla ma rig 'dzin chen po drag po rtsal dngos su gsal ba la gus pa chen pos thal mo me tog dang bcas te gsol ba 'debs pa 'di'i rjes zlos mdzod /
lus la brtul zhugs gzi brjid bskyed du gsol //
ngag la nus pa'i byin rlabs sbar du gsol //
sems la rtogs pa'i ye shes bskyed du gsol //
lus ngag yid gsum smin par mdzad du gsol //
zhes lan gsum /
dkon mchog kun 'dus kyi ngo bo bla ma drag po rtsal la byang chub ma thob kyi bar du blo gtad ling bskyur gyis skyabs su mchi na 'di phyi bar do kun tu thugs rjes ma 'dor cig snyam pa dang /
sems can thams cad kyi don du bla ma pad+ma drag po'i dgongs spyod mdzad pa thams cad la slob par bgyi'o snyam du thugs bskyed pa gsal btab ste 'di'i rjes zlos /
bdag ni mgon po gzhan spangs nas //
rig 'dzin chen po khyed la bskyab //
de ci'i slad du zhe na khyod //
sangs rgyas chos tshogs kun lags so //
de phyir thugs rje'i spyan ras kyis //
rnam pa kun tu gzigs pa dang /
khyod kyi mdzad pa gang lags pa //
de la bdag gis bslab par bgyi /
gsag sbyong thams cad kyi gnad dam snying po bsdus pa rgyun bshags yan lag brgyad pa tshul bzhin du bya ba'i blos 'di'i rjes zlos /
rdo rje slob dpon sangs rgyas dpal //
sogs /
de dag gis dbang gi sngon du 'gro ba rnams grub nas /
dbang dngos gzhi la /
gtor ma sku
/bdud rtsi gsung /
phyag mtshan thugs /
bum pa yon tan /
phur pa phrin las kyi dbang bskur ba ste rnam pa lngar yod pa las dang po sku'i dbang bskur byin rlabs gsan pa'i don du khyed rang rnams pad+ma drag po'i sku 'di bzhin du gsal thob mdzod /
oM swa b+hA ba sogs gter gzhung ltar lha bskyed /
spyan 'dren tshig lhug mer mer yom yom shig shig byon nas gtor ma sku rten bcas pa dang dbyer med par mdun gyi nam mkhar bzhugs par mos mdzod /
gtor ma sku tsaka bcas thogs la /
snang ba mtha' yas sku yi 'phro 'du las //
bde gshegs 'dus pa'i khro rgyal drag po rtsal //
ma rungs gdug pa 'dul ba'i phrin las pa //
skal ldan lus la gnyis med thim gyur cig
/oM AHhU~M artsig nirtsig na mo b+ha ga wa te badzra kI li kI la ya /
zhes sngags mthar /
kA ya sid+d+hi oM/
btags pa brjod la gtor ma spyi bor bzhag
/nam mkha' gang bar bzhugs pa'i rdo rje drag po rtsal khyed rang la thim /
lus la dbang drag 'bar ba'i brtul zhugs kyi gzi brjid rgyas par mos mdzod /
gnyis pa gsung gi dbang bskur byin rlabs sgrub pa'i slad du dmigs pa 'di bzhin du mdzod /
ban+d+ha thogs la /
thod pa'i bdud rtsi'i nang du nyi zla'i ga'u kha sbyor gyi sngags kyi phreng ba gsal 'tsher 'bar ba'i rang bzhin can mgrin par bzhag par mos shig
/snang ba mtha' yas gsung gi 'phro 'du las //
bde gshegs 'dus pa'i khro rgyal drag po rtsal //
ma rungs gdug pa 'dul ba'i phrin las pa //
skal ldan ngag la gnyis med thim gyur cig
/sngags mthar /
wA ka sid+d+hi AHbrjod la ban+d+ha mgrin par bzhag cing bdud rtsi blud /
gsung sngags kyi tshogs khyed rang gi mgrin par thim /
ngag la gsang ba sngags kyi nus pa'i stobs rtsal cher 'bar ba'i mos pa mdzod /
gsum pa thugs kyi byin rlabs dbang bskur bsgrub pa'i slad du dmigs pa 'di bzhin mdzod /
thugs rten phyag mtshan zla ba'i dkyil 'khor rab tu rgyas pa'i steng du gser gyi rdo rje rtse dgu 'od 'bar bar gyur /
rdo rje thogs la /
snang ba mtha' yas thugs kyi 'phro 'du las //
bde gshegs 'dus pa'i khro rgyal drag po rtsal //
ma rungs gdug pa 'dul ba'i phrin las pa //
skal ldan yid la gnyis med thim gyur cig
/sngags mthar /
tsit+ta sid+d+hi hU~M/
zhes brjod la snying gar bzhag
/zla ba rdo rje dang bcas pa thugs ka'i phyag mtshan la thim /
sems la rtogs pa'i ye shes dri ma thams cad dang bral ba'i 'od gsal mtha' dbus med pa ka dag kun bzang gi dgongs pa rtsol bral lhun grub tu skyes par mos mdzod /
bzhi pa yon tan gyi dbang bskur bsgrub pa'i slad du dmigs pa 'di bzhin mdzod /
bum pa gzhal yas khang du gyur pa'i nang pad zla'i gdan lnga tshom gyi dbus su bud+d+ha thod phreng rtsal /
shar du badzra thod phreng rtsal /
lhor rat+na thod phreng rtsal /
nub tu pad+ma thod phreng rtsal /
byang du karma thod phreng rtsal so so'i yum dang bcas shing rgyan cha lugs yongs su rdzogs par bzhugs pa la mi phyed dad pa'i gdung shugs drag pos slob dpon gyi rjes su gsol ba 'debs pa'i 'dun pa mdzod /
bum pa thogs /
kyai /
dus gsum sangs rgyas sogs gter gzhung ltar gsol 'debs 'gres bshang rgyas pa nus na rjes zlos bya /
mi nus na slob dpon gyis dal bus dbyangs snyan bcas brjod la /
tshig mthar /
bdag la zhes pa 'di la zhes bsgyur /
de ltar gsol ba btab pas thugs rgyud bskul //
thod phreng rigs lnga snyoms par zhugs pa las //
bde ba rgyas pa'i byang sems sbyor mtshams lhung //
spyi bo gang bas lus kyi dri ma dag
/bum pa'i dbang thob sku yi dngos grub 'grub //
mgrin pa gang bas ngag gi dri ma dag
/gsang ba'i dbang thob gsung gi dngos grub 'grub //
snying ga gang bas yid kyi dri ma dag
/shes rab dbang thob thugs kyi dngos grub 'grub //
lte ba gang bas tha dad dri ma dag
/bzhi pa'i dbang thob rdzogs pa'i sangs rgyas 'grub //
ces dang /
rtsa sngags sham bur gong gi sngags gsum ka btags pa brjod cing bum pa gnas bzhir bzhag
/bum chu blud /
thod phreng sde lnga 'od du zhu nas khyed rang la thim pas gu ru drag po dang sku gsung thugs yon tan phrin las mnyam par gyur pa'i mos pa mdzod /
lnga pa phrin las kyi dbang dang byin rlabs sgrub pa sogs /
brub khung dang nya bo mdun du bkod la /
mdun du brub khung lcags bsregs kyi khang sgrom nag la gting ring ba zhig tu gyur /
slob dpon dang khyed rang gnyis ka gu ru drag po kI la yar gsal ba'i sku'i gnas rnams su bzhugs pa'i khro bo bcu las rang 'dra'i khro bo dpag tu med pa phyogs bcur 'phros /
sde brgyad dregs pa can rang dbang med par bkug ste brub khung du bcug pa la phur pa pad+ma drag po rtsal dngos su gsal ba 'gying zhing bsgril te gnad la bkar nas gzir bar mos shig
/phur bu gtad la /
snang ba mtha' yas thugs rje'i 'phro 'du las //
pad+ma dbang gi khro bo'i rgyal po ni //
bar chad bgegs 'dul badzra kI la ya //
gnod byed gdug pa can rnams bsgral bar gyis /
phur bskor dang tsham rngam tshul bzhin du gyis la drag sngags lhan cig tu gsung bar zhu /
zhes phur skor lag len ltar bya ba dang /
sngags dbyangs mnyam du byar gzhug
/mthar /
de ltar khyed rang pad+ma drag po'i nga rgyal gyis sde brgyad dregs pa'i tshogs de dag gzir bas bdag gi bran du khas blangs /
yid a ya ma du ru tsa sha na phyung ste phral /
lus bdag gis ci bsgo ba'i las byed pa'i mos pa gyis shig
/de nas sde brgyad dregs pa can de dag gis bdag la snga dgra lag la brdar ba /
da dgra dngos su byed pa /
phyi dgra yid la sems pa thog tu 'gel nus pa'i gnod byed gdon bgegs dgra ci yod pa thams cad lcags kyus rang dbang bral bar bkug
/zhags pas lus bcings /
nus pas ngag bcings /
ting nge 'dzin gyis sems bcings /
drag rtsal gyis skyob byed lha thams cad bcings nas gshed mas btson khrid pa bzhin brub khung du bcug
/de la rang gi thugs ka nas 'od zer lcags kyu lta bu 'phros pas srung ba dral /
'das pa'i skyob byed bsdus nas bdag la bstim /
'jig rten pa'i lha mgon skyob byed pa thams cad /
oM A hU~M artsig nirtsig na mo b+ha ga wa te badzra kI li kI la ya /
mthar /
trig nan snying la hur thum dzaH
zhes gzir bas skyob byed de brgyal zhing 'bog nas dran pa nyams par gyur /
yang rtsa sngags gsham du /
gnod byed dgra bgegs byad ma thams cad mA ra ya /
zhes brjod cing /
khyed rang drag po'i nga rgyal chen pos phyag gi phur bu rdo rje phur pa dngos su gsal ba de nam mkha' la 'gying zhing bsgril nas nyams pa de gzir pas khab len dang 'phrad pa'i lcags bzhin tshe rten 'byung ba'i dwangs ma a /
srog rten rnam shes nr-i'i rnam par gnas pa de so so'i spyi bo nas 'thon phur pa'i dbal du zhugs pas tshe rten bdag la thim /
srog rten rdo rje phag mo'i b+ha ga'i rdul gyis dug gsum bkrus pa hU~M ye shes kyi rang bzhin de nyid b+ha gar sangs rgyas /
rdo rje phur pa drag po'i thog lhung ba ltar de dag gi snying gar babs pas /
mar la lcags bsregs phur pa lta bur tshir tshir zhu zhing khol /
gzhob thu lu lu tshig par mos shig byas la sngags brjod cing phur pa nya bo la gdab /
sgrol gris dum bur gtubs pa dpal gtor dang sde brgyad gtor mar bstab /
de lag tu thogs la /
dgra bgegs bsgral pa'i sha khrag bdud rtsi'i rgya mtshor 'khyil pa bla ma drag po'i lha tshogs /
dregs pa sde brgyad 'khor dang bcas pa la bstabs pas bzhes nas dgyes pa chen pos bdag gi phrin las sgrub par mos shig
/rig 'dzin bla ma'i lha tshogs dang //
bka' srung las byed shan pa rnams //
phye zhig phye zhig zhal phyes shig
/gnam sa tsam gyi zhal gdongs shig
/gangs ri tsam gyi mche gtsigs shig
/bar snang tsam gyi ljags rkyongs shig
/stong gsum tsam gyi mid pa gdongs //
dgra bgegs gdug pa bsgral pa'i rdzas //
zhal du bstab bo kha raM khA hi //
zhes bstabs la sde brgyad gtor ma phyi rol du 'bul /
sde brgyad dregs pa'i tshogs rnams rang gnas su gshegs par gyur /
sarba b+hU ta gats+tsha /
zhes brjod /
de dag gis thams cad mkhyen pa pad+ma dkar po'i dag snang snyan brgyud drag po kI la ya zab cing byin rlabs kyi tshan kha khyad par du 'phags pa'i byin rlabs dbang bskur rdzogs par gsan grub pa yin pas sogs kyis mtshams sbyar nas dam tshig bzung ba /
gtang rag maN+Dal sogs spyi ltar bya /
slob dpon gyis tshogs la rol pa nas shis brjod kyi bar yang las byang ltar byas pas 'grub bo //
dran pa tsam gyis bar chad sel //
bsgoms pas dngos grub rnam gnyis stsol //
chos mdzad spyi dang lhag par yang //
deng dus byang chub sgrub la gces //
'dis kyang thar pa'i gegs zhi zhing //
skye kun pad+ma drag po yis //
rjes bzung khams gsum g.yul ngo las //
rnam rgyal stobs bcu'i gzi ldan shog
/tshul 'di'i phyag len yig cha rgyas bsdus 'tsham zhing lung rgyun can ma 'byor bas rin chen gter mdzod kyi khyad nor du rang nyid kyi 'dod pa 'jo zhing gzhan dag la'ang 'phel ba'i sgor dmigs nas phyogs med ris med kyi rnal 'byor pad+ma gar dbang blo gros mtha' yas pa'i sdes bgyis pa dge legs 'phel //

//
