@#//
yang zlog me'i spu gri'i lo rgyus bzhugs so //
yang zlog 'di yi byung khungs ni /
slob dpon gtsug lag dpal dge yis tshe bdag nag po'i rgyud las btus nas mdzad /
des pad+ma 'byung gnas la gnang /
des bal po ba su d+hA ra la gnang /
des gnubs sangs rgyas ye shes rin po che bal yul du lan bdun phyin pa'i mtha' ma la spel re'i mna' bsgags nas gnang /
des spel ba'i gnas med nas /
lho brag mkho mthing gi lha khang gong du gter du sbas so //
de nas las dang skal par ldan pa'i lha rje gnubs chung gis gter nas bton /
khong la zhus pa'i lo rgyus ni /
mtshur ston rin chen rdo rje bdag gis spang zhang ston chung bu bdun las spun tshun chad la pho ngo drug cu lid+ga la btab nas mthu byas pas /
dol pa mes ston gyis bzlog pa byas nas cho 'phrul chen po tshur byung nas /
der kha rag bal po byang chub rdo rje'i spyan sngar phyin nas /
gong gi lo rgyus kun bshad pas /
khong gi zhal nas /
mes ston las bal gtsang gi rgyal khams na zlog pa la mkhas pa med /
de la yang zlog pa zhu mkhan mang po yod pas de yang mi yong /
khyod rang yang phyag rgya dang las tshogs dang ur mo la mkhas te yang zlog zab pa gcig dgos pa yin /
de lha rje gnubs chung la yod /
der song zhig gsungs snam bu so ma bdun khyer nas gtsang rong du phyin te yang zlog 'di zhus nas /
sngags rgyun bzlas pas cho 'phrul cher song /
de nas yang rta pho seng ge 'bum gyis mgo byas nas gser zho gang phul te /
yang na gdams ngag 'di tshang ma zhu dgos /
de min na nga rang gi 'bul ba rnams phyir khyer dgos /
'di'i bca' kha byas nas cho 'phrul cher song zhus pas /
der khong gis sngags kyi gsham 'dogs dang lha'i sgom thabs gnyis gnang nas gdams ngag 'di la lhag ma yod re ya mAn+ta ka dpang po mdzod /
gsungs te dbu bsnyung bzhes nas gnang ngo //
de yang khyod rang gi brgyud pa min pa la ma sbyin cig gsungs nas mna' bsgags nas gnang ba yin no //
de nas bu che ba mtshur ston 'jam dpal lo bco brgyad pa gcig
/mtshur ston dbang nge lo bco lnga lon pa gnyis dang /
nged gsum gyis zlog pa 'di la sngags rgyun byas pas /
mes ston dpon g.yog bzhi khrag bshal khrag skyugs nas shi'o //
de nas spang zhang ston chung la mthu zug ste lo gsum la pho ngo drug cu rtsa gcig ling+ga la btab pa song ngo //
de ni lo rgyus so //[ \u0f01\u0f83]:
gshin rje'i yang zlog me'i spu gri bzhugs :
graaar+hagwa :
dpal gshin rje gshed la phyag 'tshal lo :
yang zlog me'i spu gri   rno ba'i dpe yin   la don rnam pa bcu ru shes par bya'o :
skor gsum :
mtshan bzhi :
gnad gsum mo :
skor gsum ni :
bdag nyid   srung ba dang :
rbad 'dre   zlog pa dang :
dgra bo e ka ya mas   bsad pa dang gsum mo :
mtshan bzhi ni :
lha la mtshan gsol ba   gshin rje tshe bdag nag po   dang :
sngags la mtshan gsol ba   gsham 'dogs la dgra bo e ka ya ma   dang :
rdzas la mtshan gsol ba   sAts+tsha dkar nag gnyis   dang :
dpe la mtshan gsol ba   yang zlog me'i spu gri   dang bzhi'o :
gnad gsum ni :
bca' ba rdzas kyi gnad :   sAts+tsha /
sgom pa lha'i gnad :   gshin rje /
bzlas pa sngags kyi gnad   gsham 'dogs   dang gsum mo :
gnad gsum 'dzom na :
phur thog stong gis brubs kyang mi tshugs kho rang phung bar nges :
lnga brgya dus kyi tha ma la :
sngags pas nang rgyas byed pa'i dus :
seng ge kha 'thab byung ba'i tshe :
gdams ngag gud du 'di bkol lo :
gdams ngag 'di yi bya thabs la :
tsha tshA dkar nag gnyis byas te :
dang po tsha tshA dkar po'i bya thabs la :
bkra shis pa'i sa la :
sngags pa dam tshig can gyis gdab :
nang ni zlum po dag tu bru :
tshon rtsi dkar pos na bza' gsol :
tsha tshA dkar po'i bya thabs yin :
srung ba'i 'khor lo'i bya thabs ni :
shog bu ras sam shing shun la :
'khor lo rtsibs bzhi mu khyud bcas :   pa bri /
lte ba'i rtsibs dang mu khyud la :   bdag la srungs shig
/rten 'brel snying po bdag gi ming :
rus dang sngags rnams rdzogs par bri :
de la sngags kyi bkod lugs ni :   g.yas dang g.yon ma nor ba gal che /
bla ma'i zhal las shes par bya :
shog bu dag la bris pa yi :
bdag gi srung ba'i 'khor lo de :
ras dkar na bza' gsol nas kyang :
tsha tshA dkar po'i nang du bcug :
sgrub khang ya them steng du bzhugs :
des ni rang nyid srung byed cing :
gzhan gyis rbad 'dre zlog pa 'o :
tsha tshA nag po'i bya thabs ni :
dur khrod sa nag dag la ni :
gri khrag dug chus sbru bar bya :
nang ni gru gsum dag tu bru :
de yi phyi nang thams cad la :
ro sol dug khrag dag gis ni :
nang ni dmar nag byug par bya :
tsha tshA nag po'i bya thabs yin :
shog bu dag la bsgrub bya'i ming :
snying gar 'khor lo rtsibs bzhi bri :
ling+ga bri bsad zhal las shes :
pa ka khel :
tha ba ka sha sngos pha zi byis :
paka badzor paka sha s+kh+ya kha ma phrir :
dgug gzhug lha dbye byas nas kyang :
tshon skud sna lngas bcings nas su :
tsha tshA nag po'i nang du gzhug :
sgrub khang them pa'i 'og tu mnan :
de ltar bca' gzhi rdzogs pa dang :
bdag nyid gshin rje'i gshed du bsgom :
srung zlog drag sngags 'di dag ni :
ngag bcad dam bcas stong tsho re :
byas la drag tu bzlas par bya :
oM e ka ya ma zlog :
he ka ya ma zlog :
g+h+ri ma ya ma zlog :
sarba tsit+ta gzer thum :
big+h+nAn :
trig nan :
rbad ya :
zlog ya :
bdag la srungs shig rak+Sha rak+Sha :
dgra bgegs kyi srog la mA ra ya hU~M phaT zlog ya :
de bzhin drag sngags bzlas pa yis :
ban dgra nus pa che na ni :
khrag dang gzer gyi nad kyis ni :
bdun zhag gcig nas nges par 'chi :
'bring na bdun zhag gnyis nas 'chi :
tha ma bdun zhag gsum na 'o :
nad ni gong ma dag gis so :
shin tu gsang ba'i gdams ngag 'di :
dam med dag la byin gyur na :
de yi lag char song nas ni :
dam ldan rang gi gshed mar 'gyur :
de bas shin tu gsang bar bya :
tshegs chung don che tshe bdag gi :
rgyud lung gdams ngag bcud phyungs nas :
yang zlog thugs kyi nying khu 'di :
gang la dmigs kyang rlag par byed :
srid pa gsum yang bka' las 'das na sreg :
dbang bsgyur dam can ye shes lha :
'di 'dra bstan pa ye shes lha la mthol lo bshags :
gzhan la ma spel gsang ngo gsungs :
bka' rgya dang bcas gter du sbas :
yang zlog me'i spu gri rdzogs so :
zab bo :
gsang ngo :[ \u0f01\u0f83]:
yang zlog me'i spu gri'i gnad kyi lag len bzhugs :
bcom ldan gshin rje'i gshed la phyag 'tshal lo :
yang zlog me'i spu gri 'di la :
sgom pa lha'i gnad :
bzlas pa sngags kyi gnad do :
'di ma shes na mi rgan gyis dpa' bor khas len pa dang 'dra'o :
de la sgom pa lha'i gnad ni :
dang po chos thams cad stong zhing bdag med par bsgom :
de'i ngang las khyab pa'i snying rje chen po bsgom :
de nas sems bskyed kyi ngo bo hU~M mthing nag cig bsgom :
hU~M de las 'od 'phros pas :
ya ma ti ra baM:
zhes brjod pas gshin rje pho mo gdan du gting bar bsgom :
de'i steng du ma he glang rgod pho mo bsnol ba'i gdan bsham :
de kun gyi gdan gyi steng du nyi zla pad+ma sum brtsegs steng na hU~M chad nas gdan steng du bab ste :
'od du zhu ba las :
oM a kro te ka ya mAn+ta ka hU~M:
zhes brjod pas :
dpal gshin rje sku mdog mthing nag :
dbu gsum phyag drug zhabs bzhi :
zhal g.yas dkar g.yon dmar dbus mthing nag :
phyag g.yas dang pos 'khor lo rtsibs brgyad rno ba'i ngar can :
bar mas ral gri :
'og mas rdo rje :
g.yon dang pos lcags kyu :
bar mas gtun shing :
'og ma na sdigs mdzub :
spyi bo'i gtsug na khyung chen nag po yod pa :
ba spu'i bu ga thams cad khyung dang rdo rjes gtams pa :
thod pa skam po lngas dbu la brgyan pa :
thod pa rlon pas se ral brgyan pa :
sbrul nag khras sku regs byas pa :
sku stod glang chen gyi ko rlon dang :
zhing chen g.yang gzhi gsol ba :
sku smad stag lpags kyi sham thabs byas pa :
me ri me dpung 'bar ba'i nang du bzhugs par bsgom :
de'i thugs kar nyi ma'i dkyil 'khor gyi steng du :
rdo rje rtse lnga pa'i lte bar yi ge hU~M gcig gnas par bsgom :
de ni sgom pa lha'i gnad de :
rang nyid de bzhin du bsgom par bya'o :
da ni bzlas pa sngags kyi gnad la :
srung ba dang :
zlog pa dang :
bsad pa'o :
srung ba'i sngags ni :
oM e ka ya ma du ru tsakra srungs :
he ka ya ma du ru tsakra srungs :
g+h+ri ma ya ma du ru tsakra srungs :
sarba tsit+ta gzer thum :
big+h+nAn trig nan :
rbad ya zlog ya :
bdag 'khor dang bcas pa la srungs shig rak+Sha rak+Sha :
zlog pa'i sngags ni :
oM e ka ya ma du ru tsakra zlog :
he ka ya ma du ru tsakra zlog :
g+h+ri ma ya ma du ru tsakra zlog :
sarba tsit+ta gzer thum :
big+h+nAn trig nan :
rbad ya zlog ya :
dgra bo lha dang bcas pa mA ra ya hU~M phaT:
bsad pa'i sngags ni :
oM e ka ya ma du ru tsakra sod :
he ka ya ma du ru tsakra sod :
g+h+ri ma ya ma du ru tsakra sod :
sarba tsit+ta gzer thum :
big+h+nAn trig nan :
rbad ya zlog ya :
che ge lha dang bcas pa'i srog la mA ra ya rbad :
bsad pa'i dus na :
phyag rgya g.yon dang po'i lcags kyus dgra bo'i snying ga'i nr-i la bzung nas :
phyag g.yas dang po'i 'khor los dkrug par bsam :
gnad kyi lag len \u0f80atsha :[ \u0f01\u0f83]:
yang zlog me'i spu gri'i sngags kyi byang bu bzhugs :
yab gshin rje tshe bdag yin :
yum ma mo khrag mig ma yin :
sngags zol med pa 'di yin no :
oM e ka ya ma du ru tsakra srungs :
he ka ya ma du ru tsakra srungs :
g+h+ri ma ya ma du ru tsakra srungs :
sarba tsit+ta gzer thum :
big+h+nAn trig nan :
rbad ya zlog ya :
saM g+h+ri wa ri bdag 'khor dang bcas pa la srungs shig rak+Sha :
'di yan chad srung ba'i sngags so :
zlog pa'i sngags ni :
oM e ka ya ma du ru tsakra zlog :
he ka ya ma du ru tsakra zlog :
g+h+ri ma ya ma du ru tsakra zlog :
sarba tsit+ta gzer thum :
big+h+nAn trig nan :
rbad ya zlog ya :
dgra bo che ge'i sha la rub :
snying la mA ra ya :
dbugs la rngubs :
srog la mA ra ya :
rtsa la rngubs :
khrag la mA ra ya :
hU~M phaT zlog ya :
bsad pa'i sngags ni :
oM e ka ya ma du ru tsakra sod :
he ka ya ma du ru tsakra sod :
g+h+ri ma ya ma du ru tsakra sod :
sarba tsit+ta gzer thum :
big+h+nAn trig nan :
rbad ya zlog ya :
dgra bgegs kyi sha la rngubs :
snying la mA ra ya :
dbugs la rngubs :
srog la mA ra ya :
khrag la rngubs :
rtsa la mA ra ya :
hU~M phaT zlog ya :
zhes pa ni sngags kyi byang bu'i zhal gdams i thi :[ \u0f01\u0f83]:
yang zlog me'i spu gri'i mchod bstod bzhugs :
gshin rje gshed la phyag 'tshal lo :
ye shes lha la gtor ma gtong zhing phrin las gzhol bar 'dod na :
gtor ma'i snod ka pA la'am gang rung gi nang du :
dpal gtor gru gsum sha khrag gis brgyan la chang phud dang rak+tas bran nas byin gyis rlabs pa ni :
swa b+hA bas stong par sbyang :
stong pa'i ngang las 'og tu yaM las rlung gi dkyil 'khor :
de'i steng du raM las me'i dkyil 'khor :
de'i steng du kaM las mi mgo'i sgyed pu gsum gyi steng du :
a las ka pA la dum bu gcig pa phyi dkar la nang dmar ba :
yangs shing rgya che ba'i nang du gtor ma sha lnga bdud rtsi lnga'i ngo bor gyur :
yaM las rlung g.yos me sbar :
thod pa dros pas khol ba'i rlangs pa sangs rgyas dang byang chub sems dpa' rnams la phog :
ye shes kyi bdud rtsi bkug la gnyis su med par bstim :
gnyis su med pa'i ye shes kyi bdud rtsi stong gsum gang ba tsam du gyur :
ye shes kyi lha tshogs spyan drangs la bdag bskyed dang gnyis su med par bstim :
ljags rdo rje'i sbu gus gsol bas bdag la dgyes shing :
'dod pa'i dngos grub stsol bar dmigs la :
'bul ba'i sngags ni :
oM AHhU~M shrI ya mAn+ta ka :
badzra ga ru Da :
i daM ba liM ta kha kha khA hi khA hi :
zhes phul nas rnal 'byor pa bdag cag dpon slob grogs mched yon mchod mi nor 'khor dang bcas pa la srung ba dang :
bskyab pa dang :
sba ba rgya chen po mdzad du gsol :
zhes srung ba'i dus su srung ba'i 'dod gsol sham bu btags :
zlog pa :
bsad pa :
mnan pa la de ltar gsham du gdags la phrin las gzhol :
de nas bstod cing phrin las bcol ba ni :
hU~M:
ye shes 'khor lo'i gzhal yas nas :
bcom ldan 'jam dpal gshin rje'i gshed :
sku mdog mthing nag 'bar ba la :
dbu skra kham nag gyen du 'khyil :
zhal gsum phyag drug zhabs bzhi bsgrad :
zhal g.yas dung ltar dkar la mdzes :
zhi ba'i las rnams ma lus 'grub :
zhal g.yon dmar la dwangs pa ni :
'gro drug sems can ma lus pa :
thugs rje chags pas skyong bar mdzad :
dbus zhal mthing nag 'jigs pa ni :
dregs pa ma lus dbang du sdud :
zhal nas me 'bar 'jig rten khams rnams sreg :
drag po'i stobs kyis srid gsum dbang du sdud :
phyag drug g.yas kyi dang po na :
gsod byed 'khor lo 'bar ba bsnams :
dregs pa'i mgo bo rnam par gshag :
phyag drug g.yas kyi bar ma na :
shes rab ral gri 'bar ba bsnams :
gdug pa ma lus mgo lus phye :
phyag drug g.yas kyi tha ma na :
gser gyi rdo rje rtse dgu bsnams :
log rtog ma lus 'joms par byed :
g.yon gyi dang po lcags kyu yis :
sngags zlog bstan dgra'i snying nas 'gug :
bar ma gtun shing 'bar ba yis :
lha srin sde brgyad don snying 'gas :
tha ma sdigs mdzub me chen 'bar :
dgra bgegs ma lus sdigs shing sreg :
zhabs bzhi yis ni bdud bzhi mnan :
me dpung 'bar ba'i klong dkyil na :
dregs byed bsnol ba'i gdan la bzhugs :
ya mAn+ta kar phyag 'tshal bstod :
hU~M:
ye shes me dpung klong dkyil na :
rdo rje khyung chen klu 'dul ni :
sku mdog mthing nag 'jigs pa'i sku :
klu chen ma lus zhal du gsol :
ral gri'i gshog pas bar snang khengs :
klu dang sa bdag dbang du sdud :
dregs pa ma lus 'joms mdzad pa :
ye shes khyung la phyag 'tshal bstod :
bla med mchod pa rgya chen dang :
dam rdzas bdud rtsi'i gtor ma 'di :
ye shes lha tshogs rnams la 'bul :
dgyes pa'i tshul gyis bzhes su gsol :
dkon mchog sku dgra'i sngags zlog mkhan :
ban dgra byad ma lha srung dang :
sdang dgra gnod byed ma lus pa :
yud tsam gyis ni brlag par mdzod :
byad ma rang gshed rang la phob :
bdag gi dge ba'i sdongs grogs mdzod :
bcol pa'i phrin las 'grub par mdzod :
ces phrin las bcol nas las la 'jug par bya'o :
yang zlog me'i spu gri'i mchod bstod gzhan la med pa'i gdams pa rdzogs so :
dam tshig med pa'i mi la spel du mi rung ngo :
spel na rang la ldog pa'i nyen yod pas gsang bar bya'o :
rgya rgya rgya :
dge'o ///
/
