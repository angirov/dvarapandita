@#//
thugs sgrub bar chad kun sel las /
rig 'dzin pad+ma 'byung gnas kyi phrin las dbang bskur dang bcas pa ye shes 'od kyi thig le zhes bya ba bzhugs so //
na mo gu ru pra wAka ra ya /
'gyur med bde dang stong pa'i dbyings //
zung 'jug ye shes phyag rgya che //
srid zhi'i khyab bdag pad+ma'i zhal //
rang rig ngang du byin rlabs stsol //
thugs sgrub zhal gdams snying byang le'u bcu pa las 'byung ba'i ma bsgom 'tshang rgya'i chos drug gis don gnyis sgrub pa dang /
le'u bcu drug pa'i rdzogs pa chen po ka dag dang lhun grub kyi gdams pa nyams su len pa la shin tu gal che ba rig 'dzin pad+ma 'byung gnas kyi phrin las dang dbang bskur gnyis las /
dang po ni /
sbyor ba rten dang gtor ma mchod pa tshogs kyi yo byad sogs spyi dang mthun par 'du byas la /
brgyud 'debs sngon du 'gro bas /
skyabs sems ni /
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
rig 'dzin bla ma'i go 'phang bsgrub par bgyi :
lan gsum /
bgegs gtor /
raM yaM khaM gis bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M:
lan gsum /
ha ho hrIH
sarba b+hU ta A kar+ShA ya dzaHsa mgron dgug
/sarba big+h+nAn na maHsarba ta thA ga te b+h+yo sogs nam mkha' mdzod kyi sngags rgya lan gsum gyis bsngos la /
hU~M hrI:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M badzra rak+Sha rak+Sha hU~M:
zhes bgegs bskrad cing srung 'khor bsgom /
byin dbab pa ni /
oM AHhU~M:
'chi med pad+ma'i lha tshogs dbyings nas bzhengs :
gnas 'dir byin phob dbang dang dngos grub stsol :
snang srid gzhir bzhengs mchod pa'i phyag rgya che :
kun bzang rnam 'phrul rgya mtshor byin gyis rlobs :
oM AHhU~M badzra gu ru d+he ba d+hA ki nI dz+nyA na A be sha ya a A:
hU~M hU~M hU~M:
zhes byin bsdu /
oM sarba pU dza me g+ha AHhU~M:
lan gsum gyis mchod pa byin brlab bo //
dngos gzhi lha bskyed pa ni /
a :
chos sku de bzhin nyid dbyings 'od gsal ngang :
longs sku 'gag med kun snang snying rje'i rtsal :
sprul sku rgyu yi ting 'dzin hrIHmthing gsal :
de las 'od 'phros snod bcud dngos 'dzin sbyangs :
'byung ba rim brtsegs rdo rje'i srung 'khor dbus :
b+h+rU~M las rin chen gzhal yas mtshan nyid rdzogs :
lte bar pad+ma nyi zla'i gdan steng du :
rdzogs pa'i sangs rgyas rig 'dzin pad+ma 'byung :
mthing gsal lha lcam dkar mor gnyis med 'khril :
thabs shes phyag rgyas rdor dril thugs kar bsnol :
rin chen rus rgyan dar sna'i cod pan 'phur :
dwangs ma 'od lnga'i klong na skyil krung bzhugs :
bde chen ye shes sbyor ba'i sku ru gsal :
mtha' skor rtsa gsum chos srung sprin ltar gtibs :
snang stong zung 'jug ye shes sgyu ma'i sku :
rdo rje gsum gyi ngo bor lhun grub cing :
ye shes rigs lnga'i dbang mchog rdzogs par gyur :
oM AHhU~M:
oM hU~M trAM hrIHA:
a b+hi Shiny+tsa hU~M:
spyan 'dren bzhugs gsol ni /
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med rig 'dzin pad+ma 'byung :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
dzaHhU~M baM hoHsa ma ya tiSh+Tha lhan :
phyag 'tshal ba ni /
hU~M hrI:
skye 'gag 'gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa'i :
rig 'dzin 'dus pa'i tshogs la phyag 'tshal lo :
a ti pU ho :
pra tIts+tsha ho :
mchod bstod ni /
oM AHhU~M:
phyi mchod 'dod yon rgya mtsho sprin ltar gtibs :
nang mchod sman raka gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da sarba pany+tsa rak+ta ba liM ta ma hA pU dza AHhU~M:
hU~M hrI:
ngo bo 'od gsal chos sku'i ngang nyid las :
rang bzhin bde stong longs spyod rdzogs skur shar :
thugs rje gang 'dul sprul skus 'gro don mdzad :
dkyil 'khor lha tshogs rnams la phyag 'tshal bstod :
dzapa? bzla ba'i thog mar dzapa? skul ni /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig dgyes dgongs la :
byin rlabs dbang dang dngos grub bstsal du gsol :
bzlas dmigs ni /
rig 'dzin pad+ma 'byung gnas thugs ka ru :
zla steng hrIHmthar sngags kyi phreng bas bskor :
de las bde stong rol pa'i 'od zer 'phros :
rgyal ba kun mchod 'gro ba'i sgrib gnyis sbyangs :
snang srid rtsa gsum lha yi gnas gsum nas :
sku dang sngags phreng phyag mtshan char ltar babs :
rang la thim pas ye shes rgyas par gyur :
ces pa'i ting nge 'dzin la yid rtse gcig tu byas te /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes ci 'grub bzlas pa'i mthar mchod bstod 'bul /
'grub na bar chad lam sel gyi gsol 'debs bya /
yig brgyas nongs pa bshags /
rjes tshogs kyi mchod pa la /
byin rlabs ni /
raM yaM khaM:
bdag nyid lhar gsal thugs ka'i sa bon las :
raM yaM khaM 'phros tshogs rdzas dngos 'dzin sbyangs :
'bru gsum 'od kyis ye shes bdud rtsir bsgyur :
'dod yon mchod sprin nam mkha' gang bar gyur :
oM AHhU~M:
gsum /
spyan 'dren ni /
hU~M hU~M hU~M:
bzhengs shig sku gsum rgyal ba rgya mtsho'i tshogs :
'od gsal spros dang bral ba'i ngang nyid las :
bdag cag tshogs gsag sgrib pa sbyong slad du :
ye shes sgyu mar rol bzhin gshegs su gsol :
badzra sa ma ya dzaHdza :
dang po mchod pa ni /
oM AHhU~M:
tshogs kyi ngo bo ye shes bdud rtsi'i sprin :
rnam pa 'dod yon lha mos nam mkha' gang :
zag med bde ba chen po'i longs spyod 'dis :
rtsa gsum dkyil 'khor lha tshogs mnyes gyur cig :
sarba ga Na tsakra pU dza ho :
bar pa bshags pa ni /
ho :
thog med bsags pa'i sdig sgrib nyes ltung dang :
khyad par rtsa ba yan lag dam tshig las :
'gal zhing nyams par gyur pa thams cad kun :
'dod yon tshogs kyi mchod pas bskang zhing bshags :
sa ma ya shud d+he a :
tha ma bsgral bstab ni /
e nr-i tri sarba big+h+nAn sha trun dzaHhU~M baM ho :
hU~M:
dpal chen thugs sprul rdo rje'i ging ka ras :
gzung 'dzin bdud bgegs tshogs rnams bkug cing bstims :
'od gsal dbyings su bsgral pa'i sha khrag rus :
rtsa gsum dkyil 'khor lha tshogs zhal du bstab :
sarba big+h+nAn sha trun mA ra ya kha kha khA hi khA hi :
ha ha hi hi hU~M hU~M phaT:
de nas brda'i 'bul len bcas nang gi tshogs su rol /
lhag ma byin brlabs la /
b+h+yo :
dpal gyi bka' nyan pho nya'i tshogs :
lhag ma'i longs spyod 'di gsol la :
sngon tshe g.yar dam bcas pa bzhin :
bar chad kun sol mthun rkyen spel :
ma ma hrIM hrIM ba liM ta khA hi :
tshogs mchod yod med gang ltar yang gtang rag mchod bstod 'bul /
gong gi dzapa? skul sh+lau ka'i mthar thod phreng rtsal gyi sngags dang /
kA ya wA ka tsit+ta dz+nyA na karma sarba sid+d+hi pha la ho :
zhes pas dngos grub blang /
ma rnyed yongs su sogs dang yig brgya brjod la nongs pa bshags /
tshogs mgron rnams rten la brtan bzhugs bya /
bdag bskyed /
hU~M hU~M hU~M:
gis 'od gsal du bsdu /
phaT phaT phaT:
kyis gnyug ma'i lhar ldangs te /
bsngo smon ni /
ho :
rig 'dzin bla ma'i dkyil 'khor bsgrubs pa'i mthus :
bdag dang mtha' yas sems can ma lus kun :
phrin las rnam bzhi lhun gyis grub pa dang :
'od gsal chos sku'i dbyings su grol bar shog :
shis brjod ni /
rtsa brgyud bla ma'i byin rlabs snying la zhugs :
yi dam mkha' 'gro lus dang grib bzhin 'grogs :
chos skyong srung mas bar chad kun bsal nas :
mchog thun dngos grub 'grub pa'i bkra shis shog :
ces pas dge legs su bya'o //

//gnyis pa dbang bskur ba'i tshul la gsum /
sbyor ba gshom bkod /
dngos gzhi sgrub cing dbang bskur ba /
rjes kyi cho ga'o //
dang po ni /
dkyil 'khor sgo rdzogs pad+ma 'dab brgyad lte bar lha mtshan bkod pa zhi dkyil spyi 'gro ltar ram /
ma 'dzom na maN+Dal la me tog sngon po'i tshom bu gcig bkod pa'i khar many+dzi la bum pa bcud ldan /
de'i khar thod pa'i bdud rtsi la /
me long sin+d+hu ra brdal bar chos 'byung bsnol ma'i lte bar mU~M yig bris pas bkab pa'i steng du sku tshab lta bu'i bla ma'i sku 'bag bzhag
/rgyab phyogs su bla ma'i gtor ma rin chen zur brgyad ma'am bla gtor dkyus 'gre sku tsaka dar gdugs dang bcas pa /
mdun sogs gang bder pad 'byung sku tsaka
/pad+ma'i snying po'i rgyud dam ma 'dzom na btags grol glegs bam gang rung dar gyi na bzas g.yogs pa /
me long shel rdo rma bya'i mdongs sgro rnams bkod /
ngo mtshar chos drug gi dbang chas dgos na gsham gsal ltar bsdog
/gzhan yang sman raka gtor gsum /
phyi mchod spyi ltar bsham /
las bum /
tshogs kyi yod byad sogs nyer mkho rnams tshogs par bya'o //
gnyis pa dngos gzhi la /
thog mar dbang don sgrub mchod ni /
phrin las tshang bar gtang /
bdag mdun dbyer med du bskyed bzlas byas pas chog kyang /
bum thod byin rlabs zur du spro na gsal 'debs 'phro 'du rnams spyi ltar dang mthar 'od zhu bya /
bzlas pa'i mthar stong tshigs /
gsol 'debs /
nongs bshags grub nas /
las bum rta mgrin bskyed bzlas kyis bsgrub /
'khor 'das thams cad rang rig 'od gsal thig le chen po gcig gi klong du gdod nas rdzogs pa'i dgongs rtogs klong du gyur na don dam pa'i dkyil 'khor du zhugs pa yin pas spros pa gzhan mi dgos mod /
de lta bu'i don gdeng du ma khel na rig pa'i me tog dor la gnang ba nod pa'ang spyi mthun ltar bya'o //
gnyis pa dbang dngos la gnyis /
'jug pa dang dbang dngos so //
dang po ni /
slob ma rnams khrus nas dbyung /
bgegs gtor btang zhing mtshams gcod srung 'khor rnams las byang ltar song nas /
sems bskyed gsal btab la /
chos bshad ci rigs pa dang khyad par /
de la 'dir /
dkyil 'khor rab 'byams rgya mtsho spro zhing sdud pa'i bdag nyid chen po bcom ldan 'das dpal he ru ka nyid gdul bya thun mong ba'i snang ngor mchog gi rig pa 'dzin pa'i skur bstan pa /
gu ru rin po che pad+ma thod phreng rtsal nyid rig 'dzin rtsal 'chang bcu gnyis kyi dkyil 'khor 'khor lo'i tshul du snang ba'i sgrub thabs dus gsum du 'byon par dka' ba u dum+ba ra'i me tog lta bu /
rgyud lung man ngag gzhan dang gzhan la brten nas 'grel pa'i tshul du bkral pa ma yin par khyab bdag bla ma bde ba chen po nyid kyi thugs kyi thig le las chos nyid kyi rang sgrar snang ba /
bla ma'i thugs sgrub bye ba phrag brgya'i yang bcud bar chad kun sel yid bzhin nor bu lta bu'i chos kyi mdzod chen snyigs ma'i dus skabs bstan pa'i btsas su bsngags pa'i zab chos /
rtsod bral mchog gi rig 'dzin mnga' bdag yab sras kyi ye shes sgyu ma'i rol gar pad+ma 'od gsal mdo sngags gling pa dang /
o rgyan mchog gyur gling pa zung 'brel gyi zab gter las byon pa'i 'khrul bral byin rlabs kyi gzi byin ma nyams pa 'di la rtsa ba dang yan lag gi smin byed mang du bzhugs pa'i nang nas /
skabs su babs pa /
zhal gdams snying byang le'u bcu pa las gsungs pa 'chi med rdo rje'i rig 'dzin pad+ma 'byung gnas la bsten pa'i dbang bskur zab mo bsgrub pa la sogs kyis mtshams sbyar nas maN+Dal 'bul du gzhug
/bla ma rdzogs pa'i sangs rgyas pad+ma 'byung gnas sku gsum kun 'dus chen por gsal ba la dad mos kyi gdung shugs drags pos gsol ba 'debs pa 'di'i rjes zlos mdzod /
chos sku snang ba mtha' yas la gsol ba 'debs :
longs sku thugs rje chen po la gsol ba 'debs :
sprul sku pad+ma 'byung gnas la gsol ba 'debs :
bdag la dbang skur byin gyis brlab tu gsol :
lan gsum /
bdag gzhan nam mkha' dang mnyam pa'i sems can thams cad rtsa gsum rgyal ba rab 'byams ma lus pa'i khyab bdag gu ru pad+ma 'byung gnas la deng nas gzung ste byang chub ma thob kyi bar du skyabs gnas gcig chog tu gzung ba dang /
mar gyur 'gro ba rnams kyi don du bla ma rdzogs pa'i sangs rgyas kyi go 'phang don du gnyer zhing de'i phyir du gsang chen rdo rje rtse mo'i lam la 'jug par bgyi'o snyam du sems bskyed pa 'di'i rjes zlos /
na mo :
bdag dang mkha' mnyam sogs skyabs sems lan gsum /
rang rgyud kyi nyes ltung sbyong zhing bsod nams dang ye shes kyi tshogs gsag pa dang dge rtsa bla med byang chub chen por spel ba'i ting nge 'dzin rnams rim par gsal thobs la yan lag bcu pa'i rjes zlos /
bla ma yi dam lha tshogs gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor skul :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
gsum /
so thar byang sems gsang sngags kyis bsdus pa'i dam tshig dang sdom pa'i gnas rnams legs par blangs nas tshul bzhin bsrung snyam pas 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng gzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtang na :
bdag la byin gyis brlab tu gsol :
lan gsum /
dam tshig bsgrag pa ni rdo rje mgor bzhag la /
nga ni 'chi med pad+ma'i rig 'dzin te :
nga yi bka' las 'das shing brnyas gyur na :
mnar med dmyal ba chen por ltung bar 'gyur :
de bas bdag gi bka' las ma 'da' zhig :
badzra sa ma ya rak+Shan+tu :
dam chu bdud rtsi sbyin la /
'di ni dam tshig rdo rje'i chu :
dam tshig nyams na sreg par byed :
dam tshig bsrung na dngos grub kun :
rdo rje bdud rtsi'i chu 'dis 'grub :
badzra sa ma ya u da ka Tha Tha Tha :
de nas dbang gi gzhi dgod pa ye shes pa'i byin rlabs dbab pa yin pas khyed rang sgo gsum gyi gnad legs par gcun la dmigs pa 'di rtse gcig tu sgoms shig
/de nas slob ma mi dmigs par :
dbang chen rta mgrin sku mdog dmar :
gri thod 'dzin cing gar bsgyur ba'i :
thugs kar g.yung drung g.yon du 'khor :
steng du phag mo gar byed pa :
bsgom zhing slob dpon thod phreng rtsal :
dngos yin snyam du mos gus kyi :
gdung shugs drags po bskyed pa'i mthus :
thugs ka'i hU~M las 'od zer dmar :
phyogs bcu'i sangs rgyas zhing kun 'phros :
khyad par rnga yab dpal ri na :
o rgyan bzhugs pa'i thugs kar phog :
thams cad thugs dam bskul byas te :
sku gsung thugs kyi phyag rgya rnams :
char ltar babs te slob ma yi :
ba spu'i khung bu nas zhugs te :
lus gang snying ga'i phag mo la :
sib sib thim pas ye shes bskyed :
bzod med bde ba 'bar bar gyur :
ces dpon slob gnyis kas gsal btab la spro na spyan 'dren brjod /
spos rol bcas /
thod phreng rtsal gyi sngags sham du /
dz+nyA na badzra A be sha ya a A:
btags pa bzlas la byin dbab /
rdo rje me tog bcas mgor bzhag la /
ye shes pa'i byin rlabs sgo gsum la brtan par byas pa'i mos pa mdzod /
tiSh+Tha badzra :
de dag gis 'jug pa'i chos mdor bsdus pa song nas /
dbang bskur dngos gzhi la rim pa gnyis kyi nyams len la 'jug pa'i smin byed rnam pa gnyis su yod pa las /
dang po mtshan bcas bskyed pa'i rim pa dang 'brel ba'i dbang bskur gsum gyi thog mar sku phyag rgya'i dbang bskur ba la dmigs pa 'di ltar du mdzod /
slob dpon dang dbyer med pa'i kun bzang pad+ma 'byung gnas kyi sku las ye shes kyi sku gnyis pa 'phros te khyed rang la thim pa tsam gyis /
khyed rang yang skad cig gis gu ru pad+ma 'byung gnas mthing gsal rdor dril 'dzin cing lha lcam dkar mo la 'khyud pa dar dang rin chen rus pa'i rgyan gyis brgyan cing zhabs rdo rje'i skyil mo krung gis bzhugs pa lam ste gyur par mos shig
/sku tsaka spyi bor bzhag la /
oM:
rang byung rdo rje lus kyi dkyil 'khor du :
yi dam lha tshogs bsgom pa'i dbang bskur bas :
gzung dang 'dzin pa'i rtog pa rang grol nas :
cir snang lha skur 'char ba'i dbang thob shog :
oM sarba ta thA ga ta kA ya a b+hi Shiny+tsa oM:
deng phyin chad snang zhen thams cad ye shes kyi lha sku sgyu ma lta bur gsal bas snang srid gzhir bzhengs chen po'i dkyil 'khor du dag pa la brtson par gyis shig

/gnyis pa gsung bzlas pa'i lung dang sngags kyi dbang bskur ba la dmigs pa 'di ltar du mdzod /

slob dpon dang dbyer med pa'i kun bzang pad+ma 'byung gnas kyi thugs kar zla steng hrIHyig sngags phreng gis bskor ba las sngags kyi phreng ba 'phros /
zhal nas thon /
khyed rang gi kha sgo nas zhugs /
thugs kar zla dkyil hrIHyig gi mthar 'khod pa las 'od zer 'phros /
'phags pa mchod /
rigs drug gi sgrib gnyis sbyangs /
snang srid rtsa gsum dkyil 'khor chen por gsal ba'i gnas gsum nas sku dang sngags phreng phyag mtshan gyi tshogs char babs pa ltar byung /
khyed rang la thim pas bde chen ye shes kyi rtsal rdzogs par mos shig
/thod phreng rtsal sngags rjes zlos lan gsum byar gzhug
/rang byung rdo rje'i rgyud dang phreng ba mgrin par bzhag ste byin gyis brlabs pas gsang sngags kyi nus pa brtan cing grol ba bzhi'i bdag nyid chen por gyur par mos shig
/btags grol dang phreng ba mgrin par reg la /
A:
ji snyed brjod pa kun gyi rgyur gyur pa'i :
ngag la rdo rje'i sngags kyis dbang bskur bas :
brtan dang g.yo ba'i sgra skad thams cad kun :
grags stong rgyal ba'i gsung du rtogs par shog :
oM sarba ta thA ga ta wA ka a b+hi Shiny+tsa A:
deng phyin chad sgra grags thams cad rang byung gsang sngags rdo rje'i dbyangs su shes pas brtan g.yo'i sgra skad gzhom med sngags kyi 'khor lor smin pa la brtson par gyis shig
/gsum pa thugs rnam par mi rtog pa'i ye shes ngo sprad pa la /
'di ltar snang grags kyis bsdus pa'i chos thams cad rnam pa so sor gsal yang don la gnyis su ma grub pas mtshan rtog spros pa thams cad dang bral ba'i rang gi sems nyid kyi rtsal du shes pas don gyi dbyings su mnyam par zhog cig

/me long bstan cing snying gar bzhag la /
hU~M:
me long nang du gzugs brnyan shar ba bzhin :
dmigs su med kyang mngon sum sa le ba :
yid la rgyal ba'i thugs kyi dbang bskur bas :
dran rtog thams cad rang shar rang grol shog :
oM sarba ta thA ga ta tsit+ta a b+hi Shiny+tsa hU~M:
deng phyin chad rtog tshogs thams cad rnam dag ye shes chen po'i rang bzhin las ma g.yos par rang snang ris med kyi ngang du rdzogs pa la brtson par gyis shig
/gnyis pa mtshan med rdzogs pa'i rim pa dang 'brel ba'i smin byed rnam pa bzhi las /
dang po spros bcas bum pa'i dbang bskur ba ni /
dbyings spros pa kun dang bral ba mtshon pa'i bum pa zlum po rang rig 'od gsal chen po'i chus bkang ba brda don zung du 'brel ba'i dbang bskur bas snang stong zung 'jug gi rtogs pa mngon du gyur pa'i mos pa mdzod cig
/bum pa spyi bor bzhag cing bum chu 'thor 'thung byar gzhug la /
hU~M:
bum pa zlum po chos sku'i gzhal yas khang :
bum rdzas snang ba longs spyod rdzogs pa'i rgyan :
rang rig byang chub sems kyi chus bkang bas :
rig rtsal dbang bzhi chig rdzogs dbang bskur ro :
rtsa sngags dang /
ka la sha a b+hi Shiny+tsa oM:
gnyis pa spros med gsang ba'i dbang bskur ba ni /
dbyings shes rab chos kyi 'byung gnas mtshon pa'i thod pa zlum po thabs rang rig byang chub sems kyi bdud rtsis bkang ba don dang /
bla ma yab yum snyoms par 'jug pa'i dkar dmar lhag pa'i bdud rtsi rtags kyi dbang bskur bas gsal stong zung 'jug gi rtogs pa mngon du gyur pa'i mos pa mdzod cig
/thod pa'i bdud rtsi mgrin par bzhag cing myang du gzhug la /
hU~M:
b+han+d+ha zlum po yum gyi mkha' dbyings su :
sha lnga bdud rtsi thabs mchog yab kyi rdzas :
bde stong zung 'jug bdud rtsis bkang ba 'dis :
rig rtsal dbang bzhi chig rdzogs dbang bskur ro :
rtsa sngags dang /
bo d+hi tsit+ta a b+hi Shiny+tsa A:
gsum pa shin tu spros med shes rab ye shes kyi dbang bskur ba ni /
dbyings stong nyid bzang mo'i b+ha ga mtshon pa'i me long zlum por rig rtsal dga' ba bzhi'i rang mdangs sin+d+hu ra'i dkyil 'khor gyis mtshan pa don dang /
de las lha lcam dkar mo 'phros te khyod rang pad 'byung du gsal ba dang mnyam par sbyor bas 'gyur med lhan cig skyes dga' bde stong zung 'jug gi rtogs pa mngon du gyur pa'i mos pa mdzod cig
/sin+d+hu ra'i me long snying gar bzhag cing thig le bkod la /
hU~M:
me long zlum po stong nyid rdzogs pa che :
snang stong gzugs su shar ba bskyed pa'i rim :
zung 'jug mnyam par sbyor ba'i sin+d+hu ras :
rig rtsal dbang bzhi chig rdzogs dbang bskur ro :
rtsa sngags dang /
ma hA mu dra a b+hi Shiny+tsa hU~M:
bzhi pa rab tu spros med kyi dbang la sngon 'gro /
dngos gzhi /
rjes gsum du yod pa las /
dang po sngon 'gro gtor ma la brten nas byin rlabs 'beb pa la /
dbyings gdod ma'i ka dag chen po mtshon pa'i gtor snod zlum por rang rig ye shes lnga rdzogs dpal gyi gtor chen 'bar bas bkang ba don dang /
de nyid rtsa gsum kun gyi spyi dpal kun bzang pad+ma 'byung gnas dgongs brda snyan brgyud kyi bla ma rig 'dzin rgyal ba sras dang bcas pa'i tshogs mngon sum bzhin du gsal ba /
spyi bor spyan drangs te brda rtags kyi dbang bskur bstsal ba'i mos pa mdzod cig
/gtor ma spyi bor bzhag la /
hU~M:
gtor snod zlum po chos kyi dbyings dang mnyam :
gtor ma'i ngo bo rig pa ye shes lnga :
dbyings ye zung 'jug mkha' 'gro dbang sdud phyir :
dam rdzas gtor ma chen po'i dbang bskur ro :
rtsa sngags dang /
ba liM ta a b+hi Shiny+tsa hrI:
bla ma rtsa gsum rgya mtsho'i tshogs 'od du lhags te khyod rang la thim pas ye shes chen po'i byin rlabs rgyud la zhugs par mos shig
/dngos gzhi bla ma dang rang sems dbyer med bsre ba'i slad du /
dpal gyi mgul nas bsngags pa'i gu ru'i sku 'bag rin po che 'di nyid srid zhi'i khyab bdag rgyal dbang pad+ma 'byung gnas dngos su gsal ba spyi bor spyan drangs te byin gyis rlob par mos la snying khong rus pa'i gting nas dad gus kyi gdung shugs drags po skyed la gsol ba rtse gcig tu thobs mdzod /
sku 'bag spyi bor bzhag la /
hU~M:
chos sku skye med dbyings las ma g.yos kyang :
longs sku gsal la ma 'dres gu ru'i sku :
sprul sku sna tshogs thabs kyis 'gro ba 'dul :
sku gsum ngang du ma 'dres yongs rdzogs gsal :
sngon tshe pad 'byung khyed dang smon lam gcig :
da lta bdag dang slob ma'i stangs bzung ste :
srog gi phyir yang mi gtang sgrub lags na :
ye shes rab 'byams dbang chen bskur du gsol :
rtsa sngags dang /
kA ya wA ka tsit+ta sarba a b+hi Shiny+tsa oM AHhU~M hrI:
gu ru nyid thugs dam chen pos dgyes pas dgongs te 'od du zhu nas khyed rang la thim pas gsang ba gsum dang sgo gsum dbyer med du gyur /
khyad par ye shes chen po'i dgongs pa'i rtsal chen rgyud la 'phos par mos la bla ma dang rang rig mnyam pa nyid kyi ngo bor rang bab tu mnyam par zhog cig
/ces dar cig gzhag
/shel 'od nyi ma la 'char ba dang rma bya'i mdongs sgro thogs la /
rjes rang sems dbyings rig zung 'jug ngo sprod pa ni /
gzhi dbyings gsang ba chen po ka dag gi ngo bo gang du'ang ma grub la cir yang 'char du rung ba gting gsal dwangs shel lta bu /
lam snang phyir gsal lhun grub kyi rang mdangs sna tshogs su snang ba nyi ma'i rkyen gyis shel 'od kha dog lnga ldan du 'char ba sogs kyis mtshon te /
rang gi rig pa ngo bo ka dag stong pa nyid spros bral /
rtsal mdangs 'khor 'das kyi rang bzhin /
rnam pa cir yang 'char ba'i don du ngo shes pas /
cog gzhag chen pos gdod ma'i dbyings su la zlo ba dang /
snang bzhi'i lam nas 'khrul snang 'od gsal chen po'i sbubs su bstim pa la brtson par gyis shig
/a :
rang rig byang chub sems kyi gzhi dbyings 'di :
ka dag lhun grub shel dang 'ja' tshon bzhin :
lam ni 'ching grol med pa rma bya 'dra :
'bras bu shel dang nyi ma'i rkyen phrad mtshungs :
khregs chod lta ba shel ltar dag pa las :
thod rgal snang ba rang byung 'ja' ltar shar :
dbyer med so sor rang rig ye shes te :
de ltar shes na ngo bo nyid sku 'grub :
a a a :
ngo mtshar chos drug gi dbang bskur byed na 'og tu smros pa ltar skabs 'dir blang /
des smin byed dbang gi rim pa grub nas grol byed a ti rdzogs pa chen po'i zab khrid /
kun gyi snying po las kyang snying por gyur pa /
kun bzang pad+mAka ra'i thugs kyi dgongs nyams mthar thug pa nyid 'chad pa yin pas /
chos nyan pa'i kun slong dang kun spyod rnam par dag pa tshul bzhin gsal btab nas legs par gsan 'tshal /
ces mtshams sbyar nas gdams khrid 'bogs /
gsum pa rjes kyi bya ba ni /
mtshams sbyor spyi mthun byas la me tog 'thor zhing shis pa brjod /
de dag rnams kyis shin tu ngo mtshar zhing rmad du byung ba'i gsang ba chen po bla ma'i thugs sgrub bar chad kun sel las /
rig 'dzin pad+ma 'byung gnas dang rjes su 'brel ba'i bskyed rdzogs kyi smin grol zab mo legs par bgyis grub pa lags pas sogs mtshams sbyar bcas dam tshig bsgrag gzung /
gtang rag maN+Dal lus 'bul /
dge bsngo byas pas grub /
slob dpon gyis tshogs mchod nas bkra shis kyi bar phrin las kyi rim pa rnams tshang bar mthar dbyung ngo ///
/

@#//
'di dang rjes su 'brel bar ngo mtshar chos drug gi dbang rdzas 'tshogs pa dang dbang bskur sbrel bar spro na /
sbyor ba gshom gyi skabs su rin po che'i snod 'brus bkang bar pad+ma'i snying po'i rgyud dang /
thos grol bcas gser sogs kyis bris pa'i glegs bam sor bzhi pa dang /
mthong grol dang btags grol 'khor lo rnams dar gyi na bzas so sor bklubs pa /
myang grol ril bus bkang ba'i bum pa /
tshor grol bdug spos dang reg grol 'pho rdzas gzhung mthun bsgrubs pa rnams rtsa ba'i dbang rdzas kyi g.yas g.yon mdun rgyab gang bder bkod /
dngos gzhi sgrub mchod kyi bzlas pa grub pa dang /
so so'i bskyed bzlas zur du bstan pa rnams khyug tsam sbyar la dbang rdzas byin brlab /
rtsa dbang tshang ba grub pa'i ngo sprod kyi rjes su /
de rnams kyis rtsa ba'i smin byed legs par grub nas /
de dag dang rjes su 'brel ba myur lam zab mo ngo mtshar chos drug gi dbang bskur bsgrub pa yin pas thog mar zhu ba'i yon du dmigs te maN+Dal phul /
gsol ba 'debs pa 'di'i rjes zlos mdzod /
bla ma kun bzang pad+ma 'byung :
bdag la dgongs par mdzad nas kyang :
myur lam ngo mtshar chos drug gi :
dbang bskur zab mo bstsal du gsol :
lan gsum /
mthong grol 'khor lo mig lam du bstan la /
mthong bas grol ba'i tsakra 'di nyid gdod ma'i mgon po pad+ma 'byung gnas /
sku'i gnas lngar rigs lnga yab yum /
phyi rol du sems dpa' sems ma /
thub pa drug
/kun bzang yab yum /
sgo srung khro bo khro mo bcas 'ja' 'od zer thig gi klong du bzhugs pa nyid mthong ba tsam gyis khyed rang gi las dang nyon mongs pa'i sgrib pa sangs kyis dag
/lhun gyis grub pa'i rig 'dzin gyi go 'phang mngon du gyur par mos shig
/hrI:
kun bzang pad+ma 'byung gnas kyi :
thugs rje'i phrin las shugs phyung pa :
mthong grol tsakras dbang bskur bas :
mkha' khyab 'khor ba dong sprug shog :
ces dang /
thod phreng rtsal gyi sngags sham du /
a b+hi Shiny+tsa mi :
zhes pa tsam mam tsakrar bkod pa'i sngags thams cad tshang ba brjod nus na legs so //
thos grol thogs la /
thos grol glegs bam kun bzang pad 'byung rig 'dzin sgyu 'phrul drwa ba'i tshogs su gsal ba'i sku las ye shes kyi 'od zer mtha' yas pa 'phros /
khyed rang gi rna ba'i ut+pal brgyud snying gi pad+mor thim pas zab don thos pas grol ba'i dbang dang byin rlabs thob nas /
rigs drug gi sems can thams cad bar do rnam pa gsum gyi 'jigs pa'i 'phrang las skad cig gis sgrol ba'i nus pa thob par mos shig
/hrI:
kun bzang pad+ma 'byung gnas kyi :
thugs rje'i phrin las shugs phyung pa :
zab don thos grol dbang bskur bas :
mkha' khyab 'khor ba dong sprug shog :
thod phreng rtsal sham bcas sngar bzhin brjod /
glegs bam rna ba g.yas g.yon du gtugs la tshar gcig bklag go
/btags grol thogs la /
btags grol 'khor lo 'di nyid dang po'i sangs rgyas 'od mi 'gyur ba pad+ma 'byung gnas rigs lnga'i rgyal ba yab yum /
dbang shes sems dpa' lcam dral /
thub drug bya byed rgyal po /
khrol rgyal sgo ba yab yum brgyad /
gzhan yang rtsa gsum rgyal ba rab 'byams sprul 'khor bcas pa mngon sum bzhin du gsal ba'i sku las 'od zer gyi drwa ba mkha' khyab tu 'phros /
rang gzhan sems can thams cad kyi rtog sgrib bag chags thams cad skad cig gis bsal nas gzhi dbyings ka dag chen por 'bad rtsol med par grol bar mos shig
/hrI:
kun bzang pad+ma 'byung gnas kyi :
thugs rje'i phrin las shugs phyung pa :
btags grol 'khor los dbang bskur bas :
mkha' khyab 'khor ba dong sprug shog :
oM AHgu ru kun bzang yab yum na mo hU~M:
zhes 'gres su sbyar la /
rdo rje sems dpa'/
dga' rab rdo rje /
shrI siM ha /
pad+ma 'byung gnas /
ye shes mtsho rgyal /
rtsa brgyud bla ma /
zhes pa rnams dang /
'khor lo'i sngags tshang ba sham bcas brjod la gnas gsum du gtugs /
tshor grol spos dud snar bdug la /
kun bzang pad 'byung yab yum rtsa gsum rab 'byams rgya mtsho dang bcas pa'i thugs rje ye shes chen po'i byin gyis brlabs pa'i tshor grol bdug spos sna'i dbang por thim pas thog med nas bsags pa'i sgrib gnyis bag chags dang bcas pa bsangs shing dag
/rtogs grol dus mnyam gyi dgongs pa'i rtsal chen rdzogs par mos shig
/hrI:
kun bzang pad+ma 'byung gnas kyi :
thugs rje'i phrin las shugs phyung pa :
tshor grol rdzas kyis dbang bskur bas :
mkha' khyab 'khor ba dong sprug shog :
thod phreng rtsal sham bcas brjod /
myang grol bum pa thogs la /
bum pa ye shes rang snang las grub pa'i gzhal yas khang gi dbus su ril bu re re bzhin bde ba chen po pad 'byung yab yum du gsal ba'i sku las byin rlabs bdud rtsi'i rgyun babs /
khyed rang gi spyi bo nas zhugs pas lus kyi sgo nas bsags pa'i sdig sgrib ma lus pa dag nas gu ru'i sku dang dbyer med du gyur par mos shig
/oM:
til gyi gang bu bzhin gang ba'i :
rgyal bas bum pa bzung nas ni :
myang grol bdud rtsi'i dbang bskur bas :
nyon mongs dri ma dag par shog :
sngags mthar /
kA ya a b+hi Shiny+tsa oM:
zhes bum pa spyi bor gzhag
/ril bu ye shes sems dpa' lce pad+ma 'dab brgyad kyi steng du byon pa'i ye shes chen po'i gzi byin gyis ngag gi sgo nas bsags pa'i sdig sgrib ma lus pa dag nas gu ru'i gsung dang dbyer med du gyur par mos shig
/ril bu lcer bzhag la /
A:
bum bcud kun bzang pad+ma 'byung :
ye shes sems dpa'i rnam par byon :
rdo rje lce yi dal du bzhugs :
nus pa sngags kyi dbang bskur ro :
sngags mthar /
wA ka a b+hi Shiny+tsa A:
de nyid mgrin pa'i lam brgyud snying dbus pad+ma'i ze'u 'brur rlung sems dbyer med dwangs ma lnga 'dus ye shes sems dpa'i tshul du byang chub ma thob bar du brtan par bzhugs pa'i byin rlabs kyis yid kyi sdig sgrib ma lus pa dag nas gu ru'i thugs dang dbyer med du gyur par mos shig
/hU~M:
snying dbus pad+ma'i ze'u 'bru ru :
thugs rje'i gzi 'bar ye shes sems :
byang chub bar du ro gcig pas :
mchog gi dngos grub myur thob shog :
sngags mthar /
tsit+ta a b+hi Shiny+tsa hU~M:
ril bu mid du gzhug la snying gar rdo rje'i rgyas gdab bo //
reg grol 'pho rdzas chang la sbyangs pa thogs te /
reg grol rdzas mchog 'di nyid ye shes d+hA ki lha'i lcam gcig ma dkar mo gri thod 'dzin cing rus pa'i rgyan can du gsal ba'i sku las bde ba'i 'od zer dmar la 'tsher ba 'phros /
khyed rang gi spyi bo'i tshangs bug tu zhugs pas rtsa dbu ma'i yar sne phyal gyis phyes /
snying dbus rlung sems dbyer med kyi thig le la thim pas dag pa mkha' spyod kyi gnas nas thar pa'i lam chen du nges par bgrod pa'i dbang dang byin rlabs thob par mos shig
/hrI:
kun bzang pad+ma 'byung gnas kyi :
thugs rje'i phrin las shugs phyung pa :
reg grol rdzas kyi dbang bskur bas :
mkha' khyab 'khor ba dong sprug shog :
thod phreng rtsal dang /
oM sarba bud+d+ha d+hA ki nI baM dz+nyA na sid+d+hi hU~M:
badzra pra be sha ya phaT:
a b+hi Shiny+tsa mi :
zhes spyi bo tshangs bug tu byug
/rgyud kyi glegs bam thogs la /
rang byung rdo rje'i rgyud kyi glegs bam 'di nyid rigs kun khyab bdag 'chi med pad+ma 'byung gnas yab yum rtsa gsum rgyal ba zhi khro sgyu 'phrul drwa ba chen po'i rol mo srid zhi khyab par 'char ba'i /
gsang ba gsum las byin rlabs ye shes kyi gzi 'od dpag tu med pa khyed rang gi sgo gsum la zhugs pas /
sdig sgrib nyes ltung bag chags rgyu dang bcas pa mun khang la nyi ma shar ba bzhin yud kyis bsal /
rig pa rtsal gyi dbang mchog rgyud la thob ste gdod ma'i grol sar skad cig gcig gis bye brag phyed par gyur pa'i mos pa mdzod cig
/hrI:
kun bzang pad+ma 'byung gnas kyi :
thugs rje'i phrin las shugs phyung pa :
bklag grol rgyud kyi dbang bskur bas :
mkha' khyab 'khor ba dong sprug shog :
rgyud kyi sngags tshan gsum dang /
sham 'dogs bcas brjod la glegs bam gnas gsum du gtugs /
gsal dag snyan pa'i dbyangs kyis rgyud tshar gcig bklag
/mthar glegs bam spyi bor bzhag la /
hrI:
rang byung bklags pas grol ba yi :
sgyu 'phrul drwa ba sa bon rgyud :
pad+ma'i snying po'i byin rlabs dang :
kun bzang pad+ma'i ye shes dang :
thugs bskyed smon lam dpag yas mthus :
rgyud 'di 'chang ngam klog pa dang :
bcangs pa mthong thos dran dang reg :
sgra thos las dang nyon mongs dang :
sdug bsngal kun las rnam grol te :
bla na med pa'i byang chub thob :
'khor ba dong nas sprug pa yi :
'gro 'dul phrin las mthar phyin shog :
ces dang dbyangs gsal rten snying brjod /
deng phyin chad rig 'dzin pad+ma 'byung gnas kyi phrin las khyad par 'phags pa ngo mtshar chos drug gi sgo nas /
mkha' khyab kyi sems can thams cad grol ba drug ldan gyi go 'phang la dbugs dbyung bar gyis shig
/ces rjes su gnang /
mjug gi bya ba sngar smros pa ltar ro //
kun bzang pad+ma'i byin rlabs rgyud la zhugs //
rang byung ye shes nyi ma khong nas shar //
srid pa'i mun stug cig car bsal nas kyang //
gdod ma'i dbyings su 'gro kun sgrol nus shog
/'di'i khyad par gyi dbang bskur khrid dang sbrel ba'i tshul gter gzhung rtsa ba dang /
phyis nam mkha' mdzod kyi lho phyogs nas byon pa'i rin chen spar khab dang sgrub pa'i pra khrid rnams kyi dgongs pa gung spros te gter chen mchog gyur gling pas ji ltar bstsal pa nor 'khrul med par gzhir bkod /
kun mkhyen bla ma rin po che 7pad+ma 'od gsal mdo sngags gling pa'i dgongs pa ltar myur lam ngo mtshar chos drug gi dbang bskur lhan thabs su sbyor ba'i tshul yang chabs cig tu byas te /
pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por spel ba dge legs 'phel ///
/
