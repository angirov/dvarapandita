@#//
mchog gter rdzogs chen sde gsum gyi dbang bskur yongs rdzogs khrigs su bsdebs pa kun bzang rig 'dzin bla ma'i dgongs rgyan zhes bya ba bzhugs so //
A+o~M swasti /
ka dag gting gsal gzhon nu bum sku'i klong //
lhun grub phyir gsal sgyu 'phrul rdo rje'i sprin //
thugs rje gang 'dul der snang chu zla'i gar /
khyab bdag gdod ma'i mgon po bla ma rgyal //
theg dgu'i rtse rgyal shin tu rnal 'byor che'i //
lam srol ring brgyud 'tshol la ltos min par //
nye brgyud DA ki'i zhal rlangs ma yal ba'i //
sngon med ngo mtshar gsang mdzod 'byed der bsngags //
rigs 'dus pad 'byung zhabs dang bai ro rjes //
man ngag gnad du dril pa sde gsum gyi //
smin grol 'bogs pa'i lag khrigs 'jug bde'i skyes //
skal bzang 'dod 'jo'i dga' ston 'di na spro //
de yang mchog gter rdzogs pa chen po sde gsum gyi dbang bskur yongs rdzogs dkyus gcig tu gsal bar byed pa la /
thog mar spyir gces pa rig 'dzin bla ma'i zab dbang nyi zla'i rgya can la nang gses thun mong gtor dbang dang /
thun min zab dbang dngos bcas dbang sna gnyis /
phyi skor bla ma 'gro 'dul sum cu rtsa gcig gi sgrub dbang /
yi dam zhi ba rdo rje dbyings kyi dbang bskur /
khrid kyi byin rlabs a yig mda' 'phen ma ste /
phyi skor sems sde la dbang sna gsum /
nang skor bla ma rig 'dzin bco lnga'i sgrub dbang /
yi dam zhi ba mngon rdzogs ston pa bcu gsum gyi dbang /
yi dam khro bo mngon rdzogs rgyal po rtsa ba yan lag dang bcas pa'i dbang /
khrid kyi byin rlabs /
mkha' 'gro ro langs bde ba'i stobs ldan ma'i dbang ste /
nang skor klong sde la dbang sna lnga /
gsang skor bla ma rig 'dzin yongs rdzogs kyi sgrub dbang spyi bye khyad par ba /
yi dam zhi ba'i dbang khro bo gnas gyur dang bcas pa /
yi dam khro bo bka' brgyad kyi dbang /
khrid kyi byin rlabs te /
gsang skor man ngag sde la dbang sna bzhi /
bka' srung ye shes pa dbyings phyug mkha' 'gro sde dgu'i dbang /
bka' srung 'jig rten pa 'bar ma me gdong ma'i srog gtad /
rdo rje gshog rgod ma'i srog gtad /
