@#//
kun bzang thugs gter las yang dag gi cha lag tshe sgrub gsang ba yang khol gyi sgrub thabs dbang bskur dang bcas pa 'chi med bcud ldan zhes bya ba bzhugs so //
gdod nas ma skyes 'chi bdud dbyings su bcom //
'khrul pas g.yo ba sgyu ma'i lus can rnams //
phyag rgyas rdo rje'i srog tu sgrub mdzad pa //
snying rje'i rol pa de yis rjes su skyongs //
kun bzang thugs gter sgron ma rnam drug gi nang tshan thugs dam yang gsang gsal ba'i sgron ma las 'byung ba'i tshe sgrub sman mar bcud len gyi dngos grub sbyin pa dang 'brel ba'i dbang bskur ba la gsum /
sbyor ba /
dngos gzhi /
rjes kyi rim pa'o //
dang po yo byad gshom ni /
tshe sgrub ched du byed na /
dang po /
cong zhi dang brag zhun te rgyu gnyis /
rtsi mar bu ram sbrang rtsi ste rkyen gsum /
shug 'bru ba lu'i me tog mtshe mkhan dkar te bdud rtsi bzhi rnams kyi sman mar la 'bras bu gsum /
bzang po drug
/tsha ba gsum /
rdo khab len /
chos sman bcas kha tshar btab nas lag len gzhung gsal tshul bzhin sbyar ba dang /
bum rdzas dmigs su bshad pa sogs tshags su tshud par byas la bsham bkod gter gzhung ltar bya dgos la /
'dir dbang rgyun tsam sgrub pa la dkyil 'khor ras bris sam med na maN+Dal la 'bru tshom dbus su gcig
/de rgyab brgyad rim gnyis /
de rgyab phyogs bzhir bzhi bcas nyer gcig bkod pa'i steng du many+dzi la bum pa nyer lnga'i bcud ldan mgul chings sngon pos spras pa'i khar /
rin po che'am ban+d+ha mtshan bzang du gong smos bcud len rdzas sbyar gyi ril bus bkang ba bzhag la rdo rje rgya gram gyis bkab /
sman gtor rak+ta phyi mchod rnams spyi ltar bsham /
nye bar mkho ba'i yo byad gzhan yang tshogs par bya'o //
gnyis pa dngos gzhi la /
thog mar sgrub mchod ni /
rgyas par spro na yang dag zhi khro phur gsum gyi las byang tshang ba btang nas bdag bskyed bzlas pa'i bar du song ba dang 'di'i mdun bskyed la 'jug
/de tsam mi lcogs na zhi bar bsnyen pa ma byas kyang chog pas mdor bsdus pa ni /
las byang ltar /
bdag dang mtha' yas sogs sho lo ka gcig gis sems bskyed /
bgegs bskrad cing mtshams bcad /
rdo rje slob dpon sangs rgyas dpal //
sogs rgyun bshags yan lag brgyad pa spyi ltar bya /
las byang gi sman rag gtor gsum phyi mchod byin brlab bcas grub nas /
sems can bde dang sogs tshad med bzhi bsgom /
bde gshegs rgyal ba ma lus kun :
sogs nas /
dz+nyA na satwa tsit+ta hU~M:
bar gyis khro bo dam tshig pa bskyed /
hU~M:
ye shes spyan gyi sogs sho lo ka gcig gis ye shes pa spyan drang /
che mchog mnyam sbyor sogs bzhugs gsol /
brtan byed /
zil gnon /
phyag bcas sh+lo ka re re /
snang zhing srid pa'i sogs sprul pa rgyan dang /
hU~M:
rmad du byung ba'i sogs gtor ma /
hU~M:
khyad par chen po sogs gsang nan rnams kyis mchod /
bstod pa yab yum gyi sho lo ka gnyis byas la /
bsnyen sgrub kyi dmigs pa bcas ru lu ci 'grub bzlas la stong tshigs phul /
mdun bskyed rten dang dkyil 'khor bcas bsang sbyang /
mi dmigs ngang las skad cig gis //
rang byung dur khrod gzhal yas khang //
rgyan dang mtshan nyid yongs rdzogs dbus //
dpal chen badzra he ru ka
/dbu gsum phyag drug khros pa'i tshul //
g.yas dkar g.yon dmar dbus mthing zhal :
rdo rje kha T+wAM rnge'u chung g.yas :
dril bu dung dmar rgyu zhags g.yon :
zhabs bzhi dregs pa pho mo mnan :
khro mo yum dang gnyis med rol :
dpal gyi chas brgyad sku la brgyan :
'bar ba'i gar dgus rab tu brjid :
tsit+ta nyi zla'i ga 'u'i nang :
tshe bdag rdo rje sems dpa' ni :
zhal gcig phyag gnyis sku mdog dkar :
g.yas pa skyabs sbyin rdo rje bsnams :
g.yon pa tshe yi bum pa 'dzin :
yum yang dbyings phyug tshe 'dzin ma :
mnyam sbyor tshe yi bum pa 'dzin :
rin chen sna tshogs rgyan gyis spras :
mtshan dang dpe byad ldan par bsgom :
thugs kar rdo rje'i lte ba ru :
thabs shes nyi zla'i ga 'u'i nang :
a nr-i hU~M gsum tshe yi dngos :
gsal dwangs 'od dang bcas pa bsgom :
phyogs bzhir rigs bzhi'i tshe dpag med :
dkar ser dmar ljang kha dog ldan :
'khor lo rin chen pad+ma dang :
rgya gram g.yas rnams rim bzhin 'dzin :
g.yon rnams tshe yi bum pa bsnams :
sangs rgyas spyan dang mA ma kI:
gos dkar mo dang dam tshig sgrol :
yum bzhi gtso dang mnyam par sbyor :
phyag na tshe yi bum pa bsnams :
mtshams kyi ling tshe bzhi dag la :
shar lhor rnam par rgyal ba ni :
dkar po 'khor lo bum pa 'dzin :
lho nub gshin rje gshed po ni :
mthing nag be con bum pa 'dzin :
nub byang dbang gi rgyal po ste :
spyi bor rta mgo ljang gur bzhad :
g.yas pa dbyug to g.yon pa na :
bum pa 'dzin pa gsal bar bskyed :
byang shar bdud rtsi 'khyil pa ni :
ljang nag rdo rje rgya gram 'dzin :
tshe yi bum pa g.yon na 'o :
phyi rol gru chad bzhi dag la :
shar lhor nI la daN+Da ni :
sngon po dbyug pa bum pa 'dzin :
lho nub khro rgyal mi g.yo ba :
mthing nag ral gri bum pa 'dzin :
nub byang 'dod pa'i rgyal po ni :
dmar po lcags kyu bum pa bsnams :
byang shar khams gsum rnam par rgyal :
ser po rdo rje rtse gsum dang :
tshe yi bum pa 'dzin pa 'o :
glo 'bur shar du hU~M mdzad mthing :
rdo rje tshe yi bum pa 'dzin :
nub tu stobs chen tho ba dang :
bum pa 'dzin pa kha dog nag :
kun kyang dur khrod rgyan gyis spras :
skra dang sma ra smin ma ser :
me phung klong na 'gyings pas bzhugs :
lho ru nyi zla thod phreng ma :
dkar mo nyi zla'i zhags pa dang :
tshe yi bum pa phyag na bsnams :
na bza' zhing gi g.yang gzhi dang :
'ja' tshon sna lnga'i go zu la :
gza' skar mang po'i mtha' chag btab :
nyi zla stong gi thod kor can :
tshe dpal 'gugs pa'i pho nya bsgom :
byang du lha mo tsaN+Da lI:
dkar ser nyi ma'i 'od zer can :
g.yas pa 'gugs byed lcags kyu bsnams :
g.yon pa tshe yi bum pa 'dzin :
dur khrod rgyan ldan mkha' 'gro mang pos bskor :
tshe bdag tshe yi las mdzad bsgom :
lha snam drang srong grub pa dang :
shing rtsi sman dang nags la sogs :
'byung ba'i bcud 'dzin lha rnams dang :
rig 'dzin tshe la dbang rnams bsam :
sgo bzhir sprul pa sgo ma bzhi :
shar sgor dkar mo rta gdong can :
mgyogs ma 'gugs byed lcags kyu 'dzin :
lho sgor ser mo phag gdong ma :
'ching byed zhags pa 'dzin par bsam :
nub sgor dmar mo dred gdong can :
li dri lcags sgrog 'dzin par bsgom :
byang sgor ljang mo spyang khyi'i gdong :
dril bu 'dzin cing g.yon pa rnams :
tshe yi bum pa 'dzin par gsal :
ye shes lnga dang sku gsung thugs :
rang rtsal gdod nas dbang byin ldan :
hU~M oM swA AMHhA:
oM AHhU~M:
spyan drang pa ni /
hU~M:
dmigs med mkha' ltar dag cing khyab pa'i sku :
spyan drang gshegs su gsol ba mi mnga' yang :
thugs rje'i ngang nyid chos skur dag pa las :
ye shes sgyu mar rol cing gshegs su gsol :
e h+ye hi b+ha ga wAn :
ma hA kA ru Ni kA dr-i sh+ya ho :
sa ma ya dza dza :
dzaHhU~M baM ho :
bzhugs su gsol ba ni /
gnyis med don gyi ngo bo la :
spros pa'i mtshan ma mi mnga' yang :
bde mchog ye shes rol par bsgrub slad du :
dgyes shing brtan par bzhugs su gsol :
badzra sa ma ya tiSh+Tha lhan :
phyag 'tshal ba ni /
spros med rtog bral mkha' dbyings dag pa la :
skye med rdo rje'i sku gsung thugs mnga' ba :
'gro mgon rang byung bcom ldan thugs rje'i lha :
'du 'bral med pa'i klong du phyag 'tshal lo :
a ti pU ho :
pra ti pu ho :
mchod pa ni /
bla med mchog gi mchod pa dam pa ni :
ye shes lnga yi 'od zer rnam par 'phro :
'dod pa'i yon tan lnga yis rab brgyan te :
thugs dam bzhin du ci bder bzhes su gsol :
phyi nang dngos 'byor yid las byung :
kun bzang mchod sprin rab 'byams kyis :
dus gsum 'du 'bral med par mchod :
shrI he ru ka pra tIts+tsha d+hU pe 
puSh+pe 
A lo ke 
gan+d+he 
nai bid+ya 
shab+da 
badzra pany+tsa a mr-ita pU tsa AHhU~M:
ma hA ba liM ta khA hi :
ma hA rak+ta khA hi :
badzra bo d+hi tsit+ta pU tsa AHhU~M:
bstod pa ni /
chos sku skye ba med pa'i rang bzhin las :
gzugs sku sgyu ma skye ba'i skur ston cing :
thugs rjes kun la khyab pa'i don mdzad pa'i :
yi dam zhi khro'i sku la phyag 'tshal bstod :
de nas dzapa? bzla ba ni /
gtso bo'i ye shes sems dpa'i thugs kar srog yig gi mthar sngags kyi phreng bas bskor ba /
bdag bskyed kyi thugs ka nas 'od zer 'phros /
mdun bskyed la phog pas thugs rgyud bskul /
de las 'od zer lcags kyu lta bu dpag tu med pa 'phros pas 'khor 'das kyi tshe bcud thams cad bdud rtsi'i rnam par bkug ste /
srog rten sgrub rdzas bum pa rnams la thim par gyur par bsam la /
oM puN+ye puN+ye :
ma hA puN+ye :
a pa ri mi ta :
A yuHdz+nyA na :
sarba ro pa tsit+ta swA hA:
oM badzra A yu She hU~M A:
zhes pa'i snying po ci 'grub bzlas pa'i mthar kha skong stong tshigs spyi ltar 'bul /
tshe 'gugs pa ni /
lha tshogs gtso 'khor rang rang gi :
thugs las sprul pa dpag med 'phros :
rgyal ba sras bcas thugs dam bskul :
tshe yi dngos grub 'od du bsdus :
lha srin gdug pa'i lag nas 'phrog :
'gro ba drug gi tshe dpal bsdus :
'byung bzhi'i rtsi bcud bkrag mdangs kun :
'od kyis bsdus nas bum par bstim :
bdag gi thugs ka'i 'od zer gyis :
mdun gyi lha yi thugs dam bskul :
lha las 'od 'phros snod bcud rdzas :
thams cad tshe dpag med du gyur :
mthar ni tshe bcud 'od du gyur :
tshur 'dus a nr-iHhU~M la thim :
gsal 'tsher dwangs ma'i 'od lngar ldan :
bdud rtsi tshe yi rgyun brtan pas :
bum pa yongs su gang bar gyur :
ces pa'i dmigs pa gsal bar bsgoms la dbyangs dang bcas te /
hU~M:
bcom ldan dpal chen badzra he ru ka :
thugs mchog mi 'gyur rdo rje rigs kyi sku :
gdug pa 'dul phyir 'jigs byed skur ston pa :
dur khrod rgyan ldan 'bar ba'i mtshon cha bsnams :
khrag 'thung khro bo khro mo'i tshogs kyis bskor :
sku gsung thugs las sprul pa'i pho nya'i tshogs :
dpa' rtags phyag rgyar ldan pa bsam yas kyis :
khams gsum srid pa'i tshe dpal 'dir khug la :
sngon gyi thugs dam bzhin du dngos grub stsol :
oM ru lu ru lu hU~M b+h+yo hU~M:
oM badzra shrI he ru ka badzra kro d+hI shwa rI hU~M:
A yu She hU~M dza :
'dis mtshon bar gyi sngags rnams ci 'grub re bzla /
rdo rje sems dpa' mi 'gyur brtan pa'i sku :
chos dbyings nam mkha' dbang sgyur dbyings phyug ma :
thabs shes dbyer med tshe la dbang ba'i sku :
mi 'gyur rnam dag tshe yi dngos grub stsol :
oM AHhU~M badzra satwa hU~M:
badzra mu dra A yuHdz+nyA na hU~M hrIHThA:
rnam par snang mdzad ye shes gsal ba'i sku :
sra brtan nor 'dzin dbang sgyur sangs rgyas spyan :
thabs shes dbyer med tshe la dbang ba'i lha :
mi 'gags rang gsal tshe yi dngos grub stsol :
oM AHhU~M bai ro tsa na oM:
bud+d+ha mu dra A yuHdz+nyA na hU~M hrIHThA:
rin chen tog ni yid bzhin gter ldan sku :
mnyen 'khril chu la dbang sgyur mA ma kI:
thabs shes dbyer med tshe la dbang ba'i lha :
mi g.yo mnyam nyid tshe yi dngos grub stsol :
oM AHhU~M rat+na swa b+hA wa trAM:
rat+na mu dra A yuHdz+nyA na hU~M hrIHThA:
tshe dpag med ni ma chags skyon bral sku :
gsal 'bar drod la dbang sgyur na bza' dkar :
thabs shes dbyer med tshe la dbang ba'i sku :
ma 'dres rtog bral tshe yi dngos grub stsol :
oM AHhU~M a mi d+he wa hrI:
pad+ma mu dra A yuHdz+nyA na hU~M hrIHThA:
rnga sgra'i dbyangs ni phrin las thogs med sku :
yang gsal rlung la dbang sgyur dam tshig sgrol :
thabs shes gnyis med tshe la dbang ba'i lha :
ma btsal lhun grub tshe yi dngos grub stsol :
oM AHhU~M a mo g+ha sid+d+hi A:
karma mu dra A yuHdz+nyA na hU~M hrIHThA:
hU~M:
mi rtog spros bral ngang las ma g.yos kyang :
sprul pa'i skur bstan 'jigs mdzad khro rgyal bcu :
mi dge bcu 'dul dbang bcu mthar phyin cing :
pha rol phyin bcur skye shi bral bar sbyor :
phyogs mtshams steng 'og gdug pa 'dul bar mdzad :
'jig rten drug gi phyogs bcu mtha' yas nas :
tshe dang dpal 'byor ye shes kun sdus la :
thugs dam bzhin du tshe yi dngos grub stsol :
oM AHhU~M badzra ma hA kro d+ha :
A yuHdz+nyA na hU~M hrIHThA:
'dir spyi dang mthun pa'i khro bcu'i sngags so so la /
A yu She hU~M dza :
btags pa'ang bzla /
hU~M:
tshe bdag ma tshogs tsaN+Da lI:
sku yi cha byad nyi ma'i 'od :
khrag dang zhag gi thig les brgyan :
ske rags zhing chen ba su ta :
dur khrod kun nyul tshe rnams 'phrog :
zhing la stob cing 'thab tshul ston :
tshe bcud 'dzin byed bum pa bsnams :
thugs dam bzhin du tshe khug la :
skye shi med pa'i dngos grub stsol :
oM badzra tsan+d+ha lI ha :
A yu She hU~M dza :
nr-i b+h+rU~M sid+d+hi hU~M:
hU~M:
che zhe chen mo gsang ba'i gzungs :
thig le gsang ba'i yum gcig ma :
dkar mo nyi ma'i thod phreng can :
gru gsum 'bar ba'i mig gcig ma :
g.yu yi ral pas srid pa sgrol :
chags pa'i phyag gis pad+ma 'dzin :
bdud rtsi'i mchi mas skye 'gro gso :
tsit+ta'i zhags pas mu stegs sgrol :
rdzu 'phrul shugs kyis tshe drongs la :
thugs dam bzhin du dngos grub stsol :
oM badzra shAn+tiM pad+ma ku ru ti b+h+yo :
A yu She hU~M dza dza :
hU~M:
'gugs byed dkar mo lcags kyu can :
'dren byed ser mo zhags pa ma :
sdom byed dmar mo lcags sgrog can :
'beb byed sngo ljang dril bu ma :
sngon gyi tha tshig ji bzhin du :
snod kyi 'jig rten 'byung ba'i bcud sdus shig :
bcud kyi sems can skye 'gro'i tshe khug cig :
drang srong rig 'dzin grub pa'i bcud sdus shig :
'chi bdag gshin rje'i lag nas tshe khug cig :
lha klu sde brgyad dregs pa'i lag nas tshe khug cig :
phyogs bcu'i 'jig rten khams nas tshe khug la :
tshe bum bdud rtsi'i bcud kyis gang bar mdzod :
oM AHhU~M:
dzaHhU~M baM ho :
A yuHdz+nyA na sid+d+hi hU~M:
A yu She dza dza :
zhes brjod /
'og nas 'byung ba ltar dngos grub bskul ba'i tshig rnams brjod pa dang dbang len yang bya'o //
gnyis pa dbang bskur ba ni /
slob ma rnams khrus nas phyung /
bgegs bskrad la srung 'khor bsgom /
sems bskyed gsal btab la /
de la 'dir gnubs kyi dge slong nam mkha'i snying po'i rnam 'phrul sprul pa'i gter ston chen po mnga' ri la stod byang chub gling pa dpal rgyal mtshan gyis /
dpal mo dpal thang gi lha mtsho srin mtsho'i nub 'gram bya mang po'i phug pa nas spyan drangs pa'i kun bzang thugs gter 'khor 'das rang grol gyi sgron me skor drug gi nang tshan thugs dam yang gsang gsal ba'i sgron me zhes /
yang dag zhi khro phur gsum gyi chos bka' khyad par du 'phags pa de'i cha lag tshe sgrub yang gsang 'chi med grub pa'i phyi dkyil la brten te /
rgyu gnyis rkyen gsum bdud rtsi bzhi dang sbyar ba'i bcud len sman mar gyi sgrub pa'i dngos grub sbyin pa dang rjes su 'brel bar dbang bskur bar bgyi ba la sogs kyis mtshams sbyar la maN+Dal 'bul du gzhug
/gsol ba 'debs pa 'di'i rjes zlos /
rgyal ba sras bcas srung ma thugs dam can :
sku gsung thugs mnyam gnyis med dngos grub mchog :
tshe chos sna tshogs ci 'dod grub pa'i dpal :
bum pa bzang po dpag bsam nor bu'i tshul :
da lta nyid du bdag la bstsal du gsol :
lan gsum /
rgyud rnam par dag par bya ba'i slad du slob dpon dang tha dad med pa sangs rgyas kun 'dus dpal he ru ka la rtsa gsum rgyal ba sras dang bcas pas bskor te mngon sum bzhin du bzhugs pa'i spyan sngar /
sdig pa bshags shing dge ba la yi rang ba dang /
mya ngan las mi 'da' bar bzhugs par gsol zhing chos kyi 'khor lo bskor bar bskul ba dang /
skyabs su 'gro zhing byang chub mchog tu sems bskyed nas dam tshig dang sdom pa mtha' dag yongs su bzung bar bgyi'o snyam pas 'di'i rjes zlos /
bla ma yi dam lha yi tshogs :
dpa' bo mkha' 'gro ma lus dgongs :
bdag gis thog drangs 'gro ba ma lus pas :
sdig pa mi dge gang bgyis pa :
gnong zhing 'gyod pas so sor bshags :
slan chad bdag gis bsdam par bgyi :
rgyal ba sras bcas thams cad kyi :
dge ba'i rtsa ba rgya chen la :
lhag par rab dga' rjes yi rang :
mya ngan mi 'da' thugs rje yis :
sems can don mdzad brtan par bzhugs :
phyogs bcu dus bzhir theg chen gyi :
chos kyi 'khor lo bskor bar bskul :
bla ma rgyal ba sras bcas la :
byang chub bar du bdag skyabs mchi :
'das dang ma byon da ltar gyi :
rgyal ba sras bcas ma lus pa'i :
bslab bya gang yin bdag slob cing :
spang bya gang yin spang bar bgyi :
byang chub sems mchog dam pa dag :
brtan par bdag gis rab tu bskyed :
sku gsung thugs kyi dam tshig dang :
phyi nang gsang ba'i sdom pa rnams :
bdag gis brtan por gzung bar bgyi :
lan gsum /
dbang gi gzhi dgod pa ye shes pa dbab pa'i phyir dmigs pa 'di bzhin mdzod /
bsang sbyang /
stong pa'i ngang las /
khyed rang rnams skad cig gis dpal chen he ru ka mthing nag zhal gsum g.yas dkar g.yon dmar dbus sngo ba /
phyag drug g.yas gsum rdo rje kha T+wAM rnge'u chung /
g.yon gsum dril bu b+han dmar rgyu zhags bsnams pa /
zhabs bzhi dregs pa pho mo pad nyi'i gdan la 'gying zhing rang 'od kyi yum dang 'khril ba /
dpal gyi chas brgyad kyis brgyan cing gar gyi nyams dgu dang ldan pa'i tsit+ta nyi zla'i klong na tshe bdag rdo rje sems dpa' sku mdog dkar po zhi 'dzum mtshan dpes spras pa /
phyag g.yas skyabs sbyin dang bcas pa'i rdo rje 'dzin cing g.yon tshe bum bsnams pa /
yum dbyings phyug tshe 'dzin ma tshe'i bum pa bsnams pas 'khyud cing dar dang rin po che'i rgyan sna tshogs kyis spras pa'i thugs kar rdo rje'i lte bar nyi zla'i gwa'u kha sbyor gyi nang du tshe srog gi rang bzhin yi ge a nr-i hU~M gsum gsal dwangs 'od zer dang bcas pa sgoms shig
/slob dpon la mos gus byas pas bdag mdun gyi thugs ka nas 'od zer nam mkha'i dbyings khyab pa 'phros /
rgyal ba sras dang bcas pa rnams dang khyad par 'og min gsang ba mchog gi dur khrod nas dpal chen he ru ka 'khor dang bcas pa'i thugs dam gyi rgyud bskul te /
gsang ba gsum gyi byin rlabs dngos grub thams cad phyag rgya sngags phreng phyag mtshan 'od zer gyi rnam pa char bab pa ltar byon nas khyed rang rnams la thim pas rgyud byin gyis brlabs par gyur par mos shig
/ru lu sogs gtso sngags dang /
bzla sngags puN+ye'i gsham du /
badzra dz+nyA na A be sha ya a AH
btags pa brjod cing rol mo'i gzi byin sogs kyis dbab /
tiSh+Tha badzras brtan /
de nas tshe 'gugs shing bcud bsdu ba'i slad du dmigs pa 'di ltar mdzod cig
/lha tshogs gtso 'khor rang rang gi :
sogs gong ltar dmigs pa phog
/tshe 'gugs sngags rnams dang bcas tshang ba btang /
gzungs sngags lan gsum /
de ltar sngon du 'gro ba rnams song nas dngos gzhi'i thog mar slob dpon gyis dkyil 'khor gyi lha la dngos grub gsol ba'i tshe khyed rang rnams kyis kyang de ltar stsol ba'i gsol ba rtse gcig tu btab pas /
lha rnams kyi gnas gsum nas sku gsung thugs kyi dngos grub thams cad bdud rtsi'i 'od zer dkar dmar mthing gsum gyi rnam pa bar ma chad pa byung ste /
rang rang gi gnas gsum du thim pas gsang ba gsum gyi dbang dang byin rlabs dngos grub ma lus pa thob par mos shig
/hU~M:
dur khrod chen po rab 'jigs pa'i :
khrag gi rgya mtsho 'khrugs pa'i dkyil :
keM rus chen po'i ri rab kyi :
steng gi 'bar ba'i dkyil 'khor na :
ye shes 'bar ba'i gzhal yas khang :
phyi dang nang med kun tu nang :
zla gam dbang gi dkyil 'khor na :
dregs pa nyi zla pad+ma'i steng :
bcom ldan kun bzang he ru ka :
kro d+hI shwa rI yum dang bcas :
skye shi med pa'i don la dgongs :
tshe stsol dbang stsol dngos grub stsol :
bcom ldan mgon po tshe dpag med :
yab lnga yum lnga gnyis su med :
tshe la mnga' brnyes ye shes lnga dang ldan :
phung po lnga dang sku lnga lhun gyis grub :
'byung lnga rnam dag yum mchog rnam pa lnga :
skye shi gnyis spangs mi 'gyur rdo rje'i sku :
sku lnga ye shes lnga yi dngos grub stsol :
nam mkha'i dbyings phyug smra bsam brjod las 'das :
rnam dag mkha' ltar don rtogs dngos grub stsol :
rdo rje dbyings phyug ye nas skye shi med :
mi 'gyur g.yung drung tshe yi dngos grub stsol :
rin chen dbyings phyug mi zad gter dang ldan :
mi zad rin chen gter gyi dngos grub stsol :
pad+ma'i dbyings phyug chags med skyon dang bral :
skyon bral dri med dag pa'i dngos grub stsol :
las kyi dbyings phyug phrin las sna tshogs mdzad :
rnam bzhi lhun grub phrin las dngos grub stsol :
dpal ldan ma mo mkha' 'gro yis :
mthu stobs gzi byin dngos grub stsol :
stong gsum 'jig rten grags pa'i mthu stsol cig :
srid gsum zil gyis non pa'i gzi byin stsol :
rnam rtog skye shi med pa'i dngos grub stsol :
sku gsung thugs kyi dngos grub stsol :
ra sa ya na sman gyi lha :
drang srong sman gyi rig 'dzin dang :
shing rtsi sman nags lha mo rnams :
snang srid sman rtsi'i bcud bsdus nas :
bdud rtsi 'di la byin phob cig :
tshe dbang mchog gi dngos grub stsol :
a mr-ita A yuHsid+d+hi hU~M:
de ltar bskul zhing gsol ba btab pas bum pa dang thod pa'i lha rnams 'od du zhu ste 'chi ba med pa'i dngos grub ster ba'i bdud rtsi'i chu rgyun dang /
grub pa'i rdzas kyi bcud len chen por gyur pas dbang bskur stsol bar mos shig
/bum pa spyi bor bzhag cing bum chu sbyin la /
oM AHhU~M:
dus gsum sangs rgyas thams cad kyi :
gsang chen sku gsung thugs kyi mdzod :
yon tan phrin las ma lus pa'i :
dbang mchog dam pa 'dir stsol cig :
oM badzra A yu She hU~M b+h+rU~M nr-i dza :
a b+hi Shiny+tsa A:
bcud len rdzas kyi thod pa spyi bor bzhag la tshigs bcad sngags bcas sngar ltar dang /
tshe gzungs puN+ye /
tshe 'gugs skabs su 'byung ba'i sngags rnams re re bzhin gyi mthar /
a b+hi Shiny+tsa A:btags pa brjod mthar /
sku skye shi med pa'i dbang stsol cig :
gsung 'gag pa med pa'i dbang\u0f8e
thugs 'khrul pa med pa'i dbang\u0f8e
yon tan lhun grub ci bsam 'grub pa dang :
phrin las thogs med 'gro don mthar phyin dbang :
da lta nyid du 'di la bstsal du gsol :
oM AHhU~M swA hA:
a b+hi Shiny+tsa A:
zhes brjod cing rdzas byin la /
sngags 'di'i rjes zlos dang bcas te myong bar zhu /
kA ya wA ka tsit+ta sid+d+hi hU~M:
a mr-ita A yuHsid+d+hi pha la hU~M A:
zhes rol du gzhug
/dngos grub kyi rdzas la longs spyad pas lus kyi nang thams cad 'chi med ye shes kyi bdud rtsis ltems kyis gang /
skye shi 'pho 'gyur dang bral ba rtag brtan rdo rje'i tshe la dbang thob /
khyed rang rnams dpal he ru ka srog rten dang bcas pa gsal 'tsher 'od 'bar gzi byin dang ldan par gyur pa la /
hrIH
zhes brjod pas dbang chen rta mgrin bcus tshangs bug la sogs pa'i dbang po'i sgo thams cad srung /
lus kyi cha thams cad de bzhin gshegs pa'i rdul phra rab kyis gtams pas rdo rje gsum gyi rang bzhin du gnas par bsam la /
go cha'i rgya bcings te /
cis kyang mi phyed mi shigs pa'i //
stong pa'i go cha bla na med //
mtshan ma'i yul kun bcom nas kyang //
thams cad myur du rgyal bar gnas //
oM badzra kA wA tsi ya man+d+haM/
zhes pas gnas lngar rgyas gdab /
oM hU~M su ra ta rak+ShA haM/
zhes pas brtan par byas la /
me tog 'thor zhing shis brjod rgyas par spel lo //
gsum pa dbang gi rjes ni /
de ltar na de dag gis yang dag zhi khro phur gsum gyi yan lag tshe sgrub gsang ba yang khol bcud len dngos grub sbyin pa dang /
rjes su 'brel ba'i dbang bskur bla ma'i phyag bzhes las ji ltar 'byung ba bzhin legs par grub pa lags pas sogs kyis mtshams sbyar dam tshig phyin chad spyi ltar bya /
phrin las kyi rjes rim dkyil 'khor pa la gtang rag mchod bstod nongs bshags /
gshegs bstim gang 'os /
bdag bskyed bsdu ldang go bgo lus srung /
bsngo smon shis brjod kyi bar ji ltar rigs pa las byang gsar bsgrigs nas ji ltar 'os pa len pa'am /
spyi mthun tsam gyis 'grub bo //
bcud len grub pas gzhon nu'i lang tsho brnyes //
nang gi sgom pas phung khams lha skur shar //
sgrol ma rlung gis rdo rje'i srog grub ste //
'chi med tshe dbang rig 'dzin myur thob shog
/ces pa'ang 'di rgyun shin tu dkon cing rnyed par dka' bas zhabs tog tu dmigs pa'i lhag bsam bzang pos /
rje bla ma'i phyag bzhes ma 'khrul bar blo gros mtha' yas pa'i sdes tsa 'dra rin chen brag gi sgrub gnas su spel ba dge legs 'phel //

//
