@#//
thugs rje chen po gsang ba 'dus pa'i rnal 'byor rgyun gyi dbang chog 'gro don char rgyun zhes bya ba bzhugs so //
na mo gu ru lo ke shwa ra ya /
rab dwangs ye shes rnam bzhi'i chu bo yis //
gnas skabs bzhi yi dri ma gtor ba dang //
sku bzhi'i bdud rtsi rgyud la blugs mdzad pa //
thugs rje'i dbang phyug de la phyag bgyi 'o //
rdo rje'i gnas la so skye'i blo gros kyis //
tshod dpog dbang za ma yin blo dman rnams //
drang don brtse bas bsdus pa cho ga'i khrigs //
'bri la rtsa ba gsum gyis gnang ba stsol //
thugs rje chen po gsang ba 'dus pa'i dkyil 'khor du dbang bskur rgyas par thob nas rgyud smin pa'i gang zag gis lam dus kyi dbang gi rgyun dang dam tshig gso ba'i slad du bdag nyid 'jug pa'am /
lo re bzhin sgrub pa chen po bstar chags pa dang 'brel bar skal ldan gyi 'dus pa dkyil 'khor du gzhug par 'dod la dbang gi cho ga rgyas par mi lcogs pa dag gis bsdus pa'i tshul gyis dbang bskur ba 'di la gsum /
sbyor ba /
dngos gzhi /
rjes kyi bya ba'o //
dang po la gnyis /
bsham bkod dang /
sgrub mchod kyi rim pa'o //
dang po ni /
sgrub chen dang 'brel na sgrub khog nas ji ltar bshad pa rnams tshogs par bya dgos la /
bdag 'jug la sogs pa'i skabs su stegs bzang por ras bris sam tshom bu'i dkyil 'khor dbus many+dzi la bum pa rgyan dang bcud ldan gyi steng du /
gtor ma ri rab khar zlum po /
de steng pad+ma 'dab brgyad khar bum pa pad spung nor bus kha brgyan pa can bzhag
/rigs lnga'i prog zhu /
lha dang phyag mtshan sogs kyi tsaka li /
glegs bam /
tshe gtor /
b+hany+dza chos sman mngar gsum dang sbyar ba'i chang /
rig tsaka
/shel rdo me long sogs 'og nas 'byung ba'i dbang gi rdzas rnams bkod /
mdun du sman raka gtor gsum /
phyi mchod phreng tshar bsham /
las bum /
dung zhal /
mig dar /
me tog tshogs kyi yo byad /
gtor mchod kyi rigs legs par tshogs par bya'o //
gnyis pa ni /
sgrub chen dbang dang 'brel na 'dzab kyi skabs su bum pa'i bzlas dmigs khyad par du sbyor zhing /
rjes gzhan don dbang bskur ba'i skabs su babs pa na 'dir 'jug
/de las gzhan du sngon 'gro nas brtsam sgrub thabs dkyus bzhin bya ba las /
stong nyid spros bral de bzhin nyid ma rtogs pa'i 'gro la snying rje chen po kun tu snang ba'i rang rtsal rgyu'i yi ge hrIHyig las /
bsgrub gzhi bdag dang /
sgrub rdzas mdun du bshams pa'i dkyil 'khor dang bcas pa dbyer med dkyil 'khor gcig tu gsal btab nas dam tshig pa la ye shes pa spyan drangs te bzhugs su gsol /
gzhan 'phrul dbang du byed pa ltar yid las byung ba'i lha mo rnams kyis mchod cing bstod pa sogs kyi mthar 'dzab khang dbye ba ni /
bsgoms pa'i dkyil 'khor las mar me gcig las gnyis mched kyi tshul du mdun rol sgrub rdzas kyi go sar ye shes kyi dkyil 'khor rten dang brten par bcas pa logs su bye bar mos la bsnyen bzlas spyir song mtshams /
bum pa rang byung gi gzhal yas khang du lha rnams dwangs pa'i mtsho la gza' skar shar ba ltar skad cig gis gsal bar gyur /
zhes dang /
rang gi thugs ka nas sngags kyi phreng ba gzungs thag la 'khril te song /
lha rnams mchod cing dgyes pa skyed /
sku las byang chub sems kyi rgyun bab pas bum chu dang 'dres par gyur /
zhes mos la gtso 'khor gyi bsnyen pa ci 'grub bzla /
las bum la /
a mr-itas bsang /
swa b+hA was sbyang /
stong pa'i ngang las /
las kyi bum pa mtshan nyid thams cad yongs su rdzogs pa'i nang du pad+ma dang zla ba'i gdan la hU~M las rdo rje rnam par 'joms pa dang dbyer med pa'i khro bo bdud rtsi 'khyil ba sku mdog ljang ser /
phyag g.yas rgya graM 'phyar zhing g.yon thugs kar sdigs mdzub mdzad pa /
khro bo'i chas thams cad ldan cing g.yas brkyang gi stabs kyis me 'bar ba'i klong na bzhugs pa /
dam tshig ye shes dbyer med pa'i rang bzhin du gyur /
rnam 'joms gzungs thung dang /
oM badzra a mr-ita kuN+Da lI ha na ha na hU~M phaT/
brgya rtsa bzla /
khro bo 'od du zhu nas bum chu bar chad sel ba'i nus pa dang ldan pa rdo rje bdud rtsi'i rang bzhin du gyur /
de nas chos skyong spyi dang bye brag gi gtor 'bul /
tshogs mchod bsgral bstab yan grub pa dang bdag nyid dkyil 'khor du 'jug pa'am /
gzhan gzhug na rig pa'i me tog dor ba tsam gyis las rung du bya'o //
bdag mdun dbyer med du sgrub pa'i tshul 'di ni ches mkhas shing grub pa'i snga 'gyur rig pa 'dzin dbang rnams kyi dgongs pa yug gcig tu gnas pa yin pas /
skabs 'di tsam du ma zad bka' gter dag snang spyir sbyor ba'i gnad don gal po che yin pa shes par bya dgos la /
bdag mdun dbyer med ces pa'i ming tsam thos la don gnad snang la ma nges pa dag gis /
tshig ris gcig gis bdag mdun mang po bskyed par 'dod pa sogs ni rjod byed tshig mang nyung tsam las /
bsgom bya'i don sngags gsar ma thun mong ba rnams dang khyad par gang yang ma zhugs pa ma zad /
gsar ma'i bla med shin tu zab pa'i bskyed tshul rdzogs pa'i rnal 'byor tsam la'ang ma reg pas snga 'gyur ba'i dgongs pa'i gnad la mi nye ba'i tshul /
rje kun mkhyen chen pos yongs 'dzin dris lan du /
brjod pa gcig gis bdag mdun so sor mnyam sgrub byed pa 'di phyis su grags che zhing byed mkhan mang mod /
cho ga so so'i tshig ris dang sbyar ba'i dang po bdag ltar bskyed nas de las sa bon spros te /
mdun bskyed bsgom pa dang /
dang po rgyu'i ting nge 'dzin gyi sa bon gnyis bsgoms nas /
de las sa bon spros te bdag mdun so sor bsgom pa gnyis ka'ang gzhung don dang 'gal bas 'thad ldan ma yin pa'i phyir /
thog mar bdag mdun dbyer med du bskyed zin nas me long la gzugs brnyan shar ba bzhin du ngo bo dbyer med la rnam pa mdun bskyed kyi lha dang gzhal yas khang sogs lam mer gsal 'debs par mdzad na don dang mi 'gal zhing 'dzab khang dbye ba dang khyad par med pas legs /
zhes gsungs pa 'di'ang rnying ma byas phyin go bya'i gnad gal po che yin pas 'phros su smos pa'o //
gnyis pa dbang bskur ba'i cho ga dngos la gnyis /
'jug pa dang /
dbang bskur ba'o //
dang po ni /
las kyi rdo rjes las bum gyi chus phyi rol du khrus bya zhing /
hU~M:
dri med dag pa ye shes chu 'dis ni :
las dang bar chad grib sogs kun tu sbyong :
bu rnams lus ngag yid gsum sgrib dag nas :
dbang bzhi yongs rdzogs snod du 'gyur bar shog :
oM shU dz+nyA tA dz+nyA na swa b+hA ba At+ma ko shud+d+ho\u0f85 haM:
zhes dang /
yig brgya bzla /
bgegs gtor chab bran /
raM yaM khaM/
a kA ro gsum gyis byin brlab /
sarba big+h+nAM A kar+Sha ya dzaHsa bkug
/sarba big+h+nAM na maHsarba nas /
khaM gr-i h+ne daM ba l+yA di swA hAH
lan gsum gyis bsngo /
hU~M:
byang chub bsgrub la mi dga' ba'i :
mi dang mi min 'byung po'i tshogs :
lan chags glud gtor 'di longs la :
gnas 'di'i khor yug tshun chad du :
skad cig tsam yang 'da' ma byed :
gal te mi nyan 'das gyur na :
rdo rje'i khro tshogs dpag med kyis :
lus ngag yid gsum rlag par byed :
'dir 'dug 'jug pa'i gnas min gyis :
de bas ma 'dug gzhan du dengs :
oM ma Ni pad+me hU~M hrIHphaT:
dang /
sum+b+ha ni'i sngags /
rol mo'i sgra
/gu gul dud pa sogs kyis bgegs bskrad /
srung 'khor bsgom /
las rdor gyis me tog bkye bsdu byas /
chos bshad ci rigs sngon du 'gro ba'i maN+Dal 'bul du gzhug
/gsang 'dus thugs rje chen po'i dkyil 'khor 'dir sngon chad ma zhugs pa'am /
bskyar nas 'jug pa'i mtshon byed du gdong g.yogs dmar po kha tshar ma nyams pa 'ching bar mos mdzod /
oM tsak+Shu b+han+d+ha wA ra mA NA ya swA hA/
zhes gdong bcing /
phyag rten med par dkyil 'khor gyi lha dang mjal du mi btub pas yangs shing ma nyams pa'i me tog gsar pa'i phreng ba re thogs par mos mdzod /
A khaM bI ra hU~M/
zhes me tog gtad /
bla ma dang dkyil 'khor gyi gtso bo gnyis su med pa la gus pa chen pos me tog dang bcas pa'i thal mo sbyor la gsol ba 'debs pa 'di'i rjes zlos lan gsum mdzod /
hU~M:
thugs rje che dang mnyam sbyor ba :
bla ma gsang sngags che ba'i mchog :
dbang chen dbang gi bdag nyid kyis :
bdag cag skal ldan mched dang lcam :
lus ngag yid gsum sgrib dag nas :
dbang bzhi'i ye shes mchog thob par :
mgon po khyed kyis mdzad du gsol :
lan gsum /
dam tshig gnyan po'i gnas la spro ba dri ba ni 'di la gsan par 'tshal /
gsang ba gsum gyi dam tshig ni :
khyed kyis gal te nyams gyur na :
de ni yang dag nyes chen po :
de bas tshul bzhin bsrung ba dang :
bka' bzhin bsgrub par khyod spro 'am :
khyed rnams skal bar mi ldan na :
bdag cag thams cad nyes 'gyur te :
de bas phyi ru dengs par rigs :
zhes dris pa'i lan du 'di'i rjes zlos mdzod :
dgongs shig bla ma mgon po rje :
rdo rje rigs mchog la sogs pa :
bdag cag nye bar gyur pa de :
bka' dang dam las mi 'da' ste :
tshul bzhin bsgrub par bdag cag spro :
sku drin chen pos bzung du gsol :
bla mas /
de ltar kha tsam ma yin par :
mi 'gal rdo rje'i dam bsrung na :
dam tshig gi ni rdo rje zungs :
mi 'da' rdo rje'i bro bor cig :
dam tshig gi rdo rje la khyed rang rnams re re bzhin 'jus te tha tshig gi bro bor ba'i mos pas 'di'i rjes zlos mdzod /
tha tshig rdo rje'i mna' bor 'tshal :
dam las 'da' na na ra kan :
rgyud dag cing snod du rung bar bya ba'i slad du mdun bskyed thugs rje chen po gsang ba 'dus pa'i lha tshogs la dkon mchog rtsa gsum rgya mtshos sprin gtibs pa ltar bskor nas bzhugs pa la /
bdag gzhan nam mkha' dang mnyam pa'i sems can thams cad byang chub ma thob kyi bar du skyabs su mchi'o snyam pas 'di'i rjes zlos mdzod /
bla ma yi dam mkha' 'gro dang :
sangs rgyas chos dang dge 'dun la :
'di bzung byang chub ma thob bar :
bdag ni gus pas skyabs su mchi :
lan gsum /
zhing mchog de dag gi spyan sngar skyabs gsol sngon du 'gro ba can gyi thun mong dang thun mong ma yin pa'i sdom pa mtha' dag legs par bzung zhing smon 'jug don dam gyi byang chub sems bskyed par bgyi'o snyam pa'i blos 'di'i rjes zlos mdzod /
dkon mchog gsum la bdag skyabs mchi :
nyan thos rang rgyal byang chub sems :
so so thar pa'i sdom pa la :
bdag ni rtag tu gnas shing bsrung :
don dam sems bskyed sdom pa bzung :
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog gsum po la :
byang chub ma thob bar du ni :
skyabs kyi mchog tu bzung bar bgyi :
sngon nas bsags pa'i sdig sgrib bshags :
'gro kun sangs rgyas thob bya'i phyir :
smon pa'i byang chub sems ni bskyed :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
lan gsum /
bdud rtsi dang las bum gyi chu bsres pa sbyin la /
hU~M:
'di ni dam tshig rdo rje'i chu :
gal te nyams pas lus ngag yid :
rul myag tshig ste dmyal bar 'gro :
bsrung na ye shes sems dpar 'gyur :
thar pa'i sa bon mchog tu gyur :
de phyir dam la gnas par mdzod :
sa ma ya bak+sha sI hU~M:
rang rang gi spyi mgrin snying ga lte bar gdod gnas kyi rdo rje bzhi'i ngo bo oM dkar AHdmar hU~M mthing hrIHser po gsal ba la /
lha tshogs rnams kyi gnas bzhi nas yi ge 'bru bzhi char babs pa ltar byung nas thim pas sku gsung thugs ye shes rdo rjer byin gyis brlabs shing brtan par gyur /
oM AHhU~M hrI:
zhes brjod cing rdo rje gnas bzhir gtugs /
dbang gi gzhi 'god pa yi dam gyi bskyed rim phog cing ye shes pa 'beb pa'i slad du lus gnad drang por bsrang /
ngag gnad rlung kha sbyor du chings /
yid gzhan du ma yengs par spyan dmigs 'di bzhin du mdzad 'tshal /
mi dmigs stong pa'i ngang nyid las :
pho brang lte dbus 'od lnga'i klong :
pad+ma nyi zla'i gdan steng du :
rig pa yi ge hrIHdmar po :
phar 'phros rgyal ba mnyes mchod 'bul :
sems can kun gyi sgrib pa sbyangs :
tshur 'dus dngos grub rang la bsdus :
'khor ba dong nas sprugs par bsgom :
de nyid yongs su gyur pa las :
khyod rnams gsang ba 'dus pa'i sku :
dmar gsal zhal gcig phyag gnyis pa :
phyag g.yas pad phreng thugs kar 'dzin :
phyag g.yon tshe bum pad sdong 'dzin :
rin chen pad phreng rus rgyan dang :
dar dpyang rgyan tshogs du mas brgyan :
yum mchog gsang ba ye shes dmar :
phyag g.yas ut+pal g.yon bdud rtsi :
zung 'jug yab gyi mgul nas 'khyud :
gcer bu rgyan drug pad phreng 'dzin :
zhabs gnyis yab kyi rked la 'khril :
gnyis med zung 'jug dag tu sgoms :
de ltar du gsal ba'i snying gi dbus su gser gyi 'khor lo rtsibs drug pa :
de'i 'og tu g.yo byed rlung gi sa bon yaM yig gis mtshan pa :
de'i snying dkyil du ye shes sems dpa' bsgoms pa dang 'dra ba tshon gang ba'i thugs kar :
pad 'dab drug la yi ge drug :
lte bar yi ge hrIHgsal ba la :
hrIHhrIHhrIHhrI:
yaM yaM yaM yaM:
zhes brjod pa'i rkyen gyis slob dpon gyi thugs ka nas hrIHdang yaM 'phros :
slob ma'i thugs kar yig 'bru la phog pas :
yaM las rlung re re g.yos pas 'khor lo rtsibs drug :
snying ga'i ye shes sems dpa' dang bcas drag tu 'khor ba la rig pa rtse gcig tu gtad cing :
ye shes sems dpa'i hrIHlas 'od zer phyogs bcur khyab cing :
spyir phyogs bcu'i sangs rgyas byang sems thams cad dang :
khyad par du po ta la nas ye shes pa byang chub sems dpa'i 'khor dpag tu med pa dang :
'og min nas rgyal ba rigs lnga'i tshogs thams cad kha ba bu yug 'tshub pa ltar 'thib 'thib nam mkha' la byon nas :
slob ma'i spyi bo nas mar thim zhing khyad par du thugs ka'i ye shes sems dpa' la thim par sgoms shig :
'beb pa'i rdzas dud dang /
dbyangs rol bcas pas /
hU~M hrI:
rnam dag spros dang bral ba'i ngang nyid las :
ma 'gags thugs rje'i rang bzhin gtso dang 'khor :
gnas 'dir sku gsung thugs su byin phob la :
ye shes lnga yi dbang mchog bskur du gsol :
oM ma Ni pad+me hU~M hrI:
hring hring badzra sa ma ya dza :
sa ma ya satwaM:
sa ma ya hring :
A we sha ya a A:
zhes ma pheb bar du dbab /
de ltar lha'i ting nge 'dzin dang ye shes pa phab pa de dag byang chub snying po'i bar du brtan par gyur cig
/rdo rje me tog dang bcas pa spyi bor bzhag la /
oM hrIHsu pra tiSh+Tha badzrA ya swA hA:
zhes brtan par byas /
tshom bu'i dkyil 'khor du me tog dor ba ni /
khyed rang rnams la sngar byin pa'i me tog de nyid rang rang gi las kyi 'phro gang la yod pa'i dkyil 'khor gyi lha la phog par gyur cig snyam pas 'di'i rjes zlos mdzad pa dang lhan cig dor bar zhu /
ho :
sku gsung thugs kyi dkyil 'khor du :
rig pa'i me tog lha la 'bul :
las dang thugs rje zung 'brel ba :
lhag pa'i lha la phog par shog :
de ltar phul ba'i me tog de nyid gtso bo'i dbu la phog pa slar yang khyed rang rnams kyi spyi bor bcings pa'i mos pa mdzod /
pra ti gr-ih+Na i maM satwa ma hA ba la :
kye pad+ma'i dpal zhes bya ba'i de bzhin gshegs pa'o //
las kyi rdo rjes bskor ba dang bcas gsol ba gdab pa'i mos pas 'di'i rjes zlos mdzod /
ho :
las dang skal bar ldan pa rnams :
byang chub rdo rje'i lam la drang :
rdo rje slob dpon mchog gis bzung :
nam mkha'i rdo rje bdag la stsol :
ma rig rmongs pa'i ling thog sol :
dag pa'i zhing khams bstan du gsol :
ma rig pa'i sgrib pa mig dar dang lhan cig tu bsal bar mos mdzod|
nga ni thar pa'i lam ston te :
khyod kyi ma rig bsal bar bya :
gsang ba 'dus pa'i dkyil 'khor ltos :
lam mchog rnyed do spro ba skyed :
badzra tsak+Shu pra we sha ya phaT:
ces mig dar bsal /
'di ltar gzugs brnyan gyi dkyil 'khor ni mtshon byed dpe'i dkyil 'khor te /
'dis mtshon bya don dam ye shes rang snang gi dkyil 'khor thar pa chen po'i gzhal med khang gru bzhi sgo bzhi rgyan rta babs dang bcas pa byang chub phyogs kyi chos sum cu rtsa bdun gyi ngo bor grub pa'i nang du /
dri med pad+ma'i sdong po ye shes lnga'i rang bzhin 'od lnga'i thig le'i sbubs su /
phyogs bcu dus bzhi'i rgyal ba sras dang bcas pa'i gsang ba gcig tu 'dus pa bcom ldan 'das thugs rje chen po spyan ras gzigs gsang ba ye shes yum dang mnyam par sbyor zhing rigs bdag ye shes sems dpa' sprul pa'i sras dang bcas pa'i phyi rol du /
rigs lnga yab yum bcu /
sems dpa' yab yum bcu drug
/thub pa drug
/bskal pa bzang po'i sangs rgyas stong rtsa gnyis sgo srung he ru ka rigs bzhi /
phyi'i khyams la lha dang rig 'dzin ma mo mkha' 'gro dam can chos skyong dpag tu med pa dang bcas pa ste /
mdor na bde chen pad+mo bkod pa'i zhing khams /
'dus ma byas rang bzhin lhun gyis grub pa'i gnas mchog kun tu 'od kyi rang bzhin rnam par 'khyil zhing phyi nang zang thal chen por yongs su rdzogs pa /
thugs rje'i rang bzhin chos dbyings rang byung ye shes snying po can gyi rten dang brten pa thams cad mngon sum du mjal ba'i mos pa dang gus pa bskyed mdzod /
des 'jug pa'i chos rnams grub pa lags /
gnyis pa dbang bskur ba dngos la lnga /
bum dbang sher ye tshig dbang mtha' rten no //
dang po ni /
zhugs nas mngon par dbang bskur ba zhu ba'i slad du maN+Dal 'bul 'tshal /
zhes maN+Dal 'bul du gzhug
/slob ma lhar gsal ba'i spyi bo'i gnas lngar oM hU~M trAM hrIHAHye shes lnga'i ngo bor gsal ba las 'od zer 'phros pas snod du mi rung ba'i nyes pa thams cad sangs kyis sbyangs nas rnam dag lha'i skur gyur /
bum pa rang byung lhun grub kyi gzhal yas khang par thugs rje chen po gsang ba 'dus pa'i lha tshogs bzhugs pa'i sku las bdud rtsi'i rgyun babs spyi bo nas zhugs /
sgo gsum gyi dri ma sbyangs /
rdo rje gsum gyi rtogs pa rgyud la bskyed par gyur /
rnam bum thogs la /
hU~M:
bum pa spros bral chos kyi sku :
bcud ni longs spyod yi dam lha :
gsang 'dus thugs rje'i lha tshogs bzhugs :
sprul sku'i khrus kyis ma rig 'khrud :
lha dbang lus la rdzogs gyur cig :
oM ma Ni pad+me hU~M hrI:
kA la sha a b+hi Shiny+tsa hU~M:
zhes bum pa spyi bor bzhag
/bum chu sbyin /
rigs lnga'i phyag rgya mgo bo'i gnas lngar gtugs pas sku lnga lhun gyis grub cing ye shes lnga yongs su rdzogs par gyur /
hU~M:
phyag rgya'i dbang bskur yongs rdzogs dpal :
sku lnga lhun grub ye shes mchog :
ma lus 'dus pa chen po yi :
dbang mchog dam pa thob par shog :
oM bud+d+ha kA ya a b+hi Shiny+tsa oM:
badzra kA ya a b+hi Shiny+tsa hU~M:
rat+na kA ya a b+hi Shiny+tsa trAM:
pad+ma kA ya a b+hi Shiny+tsa hrI:
karma kA ya a b+hi Shiny+tsa hA:
zhes phyag rgya'i dbang bskur /
bum sgrub skabs ril bu'i bum pa thogs la /
bum pa rin po che'i gzhal yas khang yangs shing rgya che ba'i nang du /
ril bu re re bzhin thugs rje chen po'i lha tshogs dpag tu med pa mngon sum bzhin du bzhugs pa'i gnas bzhi nas rdo rje bzhi'i byin rlabs thams cad lha sngags phyag mtshan 'ja' zer thig le'i rnam par byon /
khyed rang rnams kyi gnas bzhir thim pas /
thog med kyi sgrib pa bag chags ma lus pa mun khang du sgron me bteg pa bzhin skad cig la byang /
sku gsung thugs yon tan phrin las dang bcas pa'i dbang thob par mos mdzod :
hU~M:
rang byung thugs rje dbang gi lha :
dung phyur bye ba dpag med bzhugs :
lha dbang lus la bskur ba yis :
thugs rje chen po'i sku thob shog :
oM ma Ni pad+me hU~M hrI:
sarba ta thA ga ta a b+hi Shiny+tsa oM:
'gag med rdo rje tshangs pa'i gsung :
yan lag rgya mtsho'i chos sgra sgrog :
gsung dbang ngag la bskur ba yis :
thugs rje chen po'i gsung thob shog :
oM ma Ni pad+me hU~M hrI:
sarba ta thA ga ta a b+hi Shiny+tsa A:
smra bsam brjod med spros bral thugs :
phyogs bral rgyal ba'i thugs rdo rje :
thugs dbang sems la bskur ba yis :
thugs rje chen po'i thugs thob shog :
oM ma Ni pad+me hU~M hrI:
sarba ta thA ga ta a b+hi Shiny+tsa hU~M:
don gyi ye shes kun rgyas kyang :
ma rig gzung 'dzin bag chags 'thas :
ngo mtshar rmad byung mchog gi rdzas :
bag chags rnam rtog sbyong byed cing :
'di yis mngon par sangs rgyas thob :
sku gsung thugs yon phrin las dang :
thams cad ma lus dbang thob nas :
rnam grol ye shes mchog thob shog :
oM ma Ni pad+me hU~M hrI:
sarba ta thA ga ta a b+hi Shiny+tsa hrIHA:
bum pa gnas bzhir gtugs /
ril bu gsum re bum chus 'phul la mid du gzhug
/ril bu ye shes sems dpa' dngos su gsal ba de nyid khyed rang dam tshig pa la thim pas /
skad cig gcig gis bye brag phyed de bcom ldan 'das thugs rje chen po dngos su gyur nas nam mkha' ji srid 'khor ba dong nas sprugs pa'i phrin las la mnga' brnyes pa'i mos pa mdzod cig
/tsaka li rnams rim bzhin thogs te gnas so sor bskur la /
zhi ba'i rgyan rnams byin pas nges pa lnga ldan gyi longs spyod rdzogs pa'i skur lhun gyis grub par gyur /
hU~M:
cod pan rin chen dbu rgyan dang :
phreng ba snyan cha mgul chu dang :
do shal dpung rgyan se mo do :
stod g.yogs smad dkris gdu bu bcas :
yongs su rdzogs pa'i dbang yang bskur :
badzra 
bud+d+ha 
rat+na 
pad+ma 
karma mu ku Ta trAM a b+hi Shiny+tsa A:
sarba rat+na dz+nyA na a b+hi Shiny+tsa hU~M:
rigs lnga yab yum lnga'i phyag rgya byin pas sku lnga ye shes lnga'i rgyal srid la dbang 'byor bar gyur /
hU~M:
rdo rje 'khor lo rin po che :
pad+ma rgya gram thugs kyi rtags :
rigs kyi yab lnga'i rten dbang bskur :
oM ma hA dz+nyA na pany+tsa sha pa ta a b+hi Shiny+tsa hU~M:
hU~M:
me tog phreng ba skyon dang bral :
shes rab dril bu chos sgra sgrog :
rigs kyi yum lnga'i rten dbang bskur :
oM ma hA dz+nyA na pany+tsa sha pa ta a b+hi Shiny+tsa hU~M:
dkyil 'khor du bzhugs pa'i 'khor gyi lha so so las rang 'dra'i sku gnyis pa 'phros /
khyed rang rnams kyi gnas so sor thim pas spang bya gnas su dag
/rtogs pa'i ye shes mngon du bskyed par gyur /
hU~M:
rdor sems thugs kyi dbang mchog bskur :
badzra satwa a b+hi Shiny+tsa A:
rnam snang sku yi dbang mchog bskur :
bud+d+ha dz+nyA na a b+hi Shiny+tsa A:
snang mtha' gsung gi dbang yang bskur :
pad+ma dz+nyA na a b+hi Shiny+tsa A:
rin 'byung yon tan dbang yang bskur :
rat+na dz+nyA na a b+hi Shiny+tsa A:
don grub phrin las dbang yang bskur :
karma dz+nyA na a b+hi Shiny+tsa A:
hU~M:
'jam dpal thugs rje rdo rje sems :
rdo rje 'chang bzhis dbang yang bskur :
bdud bzhi bcom nas dbang bzhi yi :
dbang mchog dam pa thob par shog :
oM wA gI shwa ri mUM:
Ar+ya a ba lo ki te shwa rA ya :
badzra satwa hU~M:
ma hA badzra d+ha ra a b+hi Shiny+tsa A:
hU~M:
mig dang rna ba sna dang lce :
dbang po lnga po gnas dag pa'i :
sems dpa' rnams kyi dbang yang bskur :
bo d+hi satwa a b+hi Shiny+tsa A:
hU~M:
'das dang ma 'ongs da ltar dag :
skye mched lnga po tshim byed pa'i :
rigs kyi yum lnga'i dbang yang bskur :
dz+nyA na mu dra a b+hi Shiny+tsa mAM:
hU~M:
rgyu drug gnas su dag pa'i phyir :
thub pa drug gi dbang yang bskur :
rigs drug 'khor ba dong sprugs shog :
oM ma Ni pad+me hU~M hrI:
sarba ta thA ga ta a b+hi Shiny+tsa A:
hU~M:
gang 'dul 'gro ba 'dren pa'i phyir :
sangs rgyas stong gi dbang yang bskur :
mdzad pa phrin las mthar phyin shog :
oM bud+d+ha sarba dz+nyA na a b+hi Shiny+tsa A:
gtor ma thogs la /
gtor ma thugs rje chen po'i dkyil 'khor la rtsa ba gsum gyi lha tshogs sprin gtibs pa lta bus bskor ba spyi bor byon /
sku gsung thugs las 'od zer bdud rtsi'i rgyun bab /
gnas bzhir thim /
sgrib pa bzhi dag
/dbang bzhi thob /
sku bzhi mngon du byed pa'i skal pa dang ldan par gyur /
hU~M:
rang bzhin skye ba med pa las :
longs sku rgyal ba'i sprin tshogs gtibs :
thugs rje sprul sku bla na med :
gtor ma sku gsum yongs rdzogs dpal :
skal ldan dbang bzhi yongs rdzogs nas :
'bras bu sku bzhi mchog thob shog :
spyi bor bzhag la /
oM ma Ni pad+me hU~M hrI:
kA ya a b+hi Shiny+tsa oM:
mgrin par /
wA ka a b+hi Shiny+tsa A:
snying gar /
tsit+ta a b+hi Shiny+tsa hU~M:
lte bar /
sarba a b+hi Shiny+tsa hrI:
gtso bo'i sku spyi bor /
glegs bam bdud rtsi mgrin pa /
me long snying gar bzhag la /
slob ma rnams thugs rje chen po gsang ba 'dus pa'i sku shin tu gsal zhing rdzogs pa la /
dkyil 'khor gyi gtso bo las rang 'dra gnyis pa 'phros te thim pas ye shes kyi bdud rtsis lus gang /
spros bral ka dag gi don rgyud la skyes par gyur /
hU~M:
mi 'gyur chos kyi dbyings kyi sku :
gsung ni mi 'gag chos kyi gsung :
thugs ni skye med chos sku'i ngang :
bskyed rim gsal stong zung du 'jug :
bzlas pa grags stong 'gag med sgra :
rdzogs rim spros bral blo las 'das :
don gnyis mthar phyin dbang thob shog :
oM ma Ni pad+me hU~M hrI:
dz+nyA na a b+hi Shiny+tsa A:
bla ma gsang 'dus thugs rje chen po'i thugs ka nas sngags kyi phreng ba rang sgra 'od zer dang bcas pa byon /
khyed rang rnams kyi zhal nas zhugs /
snying ga'i sa bon la thim par mos la yi ge bdun pa'i rjes zlos lan gsum gsung 'tshal /
phreng ba sbrel la yig bdun lan gsum rjes zlos byar gzhug
/phreng ba mgrin par bzhag
/rgyal ba thams cad kyi gsung gi gsang ba bsam mi khyab pa mi zad pa rgyan gyi 'khor lo la dbang thob nas /
bsnyen sgrub rnam pa bzhis mchog dang thun mong gi dngos grub la mnga' brnyes par gyur cig
/de ltar phyi mtshan ma'i dkyil 'khor du bum pa'i dbang thob /
lus kyi dri ma dag
/snang stong bskyed rim bsgom pa la dbang /
tshogs sbyor gyi nus pa bzhag
/sku rdo rje sprul pa'i sku mngon du byed pa'i skal pa can du byas pa yin no //
gnyis pa gsang dbang ni /
bla ma thugs rje chen po yab yum snyoms par zhugs pa'i dga' ba'i sgra dang 'od zer gyis rgyal ba sras dang bcas pa spyan drangs te spyi bo nas zhugs pa 'dod chags chen po'i mes zhu ba'i byang sems bdud rtsi'i rgyun mkha' gsang las byung ste /
thod pa'i bdud rtsi dang ro gcig pa lce la byin pas rtsa khams mthar thug par ye shes bdud rtsis gang nas sgrib bral du byas te bde ba chen pos khyab par gyur /
ban+d+ha'i bdud rtsi byin la /
hU~M:
gsang ba ye shes bdud rtsi che :
byang chub sems kyi 'phro 'dur gsal :
rtsa khams bde ba'i rang bzhin la :
thabs shes zung 'jug dbang thob shog :
b+ho d+hi tsit+ta a ho su kha A:
de ltar nang lus kyi dkyil 'khor du gsang ba'i dbang thob /
ngag gi dri ma dag
/gsal stong bdag byin rlabs kyi rim pa bsgom pa la dbang /
mthong lam gyi nus pa bzhag
/gsung rdo rje longs spyod rdzogs pa'i sku mngon du byed pa'i skal pa can du byas pa yin no //
gsum pa sher dbang ni /
mtshan nyid dang ldan pa'i rig ma lag g.yon du gtad pa dang 'du shes gsum ldan gyis snyoms par zhugs pas 'khor lo bzhi yi gnas su yas bab dang mas brtan gyi dga' bzhi'i ye shes mngon du byas par mos /
rig tsaka gtad la /
hU~M:
shes rab mtshan ldan bkra shis yum :
'bras bu bde chen las kyi rgya :
mchog tu dga' ba'i gnas ster ma :
'di khyer dga' ba'i rten la spyod :
'khor lo bzhi ru dbab zlog bzung :
ngo bo ltos la grol bar mdzod :
oM ma hA su kha ho :
de ltar gsang ba b+ha ga'i dkyil 'khor du shes rab ye shes kyi dbang thob /
yid kyi dri ma dag
/bde stong pho nya'i rnal 'byor bsgom pa la dbang /
sgom lam gyi nus pa bzhag
/thugs rdo rje chos kyi sku mngon du byed pa'i skal pa can du byas pa yin no //
bzhi pa tshig dbang ni /
shel dang me long bstan cing snying gar bzhag la /
sngar gsum pa'i dbang dus su skyes pa'i dpe'i ye shes kyi rang ngo la mnyam par bzhag pas /
ngo bo gang du'ang ma grub pa'i ka dag stong pa nyid /
rang bzhin 'gag med lhun grub rang rig rang gsal /
thugs rje'i rang rtsal sku dang ye shes kyi rol pa cir yang 'char ba /
de gsum tha dad ma yin pa rang gi sems nyid kyi ngo bo gcig tu rdzogs pa'i don rang byung gi ye shes nyid brda 'di dag gis kyang mtshon par gyis shig
hU~M:
me long spros bral chos sku zlum :
shel sgong ltar dag dri med thugs :
ka dag thugs kyi dbang bskur ro :
chos dbyings spros bral dbang thob shog :
tsit+ta badzra sa mA ti dz+nyA na a b+hi Shiny+tsa hU~M:
rig pa'i rtsal dbang ni /
rnam snang chos bdun bcas la /
slob ma thugs rje chen po /
spyi bor rigs bdag snang ba mtha' yas /
thugs kar ye shes sems dpa' dang bcas pa gsal /
ye shes sems dpa'i thugs kar hrIHyig mar me ltar 'bar ba la sems rtse gcig tu gtod mdzod /
hU~M:
stong gsal rig cing ma 'gags gsal :
mi bsgom ma yengs ngang la zhog :
rang byung rtsal dbang yongs rdzogs dpal :
bskur thob med pa'i dbang thob shog :
oM AHhU~M hrI:
sarba tsit+ta paM a b+hi Shiny+tsa hrI:
de ltar yang gsang don dam pa'i dkyil 'khor du dbang bzhi pa thob /
ye shes kyi dri ma dag
/rig stong rdzogs pa chen po bsgom pa la dbang /
mthar lam gyi nus pa bzhag
/ye shes rdo rje ngo bo nyid sku mngon du byed pa'i skal pa can du byas pa yin no //
lnga pa mtha' rten gyi dbang ni /
gnas gsum du phyag rgya gsum bzhag la /
khyed rang rnams kyi sgo gsum sku gsung thugs su smin pa de nyid rgyal ba thams cad kyi gsang ba gsum dang ro mnyam zhing 'gyur ba med par byin gyis brlabs par gyur /
oM AHhU~M:
dus gsum bde gshegs thams cad kyi :
gsang gsum phyag rgyas dbang bskur bas :
sgo gsum 'dzin pa rnam dag nas :
sku gsung thugs kyi dbang thob shog :
oM sarba ta thA ga ta ma hA kA ya wA ka tsit+ta badzra swa b+hA wa At+ma ko\u0f85 haM:
me tog 'thor la /
oM:
dbang bskur byin rlabs yongs rdzogs kyis :
lus ngag yid gsum lhar gyur nas :
'khor 'das chos la dbang bsgyur ba'i :
dbang dang dngos grub rab gnas shog :
ye d+har brjod la brtan par byas /
tshogs kyi bza' btung byin la /
dam tshig gi bza' btung la longs spyad pas 'khor 'das thams cad rang byung zag med bde ba chen po'i 'dod yon la ci bder rol pa'i mthu thob par gyur /
ho :
zhal zas tshogs kyis dbang bskur bas :
sbyin pa'i phar phyin yongs rdzogs te :
rtag tu longs spyod 'byor par ldan :
nam mkha' mdzod la mnga' brnyes shog :
oM badzra A yuHshrI hU~M b+h+rU~M nr-i dza :
a b+hi Shiny+tsa A:
sarba sid+d+hi gu Na pha la A be sha ya A:
bkra shis rdzas brgyad gtad la /
de bzhin gshegs pas byin gyis brlabs pa'i rdzas mchog brgyad phyag tu gtad pas 'jig rten dang 'jig rten las 'das pa'i bkra shis kyi dpal phun sum tshogs pa la dbang thob par gyur /
hU~M:
yungs dkar dUrba bil ba dang :
lung tang tse dang li khri dang :
gi waM zho dang me long dang :
'bud dung rnams ni khyod la gtad :
bkra shis kun gyi bkra shis shog :
swasti sarba sid+d+hi :
d+harmA pa ti :
b+h+rU~M b+h+rU~M b+h+rU~M:
a b+hi Shiny+tsa A:
tshe gtor thogs la /
tshe 'brang 'di nyid bcom ldan 'das tshe dpag med dngos su gsal ba'i thugs ka'i 'od zer gyis 'khor 'das kyi bcud thams cad bsdus /
phyag gi bum par zhugs /
de las bab pa'i bdud rtsi'i rgyun khyed rang rnams kyi spyi bo nas zhugs /
'chi med tshe dang ye shes kyi dngos grub thob par gyur /
hU~M:
gsang 'dus thugs rje tshe dpag med :
cis kyang mi 'gyur mi shigs pa :
tshe srog bla khug rgyas thob la :
'chi med tshe dbang 'dir stsol cig :
oM AHhU~M swA hA A yur+dz+nyA na g.yu tshe b+h+rU~M:
a mA ra NA ya hU~M b+h+rU~M swA hA:
A yuHa b+hi Shiny+tsa oM AHhU~M sid+d+hi pha la hU~M:
ho :
tshe dbang du gyur cig :
dbang dngos grub tu gyur cig :
mi 'gyur ba'i g.yung drung du gyur cig :
mi shigs pa'i rdo rjer gyur cig :
tshe srog brag bas sra zhing brtan par gyur cig :
legs 'ong skal ldan bu mchog rnams :
yig bdun 'dren la brtson pa skyed :
dus gsum bde gshegs sku gsung thugs :
yon tan phrin las ma lus pa :
yig bdun dag la yang dag rdzogs :
dbang thob yon tan mtha' yas te :
rnam kun mkhyen pa'i sangs rgyas kyis :
stong gsum 'jig rten khams 'di dag :
til 'brur bsil nas bgrang na zad :
yig bdun yon tan zad mi shes :
'jig rten sems can srog bton pa'i :
bsod nams 'phags pas bgrang bar nus :
yig bdun lan gcig brjod pa yi :
yon tan brjod par ga la nus :
khams gsum sems can ma lus pa :
sangs rgyas sar bkod yon tan ni :
bgrang bar nus kyi yi ge bdun :
gcig brjod yon tan bgrang mi nus :
rgyal ba nam mkha' gang ba la :
mchod pa phul ba'i bsod nams tshad :
bgrang bar nus kyi yig bdun po :
gcig brjod yon tan bgrang mi nus :
yig bdun dbang dang lung thob mi :
las dang las kyi rnam smin rung :
mi dge bcu dang mtshams med lnga :
dus 'di nyid la byang bar byed :
yang snying yid la sus byed tshad :
thugs rje chen po de yin phyir :
bar chad sel zhing 'gro ba 'dul :
yang snying mthong thos dran reg dang :
sgom bzlas 'bri 'chang ston pa rnams :
yon tan ldan zhing gar skyes kyang :
spyan ras gzigs dang 'bral mi srid :
ces rdo rje'i tshig gis gsal bar bstan pa'i don la dad pa dang spro ba rgya chen po skyed la /
rtsa ba dang yan lag gis bsdus pa'i dam tshig rnams la bsrung sdom tshul bzhin du bgyi'o snyam pas 'di'i rjes zlos mdzod /
gtso bos ji ltar sogs /
dbang bzhi mtha' rten dang bcas pa thob pa'i gtang rag tu maN+Dal 'bul 'tshal /
maN+Dal phul /
slar yang lus longs spyod 'bul snyam pas 'di'i rjes zlos mdzod /
deng nas brtsam ste sogs /
dge rtsa mkha' khyab sems can gyi don du mi gnas pa'i byang chub chen por yongs su bsngo ba 'di lhan cig gsung bar zhu /
bsod nams 'di yis sogs dge ba bsngo /
tshogs la rol zhing lhag ma gtang ba man chad rjes kyi rim pa las byang gi dkyus bzhin byas la mthar dbyung ngo //
rtsa ba'i dkyil 'khor du dbang bskur yongs rdzogs thob pa dag gis 'di nyid bdag 'jug gi cho gar byar rung zhing /
de'i tshe mtshams sbyor phal cher dor ba dang /
gsham gyi yig bdun phan yon rgyud tshig kyang brjod mi dgos pas mtshon /
phran bu'i bsgyur so rigs pas 'phrul /
sgrub dbang bstar chags sogs la 'di nyid nag 'gros su bklags pas 'thus so //
rang bzo kho na ma yin rtsa ba'i khungs //
rgyud nyid la brten gter gzhung dgongs pa blangs /
khyer bder bsdebs kyang byis blos nongs pa kun //
thugs rje'i dbang phyug 'khor dang bcas la bshags //
dge bas 'di la 'brel pa thogs tshad kun //
dpag med 'od mnga' bde ba can zhing du //
sras bcas rgyal ba'i thugs rje'i mthus drangs te //
yongs smin rnam thar rgya mtsho'i sprin bkod shog
/ces pa 'di'ang lang gro lo tsA gang 'dul gyi rol par snang ba /
rje dbon bsam 'phel mchog gi sprul pa'i skus 'gro don mkha' khyab kyi bzhed skong slad du pad+ma'i 'bangs pad+ma gar dbang blo gros mtha' yas pa'i sdes gdan sa chen po dpal spungs kyi yang khrod /
'jig rten dbang phyug pho brang gi sgo mo de bI ko TI gsum pa tsa 'dra rin chen brag gi snying po kun bzang bde chen 'od gsal gling du sbyar ba gzhan phan mtha' yas pa 'byung bar gyur cig
/dge legs 'phel //

//
