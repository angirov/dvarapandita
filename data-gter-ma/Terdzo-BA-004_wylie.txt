@#//
bka' brgyad gsang ba yongs rdzogs kyi mgyogs dbang bum pa'i rgya can bltas chog tu bkod pa dpal chen gsang lam zhes bya ba bzhugs so //
bla ma dang dpal chen ye shes klong dgu'i 'khor lo la phyag 'tshal lo //
gsang gsum phrin las dang bcas phyag rgya'i lha //
dkyil 'khor gcig gi gsang bar yongs rdzogs pa //
'bral med snying gi thig ler rtag bzhugs nas //
'brel tshad smin cing grol ba'i dngos grub stsol //
sngon dus dar zhing rgyas drags kyang //
deng sang gzugs brnyan tsam yang dkon //
gsang don nyams 'og chud min kyang //
gces pa snying por bzung nas dbye //
bde gshegs zhi khro sgrub pa bka' brgyad kyi sgrub phrin dbang bskur thams cad kyi yang snying gsang ba yongs rdzogs dril sgrub bum pa'i rgya can gyi dbang gis skal ldan rjes su bzung bar spro na /
sgrub pa chen mo dang 'brel ba'i tshe bcas bsham de gas 'thus /
gzhan du rdul tshon ras bris tshom bu'i dkyil 'khor gang yang rung ba'i khar /
bum pa bcud ldan mgul chings mthing nag kha rgyan gzungs rdor dang bcas pa'i mdun du dbu rgyan /
g.yas g.yon du rdor dril /
rgyab tu thod pa bdud rtsis bkang ba'i khar me long man shel bzhag pa dang rig ma'i gzugs brnyan /
kha rgyan gyi gseb bam mdun phyogs su zhi ba rigs lnga rigs bzhi dpal dgu rnams kyi sku tsaka
/mdun du sman gtor rak+ta /
mtha' skor du phyi mchod bskor bsham g.yas skor /
chas dbang rnams kyi tsaka li dang nus dbang bdud rtsi /
mig dar me tog
/sngon gtor tshogs kyi yo byad la sogs pa 'og tu dgos pa'i yo byad thams cad tshogs par bya'o //
de nas brgyud pa'i gsol 'debs dang /
sngon gtor btang ba nas brtsam /
las byang rigs lnga'i rgya can ltar bdag mdun dbyer med du bsgrub /
bzlas pa'i skabs dzapa? khang phyes la bzlas dmigs sgrub sde spyi dang mtshungs pa las spro bsdu'i khyad par dang pos sgo gsum gyi sgrib pa sbyang /
bar pas dkyil 'khor gyi lha tshogs mchod cing byin rlabs bsdu /
tha mas yum gyi mkha' las dngos grub sdud pa dang /
mthar stong tshigs 'bul /
bum pa dang thod zhal rang byung gi gzhal yas khang gi nang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces mos la gzungs thag 'jus te sngags tshan so so dang spyi dril drag sngags so lnga pa rnams kyi gsham du /
kA ya wA ka tsit+ta dz+nyA na pany+tsa a b+hi Shiny+tsa hU~M:
zhes btags pa ci nus bzlas la mthar /
lha rnams bde ba chen po'i ngo bor zhu ste rdo rje'i bdud rtsi'i rang bzhin du gyur par mos /
las bum gzhal yas khang du gyur pa'i nang du pad nyi'i gdan la hU~M las rdo rje rnam par 'joms pa sku mdog mthing nag zhal gcig phyag gnyis g.yas rdo rje rgya gram dang g.yon dril bu 'dzin pa /
'od kyi klong du bzhugs pa'i thugs srog hU~M ljang sngon la snying pos bskor ba las bdud rtsi'i rgyun babs bum pa gang bar gyur /
na mash+tsaN+Da badzra kro d+hA ya /
hu lu hu lu /
tiSh+Tha tiSh+Tha /
b+han+d+ha b+han+d+ha /
ha na ha na /
a mr-ite hU~M phaT/
brgya'am nyer gcig bzlas la lha rang la bsdu'o //
de nas bka' gter srung ma'i gtor 'bul /
tshogs skong zhal bstab kyi bar du byas la rig pa'i me tog dor zhing bdag nyid don dam snying po'i dkyil 'khor du 'jug par bya'o //
de nas dbang bskur ba la rang gzhung las sdom tshig bcu'i sgo nas rgyas par bstan kyang /
'dir bskur thabs dngos gzhi 'chad pa la gnyis /
'jug pa'i chos dang /
dbang dngos so //
dang po la'ang thun mong phyi'i 'jug chog
/thun min nus pa'i dbang lnga /
byin rlabs 'bebs shing sgrub lung sbyin pa gsum du yod pa las /
dang po ni /
slob ma rnams la las bum gyis khrus bya /
bgegs gtor /
raM yaM khaM gis bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M hoH
lan gsum /
sarba b+hU ta A kar+Sha ya dzaHsa mgron 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M:
yang dag don la mi mos pa :
mi dang mi min log 'dren bgegs :
lan chags gtor ma 'di khyer la :
gnas 'dir khor yug tshun chad du :
skad cig tsam yang 'da' ma byed :
gal te nga yi bka' 'das na :
bde gshegs khro bo kun 'dus nas :
lus ngag rdul phran bzhin du rlog :
hU~M bzhi'i drag sngags yungs thun gu gul dud pa tsham rngam gyi sbyor bas bgegs bskrad /
steng 'og phyogs mtshams thams cad rdo rje srung ba'i gur khang me ri mtshon cha rnam lnga khro bo'i tshogs kyis gtams pas bar chad gang gis kyang glags mi rnyed par gyur /
oM badzra tsakra tIg na karma kI la ya dz+wa la raM:
zhes srung 'khor bsgom /
maN+Dal bkye bsdu /
sems bskyed gsal btab la /
de'ang o rgyan gyi slob dpon chen po pad+ma thod phreng rtsal nyid gdul bya'i snang tshul tsam du dbang gi chu bo bzhi'i bka' babs /
skye 'chi med pa rdo rje'i sku brnyes shing phyag rgya chen po'i mchog grub /
mthar lam lhun gyis grub pa'i rig pa 'dzin pas rgyal ba thams cad kyi gsang ba'i mdzod chen po la rang dbang du spyod cing /
nges pa'i don du dus gsum rgyal ba ma lus pa'i gsang gsum phrin las dang bcas pa gcig tu 'dus pa /
dkyil 'khor thams cad kyi khyab bdag
/rgyud thams cad kyi ston pa por gyur pas gdul bya'i yul dang 'tsham pa'i chos sgo thun mong dang thun mong ma yin pa nam mkha'i mtha' dang mnyam par spro bar mdzad pa thams cad kyi mchog gsang snying por gyur pa /
sgrub chen bka' brgyad kyi chos skor rnams las snying dang snying khrag srog gi dwangs ma'i tshul du gnas pa bka' brgyad rnam pa gsum ni ches khyad par du 'phags pa ste /
de dag las skabs su babs pa 'di ni lho gter smin pa 'bras bu lta bu /
de las kyang thugs gter chen po lnga'i nang nas mchog tu gyur pa ste /
rdo rje'i gsung las /
mdor na gter chen gter phran ci sbas kyang :
kun las khyad du 'phags pa'i gter chen lnga :
'di lnga las 'phags gter chos bod na med :
ces dang /
bla ma'i thugs sgrub thugs dam khyad 'phags skor :
gtsor ston dgos pa kun 'byung thugs gter gcig :
lho brag gnam skas can gyi brag la mchis :
thugs gter lnga las khyad 'phags 'di kho na :
zhes gsungs pa 'di nyid /
gter ston thams cad kyi rgyal po'am mchog gnyis su grags pa'i ya gyal /
'jam mgon khri lde 'bras bu mthar phyin pa'i gsung gi rnam 'phrul gu ru rin po che chos kyi dbang phyug gis spyan drangs pa'i klu bdud kyi rked pa las khyad 'phags sgrub thabs brgya rtsa'i gtso bor byon pa /
rgyud lung nyi shu sogs kyi dgongs bcud snying por dril ba dpal gsang ba 'dus pa man ngag gi rgyud chen po'i nyams len gnad kyi gzer tig bka' brgyad gsang ba yongs rdzogs chen mor grags pa ste /
bka' rtsis las /
zhi khro bka' brgyad sgrub skor ches mang gi :
khyad par yongs rdzogs dril sgrub 'di na mchis :
de gang zhe na gsang ba yongs rdzogs skor :
mthar thug yin no snying gi dkyil du chongs :
zhes dang /
yi dam rtsa ba gsang ba yongs rdzogs sgrubs :
dus gsum rgyal ba'i spyi sgrub 'di ka zab :
'di 'chang o rgyan nga dang 'bral ba med :
rig 'dzin brgyad 'du dam can bran du 'khol :
zhes sogs rgya cher bsngags par mdzad pa /
brgyud pa drug ldan gyi bka' srol las byon cing rtsa gsum zhal gyi drod rlangs ma yal ba /
skal ldan yar klungs sprul sku sogs slob brgyud rnams las rim par byon pa'i smin byed kyi dbang la rgyud lung man ngag yongs rdzogs dbang bzhi'i chu bo chen po ban+d+ha'i rgya can dang /
yongs rdzogs dril sgrub kyi mgyogs dbang bum pa'i rgya can gnyis su bzhugs pa las skabs 'dir phyi ma nyid bskur ba la bdag nyid kyis bgyi bar 'os pa rnams grub /
khyed rang rnams kyi ngo skal du gyur pa dkyil 'khor du 'jug pa'i chos rnams zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul gzhug
/brda sprad spyi ltar gyis /
A khaM bI ra hU~M gis mig dar dang sngags de kas me tog sbyin /
bla ma dang dkyil 'khor gyi gtso bo tha dad med pa la dad mos dang ldan pas thal mo me tog bcas gsol ba 'debs pa 'di'i rjes zlos /
hU~M:
bla ma yi dam dgongs su gsol :
zhi khro bka' brgyad dkyil 'khor 'dir :
bdag cag dad pas 'jug par 'tshal :
thugs rje'i dkyil 'khor bstan du gsol :
lan gsum /
bla ma dang mdun bskyed gsang ba yongs rdzogs kyi dkyil 'khor chen po la rtsa gsum rgyal ba rgya mtsho'i lha tshogs kyis bskor te bzhugs pa'i spyan sngar mkha' khyab kyi lus can rnams dang lhan cig par skyabs su 'gro zhing sdig pa bshags pa dang byang chub mchog tu sems bskyed pa'i 'dun pas        'di'i rjes zlos /
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog rnam gsum po :
byang chub ma thob bar du ni :
skyabs kyi mchog tu bzung bar bgyi :
sngon nas bsags pa'i sdig sgrib bshags :
'gro don sangs rgyas thob bya'i phyir :
smon pa'i byang chub sems ni bskyed :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
lan gsum /
skyabs yul de dag gi spyan sngar rgyud rnam par dag cing tshogs rnam pa gnyis spel ba'i slad du yan lag bcu pa'i tshogs gsag pa 'di'i rjes zlos /
bla ma bde gshegs 'khor bcas gnas 'dir gshegs :
nyi zla pad gdan mdzes la dgyes par bzhugs :
bdag gzhan 'gro kun sgo gsum gus phyag 'tshal :
phyi nang gsang ba'i mchod sprin kun gyis mchod :
sngon nas da bar mi dge ci bsags bshags :
dus gsum dge spyod mdzad la yi rang 'bul :
bdag gzhan yongs grol chos 'khor bskor du gsol :
'gro mgon mya ngan mi 'da' bzhugs su gsol :
sgo gsum dge spyad ma lus byang chub bsngo :
mkha' mnyam 'gro rnams sku gsum mngon gyur shog :
lan gsum /
rdo rje theg pa'i dam tshig bsgrag pa ni 'di la gsan 'tshal /
sku gsung thugs kyi dam tshig ni :
da lta 'di ru bcas pa bzhin :
srog la babs kyang ma gtang zhig :
rtsa lag dam tshig rtag par srungs :
sa ma ya hU~M:
rtsa ba dang yan lag gi dam tshig rnams tshul bzhin bsrung bar bgyi'o snyam pas 'di'i rjes zlos /
rdo rje slob dpon bka' drin che :
bka' bzhin bgyid do dam tshig bsrung :
rtag tu thugs rjes bzung ba dang :
byin gyis brlab par mdzad du gsol :
sa ma ya na ra kan :
khyed rang rnams kyi spyi bor pad zla'i steng du rdo rje sems dpa' sku mdog shel dkar ltar dwangs pa g.yas rdo rje thugs kar 'dzin cing g.yon de'i yu ba byas pa'i dril bu dkur brten pa /
longs spyod rdzogs sku'i cha byad can zhabs sems skyil gyis bzhugs pa'i thugs kar zla bar hU~M la yig brgyas bskor ba las bdud rtsi'i rgyun babs /
zhabs kyi mthe bong nas thon spyi bor zhugs lus kyi nang thams cad gang bas nad gdon sdig sgrib nyes ltung byang bar bsams la yi ge brgya pa zlos shig
/ces yig brgya dang yang snying lan kha shas bzlar gzhug cing las bum gyi chu 'thor /
me tog dor ba'i 'grim dkyil 'du byas la /
khyed rang rnams la sngar byin pa'i me tog gi phreng ba de nyid pho brang chen po'i shar sgo nas rigs kyi lha la babs par shog cig pa'i 'dun pa dang tshig 'di'i rjes zlos lhan cig pas lha la dor ba'i mos pas maN+Dal du dor bar zhu /
hU~M:
sngon gyi tshe rabs grangs med nas :
dge ba'i stobs kyis bsnyen pa'i lha :
yi dam lha mchog gang yin la :
da lta nyid du babs par shog :
oM badzra pra ti gr-ih+Na ho :
me tog re zhig bzhag go
/ma rig bag nyal dang bcas pa'i sgrib g.yogs mig dar dang lhan cig bsal bar mos shig
/sngon gyi mig mkhan rgyal po yis :
thur mas ling tog bsal ba ltar :
ma rig ldongs pa'i ling tog rnams :
rgyal ba'i dgongs pas bsal bar bya'o :
tsak+ShuHpra be sha ya phaT:
ces mig dar phye /
hU~M:
bu khyod rtsol sems ma chung bar :
dkyil 'khor bzang po 'di la ltos :
'di la dad pa rab tu skyed :
dngos grub thams cad 'dis thob 'gyur :
zhes bskul nas dkyil 'khor bstan pa ni /
ye shes rang snang las grub pa'i gzhal yas khang phyi nang med pa 'od kyi rang bzhin gyi dbus rang byung /
shar nas rim bzhin me long /
mnyam nyid /
sor rtog
/bya grub /
shar lho nas stong nyid /
'da' ka
/dbyings grol /
klong 'gyur te ye shes dgu ldan gyi pho brang gling dgur sgrub chen bka' brgyad rig 'dzin dang bcas pa dpal chen rnam pa dgu'i lha tshogs bdun brgya nyer lnga mngon sum bkra lam mer gzigs pa'i mos pa mdzod cig
/gnyis pa ni /
de nas thun min 'jug chog nus pa'i rtsal dbang zhu ba'i yon du maN+Dal phul /
gsol ba gdab pa 'di'i rjes zlos /
ho :
dur khrod gsang ba mchog gi dkyil 'khor du :
gsang mchog rdzas kyi me tog dor nas ni :
gsang ba'i dkyil 'khor mchog bsnyen bsgrub bya'i phyir :
rigs lnga nus pa'i dbang mchog bskur du gsol :
lan gsum /
ka pA lar chang dang a mr-ita sbyar bas slob bu'i gnas so sor thig le bkod pa dang thigs pa 'thor te /
khyed rang rnams kyi rna bar bdud rtsi gtigs pas rin chen rigs kyi dkyil 'khor rdzogs te gsang ba zab mo nyan pa'i snod du gyur par mos mdzod /
ho :
nyan byed 'khor lo'i gzhal yas su :
gsang ba'i thig le'i ngo bo nyid :
trAM gi phyag rgya'i tshogs mchog la :
rin chen dkyil 'khor gsal spro thim :
trAM:
gsang ba gsang chen gsang mchog las :
sangs rgyas kun las mnyan par bya :
gsang don de nyid rtogs pa las :
gzhan du smra bar bya ba min :
bo d+hi tsit+ta a b+hi Shiny+tsa A:
snying gar bdud rtsi gtigs pas rdo rje rigs kyi dkyil 'khor rdzogs te rim pa gnyis kyi ting nge 'dzin zab mo sgom pa la dbang bar mos shig
/ho :
gsang ba 'khor lo'i gzhal yas su :
gsang ba'i theg le'i ngo bo nyid :
yi ge phreng ba'i tshogs mchog las :
rigs kyi dkyil 'khor gsal spro thim :
oM:
dus gsum rgyal ba'i sras chen po :
sku gsung thugs kyi rdo rje zungs :
rgyal ba thams cad mnyes mchod la :
rgyal ba kun dang mnyam par sbyor :
bo d+hi tsit+ta a b+hi Shiny+tsa A:
lag gnyis su bdud rtsi gtigs pas las kyi rigs kyi dkyil 'khor rdzogs te phyag rgya gar la sogs pa sngags kyi las dang bya ba thams cad sgrub pa'i nus pa thob par mos shig
/ho :
lag pa 'khor lo'i gzhal yas su :
gsang ba'i thig le'i ngo bo nyid :
haM gi phyag rgya'i tshogs mchod la :
las kyi dkyil 'khor gsal spro thim :
khyed ni rdo rje'i las yin gyis :
las rnams ma lus kun byos shig :
pho nya mang po'i 'phro 'du kun :
khyod kyi dgongs pa byed pa yin :
bo d+hi tsit+ta a b+hi Shiny+tsa A:
lce la bdud rtsi gtigs pas pad+ma rigs kyi dkyil 'khor rdzogs te rgyud lung man ngag zab mo rnams snod ldan la 'chad pa'i dbang thob par mos shig
/ho :
smra byed 'khor lo'i gzhal yas su :
gsang ba'i thig le'i ngo bo nyid :
hrIHyi phyag rgya'i tshogs mchog la :
chos kyi dkyil 'khor gsal spro thim :
oM:
chos kyi bdud rtsi bla med 'dis :
dad ldan skyes bu ngoms par gyis :
rab 'bring tha ma'i blo can la :
mthun par gsang bsgrag gzhan du min :
bo d+hi tsit+ta a b+hi Shiny+tsa A:
gnas lngar bdud rtsi gtigs pas bde gshegs rigs kyi dkyil 'khor rdzogs te rdo rje rgyal po'i phrin las rab 'byams la dbang sgyur ba'i nus dbang thob par mos shig
/ho :
skyed byed 'khor lo'i gzhal yas su :
gsang ba'i thig le'i ngo bo nyid :
hU~M oM swA AMHhA rnams las :
dkyil 'khor lnga po khro phreng bsgom :
oM:
phyogs bcu dus bzhi thams cad kyi :
sku gsung thugs kyi rdo rje che :
dkyil 'khor kun gyi sbyin bdag mchog :
dkyil 'khor kun gyi byed pa po :
bo d+hi tsit+ta a b+hi Shiny+tsa A:
rigs lnga'i pro gzhu spyi bor bzhag la /
nus pa'i rtsal dbang lnga thob pa'i dbang rtags su rigs lnga'i prog zhus dbu la brgyan /
spyi bor rnam snang /
lag pa g.yas par rdor sems /
g.yon du rin 'byung /
rkang g.yas snang ba mtha' yas /
rkang pa g.yon du don grub rnams kyis mtshan par mos mdzod /
gsum pa ni /
dbang gi ye shes seng ge'i 'o ma lta bu mi gtsang ba las grub pa'i tha mal gyi lus rdza shing gi snod lta bus mi thub pas thog mar snod ngan sbyong ba'i byin rlabs 'beb pa la mos 'dun 'di bzhin du mdzod cig
/khyed rang rnams kyi spyi bo'i gnas lngar nyi zla'i dkyil 'khor lnga'i steng du oM hU~M trAM hrIHAHgsal bar gyur /
badzra sUr+Ya tsan+d+ra tha hU~M phaT:
yi ge rnams las 'od zer lcags sreg gi tshwa tshwa lta bu 'phros /
khyed rang rnams kyi lus la phog pas rgyu pha ma'i khams las grub pa'i mi gtsang ba rnams dang /
nyams chag rtog sgrib /
ma rig bag chags dang bcas pa bya sgro me la bsregs pa ltar thul gyis bsregs nas dag cing gtsang bar byas /
mdun gyi nam mkhar ye shes dkyil 'khor gyi lha tshogs bla ma rig 'dzin grub thob brgyud pa'i tshogs dang bcas pa mngon sum bzhin du bzhugs pa'i sku gsung thugs kyi dbyings nas byin rlabs dngos grub thams cad 'od zer yungs kar gyi 'bru lta bu dkar sha ra ra byon nas spyi bor thim pas rgyud byin gyis brlabs par mos          shig
/spro na bla ma brgyud pa'i gsol 'debs dang sgrub 'bum gyi byin 'beb sogs bya /
bsdu na zhi khro'i snying po rnams la /
badzra A be sha ya a A:
zhes btags pa brjod cing spos rol gyis byin bskyed do //
de nas lam dus rgyun gyi dbang dang smin byed dkyus ma tsam la mi dgos kyang /
rtsa gzhung gi sa bcad tshang bar byed na skabs 'dir sgrub lung 'bogs pa'i phyag srol snang bas /
de nas yongs rdzogs zhi khro'i sgrub lung zhu ba'i don du gsol ba gdab pa 'di'i rjes zlos /
ho :
rdo rje slob dpon dgongs su gsol :
bdag cag 'khor ba'i rgya mtsho nas :
byang chub skam sar bsgral ba'i phyir :
zhi khro yongs rdzogs sgrub lung zhu :
lan gsum /
bla mas lha la lung zhu ba ni thal sbyar bcas /
ho :
zhi khro yongs rdzogs lha rnams dgongs :
skal ldan slob ma 'di rnams kun :
'khor ba'i gnas nas bsgral ba'i phyir :
sku gsung thugs kyi byin gyis rlobs :
zhes gsol ba btab pas lha tshogs rnams dgyes pas gnang ba bstsal bar gyur /
zhi khro gsang ba yongs rdzogs lha :
dus gsum 'gro skyob 'dren pa'i dpal :
bsnyen cing bsgrubs na dngos grub phyir :
snod ldan khyod la 'bogs par bya :
oM AHhU~M:
zhes sgrub lung rgyas bsdus gang rung bya bar bshad pas dkyus su yongs rdzogs dpal chen gyi dril sgrub nyid klog par snang bas /
bde gshegs yongs rdzogs lha la phyag 'tshal lo :
zhi khro bka' brgyad yongs su rdzogs pa'i lha dpal che mchog he ru ka bsgom par 'dod pas :
rang tha mal pa'i snying gi dkyil du yi ge raM las ye shes kyi me 'bar bas snod kyi 'jig rten dang lus sogs gdos bcas ma lus pa sbyangs pas stong pa nyid du bsam :
stong gsal gyi ngang de nyid las kun la khyab pa'i snying rje bsgom :
de nas rang gi sems kyi ngo bo yi ge hU~M mthing nag gcig tu bsgom :
hU~M las 'od 'phros pas bde bar gshegs pa mchod :
sems can gyi don byas :
tshur 'dus 'od du 'bar ba las gnas ye shes kyi gzhal yas dur khrod kyi dbus su gdan nyi ma zla ba pad+ma lha dbang phyug pho mo bsnol ba'i steng du rang nyid che mchog he ru ka sku mdog mthing ga zhal gsum g.yas dkar g.yon dmar dbus        mthing nag spyan gsum mche ba gtsigs pa :
dbu skra kham nag ral pa'i thor tshugs lngas brgyan pa :
phyag drug gi dang pos rdo rje rtse dgu pa :
g.yon gyi dang pos thod pa khrag gis gang ba dkrugs pa :
g.yas bar pa rdo rje rtse lnga pa :
'og ma rdo rje rtse gsum pa'o :
g.yon bar pa thod pa rlon pa skra can khrag gis gang ba :
tha ma thod pa ra ri khrag gis gang ba'o :
yum gnam zhal dbyings phyug ma sku mdog mthing ga zhal gcig phyag  gnyis pa yab la 'khril zhing :
g.yas kha T+wAM bsnams nas yab la 'khyud pa :
g.yon dung khrag yab la stob pa :
yab yum gnyis ka'i sku la dur khrod kyi chas glang chen ko rlon dang zhing lpags kyi g.yang gzhi gsol ba :
stag gi pags pas sham thabs byas pa :
sbrul dang thod pa'i phreng bas brgyan pa :
thal chen gyi tshom bu dang :
khrag gi thig le :
zhag gi zo ris kyis sku la brgyan pa :
rdo rje'i go khrab sku la gsol ba :
me dpung gi klong na bzhugs par bsam :
sku de'i spyi bor 'khor lo'i dkyil du oM dkar po :
ljags steng pad+ma'i dkyil du AHdmar po :
thugs rdo rje rgya gram dkyil du nyi ma'i dkyil 'khor gyi dkyil du hU~M mthing ga la oM badzra kro d+ha ma hA shrI he ru ka hU~M phaTaHces pas bskor bar bsam :
sku gsung thugs kyi gnas gsum du yig 'bru dang :
khyad par thugs ka'i hU~M dang sngags phreng las 'od 'phros :
dus gsum gyi bde gshegs la mnyes pa'i mchod pa phul :
khams gsum sems can thams cad la phog pas sgrib pa sbyangs dbang du bsdus :
dgra bgegs gdug pa can thams cad la 'od phog pas tshar bcad :
tshur 'dus :
rang gi thugs ka'i hU~M la 'dus :
'od 'bar :
yang 'phro 'du'i dmigs pa bya zhing gong gi rtsa sngags brjod par bya :
dgra bgegs la :
oM badzra ma hA kro d+ha pad+ma kro d+hI shwa ri badzra kI li kI la ya ma hA yak+Sha kA la rU pa karma raM raM dz+wa la raM dgra bgegs 'byung po mA ra ya hU~M phaT:
yang na oM AHhU~M zhes brjod :
snang srid kyi gzugs thams cad skur bsam :
sgrar grags pa thams cad sngags su bsam :
dran rtog thams cad rang shar rang grol thugs su bsam :
dmigs med ngang la bzhag :
de ltar 'dzab bzlas la brtson pas bsgrubs pas las rnams kun 'grub :
dpal chen sku gsung thugs dang dbyer med du 'grub bo :
yongs rdzogs dpal chen gyi dril sgrub nyams su blang thabs rdzogs so :
shes rab blo ldan snying rje can dang 'phrad par shog :[ \u0f80]atsha :
sa ma ya :
rgya rgya rgya :
gu h+ya :zhes pa'i lung 'bog go
/gnyis pa dbang bskur ba dngos ni /
de dag gis 'jug pa'i chos thun mong dang thun mong ma yin pa yan lag dang bcas pa song /
dngos gzhi dbang bskur ba la khyad par ye shes kyi dbang dang /
thun mong thugs rje'i dbang gnyis su yod pa'i dang po zhu ba'i yon du maN+Dal phul bar zhu /
de la thog mar khyad par ye shes kyi dbang bskur ba la'ang phyi nang gsang ba yang gsang bla med bzhi ru yod pa'i dang po rten 'brel phyi'i dbang bskur bar gsol ba 'debs pa 'di'i rjes zlos mdzod /
kye hoHrdo rje slob dpon dgongs :
bag chags 'khor ba'i rgya mtsho nas :
bla med gnas su bsgral ba'i phyir :
rten 'brel phyi yi dbang bskur stsol :
lan gsum /
de nas khyed rang rnams byol song gtso brgyad pad+ma zla nyi lha chen pho mo kha sbubs gan rkyal bsnol ba'i steng du che mchog he ru ka sku mdog mthing nag zhal g.yas dkar g.yon dmar dbus mthing ba zhal rab tu gdangs shing ljags 'dril mche ba gtsigs pa /
sma ra dang smin ma dbu skra kham ser gyen du brdzes pa /
g.yas gsum rdo rje mkha' la phyar bas gnod byed gdon bgegs thal bar rlog cing /
g.yon gsum bdud bzhi'i snying khrag gis gang ba'i thod pa 'dzin pa /
dpal dang dur khrod kyi chas kyis brgyan cing gar dgu'i nyams ldan /
sku las 'phros pa'i ye shes kyi me dpung 'bar ba'i klong na nyi ma dang 'od zer bzhin 'khor dang bcas pa gsal bar gyur pa la /
sngar phul ba'i me tog de nyid rigs kyi lhas dbang rtags cod pan du byin gyis brlabs nas slar yang khyed rang rnams kyi spyi bor bcings par mos shig
/hU~M:
cod pan 'di ni dpa' ba'i rtags :
smon lam mthun pa'i lhas byin brlabs :
bar chad kun gyis mi tshugs shing :
'khor ba'i skyon gyis ma gos shog :
rdo rje che mchog 'dus pa rtsal nAm a b+hi Shiny+tsa A:
ho :
rdo rje slob ma khyed rnams la cod pan ming dang bcas pa'i dbang bskur pas :
khams gsum srid gsum mchog gsum rgyal ba'i zhing du chos kyis grags pa'i dbang dam pa thob par gyur cig :
ces gtsug tu gdags /
bum pa rang byung lhun gyis grub pa'i gzhal yas khang gi nang du rgyal ba zhi khro yongs rdzogs kyi lha tshogs byang chub sems kyi bdud rtsir zhu ba khyed rang gi spyi bo nas zhugs pas sgo gsum gyi dri ma sbyangs /
rdo rje gsum gyi rtogs pa rgyud la skyes /
yon tan lnga phrag lnga lhun gyis rdzogs par mos shig
/bum pa spyi bor bzhag ste /
hU~M:
bum pa chen po'i gzhal yas na :
zhi khro yongs rdzogs lha tshogs bzhugs :
skal ldan khyod la dbang bskur bas :
lus ngag yid gsum sgrib byang shog :
oM AHhU~M swA hA:
sarba ta thA ga ta a b+hi Shiny+tsa A:
hU~M:
bum pa'i dbang bskur rtag tu mdzes byed pa :
dbang byed yongs su rdzogs pa'i ka lA sha :
spyi bor bzhag pas pad+ma rA ga'i mdog :
dag cing dri med ras kyi mgul chings dkris :
'bras bu rgyas pa shing gis kha brgyan te :
gzungs thag kha dog lnga dang rab ldan pa :
bdud rtsis yongs gang me tog sna tshogs ldan :
'bru lnga spos lnga rin chen snying po lnga :
sman dar lnga ldan bum pas dbang bskur bas :
rtag tu dpal gnas nyin mtshan bkra shis shog :
oM ka lAk+Sha sarba pany+tsa gu Na sid+d+hi hU~M:
zhes bum chu sbyin /
bum pa mdzes pa'i rgyan ldan bcud kyis bkang ste :
yid kyi dkyil 'khor la brten te dbang bskur pas de'i rang bzhin yon tan gyi dbang thob par gyur cig :
dbu rgyan rigs lnga rin po che'i ze prog khang bu lnga pa'i nang du de bzhin gshegs pa rigs lnga dwangs gsal sgrib med du bzhugs pa 'di nyid spyi bor bzhag pas rigs lnga'i dngos grub thob par mos shig
/hU~M:
zur phud rtse lnga rin chen dbus :
phyag mtshan lnga las snying por bcas :
rigs lnga'i rang bzhin dbur brgyan pas :
sku lnga ye shes lnga thob shog :
oM badzra gu ru bud+d+ha rat+na pad+ma karma mu kuT a b+hi Shiny+tsa A:
zhes pas mgor bkon /
ye shes lnga lhun gyis grub cing thabs shes zung 'jug gsang sngags kyi brdas 'gro don spyod pa'i mthu thob par mos shig
/hU~M:
ye shes lnga ldan rdo rje dang :
sangs rgyas gsung dbyangs rjes 'gro dril :
thabs shes rang bzhin dbang bskur bas :
zung 'jug lam la spyod par shog :
oM badzra gan+d+he a ti pa ti satwaM a b+hi Shiny+tsa A:
zhes rdor dril lag g.yas g.yon du gtad la gsor zhing dkrol tu gzhug
/sman raka gtor ma dam tshig gi rdzas kyis lha rnams bsnyen cing sgrub pa sogs gsang sngags zab mo'i thabs la brten nas 'khor 'das thams cad 'dod yon zag med ye shes kyi rnam rol chen por longs spyod pa'i mthu thob par mos shig
/hU~M:
sman raka gtor ma mchod pa'i tshogs :
dam rdzas rnams kyis dbang bskur bas :
lha dang dam can brten mchod dang :
sgom bzlas nyan 'chad dbang thob shog :
oM a mr-ita ba liM ta rak+ta sarba pany+tsa a b+hi Shiny+tsa sid+d+hi A:
sman raka lag g.yas g.yon gtor ma spyi bor bzhag
/dur khrod kyi chas brgyad bkon pas dpal he ru ka'i gnas thob ste ma mo dang mkha' 'gro yongs kyi rje bor mnga' sgyur bar mos shig
/hU~M:
ko rlon zhing lpags thod rlon dang :
sbrul chun stag sham thal chen dang :
rak+ta zhag gi zo ris brgyan :
dpal chen chas kyi dbang thob shog :
oM shrI he ru ka sarba yo gi nI a b+hi Shiny+tsa sa ma ya hU~M A:
zhes gnas so sor gtod tshul bya /
de dag rnams kyis gzhi dus su nang dbang bskur ba'i snod du rung ba dang :
gsang sngags kyi bya ba spyad pas gzung 'dzin gyi dri ma 'khrud :
lam dus su sa brgyad pa dang :
'bras bu sprul sku thob pa'i nus pa bzhag pa yin no :
gnyis pa byin rlabs nang gi dbang bskur bar gsol ba 'debs pa 'di'i rjes zlos /
kye hoHrdo rje slob dpon dgongs :
bag chags 'khor ba'i rgya mtsho nas :
bla med gnas su bsgral ba'i phyir :
byin rlabs nang gi dbang bskur stsol :
lan gsum /
zhi khro'i tsakli rnams rim par thogs la so so'i gnas de dang de dag tu gtugs pa'am /
yang na thams cad spyi bor bzhag la yid kyis gnas so sor thim par bsgoms la /
dkyil 'khor gyi gtso bo las rgyal ba rigs lnga mar me gcig las gnyis mched kyi tshul du byon /
khyed rang rnams kyi spyi bo'i gnas lngar bzhugs par mos shig
/hU~M:
rdo rje sems dpa' de bzhin gshegs :
rdo rje dbyings phyug yum dang sbyor :
gnyis su med pa'i byin rlabs kyis :
rdo rje thugs kyi dbang yang sbyin :
badzra satwa a b+hi Shiny+tsa A:
hU~M:
rnam par snang mdzad de bzhin gshegs :
sangs rgyas dbyings phyug yum dang sbyor :
gnyis su med pa'i byin rlabs kyis :
rdo rje sku yi dbang yang sbyin :
bud+d+ha dz+nyA na a b+hi Shiny+tsa A:
hU~M:
rin chen 'byung ldan de bzhin gshegs :
rin chen dbyings phyug yum dang sbyor :
gnyis su med pa'i byin rlabs kyis :
yon tan rgya mtsho'i dbang yang sbyin :
rat+na dz+nyA na a b+hi Shiny+tsa A:
hU~M:
snang ba mtha' yas de bzhin gshegs :
pad+ma dbyings phyug yum dang sbyor :
gnyis su med pa'i byin rlabs kyis :
gsung rab rgya mtsho'i dbang yang sbyin :
pad+ma dz+nyA na a b+hi Shiny+tsa A:
hU~M:
don yod grub pa de bzhin gshegs :
las kyi dbyings phyug yum dang sbyor :
gnyis su med pa'i byin rlabs kyis :
phrin las rgya mtsho'i dbang thob shog :
karma dz+nyA na a b+hi Shiny+tsa A:
ho :
rigs lnga yab yum gyis dbang skur pas :
rigs kyi bu khyod dug lnga gnas su dag nas :
ye shes lnga'i ngo bo lhun gyis grub cing mthar phyin nas :
rigs lnga yab yum lnga'i dbang dam pa thob par gyur cig :
zhi ba rigs bzhi gnyis pa 'phros nas khyed rang rnams kyi gnas bzhir dwangs gsal sgrib med du bzhugs par mos shig
/hU~M:
spyi bor 'jam dpal ye shes bzhugs :
phung po'i bdud las rgyal bar shog :
hU~M:
mgrin par spyan ras gzigs dbang bzhugs :
lha bu'i bdud las rgyal bar shog :
hU~M:
snying gar rdo rje sems dpa' bzhugs :
nyon mongs bdud las rgyal bar shog :
hU~M:
lte bar rdo rje 'chang chen bzhugs :
'chi bdag bdud las rgyal bar shog :
rgyal ba rigs bzhi'i dbang bskur bas :
bdud bzhi rab 'joms dbang thob nas :
sku bzhi lhun gyis grub par shog :
oM wA gI shwa ri muM:
Ar+Ya lo ke shwa rA ya :
badzra satwa hU~M:
ma hA badzra d+hA a b+hi Shiny+tsa A:
rgyal ba rigs bzhis dbang skur bas btsan po'i mkhar du zhugs pa ltar :
sku bzhi'i bdag nyid chen po bdud las rgyal ba'i dbang dam pa thob par gyur cig :
dkyil 'khor dgu'i lha tshogs so so las lha gnyis pa re sngar bzhin byon slob ma'i snying ga chos kyi 'khor lo'i rtsa 'dab phyogs mtshams brgyad las lus kyi gnas so sor gyes pa'i 'dab ma so so la thim pas lha de dang de'i yon tan    dang nus pa thams cad thob par mos shig
/hU~M:
bcom ldan dpal chen che mchog he ru ka :
mthing nag dbu gsum phyag drug zhabs bzhi bgrad :
g.yas gsum rdo rje rtse dgu rtse lnga rtse gsum bsnams :
g.yon gsum b+han dmar dung dmar thod khrag bsnams :
gnam zhal yum 'khril dur khrod chas rnams rdzogs :
rigs bzhi la sogs che mchog yongs rdzogs lhas :
skal ldan dbang bskur yon tan lhun grub shog :
oM badzra kro d+ha ma hA shrI he ru ka hU~M:
sarba sa ma ya a b+hi Shiny+tsa A:
spyi bor bstim mo //
ho :
dpal chen che mchog he ru ka yab yum sras 'khor bcas pas dbang bskur bas :
bde bar gshegs pa thams cad kyi yon tan yongs su rdzogs pa'i dbang chen po thob par gyur cig :
hU~M:
bcom ldan dpal chen 'jam dpal gshin rje gshed :
ser nag dbu gsum phyag drug zhabs bzhi bgrad :
g.yas gsum 'khor lo ral gri dgra satwa bsnams :
g.yon gsum sdigs mdzub mdung dang dung dmar bsnams :
sbyor sgrol yum dang dur khrod chas rnams rdzogs :
rigs bzhi la sogs gshin rje yongs rdzogs lhas :
skal ldan dbang bskur sku lnga lhun grub shog :
oM hrIHSh+TiHwi kr-i tA na na hU~M:
sarba sa ma ya a b+hi Shiny+tsa A:
dpral bar bstim mo //
ho :
'jam dpal gshin rje gshed yab yum sras 'khor dang bcas pas dbang bskur bas :
bde bar gshegs pa thams cad kyi sku yongs su rdzogs pa'i dbang chen po thob par gyur cig :
hU~M:
bcom ldan dpal chen rta mchog dbang gi rgyal :
dmar nag dbu gsum phyag drug zhabs bzhi bgrad :
g.yas gsum rdo rje kha T+wAM sbrul zhags bsnams :
g.yon gsum b+han dmar dril bu lcags sgrog bsnams :
gzi ldan yum 'khril dur khrod chas rnams rdzogs :
rigs bzhi la sogs dbang chen yongs rdzogs lhas :
skal ldan dbang bskur gsung dbyangs lhun grub shog :
oM ha ya grI wa hu lu hu lu hU~M:
sarba sa ma ya a b+hi Shiny+tsa AH
mgrin par bstim mo //
ho :
dpal chen pad+ma dbang chen yab yum sras 'khor bcas pas dbang skur bas :
bde bar gshegs pa thams cad kyi gsung yongs su rdzogs pa'i dbang chen po thob par gyur cig :
hU~M:
bcom ldan dpal chen badzra he ru ka :
mthing nag zhal gsum phyag drug zhabs bzhi bgrad :
g.yas gsum rdo rje kha T+wAM rnge'u chung bsnams :
g.yon gsum dril bu b+han dmar rgyu zhags bsnams :
kro tI yum 'khyud dur khrod chas rnams rdzogs :
rigs bzhi la sogs yang dag yongs rdzogs lhas :
skal ldan dbang bskur thugs mchog lhun grub shog :
oM ru lu ru lu hU~M b+h+yo hU~M:
sarba sa ma ya a b+hi Shiny+tsa A:
snying gar bstim mo //
ho :
dpal chen badzra he ru ka yab yum sras 'khor dang bcas pas dbang skur bas /
bde bar gshegs pa thams cad kyi thugs yongs su rdzogs pa'i dbang chen po thob par gyur cig :
hU~M:
bcom ldan dpal chen rdo rje gzhon nu'i sku :
ljang nag dbu gsum phyag drug zhabs bzhi 'grad :
g.yas gnyis rdo rje rtse dgu rtse lnga bsnams :
g.yon gnyis me dpung kha T+wAM rtse gsum bsnams :
g.yas g.yon mtha' gnyis rdo rje phur pa 'dril :
rgyas 'debs yum 'khyud dur khrod chas rnams rdzogs :
rigs bzhi la sogs phur pa yongs rdzogs lhas :
skal ldan dbang bskur phrin las lhun grub shog :
oM badzra kI li kI la ya hU~M:
sarba sa ma ya a b+hi Shiny+tsa A:
lte bar bstim mo //
ho :
dpal chen rdo rje gzhon nu yab yum sras 'khor dang bcas pas dbang skur bas :
bde bar gshegs pa thams cad kyi phrin las yongs su rdzogs pa'i dbang chen po thob par gyur cig :
hU~M:
bcom ldan dpal chen bla med he ru ka :
mthing nag dbu gsum phyag drug zhabs bzhi bgrad :
g.yas gsum rdo rje khyung khra sbrul zhags bsnams :
g.yon gsum b+han dmar zhing dbyug ga 'u bsnams :
kun bzang yum 'khyud dur khrod chas rnams rdzogs :
yum drug la sogs ma mo yongs rdzogs lhas :
skal ldan dbang bskur ma mo lhun grub shog :
oM gu h+ya dz+nyA na shrI he ru ka kro tI shwa rI hU~M:
sarba sa ma ya a b+hi Shiny+tsa A:
gsang gnas su bstim mo //
ho :
dpal chen bla med he ru ka yab yum sras 'khor dang bcas pas dbang skur bas :
bde bar gshegs pa thams cad kyi gzi byin yongs su rdzogs pa'i dbang chen po thob par gyur cig :
hU~M:
bcom ldan dpal chen rig 'dzin thod pa rtsal :
sku mdog ma nges zhal gcig phyag gnyis pa :
g.yas pas rdo rje g.yon pas dril bu bsnams :
zhabs gnyis brkyang bskum zhi dang khro gar mdzad :
rnal 'byor yum bcas rus pa'i rgyan drug spras :
rig 'dzin bzhi sogs rig 'dzin yongs rdzogs lhas :
skal ldan dbang bskur byin chen lhun grub shog :
oM badzra ma hA gu ru sarba sid+d+hi hU~M:
sarba sa ma ya a b+hi Shiny+tsa A:
spyi bor bstim mo //
ho :
dpal chen rig 'dzin thod pa rtsal yab yum sras 'khor bcas pas dbang skur pas :
bde bar gshegs pa thams cad kyi chos sgo yongs su rdzogs pa'i dbang chen po thob par gyur cig :
hU~M:
bcom ldan dpal chen dregs pa kun 'dul ni :
mthing nag dbu gsum phyag drug zhabs bzhi bgrad :
g.yas g.yon dang po rdo rjes dung khrag dkrugs :
g.yas kyi 'og gnyis lha brgyad mgo bo bsnams :
g.yon gyi 'og gnyis klu brgyad mgo bo bsnams :
spyi 'dul yum 'khyud dur khrod chas rnams rdzogs :
rigs bzhi la sogs dregs pa yongs rdzogs lhas :
skal ldan dbang bskur chos skyong lhun grub shog :
oM badzra tsaN+Da sarba duSh+TAn hU~M:
sarba sa ma ya a b+hi Shiny+tsa A:
pus mo g.yas su bstim mo //
ho :
dpal chen dregs pa kun 'dul yab yum sras 'khor dang bcas pas dbang bskur pas :
bde bar gshegs pa thams cad kyi mthu stobs yongs su rdzogs pa'i dbang chen po thob par gyur cig :
hU~M:
bcom ldan dpal chen stobs ldan nag po ni :
mthing nag dbu gsum phyag drug zhabs bzhi bgrad :
g.yas g.yon dang po rdo rjes thod khrag dkrugs :
g.yas gnyis lha brgyad tsit+ta rtsa nas bsnams :
g.yon gnyis klu brgyad tsit+ta sgang nas 'dril :
'byung lnga yum 'khril dur khrod chas rnams rdzogs :
rigs bzhi la sogs sngags bdag yongs rdzogs lhas :
skal ldan dbang bskur dgra bgegs tshar gcod shog :
oM badzra sarba duSh+TAn e dzaHb+h+yoHhU~M:
sarba sa ma ya a b+hi Shiny+tsa A:
pus mo g.yon du bstim mo //
ho :
dpal chen stobs ldan nag po yab yum sras 'khor dang bcas pas dbang bskur pas :
bde bar gshegs pa thams cad kyi stobs yongs su rdzogs pa'i dbang dam pa thob par gyur cig :
hU~M:
sprul pa'i bya khyung ga ru Da :
bde gshegs nus mthu rtsal chen rdzogs :
klu 'dul khyung pho khyung mo'i tshul :
gtsug na rin chen rdo rje'i mchu :
ral gri'i gshog rgyas lcags kyu'i sder :
yang sprul rigs lnga'i khyung phrug bskor :
gdug pa 'dul byed khyung dbang bskur :
bden pa dbyer med don rtogs shog :
oM AHhU~M khroM ga ru Da hU~M phaT:
sarba a b+hi Shiny+tsa hU~M:
dpung pa gnyis su bstim mo //
ye shes sprul pa'i bya khyung gis dbang bskur pas :
gdug pa can thams cad 'dul zhing kun snyoms yangs pa chen po'i rtsal chen rdzogs pa'i dbang dam pa thob par gyur cig :
gsung bzlas pa'i lung gi slad du dmigs pa 'di bzhin du mdzod /
khyed rang rnams dpal chen po'i sku'i gnas kyi lha rnams kyang me long nang gi gzugs brnyan bzhin snang la rang bzhin med par bsams pa'i thugs kar rang rang gi sa bon /
bla ma dang gtso bo tha mi dad pa'i gnas so so'i sa bon sngags phreng dang bcas pa las chu las chu bur rdol ba ltar gnyis pa re thon zhal nas byung /
khyed rang rnams kyi zhal nas zhugs sa bon so so'i mthar 'khod cing thim pa la brten nas byin gyis brlabs par mos la sngags rnams kyi rjes zlos lan gsum re mdzad par zhu /
spro na sngags yongs rdzogs dang /
bsdu na dril bsnyen so lnga pa rjes zlos lan gsum byar gzhug
/mthar sngags byang ngam phreng ba mgrin par bzhag la /
hU~M:
gsang ba'i snying po 'di brjod pas :
zhi khro yongs rdzogs lha bsnyen cing :
sku gsung thugs kyi dngos grub rnams :
ma lus lhun gyis grub par shog :
spyi dril mthar /
a b+hi Shiny+tsa A:
thugs ting nge 'dzin spros bral 'od gsal rig stong chos kyi sku'i ngo bor mnyam par bzhag pas /
nam mkha'i ngang du 'byung ba bzhi yongs su rdzogs pa ltar phyogs bcu dus bzhi'i bde bar gshegs pa rnams kyi sku gsung thugs yon tan phrin las gzi brjid mthu stobs thams cad yongs su rdzogs pa'i nges shes skyed mdzod /
rnam rgyal bum chu spyi bor gtigs la /
hU~M:
thugs las rdol ba'i man ngag gsang chen po :
spros bral chos sku stong gsal 'dzin pa med :
skal ldan mchog gi dngos grub dam pa'i gzungs :
thogs med mthu mnga' rdzas chen dam pa 'di :
thugs kyi dbang chen yongs su rdzogs mdzad pa :
gnyis med thugs kyi dngos grub thob par shog :
sngags gong ltar dang /
rten snying brjod la me tog 'thor ro //
dbang de dag gis gsang dbang gi snod du rung ba dang :
bskyed rim cha thams cad nyams su blangs pas lus sgrib dag ste :
lam dus su sa dgu pa dang :
'bras bu sngar gyi nus pa brtan par byed pa yin no :
gsum pa zab mo gsang ba'i dbang bskur bar gsol ba 'debs pa 'di'i rjes zlos /
ho :
bla ma yab yum gsang ba'i bdag :
gsang ba'i dkyil 'khor bdag la ston :
bde ba chen po'i dngos grub don :
gsang ba'i dbang de bskur du gsol :
lan gsum /
bla ma dpal chen po yab yum snyoms par zhugs pa'i dga' ba'i sgra dang 'od zer gyis /
de bzhin gshegs pa thams cad spyan drangs /
spyi bo nas zhugs pas 'dod chags chen po'i mes byang chub kyi sems su zhu ba mkha' gsang las phyungs te thod pa'i dza gad dang lhan cig par khyed rang rnams kyi lce la bzhag pas gsal stong nam mkha' lta bu'i ting nge 'dzin rgyud la skyes par mos shig
/hU~M:
bla ma lha tshogs yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM bo d+hi tsit+ta ka ma la sid+d+hi hU~M:
ma hA su kha ho :
ho :
yab yum gnyis su med pa byang chub sems kyi dbang bskur pas :
thabs shes gnyis su med par mnga' 'byor nas dbyings dang ye shes gnyis 'du 'bral med pa'i dbang dam pa thob par gyur cig :
de ltar gsang dbang thob pas gsang chen bskur ba'i snod du rung ba dang :
steng sgo'i man ngag rim lnga rtsa rlung gtum mo la sogs nyams su blangs pas ngag sgrib dag ste :
lam dus su sa bcu pa :
'bras bu longs sku thob pa'i nus pa bzhag pa'o :
gsang chen shes rab ye shes kyi dbang bskur bar gsol ba 'debs pa 'di'i rjes zlos /
ho :
gnyis med ye shes bde chen po :
mkha' 'gro sgyu ma bde ba'i mchog :
rlung sems bsre ba'i thabs chen po :
'khor lo bde mchog dbang bskur stsol :
lan gsum /
rig ma mtshan nyid dang ldan pa'i lag g.yon nas bzung ste khyed rang rnams kyi lag g.yas su gtad par mos shig
/hU~M:
mtshan ldan bkra shis gzung ma 'di :
bsten na gnyis med bde chen skyed :
'khor lo'i gnas bzhir dbab bzung gis :
bde chen chos nyid rtogs par shog :
ces byin pa na /
gzung ma bde ba'i rnam 'gyur dang bcas te /
ho :
bde chen 'dod pa'i skal ba can :
nga yi b+ha ga chos kyi dbyings :
dus gsum rgyal sras 'byung ba'i gnas :
lus kyi dkyil 'khor bde ba che :
a ho su kha b+hany+dza mok+Sha ho :
zhes thar pa'i bde ba bsten par bskul te pang du byon par mos mdzod /
khyed rang dpal che mchog he ru ka dang las rgya gnam zhal dbyings phyug mar gsal ba'i yab kyi gsang gnas hU~M las rdo rje rtse lnga pa lte bar zla ba la oM gyis mtshan pa /
yum gyi mkha' paM las pad+ma 'dab ma brgyad pa'i ze'u 'brur nyi ma la mUM gyis mtshan par bsams nas snyoms par zhugs pa'i sgyu rtsal gyis byang chub kyi sems g.yos /
'khor lo bzhi'i gnas su dga' ba bzhi'i ye shes nyams su myong bar mos la sngags 'di gsung bar zhu /
oM sarba ta thA ga ta gu h+ya pra dz+nyA dz+nyA na swa b+hA ba At+ma ko\u0f85 haM:
slar yang hU~M gi sbyor bas yum gyi dwangs ma dang lhan cig gyen du drangs /
lugs ldog gi dga' ba bzhi rim gyis spyi bor brtan pa las so so rang rig bde stong spros pa dang bral ba'i ngang la mnyam par zhog mdzod /
ho :
shes rab yum gyi dbang chen gsang bar bskur pas :
thabs shes gnyis su med pa'i dbang thob ste dgyes pa'i ro bstar bas nyon mongs pa ye shes su shar nas shes rab dbyings kyi yum la dbang thob par gyur cig :
de ltar sher dbang thob pas yul gsum gsal :
dgra gsum sod :
bdud bzhi chom :
'gro drug gi g.yang sa chod :
steng 'og gi sgo la brten pa'i thabs lam nyams su blangs pas sems kyi sgrib pa dag ste :
lam dus su sa bcu gcig dang :
'bras bu chos sku thob pa'i nus pa bzhag pa'o :
bzhi pa yang gsang spyi 'byams kyi dbang bskur bar gsol ba 'debs pa 'di'i rjes zlos /
ho :
gsang chen rol pa'i dkyil 'khor 'dir :
bka' drin bsams nas bla ma la :
sgyu sogs rab spangs me tog phul :
yang dag snying po bstan du gsol :
lan gsum /
me long dri ma med pa gzugs brnyan gyi snang ba can dang me shel rkyen dang sprad pa mig la bstan /
dril bu dkrol zhing rdo rje mkha' la gsor ba'i brda la brten nas /
slob mas sngar sher dbang gi dus su nyams su myong ba'i bde ba chen po'i ye shes kyi ngo bor mtshon par gyis la mnyam par zhog cig
/hU~M:
sems nyid gsal la 'dzin rtog med :
ka dag lhun grub ye shes sku :
gnyis med 'dzin bral thugs rje'i gsung :
rang bzhin yang dag rdo rje'i thugs :
rang byung rig par dbang bskur ro :
yang dag nges don rtogs par gyis :
oM dz+nyA na pany+tsa d+harma kA ya a b+hi Shiny+tsa A:
rang sems ngo bo stong pa chos sku
/rang bzhin gsal ba longs sku
/thugs rje'i rang rtsal 'gag med du 'char ba sprul pa'i sku
/dbyer med ngo bo nyid bde ba chen po mchog tu mi 'gyur ba /
stong pa nyid rang gsal /
gsal dus nas dngos por ma grub /
zung 'jug dbyings dang ye shes gnyis su med pa'i ngang la sgo gsum ma bcos sor bzhag gis mnyam par 'jog par zhu /
bza' gtad med pa'i lta ba yis :
yin pa med par rang ngo sprad :
dmigs pa med pa'i sgom pa yis :
min pa med par nyams su blang :
blang dor med pa'i spyod pa yis :
yin min med par 'gag kyang bsdam :
spang thob med pa'i 'bras bu yis :
re dang dogs pa'i gol sa bcad :
ces rdo rje'i gsung gi nges don lam du bslangs pas rig pa rtsal gyi dbang thob pa yin no //
ho :
rig pa ye shes kyi dbang bskur pas :
rang rig sku gsum lhun grub ye shes lnga la longs spyod par gyur cig :
de ltar yang gsang spyi 'byams rig pa rtsal gyi dbang thob pas dbang bskur yongs su rdzogs shing :
mthar thug rdzogs pa chen po'i don khrid nyams su blang ba las :
gnyis snang mtshan ma thams cad rang sar dag ste :
lam dus su rdzogs chen ye shes bla ma'i sa dang :
'bras bu dbyer med kun bzang ngo bo nyid sku thob pa'i nus pa bzhag pa'o :
gnyis pa thun mong thugs rje'i dbang bskur zhu ba'i yon du maN+Dal phul /
gsol ba gdab pa 'di'i rjes zlos mdzod /
ho :
bla ma rdo rje slob dpon dgongs :
theg pa yongs rdzogs chos rnams la :
dbang bsgyur rgyal tshab ston pa ru :
dbang bskur bdag la bstsal du gsol :
lan gsum /
slob ma rnams yon tan gyi chu tshod dang 'tsham par mnga' gsol gyi spros pa dngos su bya dgos kyang dkyus kyi lag len stabs bde'i khyad dmigs pas kyang 'thus pas de ltar na /
khyed rang rnams rdo rje rin po che theg pa yongs rdzogs kyi khri la sangs rgyas thams cad kyi gsang ba yongs su rdzogs pa'i dpal chen po'i snyems pas 'khod pa la dbang rtags rigs lnga'i cod pan /
thabs shes zung 'jug gi phyag rgya /
dbyangs gsal rgyud kyi rtsa ba'i glegs bam gtad nas /
bdud rtsi'i skyems kyis mnga' gsol ba la brten khams gsum chos kyi rgyal srid chen por mnga' dbang sgyur ba'i rdo rje slob dpon gsang ba kun gyi bdag po'i go 'phang thob par mos mdzod /
dbu rgyan mgor bkon /
rdor dril dang dbyangs gsal lag tu sbyin /
bdud rtsi drangs la /
ho :
shes rab rnam gsum yongs rdzogs pas :
'dren pa bla med skyes bur ston :
theg pa mtha' dag bsgrub mthu mnga':
shes rab rig pa'i mdzod khang phyes :
tshangs pa'i gsung dbyangs kun gyis go :
chos bka' theg pa yongs rdzogs sad :
ma lus kun la bshad par gyis :
oM sarba d+harma A li kA li swa b+hA wa a b+hi Shiny+tsa A:
de dag gi mtha' rten du /
bsgral ba'i dbang ni /
mdun du brub khung du ling+ga bkod /
las phur gtad la /
hU~M:
phrin las ma lus 'dus pa'i rdzas :
lcags phur drag po'i lhar gsal nas :
'dril zhing 'debs par dbang bskur bas :
phrin las rnam bzhi sgrub par gyis :
brub khung e las dus kyi btson khang 'jigs su rung ba'i nang du ling+ga dgra bgegs gnod byed kyi gzugs brnyan ji lta bar gyur pa la /
e nr-i tri badzra aM ku sha dzaH
dzaHhU~M baM hoH
zhes brjod pas sprul pa'i pho nya rnams kyis gnod byed thams cad bkug bcings bsdams shing myos par byas /
khyed rang rnams dpal chen po /
phyag gi phur bu sras mchog kI la ya /
ling+ga dgra bgegs dngos su gsal ba'i snying gar btab pas tshe bsod kyi dwangs ma nr-i bkrag mdangs dang ldan pa'i rnam pas rang la thim /
rnam shes a dkar po'i rnam pas kun bzang che mchog he ru ka'i thugs kar 'phangs /
gzugs phung mtshon chas gtubs pa'i sha khrag bdud rtsi'i rang bzhin zhal du bstabs par mos shig
/byas la ling+ga la phur pa gdab tu gzhug cing dum bur gtubs pa kun la bkye'o //
'dir spro na dge legs su byed pa'i dbang rgyal srid sna bdun dang /
bkra shis rtags rdzas rnams bskur tshig rgyas bsdus gang yang rung bas bskur ro //
rab tu gnas pa'i phyir me tog rten snying gis bsngags pa 'thor la /
dbang bskur ba'i byin rlabs dngos grub thams cad mi 'gyur brtan cing ye shes gong du 'phel ba'i bden tshig gi me tog bla ma dkyil 'khor gyi lha dang rgyal ba sras dang bcas pas 'thor bar mos mdzod /
hU~M:
dbang bskur byin rlabs yongs rdzogs sras :
lus ngag yid gsum lhar gyur te :
'khor 'das chos la dbang sgyur ba'i :
dbang dang dngos grub rab gnas shog :
oM sarba ta thA ga ta hr-i da ya ma Ni shab+da dIp+ta ye swA hA:
dz+wa la dz+wa la d+harma d+hA tu gar+b+he ma Ni ma Ni ma hA ma Ni sarba ta thA ga ta hr-i da ya ma hA ma Ni swA hA:
oM AHhU~M swA hA:
ye d+harmA nas swA hA:
oM ma hA shUn+ya tA dz+nyA na badzra swa b+hA wa At+ma ko\u0f85 haM:
thim par gyur cig :
gsal bar gyur cig :
mched par gyur cig :
'bar bar gyur cig :
rgyas par gyur cig :
dbang du gyur cig :
ho :
smin 'dzom rig nas rtogs par gyur cig :
smin 'dzom rig nas brtan par gyur cig :
smin 'dzom rig nas grol bar gyur cig :
chos nyid 'gyur ba med pa'i mthus 'grub par gyur cig :
gser gyi sa gzhir ri rab bzhag pa ltar yon tan yongs rdzogs g.yung drung gi sku dpal kun tu bzang po'i go 'phang mi 'gyur bde ba chen por lhun gyis grub par gyur cig :
sa ma ya ho :
dza ya dza ya su dza ya :
zhal zas bza' btung gi bye brag sna tshogs pas mnga' gsol bar mos shig
/tshogs rdzas byin la /
hU~M:
bza' dang bca' dang btung ba'i mchog :
kha mngar skyur rtsub lan tshwa spod :
dza gad zla rgyas zla phrom dang :
tshe 'dzin mAM sa kun tu rgyu :
'jam des dzA ti la sogs te :
'dod lnga'i longs spyod sna tshogs la :
dus rnams kun tu longs spyod shog :
oM badzra A yu She hU~M b+h+rU~M nr-iHdza :
a b+hi Shiny+tsa A:
sarba sid+d+hi pha la A be sha ya A:
ho :
zhal zas tshogs kyis dbang bskur pas :
sbyin pa'i phar phyin yongs su rdzogs te dus rtag tu longs spyod dang ldan nas rol pa'i dbang dang ldan par gyur cig :
de dag gis thun mong thugs rjes 'gro ba 'dren pa'i dbang thob pas :
gsang ba'i bdag po chos sgo thams cad la dbang bskur ba ltar chos bka' yongs rdzogs bshad pa dang :
phrin las thams cad la thogs pa med pa'i dbang thob pa'i nus pa bzhag pa yin no :
de ltar na bka' brgyad gsang ba yongs su rdzogs pa'i don dbang snying po'i bcud dril brgyud pa'i phyag bzhes ltar legs par bskur grub pa yin pas de dag gi gnas skabs su thob cing khas blangs pa'i rtsa ba dang yan lag gi dam tshig dang sdom pa rnams tshul bzhin du bsrung snyam pas 'di'i rjes zlos /
rdo rje 'dzin pa'i bka' bzhin du :
bdag ni rtse gcig gus gdung bas :
ma lus bdag gis bsgrub lags na :
brtse bas rjes zungs byin gyis rlobs :
lan gsum /
dbang bzhi rdzogs par thob pa'i gtang rag gi maN+Dal 'bul ba dang /
dge bsngo byas nas slob ma gyes /
rjes kyi bya ba tshogs la rol ba nas shis pa brjod pa'i bar las byang la rigs mthun gyis kha bskangs pas legs par grub bo //
bde gshegs sras bcas klong dgu'i dkyil 'khor du //
gcig sgrub sangs rgyas kun gyi dgongs pa'i mthil //
o rgyan mkhan po'i thugs kyi brnag pa 'di //
brtson pas srog gi zungs su bsten 'tshal lo //
nor 'khrul nyes pa'i tshang tshing dbang gyur gyi //
spyan ldan thugs rje'i zhugs kyis gtsang mdzod la //
chos 'di'i phrin las rgyun mi 'chad pa dang //
phyag rgya'i 'khor lo 'grub pa'i byin rlabs stsol //
ces pa 'di ni smin byed spyi'i 'grigs rim gyis rgyas bkab par bzhed pa'ang snang rung /
rang gzhung las dmigs su gsungs pa'i dgongs don ma 'khrul ba chos 'di khyad par du 'dzin pa'i dam pa rnams kyi phyag bzhes sor bzhag ste pad+ma gar gyi dbang phyug rtsal gyis dpal spungs yang khrod tsa 'dra rin chen brag gi dben khrod du bsdebs pa dge legs 'phel ///
/
