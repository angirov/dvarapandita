brtan bzhugs gsol 'debs kyi rim pa spyi 'gro la /
na mo /
rgyal ba dgongs brgyud rig 'dzin brda brgyud dang //
gang zag snyan brgyud bla ma'i tshogs rnams kyis //
rgyal ba'i bstan 'dzin dpal ldan bla ma la //
'gyur med sku tshe'i dngos grub bstsal du gsol //
bdag sogs gdul bya'i sems can thams cad kyi //
'dod dgu'i re ba yongs su rdzogs bya'i phyir //
mya ngan mi 'da' rdo rje'i skur bzhugs nas //
chos 'khor rgyun du bskor bar gsol ba 'debs //
tshe dpag med dang pad+ma dbang chen dang //
dngos grub dpal ster yi dam lha tshogs kyis //
rgyal ba'i bstan 'dzin dpal ldan bla ma la //
'gyur med sku tshe'i dngos grub bstsal du gsol //
bdag sogs gdul bya'i sems can thams cad kyi //
'dod dgu'i re ba yongs su rdzogs bya'i phyir //
mya ngan mi 'da' rdo rje'i skur bzhugs nas //
chos 'khor rgyun du bskor bar gsol ba 'debs //
phyogs bcu dus gsum rgyal ba rgya mtsho dang //
byang sems nyan rang 'phags pa'i tshogs rnams kyis //
rgyal ba'i bstan 'dzin dpal ldan bla ma la //
'gyur med sku tshe'i dngos grub bstsal du gsol //
bdag sogs gdul bya'i sems can thams cad kyi //
'dod dgu'i re ba yongs su rdzogs bya'i phyir //
mya ngan mi 'da' rdo rje'i skur bzhugs nas //
chos 'khor rgyun du bskor bar gsol ba 'debs //
rdo rje rin chen pad+ma las la sogs //
dpa' bo rnal 'byor ma tshogs thams cad kyis //
rgyal ba'i bstan 'dzin dpal ldan bla ma la //
'gyur med sku tshe'i dngos grub bstsal du gsol //
bdag sogs gdul bya'i sems can thams cad kyi //
'dod dgu'i re ba yongs su rdzogs bya'i phyir //
mya ngan mi 'da' rdo rje'i skur bzhugs nas //
chos 'khor rgyun du bskor bar gsol ba 'debs //
rgyal ba'i bstan dang bstan 'dzin skyong mdzad cing //
chos srung dam can rgya mtsho'i tshogs rnams kyis //
rgyal ba'i bstan 'dzin dpal ldan bla ma la //
'gyur med sku tshe'i dngos grub bstsal du gsol //
bdag sogs gdul bya'i sems can thams cad kyi //
'dod dgu'i re ba yongs su rdzogs bya'i phyir //
mya ngan mi 'da' rdo rje'i skur bzhugs nas //
chos 'khor rgyun du bskor bar gsol ba 'debs //
sku mi 'gyur rdo rje'i gdan la bzhugs su gsol //
gsung mi 'gag tshangs dbyangs lta bur gsung du gsol //
thugs mi g.yo ka dag chen por bzhugs su gsol //
'gyur med rdo rje'i gdan la bzhugs su gsol //
dkon mchog gsum dngos tshe dbang thod phreng rtsal //
sgrub pa sde brgyad yi dam dkyil 'khor lha //
bstan srung dregs pa'i sde dpon sum cu sogs //
rtsa gsum bden stobs rten 'byung bslu med mthus //
rgyal bstan spyi dang gsang chen bka' gter srol //
'dzin mdzad rgyal kun thugs rje'i sgyu 'phrul gar //
'gag med yongs shar bshes gnyen rdo rje 'dzin //
bskal brgyar rtag bzhugs chos 'khor bskor bar shog
/dad dang dam tshig zhing sa gshin pa la //
bden tshig smon lam sa bon yongs btab pa //
mchog gsum thugs rje'i chu lud drod gsher gyis //
legs smin 'dod pa'i snye ma g.yur za shog
/ces ring por 'tsho ba'i rten 'byung gi tshigs su gcad pa 'di ni zab mo gter gyi bka' babs rig 'dzin ngag dbang pad+ma'i   o rgyan gter bdag gling pa /gsung gis bskul ba dang du blangs te za hor gyi ban+d+hes sbyar ba'i yi ge pa ni 'jam dbyangs dpal bzang ngo ///
/
!
ris med pa'i bstan 'dzin gyi skyes bu mchog rnams 'tsho gzhes su gsol ba'i smon tshig mi shigs rdo rje'i phreng ba zhes bya ba /
oM swasti sid+d+hir+b+ha ba tu /
'od mi 'gyur ba tshe dpag med mgon sogs //
phyogs bcu dus gsum rgyal ba'i bden pa yis //
sangs rgyas bstan 'dzin dpal ldan bla ma rnams //
zhabs pad brtan cing mdzad phrin rab 'phel shog
/sde snod gsum dang theg pa rim dgu yi //
dam chos chags dang bral ba'i bden pa yis //
chos mchog 'byung gnas dpal ldan bla ma rnams //
zhabs pad brtan cing mdzad phrin rab 'phel shog
/rgyal sras byang sems nyan rang 'phags pa'i tshogs //
dge 'dun mi phyed 'dun pa'i bden pa yis //
tshogs mchog 'dren pa dpal ldan bla ma rnams //
zhabs pad brtan cing mdzad phrin rab 'phel shog
/mtsho skyes rdo rje bi ma mi tra sogs //
rig 'dzin rtsa brgyud bla ma'i byin rlabs kyis //
'gro ba'i 'dren mchog dpal ldan bla ma rnams //
zhabs pad brtan cing mdzad phrin rab 'phel shog
/'chi bdag bdud 'joms rigs lnga'i dkyil 'khor sogs //
yi dam rgyud sde bzhi drug thugs rje yis //
dkyil 'khor dbang phyug dpal ldan bla ma rnams //
zhabs pad brtan cing mdzad phrin rab 'phel shog
/yid bzhin 'khor lo grub pa'i rgyal mo sogs //
gnas gsum mkha' 'gro chos skyong nus mthu yis //
bde chen dgyes rol dpal ldan bla ma rnams //
zhabs pad brtan cing mdzad phrin rab 'phel shog
/skyes thob sbyor byung phun sum tshogs pa yis //
rgyal bstan gsal mdzad 'chad rtsod rtsom pa'i bdag
/lung gi bstan 'dzin mkhas pa'i khyu mchog rnams //
zhabs pad brtan cing mdzad phrin rab 'phel shog
/dam tshig gtsang zhing sgrub pa snying por mdzad //
chos nyid don gzigs lhar bcas gtsug gi rgyan //
rtogs pa'i bstan 'dzin rnal 'byor dbang phyug rnams //
zhabs pad brtan cing mdzad phrin rab 'phel shog
/tshul khrims gzhi brtan ting 'dzin snang ba gsal //
shes rab rtsal ldan 'phags pa'i nor gyis 'byor //
thub bstan sgron me 'gro ba'i skyabs gnas rnams //
zhabs pad brtan cing mdzad phrin rab 'phel shog
/thos pas rgyud grol bsam pas bye brag phyed //
sgom pas don rtogs gzhan don lhur mdzad pa //
mkhyen brtse nus ldan rgyal ba'i bstan 'dzin rnams //
zhabs pad brtan cing mdzad phrin rab 'phel shog
/dbang por 'tsham pa'i theg rim sna tshogs la //
legs par zhugs nas tshul bzhin spyod pa yi //
ris med skyes chen phyogs kun bzhugs pa rnams //
zhabs pad brtan cing mdzad phrin rab 'phel shog
/bstan 'dzin thams cad phan tshun thugs mthun zhing //
thub pa'i bstan la phyogs khyer sel med par //
dag snang yangs pos rang bstan skyong bzhin du //
zhabs pad brtan cing mdzad phrin rab 'phel shog
/bdag cag 'brel bcas yang srid thams cad du //
nad med rdo rje'i tshe dang gzugs bzang sogs //
mtho ris yon tan bdun la dbang 'byor nas //
thub bstan yongs kyi snang byed nyid gyur cig
/tshe dang thar pa'i bar chad kun zhi zhing //
lo brgya 'tsho zhing ston brgya mthong ba dang //
lhag pa'i bslab pas rgyal bstan rin po che //
nam mkha' ji srid gzhan phyir 'dzin par shog
/rgyal kun 'dus zhal dpal ldan bla ma dang //
ris med bstan pa 'dzin kun 'tsho gzhes shing //
chos 'khor rgyun chad med par bskor ba yis //
'jig rten gsum po rtag tu snang byed shog
/ces pa'ang grub mchog mtsho skyes yab sras kyi sgrub gnas 'chi med bdud rtsi'i rgyun 'bab pa'i gzhi /
gdod gnas rang byung gi tshe lha'i pho brang brag dmar g.ya' ma lung gi ke'u tshang du /
gnam sa'i dbang phyug gzhung sa srid skyong khri chen no mi han rin po che'i bka' bzhin /
gter gsar sgyu 'phrul tshe dpag med rigs lnga spyi sgrub rgyun 'jag tu btsugs pa'i thog ma /
bsnyen sgrub zhag bdun ma dpon slob bcu phrag gis bsgrub par bgyis pa'i thun mtshams su yon tan rgya mtsho blo gros mtha' yas pa'i sdes bris pa dge legs 'phel ///
/
!
oM grub par gyur cig
/phyogs bcu'i zhing na bzhugs pa'i rgyal ba rnams //
nam mkha' ji srid rdo rje'i skur bzhugs nas //
chos rnga dbyangs chen rgyun mi chad rdung pas //
mkha' mnyam 'gro kun smin par gsol ba 'debs //
bla na med pa'i dge ba 'dis mtshon te //
dus gsum rnam par dkar ba'i tshogs chen pos //
bdag gi 'dren mchog dpal ldan bla ma rnams //
'gyur med zhabs pad brtan par gsol ba 'debs //
sangs rgyas thams cad 'dus pa'i spyi gzugs mchog
/lung rtogs dam pa'i chos sgo 'byung ba'i gnas //
tshogs mchog 'dren pa bka' drin sum ldan rnams //
zhabs pad rdo rje'i chos su bstan gsol 'debs //
bdag blo'i bum bzang smin grol bdud rtsi yis //
'gengs mdzad dpal ldan bla ma bka' drin can //
zhal bzhugs thams cad sku tshe rdo rje ltar //
rab brtan phrin las rgyas par gsol ba 'debs //
brjod bya bslab gsum rjod byed sde snod gsum //
stsol mdzad 'dren mchog bka' drin sum ldan rnams //
rtag tu 'gyur ba med par 'tsho gzhes shing //
'gro don nam mkha' mnyam par gsol ba 'debs //
thun mong rig gnas thun min mdo sngags kyis //
bdag blo thar pa'i lam du sbyor mdzad pa //
rgyal ba'i rnam 'phrul thams cad gzugs kyi sku //
bskal brgyar brtan cing bzhugs par gsol ba 'debs //
lus bskyed blo kha chos la sgyur ba yi //
pha ma dge ba'i bshes rnams gar bzhugs kyang //
nad med tshe ring chos mthun 'byor pa rgyas //
thar pa'i lam las phyir mi ldog gyur cig
/tshe dpal rdo rje'i lhun po rab tu brtan //
bsod nams nor bu'i chu gter rtag tu rgyas //
'byor pa'i dpag bsam nam mkha'i dbyings khyab pa'i //
bsam don lhun grub bkra shis dpal 'bar shog
/ces pa'ang 7'jam mgon pad+ma gar dbang blo gros mtha' yas kyi gsung byin rlabs can no ///
/
!
gzhan yang /
bstan pa'i dpal gyur bla ma'i zhabs brtan //
bstan 'dzin skyes bus sa steng yongs la khyab //
bstan pa'i sbyin bdag mnga' thang 'byor pa rgyas //
bstan pa yun ring gnas pa'i bkra shis shog
!
/bla ma sku khams bzang bar gsol ba 'debs //
mchog tu sku tshe ring bar gsol ba 'debs //
phrin las dar zhing rgyas par gsol ba 'debs //
bla ma dang 'bral ba med par byin gyis rlobs /
!
/dpal ldan bla ma'i sku tshe brtan pa dang //
mkha' mnyam yongs la bde skyid 'byung ba dang //
bdag gzhan ma lus tshogs bsags sgrib byang nas //
myur du sangs rgyas sa la 'god par shog
!
/dpal ldan bla ma'i rnam par thar pa la //
skad cig tsam yang log lta mi skye zhing //
ci mdzad legs par mthong ba'i mos gus kyis //
bla ma'i byin rlabs sems la 'jug par shog
!
/rnam dag dad dam gtsang ma'i zhing sa la //
lhag bsam smon lam sa bon gang btab pa //
rten 'byung bslu med drod gsher gyis smin te //
don gnyis 'dod pa'i snye ma g.yur za shog
!
/skye ba kun tu yang dag bla ma dang //
'bral med chos kyi dpal la longs spyod cing //
sa dang lam gyi yon tan rab rdzogs nas //
dpal ldan bla ma'i go 'phang myur thob shog
/dge 'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
