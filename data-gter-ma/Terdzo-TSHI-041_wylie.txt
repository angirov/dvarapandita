@#//
thugs rje chen po spyan ras gzigs 'khor ba dong sprug gi dbang rgyas pa bskur thabs 'gro don kun khyab ces bya ba bzhugs so //
gdod ma'i dbyings su kun khyab chos kyi sku
/ma g.yos bzhin du longs spyod rdzogs skur snang //
mos pa der snang bla ma thugs rje can //
'khor ba dong nas sprug la phyag 'tshal nas //
de yi go 'phang nye bar bgrod pa'i lam //
'jug pa'i dang po smin byed dbang gi rim //
legs par bshad kyis tshul dang ldan bzhin pas //
mos ldan thams cad 'di la zhugs par gyis //
de la slob dpon rang nyid dbang dang dam tshig ldan zhing bsnyen sgrub yan lag bzhi ldan gyis rang don mthar phyin nas /
snod dang ldan pa'i slob ma smin grol bgyi ba'i tshe /
gang du bya ba'i gnas khang de nyid phyag dar byas la spos chus chag chag gdab /
rgyan gyis brgyan te /
stegs gtsang ma khebs ldan gyi khar me tog sil ma dgram /
maN+Dal la rdul tshon gyis pad+ma 'dab brgyad kyi lte bar hrIHdmar po bris pa'i lte bar many+dzi'i khar bum pa yan lag brgyad ldan chu dang spos sogs so lnga'i rdzas kyis bum pa'i sum gnyis bkang ba mgul ching dang ldan pa /
thod bzang la a mr-ita sbyar ba'i chang gis bkang ba'i kha gcod /
me long dwangs gsal hrIHdmar po bris pas bkab la steng nas dar gur dmar po phub /
myong grol gyi dbang bskur na /
nye logs su many+dzi'i khar ril bu'i bum pa dar gyis mgul chings dang ldan pa bzhag
/mdun nas nyer spyod rnams sbreng tshar dang /
rgyab tu dpal gtor dmar po pad 'dab can mu ran nag po la dkar thig gis spras pa lnga rgyan dang nyi zla me ris mtshan pa la dar dmar gyi gdugs dang sku rten gzug la zas snas gtams pa /
de yi g.yas su a mr-ita chang dang sbyar ba'i sman /
g.yon du so lnga sbyar ba'i rak+ta /
tshogs kyi longs spyod rnams bsham /
rang nyid stan bde bar gnas pa'i mdun du /
nang mchod /
rdor dril /
DA ma ru /
gul yungs rnams 'du bya /
gter gzhung sgrub thabs skyabs 'gro nas brtsam bum bzlas kyi mthar /
'gro don chos drug nang gi myong grol rdzas sgrub las sbyor gyi bzlas pa'i mthar /
ye shes lha tshogs sogs stong tshigs kyi mchod pa bya /
las chu /
oM badzra a mr-ita sogs nyer gcig bzlas pas byin gyis brlab /
dbang chog bzhin bdag 'jug blangs nas slob ma rnams mdun du dgug
/oM badzra a mr-ita sogs kyis khrus bya /
bgegs gtor /
raM yaM khaM gis sbyang /
oM AHhU~M gis byin gyis brlab /
sarba big+h+nan ang+ku sha dzaHsa bgegs bkug
/oM sarba big+h+nan na maHsarba sogs kyis gtor ma bsngo /
hU~M:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M:
badzra rak+Sha rak+Sha b+h+rU~M:
gu gul bdug
/yungs dkar gyis brab /
drag sngags brjod cing bgegs bskrad /
srung 'khor bsgom /
nam mkha' dang mnyam pa'i sems can thams cad rdzogs pa'i sangs rgyas kyi go 'phang thob par bya /
de'i ched du smin byed kyi dbang nod de grol byed kyi gdams pa nyams su blang bar bgyi'o snyam pa'i sgo nas sems bskyed pa sngon du 'gro bas gsan 'tshal /
de yang rgyal ba sku gsum gyi bdag nyid can thabs mkhas la thugs rje chen po dang ldan pas /
sems can gyi khams kyi nyon mongs pa bsam gyis mi khyab pa'i gnyen por chos kyi rnam grangs bsam gyis mi khyab pa gsungs pa de dag
/phung por bsdu na brgyad khri bzhi stong /
sde tshan du bsdu na gsung rab yan lag bcu gnyis /
dbang po dang 'tsham par bstan pa thams cad cha mthun rags pa tsam du bsdu na theg pa rim pa dgu /
de yang mdor bsdu na /
rgyu mtshan nyid kyi theg pa dang 'bras bu sngags kyi theg pa gnyis su 'du ba ste /
kun byed rgyal po las /
theg pa rnam pa gnyis yin te //
mtshan nyid rgyu yi theg pa dang //
'bras bu rdo rje'i theg pa 'o //
zhes gsungs pa ltar rnam pa gnyis las /
da lam 'bras bu sngags kyi theg pa /
de la'ang rgya gar du ma grags kyang bod la 'gyur snga phyi'i dbang gis gsar ma dang rnying ma gnyis las /
'dir che ba drug ldan gyis 'phags pa rnying ma /
de la'ang /
ring brgyud bka' ma /
nye brgyud gter ma /
zab mo dag snang ste bka'i babs so gsum las /
'di zab mo gter gyi phyogs su gtogs pa yin /
de gsum ka la'ang rang skad thun mong ma yin par /
phyi pa dka' thub dang /
nang pa thabs rgyud gnyis las /
'di ni nang pa thabs khyad par du 'phags pa yin /
de la bskyed rim gtso bor ston pa thabs pha'i rgyud ma hA yo ga
/rdzogs rim gtso bor ston pa shes rab ma'i rgyud a nu yo ga
/gnyis ka zung 'jug ston pa gnyis med rgyud a ti yo ga dang gsum las /
'di ni ma hA yo ga
/'di la'ang rgyud sde dang sgrub sde gnyis su dbye ba las /
'di ni sgrub sde brgyad kyi ya gyal pad+ma gsung gi skor yin /
de nyid la /
zhi ba tshe dpag med dang spyan ras gzigs /
khro bo rta mgrin dmar nag sogs kyi rgyud dang sgrub thabs ches che bar yod pa las /
skabs 'dir /
gu ru rin po che'i lo rgyus shel phreng las /
thugs dam lha la phyag 'tshal lo :
zhes pa nas /
bod 'bangs thugs la de ltar zhog :
ces gsungs pas /
zab la 'dril ba'i sgrub thabs 'di ni mdo khams zla srib gnas mchog karma'i 'bum rdzong pad+ma dbang phug nas kun gyis mthong bar spyan drangs pa gong du lo rgyus las gsungs pa bzhin /
sgrub thabs dang smin byed /
las tshogs dang lo rgyus bcas /
chos tshan bzhi yod pa las /
da lam smin byed dbang bskur te de la'ang rgyas bsdus gnyis las rgyas pa myong grol rdzas kyi dbang bskur ba dang bcas pa bgyid pa'i skabs su babs shing /
dbang la'ang /
ngo bo /
nges tshig
/dbye ba gsum las /
ngo bo ni thugs thig las /
rgyu gnyis rkyen bzhis yan lag bsnyad //
drug la gnas pa'i thob bya de //
ngo bo nyid ces rnam par bshad //
ces pas rgyu gnyis dang rkyen bzhi tshogs pa la brten nas go 'phang gi chos rgyud la 'jog pa'i las kyis thar pa'i myu gu mngon du bskyed pa'am skye nges kyi nus rung du smin par byed pa'o //
nges tshig ni /
a b+hi Shiny+tsa'i sgra las mngon par gtor zhing blug pa ste /
sgo gsum gyi dri ma 'khrud cing 'bras bu ye shes kyi nus pa khyad par can 'jog pas na dbang ngo //
dbye ba ni /
dpal gsang ba snying po'i rgyud phyi ma las /
slob dpon gsang ba shes rab dang //
de ma thag pa bzhi pa ste //
zhes bzhir dbye ba'o //
de lta bu'i don dang ldan pa'i dbang bskur ba la /
slob dpon gyis bgyi bar 'os pa rnams grub zin nas /
slob ma khyed rang rnams kyi ngo skal du gyur pa maN+Dal phul /
ces maN+Dal rgyas bsdus gang rigs 'bul du gzhug
/de ltar maN+Dal phul nas gsol ba 'debs pa 'di'i rjes zlos gyis /
ho :
'khor ba dong nas sprug bya'i phyir :sogs /
de ltar gsol ba btab nas /
rgyud yongs su dag pa'i phyir skyabs su 'gro zhing sems bskyed yan lag bdun pa rnams kyi tshig don yid la dran bzhin pa'i sgo nas rjes zlos gyis /
hU~M:
rang rig rtsa ba gsum gyi dngos :sogs /
de ltar rgyud yongs su dag par byas nas /
dngos gzhi dbang bskur ba la /
dkyil 'khor du ma zhugs pa la dbang bskur ba ma yin /
bskur kyang rgyud la dbang gi yon tan mi chags pas na /
dkyil 'khor du bcug pa dngos ni ye shes pa dbab pa yin pas /
de la sbyor ba dam la bzhag pa ni /
gsang sngags kyi 'jug pa'i sgo ni dbang /
dbang gi rtsa ba ni dam tshig yin pas gsang chen rmad du byung ba'i theg pa 'di dag gi dam tshig rnams srog bzhin du bsrung snyams pa'i sgo nas khas len pa 'di yi rjes zlos gyis /
bde gshegs sras bcas bdag la dgongs //
rig pa 'dzin pa bdag gis ni //
byang chub snying por mchis kyi bar //
so so thar dang byang chub sems //
rig 'dzin nang gi sdom pa'i tshogs //
ma lus yongs su gzung bar bgyi //
zhes sdom pa gzung /
ye shes pa dbab pa ni lus gnad chos bdun ldan pa bca'/
ngag gnad rlung kha sbyor du 'ching /
dmigs pa'i gnad 'di lta bu sgoms shig
/hU~M:
snang srid 'khor 'das sogs nas /
pad+ma zla ba'i gdan du gsal :
de yi gnas gsum oM AHhU~M gsal ba las 'od zer 'phros pas rang bzhin gyi gnas nas bsgoms pa dang 'dra ba'i ye shes pa'i tshogs bsam gyis mi khyab pa spyan drangs nas khyed rang rnams la thim par sgoms /
zhes dmigs pa 'bogs la /
spos bsreg rol mo bsgrag dbyangs dang bcas pas /
hU~M:
shar phyogs po ta la yi zhing :sogs nas /
oM ma Ni pad+me hU~M hrI:
dz+nyA na A be sha ya a AH
ye shes pa de dag mi nyams shing byang chub bar du brtan par gyur cig
/tiSh+Tha badzra /
spyi bor rdo rje bkod /
de nas dbang dngos gzhi bskur ba la /
maN+Dal sngon du song nas 'di'i rjes zlos /
byang chub rdo rjes sangs rgyas la //
mchod sbyin ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
ces lan gsum gyis gsol ba btab /
slob dpon gyi thugs ka nas 'od zer lcags kyu lta bu 'phros pas gdan gsum tshang ba'i dbang gi lha tshogs thams cad mdun gyi nam mkhar badzra sa mA dzaHsa spyan drang /
ar+g+haM sogs chu gnyis nyer spyod rol mo bcas pas mchod /
nam mkha' gang ba'i dbang gi lha tshogs rnams kyis bkra shis kyi rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur bar mos mdzod /
hU~M:
rin chen bum pa sogs /
sku yi dbang bskur yongs rdzogs shog :
sngags mthar /
kA ya a b+hi Shiny+tsa oM:
zhes bum pa spyi bor bzhag cing bum chu blud la /
de ltar bum pa bzang po las byung ba'i ye shes lnga'i rang bzhin can gyi bdud rtsi'i chu rgyun gyis dbang bskur pas /
nyon mongs pa lnga sbyangs /
phung po lnga sangs rgyas lngar gnas gyur /
ye shes lnga mngon du byas /
dbang rtags su de bzhin gshegs pa rigs lngas dbu brgyan par gyur /
de ltar bum pa'i dbang bskur pas /
lus kyi dri ma dag
/lam bskyed rim bsgom pa la dbang /
ji ltar snang ba thams cad lha'i 'khor lor 'char ba'i ye shes mngon du byas /
'bras bu sprul sku thob pa'i skal pa can du byas pa'o //
gsang dbang ni /
dbang lha yab yum rjes su chags pa'i sbyor bas snyoms par zhugs pa'i kun+da byang chub kyi sems lhan cig skyes pa'i rten du gyur pa thod pa'i bdud rtsi dang ro gcig pa lce thog tu bzhag par mos mdzod /
hU~M:
chos kyi dbyings kyi sogs /
gsung gi dbang bskur yongs rdzogs shog :
sngags mthar /
wA ka a b+hi Shiny+tsa A:
zhes bdud rtsi myangs pas rtsa thams cad bdud rtsis gang /
dug gsum gyi rnam rtog 'gags /
bde ba'i ye shes skyes par gyur /
de ltar gsang ba'i dbang bskur pas /
ngag gi dri ma dag
/lam rang lus bde ba chen po bsgom pa la dbang /
sgyu ma chu zla lta bur bdag byin gyis rlabs pa'i ye shes mngon du byas /
'bras bu longs sku thob pa'i skal pa can du byas pa'o //
shes rab ye shes kyi dbang ni /
snang stong dbyer med dam /
me long stong pa nyid yum gyi mkha' dbyings dang /
hrIHyig rig pa bde ba chen po yab kyi rdo rje /
gnyis ka lhan cig gnas pa bde stong dbyer med kyi ye shes mtshon pa shes par gyis shig
/me long snying gar bzung /
hU~M:
me long stong pa sogs /
thugs kyi dbang rnams yongs rdzogs shog :
sngags mthar /
tsit+ta a b+hi Shiny+tsa hU~M:
de ltar shes rab ye shes kyi dbang bskur pas yid kyi dri ma dag
/lam pho nya bsgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu chos sku thob pa'i skal pa can du byas pa'o //
dbang bzhi pa snod bcud yongs rdzogs gtor ma'i dbang bskur ba la /
gtor snod dbyings rnam par dag pa 'od kyi thig ler /
gtor ma rig pa byang chub kyi sems thugs rje chen por gsal ba'i /
rang rtsal gang shar sna tshogs 'gag med du 'char ba'i sku'i cha rnams nas /
sku phyag rgya /
gsung yig 'bru /
thugs phyag mtshan gyi rnam pa char bab pa bzhin du khyed rang la thim zhing /
mthar gtor ma'i lha yang khyed rang gi gnyug ma'i sems dang dbyer med 'dres pas /
bya rtsol dang bral ba'i ngang la mnyam par zhog mdzod /
hU~M:
gtor ma rin chen sogs /
'brel tshad grol bar byin gyis rlobs :
yig drug dang /
gzungs ring mthar /
ka ya wA ka tsit+ta sarba a b+hi Shiny+tsa oM AHhU~M hrI:
de ltar dbang bzhi pa bskur pas /
bag chags kyi dri ma dag
/lam khregs chod thod rgal bsgom pa la dbang /
shin tu rnam par dag pa lhan cig skyes pa'i bde chen gyi ye shes mngon du byas /
'bras bu ngo bo nyid sku thob pa'i skal pa can du byas pa'o //
myong grol dam rdzas kyi dbang bskur ba la /
snod rin po che'i gzhal yas khang gi nang du ril bu re re bzhin thugs rje chen po 'khor ba dong sprug gi sku gzi byin 'bar bzhin bzhugs pa'i pho brang /
khyed rang rnams kyi spyi bor bzhag pa tsam gyis rang gi rgyud grol /
gzhan don 'khor ba dong nas sprug pa'i thugs rje chen po'i phrin las dang mnyam pa'i dbang thob par gyur snyam pa'i mos 'dun mdzod /
ces ril bu'i snod spyi bor bkod la /
hU~M:
rang byung thugs rje'i lha tshogs rnams :sogs /
ril bu khar sbyin la /
ril bu 'khor ba dong sprug sku :sogs dang /
rten 'brel snying po brjod cing me tog 'thor /
de nas phyogs bcu dus bzhi'i rgyal ba sras dang bcas pa thams cad mdun gyi nam mkha' gang bar byon nas /
me tog man+d+hA ra ba'i char bsnyil zhing bkra shis pa'i tshigs su bcad pas mnga' gsol ba'i mos 'dun rtse gcig tu mdzod /
ston mchog dam pa lha mi'i sogs dang /
byin rlabs mkha' la sprin 'khrigs sogs /
gzhan yang shis brjod ston pa'i zhal nas gsungs pa'i rigs ji snyed brjod cing me tog 'thor la rol mo'i sgra bsgrag
/de ltar thugs rje chen po 'phags pa spyan ras gzigs 'khor ba dong sprug gi dbang bzhi legs par thob pa yin pas /
rtsa ba dang yan lag gi dam tshig rnams tshul bzhin du bsrung ba dang lus thugs rje chen por rtag tu bsgom zhing /
ngag yi ge drug pa rgyun du bzla /
sems byams snying rje dang mi 'bral bar bya snyam pa'i sgo nas khas len pa 'di yi rjes zlos gyis /
gtso bos ji ltar bka' sogs /
de ltar thob pa'i bka' drin gtang rag tu maN+Dal phul /
maN+Dal rgyas bsdus gang rung 'bul du gzhug
/der ma zad lus dang longs spyod dge ba'i rtsa ba thams cad kun tu bzang po'i mchod sprin du dmigs nas bla ma dang dkyil 'khor gyi drung du 'bul na /
cha shas shig longs spyad du gsol snyam pas /
deng nas brtsam ste bdag bran sogs /
de dag la brten te 'phags pa thugs rje chen po 'khor ba dong sprug gi sgo nas rang gzhan gyi don rgya chen po sgrubs shig
/bsod nams 'di yis sogs /
slob ma rnams so sor gyes /
rjes mchod bstod /
lha gshegs bsdu /
ldang ba /
bsngo ba smon lam /
bkra shis rnams bya /
zhes pa 'di ni gnas mdo bla ma d+harma kIrti shrI b+ha dras bskul ngor /
rat+na dwI pas thun mtshams su sbyar ba'i yi ge pa ni lnga rig smra ba pad+ma ma tis bgyis pa 'gro rnams mngon mtho dang nges legs kyi lam la 'jug par gyur cig //
/
