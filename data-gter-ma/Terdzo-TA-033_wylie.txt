bstan pa'i bka' srung rnams kyi gtor 'bul nyung ngu bzhugs so //
hU~M b+h+yo /
bsil tshal thod mkhar me rlung dbus //
lha chen ma hA ka la che //
sku mdog rdul bral nam mkha'i mdangs //
zhal gdangs rno dkar mche ba gtsigs //
ljags 'dril shangs brdzes spyan dmar zlum //
sma ra smin ma mtshams sprin mdog
/ru mtshon snying zhags lcags kyu 'dzin //
ber nag gsol zhing gser sked bcings //
tsan dan beng bcug lha dmag 'gyed //
rab 'jigs sku dang yan lag rnams //
thod pa skam rlon snying sbrul brgyan //
sag l+h+wam mdzes gsol 'dor stabs bzhengs //
hU~M b+h+yo /
las mgon srog bdud spu gri nag
/mthing nag gtum rngam 'jigs su rung //
zhal gdangs ljags 'dril mche ba gtsigs //
dmar zlum spyan gyi sdang mig g.yo //
bstan pa'i bya ra ltag pa'i spyan //
gri gug lcags par rtse gsum zhags //
bdud mda' spyir bkang dgra snying 'debs //
brang gi spyan gyis srid gsum gzigs //
dmag dpon bzhi 'gyed yan lag spyan //
dar nag ber gsol tsan dan beng //
thod pa skam rlon dpa' chas rdzogs //
stag sham bdud rta rting dkar chibs //
hU~M b+h+yo /
lha mo dpal 'bar bye ru'i mdangs /
khro mo'i cha lugs g.yu smin can //
gcod byed ral gri thod khrag 'dzin //
nyi zla thod pa skam rlon phreng //
mi dang stag gi g.yang gzhis brgyan //
dmar ser ral g.yengs 'dor thabs bgrad //
sku gsung thugs yon phrin las kyi //
las byed mgon po sde lnga'i tshogs //
lha dang gshin rje ma mo'i gtso //
bdud po btsan rje dkor gyi bdag
/gnod sbyin klu bdud rang rang 'khor //
brgyad dang dmag tshogs bye ba 'bum //
yang 'khor dpag med bcas pa yis //
dam rdzas gtor ma 'di bzhes la //
sangs rgyas bstan bshig dkon mchog smad //
bla ma'i sku la bsdo ba dang //
rnal 'byor bdag la sdang byed pa'i //
dgra bgegs thal ba rdul du rlog
/ci ltar bcol ba'i phrin las kun //
ma thogs myur bar sgrub mdzad gsol /
!
/b+h+yo /
bstan srung gtso mo 'dod khams dbang phyug ma //
lang tsho sbed cing sku mdog mun pa'i mdangs //
zhal gcig phyag gnyis spyan gsum mche bzhi gtsigs //
ral gri nad rkyal thogs nas drel nag zhon //
rgyan dang cha lugs rdzu 'phrul bsam mi khyab //
dpon g.yog 'khor bcas dmar gyi gtor ma bzhes //
sgrub brgyud bstan pa phyogs bcur rgyas pa dang //
der 'dzin skyes bu sku tshe rab brtan cing //
bshad dang sgrub pa'i dge 'dun 'dus pa'i sde //
dbyar mtsho ji bzhin 'phel bar mdzad du gsol //
rnal 'byor bdag gi nyer 'tshe kun zhi nas //
tshe dpal longs spyod rgyas shing 'gro ba kun //
dbang du sdus la sdang dgra myur du sod //
gang brtsams thogs med 'grub pa'i nus rtsal ldan //
yul phyogs kun tu mi phyugs 'phel ba sogs //
bdag gis ci bcol las rnams 'grub par mdzod /
!
/dzaH
gsang bdag rdo rje 'dzin pa yi //
bka' nyan las byed rA hu la //
smug nag 'od 'phro dbu dgu pa //
spyi gtsug bya rog gdong nag 'jigs //
mgo lus mig gang lto zhal can //
phyag bzhi g.yas gnyis chu srin gyi //
rgyal mtshan ral gri me 'bar bsnams //
g.yon gnyis sbrul zhags rwa yi gzhu //
mda' ldan sku smad sbrul du 'khyil //
mi lpags stod g.yogs g.yu 'brug 'chib //
yab yum sring bzhi gza' rgyu skar //
dmag tshogs bye ba 'bum bcas kyis //
dmar gyi gtor ma 'di bzhes la //
bdag la sdang ba'i dgra bo 'di //
lo zlar ma bzhag myur du sod //
bzhes shig rol cig dgyes par mdzod /
!
/kye /
skyes bu chen po btsan rgod 'bar //
myur mgyogs rtsal ldan seng ge 'chib //
dmar nag zhal gcig khro gtum 'jigs //
rdo rje thod khrag phyag gnyis bsnams //
gru mor ra yi rgyal mtshan mdzes //
za 'og ber gsol dpa' ba'i chas //
yongs su rdzogs pas sku la brgyan //
gnam lha drag po ging chen dkar //
the'u rang bya zhon mon pa nag
/jag pa dmar pos dgra srog len //
mched 'khor sum brgya drug cu dang //
brtan ma bcu gnyis shan pa'i tshogs //
btsan rgod dge bsnyen 'khor dang bcas //
dam rdzas gtor ma 'di phul mthus //
rnal 'byor bdag cag gzhi dang byes //
gang du 'gro yang kha 'dzin dang //
sdong grogs mthu rtsal ma chung zhig
/mi 'bral 'grogs shing bu bzhin skyongs //
zhi rgyas dbang drag mngon spyod las //
ci bcol yid bzhin 'grub par mdzod /
!
/bai /
rgyal chen rnam mang thos sras 'gying bag brjid //
nyi ma 'bum gyi 'od la co 'dri ba'i //
btso ma gser mdog gzi 'bar zhi 'dzum zhal //
phyag gnyis rin chen rgyal mtshan ne'u le 'dzin /
khrab ber dar dpyang rgya zhwa rab mdzes gsol //
gdong lnga'i rgyal po rgyan ldan khri la bzhugs //
'gro ba kun la snying rjes rin chen gyi //
gter gyi char 'beb sprul pa'i nor lha brgyad //
'khor dang bcas la mchod gtor phul ba'i mthus //
dbul phongs sdug bsngal tsha gdung kun zhi nas //
bdag la zas nor char bzhin myur du phob /
khams gsum dbang sdud tshe dpal longs spyod rgyas //
yang dag 'byor pa legs 'phel phun tshogs brtan //
'dzad med rin chen gter gyi dngos grub stsol //
mthu stobs rdzu 'phrul rmad byung ltad mo che //
rnal 'byor bcol ba'i phrin las 'grub par mdzod /
!
/hU~M/
me rlung 'tshubs ma 'khyil pa'i dbus //
zhing skyong chen po seng ge'i gdong //
sku mdog mthing nag ber chen gsol //
phyag g.yas ru mtshon g.yon thod pa //
dmar gyi gtor mas bkang pa 'dzin //
stag ral gzig shubs dpa' chas rdzogs //
rta nag rting dkar mgyogs 'gro zhon //
yab yum 'khor bcas dgyes skyed phyir //
dam rdzas gtor ma phul ba'i mthus //
sangs rgyas bstan pa bsrung ba dang //
rnal 'byor bdag gi bar chad sol //
srung skyob skyel ma mdzad du gsol //
sdong grogs mthu rtsal ma chung zhig
/dam nyams dgra bo rdul du rlog
/byad dang gtad khram ngan pa zlog
/bcol pa'i phrin las grub par mdzod //
ces bka' srung rnams kyi gtor 'bul nyung shas 'di /
rig 'dzin ming can gyis phun tshogs rab brtan du bgyis pa sarba mang+ga laM//

//
