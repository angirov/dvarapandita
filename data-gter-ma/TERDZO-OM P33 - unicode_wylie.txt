na mo badzra d+hA ra ya /
mthu stobs rdo rjes bdud sde'i dpung tshogs kun //
rnam par 'joms mdzad gang der phyag btsal nas //
de yi sgrub thabs sngags kyi phrin las tshul //
nyung ngur bsdus te gzhan phan blo yis brjod //
ji skad du /
sngon du rdo rje'i nus ldan bsnyen //
de nas rdo rje'i las la sbyar //
'di ni bsdus par gyur pa ste //
lha gcig bum pa gcig pa ni //
'byor pa chung bas shes bya zhes //
bla mas gsungs pas de bstan bya //
zhes bshad pa'i don bzhin sgrub pa la /
sbyor ba yo byad bca' ba /
dngos gzhi sgrub pa'i rim pa /
rjes las kyi rim pa dang gsum las /
dang po ni /
dben zhing mthun pa'i gnas su dus dge ba la /
stegs bu'am gzhi gtsang ma ba byung dang dri bzang gi chus byugs /
ras bris sam rdul tshon gyis pad+ma 'dab ma brgyad pa bris pa'i mthar me tog gi sil ma dgram /
de'i dbus su gser ram dngul lam zangs la sogs pa'i bum pa mtshan nyid dang ldan pa gtsang mar /
thun mong gi rdzas lnga tshan lnga dang /
khyad par gyi rdzas /
shel /
rdo rje pha lam /
mu tig mig med /
me tog sngon po rnams bcug
/dri bzang po'i chus bkang /
kha tshar ma nyams pa'i ras dkar po dprog gsum pas mgul dkris /
lo ma me tog dang bcas pa'i 'o ma can gyi shing dang /
rma bya'i sgro bdun ku sha dUrba lo ma dang bcas pas kha brgyan /
yungs dkar gyis gang ba'i phor bu gzungs thag rdo rje dang bcas pa steng du bkod /
mtha' skor du chu gnyis sngon du 'gro ba'i nyer spyod lnga dang /
mchod gtor cha gsum dang bcas pa'ang bsham /
rang gi mdun du rdor dril me tog sogs nye bar mkho ba'i yo byad thams cad tshogs par bya'o //

//gnyis pa sgrub pa'i rim pa la thun mong gi sngon 'gro /
bdag bskyed pa /
bum pa sgrub mchod gsum las dang po ni /
khrus sngon du 'gro bas gtsang sbra'i spyod lam la gnas bzhin du stan bde bar 'khod nas /
skyabs sems dang mchod gtor byin rlabs spyi ltar byas la /
hU~M badzra d+h+rika?
/rang nyid las kyi khro bo bdud rtsi thab sbyor gyi skur gyur pa'i thugs ka nas spros pa'i khro bo rnams kyis bgegs thams cad ring du bskrad par mos la /
na mash+tsaN+Da badzra kro d+ha ya sogs nye snying tshar gcig brjod /
slar yang thugs ka nas 'phros pa'i 'od zer rdo rje'i sprin du 'khrigs pas steng 'og phyogs mtshams thams cad rdo rje'i sa gzhi rwa ba drwa ba gur bla re ye shes kyi me dpung 'bar ba'i srung ba'i gur gyis khyab par mos la /
na mo rat+na tra yA ya /
phyi ma nas b+hin+d+ha b+hin+d+ha badzra hU~M phaTaHkyi bar gyi snying po nyid brjod pas mtshams gcad /
de nas rang gi thugs ka nas byung ba'i 'od zer gyis rdo rje rnam par 'joms pa la sangs rgyas dang byang chub sems dpa'i tshogs kyis bskor ba badzra sa mA dzaH
zhes spyan drangs pa mdun gyi nam mkhar bzhugs pa la ar+g+haM nas shab+da'i bar gyis mchod /
dkon mchog gsum la bdag skyabs mchi //
sogs yan lag bdun pas tshogs gsag
/sems can bde dang ldan gyur cig
/sogs tshad med bzhi sgom zhing /
des bskyed pa'i byang chub kyi sems dang ldan pa'i stong nyid la blo bzhag go

/gnyis pa bdag skyed ni /
stong pa'i ngang las rin po che las grub pa'i gzhal yas khang mtshan nyid thams cad tshang ba'i dbus su bai DUr+Ya'i brag dang rdo rje'i gdan gyi steng du rang nyid phyag na rdo rje'i skur gyur pa'i /
mdun gyi nam mkhar seng khri rdo rje'i gdan la bcom ldan 'das shAkya thub pa gser mdog mtshan dpes brgyan pa sa gnon mnyam gzhag gi phyag rgya can mchog gi sprul sku'i rnam pa can rdo rje skyil mo krung gis bzhugs par gyur pa la /
bdag gis lus rdo rjer byin gyis brlab tu gsol /
zhes gsol ba btab pas sangs rgyas kyi mthus bdag gi lus gzung 'dzin gyi spros pa thams cad dang bral ba'i stong pa nyid du gyur /
oM shUn+ya tA dz+nyA na badzra swa b+hA ba At+ma ko\u0f85 haM/
stong pa'i lha'o //
de las hU~M sngon po gzungs kyi yi ge dang bcas pa zla ba la gnas par gyur /
yi ge'i lha'o //
gzungs kyi sgra dang 'od zer mkha' khyab tu 'phros 'phags pa mchod sems can gyi don byas tshur 'dus pa sgra'i lha'o //
de'i mod la phyogs bcu'i rgyal ba rnams 'dus te gzungs kyi yi ge la thim pas zla ba dang bcas pa yongs su gyur pa las bdag nyid phyag na rdo rje mthing nag zhal gcig phyag gnyis spyan gsum pa /
mche ba gtsigs shing khro gnyer bsdus pa /
ral pa dmar ser 'bar ba /
g.yas rdo rje gsor zhing g.yon sdigs mdzub mdzad pa /
stag sham dang sbrul gyi rgyan can /
g.yon brkyang ba'i stabs kyis rdo rje'i gdan la gnas par gyur pa gzugs kyi lha'o //
de nas rdo rje rtse lnga pa'i phyag rgyas /
snying ga
/mgrin pa /
spyi bo /
dpung pa gnyis rnams su reg bzhin pas /
oM badzra dz+wa la nA ya swA hA/
zhes brjod pas byin gyis brlabs pa phyag rgya'i lha'o //
de nas rang nyid lha'i sku mdog phyag mtshan thams cad yang yang gsal gdab pa ni mtshan ma'i lha'o //
de dag ni stong pa nyid la sogs pa'i lha drug gis bdag phyag na rdo rjer bya ba'i don no /

/gsum pa bum pa sgrub mchod ni /
mdun gyi bum pa rin po che sna tshogs pa'i rang bzhin can mtshan nyid thams cad yongs su rdzogs pa /
nang yid bzhin gyi rgya mtsho bdud rtsi'i chus gang ba'i dbus su /
sna tshogs pad+ma 'dab ma brgyad pa sdong bu ge sar dang bcas pa'i lte bar zla ba'i gdan la hU~M las bcom ldan 'das rdo rje rnam par 'joms pa sku mdog sngon po zhal gcig phyag gnyis spyan gsum pa /
sgeg cing khro ba'i nyams can ral pa'i cod pan gyis mdzes pa /
phyag g.yas rdo rje rgya gram phyogs gsum pa thugs kar gsor zhing /
g.yon dkur brten nas 'gying ba /
dar sngon po'i stod g.yogs dang tshi gu'i smad dkris can /
rin po che'i rgyan brgyad kyis brgyan pa /
sems dpa'i skyil krung gis rol pa'o //
de'i mdun gyi 'dab mar zla ba'i gdan la mA ma kI sngon mo ut+pal 'dzin cing 'dzum pa'i zhal gyis gtso bo la gzigs pa /
dbang ldan du rdo rje gtum po nag po g.yas rdo rje rtse lnga pa 'dzin pa /
mer rdo rje phur bu sngo dmar g.yas phur bu /
srin por rdo rje be con sngo nag g.yas be con /
rlung du rdo rje tho ba sngo skya g.yas rdo rje'i tho ba 'dzin pa /
thams cad kyang g.yon sdigs mdzub sgreng zhing ral pa dmar ser 'bar ba /
rab tu 'jigs pa'i 'gying bag dang ldan pa /
g.yon brkyang ba'i dor stabs can /
sbrul dang rin po ches brgyan cing stag gi pags pa'i sham thabs 'chang ba /
gtso 'khor thams cad kyang mi bskyod pa'i cod pan dang ldan pa'o //
zhes dam tshig pa bskyed nas /
ye shes pa spyan drang ba ni /
rang dang bum pa'i lha'i gtso bo'i thugs ka'i sa bon las 'od zer 'phros pas rang bzhin gyi gnas nas rdo rje rnam par 'joms pa'i lha tshogs 'khor dang bcas pa badzra sa mA dzaHsa spyan drangs par bsam zhing /
dad pa dang ni dam tshig gis //
tshur gshegs tshur gshegs rig sngags rgyal //
bdag gi mchod yon bzhes nas kyang //
mchod pas bdag la dgyes par mdzod //
oM a mr-ite hU~M phaT/
snying ga nas bdud rtsi 'khyil pa spros pas phyi 'brang gi bgegs bskrad nas /
oM A ha ra A ha ra sarba bid+ya d+hA ra pU dzi te swA hA/
zhes mchod yon dbul /
rnam 'joms rtsa ba'i rgya rdo rje rtse lnga pa'i tshul du bcas la /
oM badzra dz+wa la nA ya swA hA/
zhes spyan drangs pa'i lha rnams bum pa'i lha la dbyer med du thim par bsam zhing dam tshig brtan par byas la /
rab 'byams rgya mtsho dpag med na //
mchod yon ji snyed yod pa dang //
bdag gis gus pas bshams pa 'di //
bcom ldan 'khor dang bcas la 'bul //
oM sarba ta thA ga ta badzra bi dA ra sa pa ri bA ra ar+g+haM pra tIts+tsha swA hA/
de bzhin du zhabs bsil sogs shab+da'i bar du sbyar bas mchod /
de bzhin gshegs pa thams cad kyi //
mthu stobs gcig tu gyur pa ni //
rdo rje khro bo'i skur ston pa //
rnam par 'joms la phyag 'tshal lo //
zhes sogs kyis bstod /
de nas phreng ba blangs te /
oM badzra a tsin+d+hA ya swA hA/
zhes bdun bzlas pas phreng ba bsgrubs nas /
bum lha'i gtso bo'i thugs ka'i zla ba la gnas pa'i rdo rje'i lte bar hU~M yig gi mthar sngags kyi phreng bas bskor ba las 'od zer 'phros /
bdag gzhan sems can thams cad kyi sdig sgrib sdug bsngal thams cad sbyangs /
rgyal ba sras dang bcas pa'i byin rlabs nus mthu thams cad 'od zer gyi rnam par bsdus nas thugs ka'i yig 'bru la thim par mos la /
'di skad bdag gis thos pa sogs nas /
rab tu smras so'i bar tshar gcig gi rjes su sngags tshan gsum po ci nus su bzla ba las /
thog mar gsum ka sbrags te tshar gcig nges par 'don /
de nas rang gi mos pa dang sbyar nas bzla ba la /
na mo rat+na tra yA ya dang po nas dz+wa lA ya swA hA'i bar rtsa sngags /
na mo rat+na tra yA ya phyi ma nas b+hin+d+ha b+hin+d+ha badzra hU~M phaTaHkyi bar snying po /
na mash+tsaN+Da badzra kro d+ha ya /
hu lu hu lu man chad nye snying ngo //
zhes pa rnams rim pa bzhin ci nus su bzlas nas /
rang gi thugs kar zla ba la gnas pa'i sngags kyi phreng ba gzungs thag la 'khril nas song ba bum pa'i lha'i thugs kar thim pas dgyes pa bskyed /
byang chub sems kyi rang bzhin ye shes kyi bdud rtsi'i rgyun bstsal bas bum pa gang bar bsam zhing /
g.yas pas phreng ba bgrang zhing g.yon pas gzungs thag la 'jus te gzungs ring dang snying po nye snying bcas pa rnams skyon dang bral bar ci nus su bzla zhing /
thun mthar nyams pa skong ba'i yig brgya yang bzlas la thun mtshams la 'jug go
/de lta bu'i tshul gyis thun bzhir byas pa'i thun bzhi pa'i mthar bum pa'i lha la sngar bzhin mchod bstod byas nas /
gtor ma 'bul ba ni /
gtor ma dang po byin gyis brlabs /
nye snying gi mthar a kA ro btags pa bdun gyis phul nas 'dod don gsol /   mchod sbyin gtor ma sogs spyi ltar /mchan /
'jig rten pa'i gtor ma cha gsum gyi cho gas gtang la /
mthar bum pa'i ye shes pa oM AHhU~M badzra muHzhes pas gshegs shing /
dam tshig pa bdag la bstim /
bdag nyid las kyi khro bo'i skur langs la spyod lam bskyang ngo //
rim pa de lta bus sngags gsum po gang yang rung ba gcig 'bum du bzla ba ni grangs bsnyen dang /
lha la mthong reg gi mtshan ma dang yi dam gyi rten bzhad par mthong ba sogs ni mtshan ma'i bsnyen pa'o //
!
//gsum pa rjes las kyi rim pa la dang por bya ba dang /
khrus kyi cho ga
/rjes su bya ba dang gsum las /
dang po ni /
gang la bya ba de'i ched du bum pa bsham pa dang /
bdag bum gyi sgrub mchod gzhan rnams sngar dang 'dra ba las /
khyad par sngags phreng gi 'od zer bsgrub bya la phog pas nad gdon sdig sgrib thams cad zhi ba dang /
tshe dang bsod nams ye shes thams cad rgyas par bsam zhing sngags tshan gsum po nyer gcig gam brgya rtsa brgyad bzlas te /
nad zhi bar 'dod na sarba dz+wa re shAn+tiM ku ru ye swA hA zhes pa dang /
gdon zhi bar 'dod na sarba duSh+TAM/
tshe rgyas par 'dod na A yu puSh+TiM ku ru swA hA/
zhes pa'i spel tshig sbyar ba bzlas nas /
bum pa'i lha la mchod bstod dang /
'das pa dang 'jig rten pa'i gtor ma 'bul ba rnams sngar bzhin bya'o /

/gnyis pa khrus chog ni /
bsgrub bya de dang por shu ti dang nye shing sogs 'dag rdzas sbyar ba'i chus khrus byas /
phyi nang gi gtsang sbra dang ldan pas /
gos gsar pa bgos /
lha dang sngags 'chang la phyag 'tshal te mdun du 'khod pa la /
thog mar sbyong ba gsum gyi cho gas bgegs sbyong ba spyi ltar las /
bden stobs brjod pa'i skabs su /
khyad par bcom ldan 'das rdo rje rnam par 'joms pa'i lha tshogs 'khor dang bcas pa rnams kyi bden pa dang /
bden pa chen po'i mthu dang byin rlabs kyis bsgrub bya che ge mo la gnod cing bar du gcod pa'i gdon bgegs log par 'dren pa thams cad 'dir ma gnas par gzhan du song zhig sogs brjod cing /
gu gul gyis bdug cing yungs dkar gyis brab /
snying po dang /
na mo rat+na tra yA ya /
ma hA yak+Sha se nA pa ta ye /
na mo badzra kro d+hA ya /
tad+ya thA/
oM hu lu hu lu /
tiSh+Tha tiSh+Tha /
ban+d+ha ban+d+ha /
ha na ha na /
a mr-ite hU~M hU~M phaT/
ces bdud rtsi thab sbyor gyi sngags lan bdun brjod pas bgegs bskrad cing gzhom par bya'o //
sdig pa sbyang ba ni /
bsgrub bya gu gul gyis bdug cing /
nad gdon sdig sgrib thams cad sna sgor sdig pa'i gzugs kyis thon pa til la thim pa ye shes kyi mes bsregs par bsam zhing /
oM badzra d+ha ma d+ha ma hU~M s+pho Ta ya b+hasmiM ku ru hU~M phaT swA hA/
zhes lan gsum bzlas te mtheb srin gyis til blangs nas bsgrub bya la bskor te me la bsreg cing thal ba chu la blug nas phyir dor /
khrus bya ba ni /
de nas rang gi snying ga nas 'od zer 'phros pas rdo rje rnam par 'joms pa la sangs rgyas dang byang chub sems dpa'i tshogs kyis bskor ba mdun gyi nam mkhar spyan drangs pa mchod cing bstod nas /
spyan drangs pa'i lha rnams kyis bdud rtsi'i chus khrus mdzad pas khyed rang gi nad gdon sdig sgrib thams cad ba spu'i khung bu nas dud khu 'dzag pa ltar nag nyil gyis thon nas /
lus dung dkar po rdul phyis pa ltar sbyangs shing ye shes kyi bdud rtsis skya mer gyis khengs par mos la /
gzungs rnams tshar gcig brjod pa'i mthar /
'di ni khrus mchog dpal dang ldan //
zhes sogs kyi mjug tu nye snying gi mthar /
sarba pA paM b+h+yaHshAn+tiM ku ru swA hA/
zhes dang pA paM gyi gnas su /
big+h+nAn /
byA d+hi /
u pa dra be /
a kA la mr-i t+yu /
gra he /
dz+wa re /
dur swap+ne /
durni mit+te /
tsit+ta bya ku le b+h+yaHshAn+tiM ku ru swA hA/
zhes brjod cing phyi nang gi dri ma thams cad dag par bsam la bkru zhing /
bod skad du byed na rim pa bzhin /
sdig sgrib thams cad zhi bar gyur cig
/de bzhin du /
bgegs thams cad /
nad thams cad /
nye bar 'tshe ba thams cad /
dus ma yin par 'chi ba thams cad /
gdon thams cad /
rims thams cad /
rmi lam ngan pa thams cad /
mtshan ma ngan pa thams cad /
sems kyi kun nas 'khrugs pa thams cad sogs dang /
gzhan yang grib dang mi gtsang ba dang /
byur dang skal pa ngan pa bkra mi shis pa'i dngos po thams cad ces brjod cing khrus bya'o //
gal te dngos su bkrur mi rung na gzugs brnyan bris pa dang me long du shar ba la yang bkrur rung ngo //
de nas byabs pa ni /
khrus chu cung zad khar 'dzin du bcug la /
sgrub bya'i nad gdon sdig sgrib thams cad rdo khab len gyis lcags phye len pa ltar blangs nas mdun du byabs par bsam la /
rma bya'i sgro chun rdo rje dang bcas pas spyi bo nas rkang pa'i bar du byab cing nye snying gi mthar sarba pA paM sogs la a pa na ye swA hA/
zhes sogs btags pas byabs pa'i mthar kha'i chu skyugs pa dang lhan cig
/bsgrub bya'i nad gdon sdig sgrib thams cad song bar bsam la phyir dor /
de nas bsrung ba bya ba ni /
bsgrub bya'i mgo bor rdo rje bzhag la /
nye snying gi mthar sarba pA paM b+h+yaHsogs la rak+Sha rak+Sha swA hA/
zhes btags pas bsrungs nas /
oM badzra rak+Sha rak+Sha sarba bud+d+ha a d+hiSh+ThA na ma tsi brta swA hA/
zhes brjod cing rdo rje go cha'i rgyas mgo bo dang /
dpung pa gnyis /
snying ga
/mgrin pa rnams su reg pas lus rdo rje'i go chas gtams te cis kyang mi shigs par bsam mo //
gzhan yang srung ba'i 'khor lo dang srad bu la sogs pas kyang bsrung zhing /
slar yang spyi bor rdo rje bzhag la /
khro rgyal 'khor dang bcas pa'i byin rlabs dang //
gsang sngags rig sngags rnams kyi mthu stobs kyis //
'gro ba 'di kun nga yis bsrungs zin gyis //
'di la su yang gnod par ma byed cig
/ces bsrung ngo //
de nas bsgrub bya lag gi rdo rje la 'dzin du bcug nas /
zhi ba dang dga' ba'i sems kyis longs shig
/ces brjod la des kyang nad gdon thams cad las thar pa'i bsam pas langs nas /
slar yang bkra shis pa'i stan la 'khod pa la /
bkra shis pa'i rdzas brgyad sbyin pa'am /
bsdu na phun sum tshogs pa sogs bkra shis kyi tshig ci rigs brjod pa'i mthar skyes bu 'di dag bar chad mi mthun pa'i phyogs thams cad las rgyal bar gyur cig
/dza ya dza ya su dza yan+tu swA hA/
zhes brjod cing me tog gi char dbab bo //
de nas phan yon bsgrag pa ni /
de ltar bgyis pas nyi zla gza' las grol ba bzhin du bsgrub bya nad gdon sogs las rnam par thar pa nyid de zhes bya ba'i dbang du byas nas /
sdig pa thams cad byang byas nas //
zhes pa nas /
sdig pa kun las rnam par thar //
zhes pa'i bar bshad pas spro ba bskyed cing /
des kyang yid ches pa'i dad pas bka' drin dran par bya'o /

/gsum pa rjes bya ni /
slar bum pa'i lha la mchod bstod byas nas /
yig brgya mang du bzlas pa'i mthar /
ma rnyed yongs su ma tshang dang //
zhes sogs kyis nongs pa bshags nas /
bum pa'i ye shes pa gshegs /
dam tshig pa rang la bsdus nas las kyi khro bo'i skur ldang /
smon lam shis brjod bya zhing yo byad rnams bsdu'o //
de ltar rdo rje'i rigs kyi gtso //
bdud sde'i dpung rnams 'joms mdzad lha'i //
sgrub thabs khrus kyi cho gar bcas //
brjod 'dis 'gro la phan gyur cig
/rdo rje rnam par 'joms pa'i sgrub thabs khrus kyi cho ga dang bcas pa bdud rtsi'i chu rgyun zhes bya ba 'di ni dge slong 'tsho byed gzhan phan mchog sbyin dang /
mdo khams pa nges don bstan 'dzin gyis bskul ba las rig pa 'dzin pa 'gyur med rdo rjes slob dpon sangs rgyas gsang ba'i man ngag gi snying po nyung ngur bsdus te bkod pa'o ///
/
