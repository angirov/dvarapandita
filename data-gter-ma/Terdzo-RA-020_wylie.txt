@#//
bcom ldan 'das yang gsang khros pa yab yum rkyang sgrub kyi sgrub thabs rgyun khyer dngos grub myur stsol bzhugs so //
bla ma dam pa rnams la phyag 'tshal lo //
bcom ldan 'das pad+ma dbang chen yang gsang khros pa'i sgrub thabs rgyas par khrag 'thung lha dgu'i dkyil 'khor yongs rdzogs /
'bring po yab yum rkyang sgrub /
bsdus pa dpa' bo gcig pa dang gsum 'byung ba las /
'dir yab yum rkyang sgrub rgyun gyi rnal 'byor nyams su len par 'dod pa'i rten gyi gang zag 'di'i dkyil 'khor du dbang bskur ba legs par thob cing dam tshig dang sdom pa ldan pas /
bde ba'i stan la bsam gtan gyi 'dug stangs kyis gnas la /
mdun gyi nam mkhar skyabs yul rnams mngon sum lta bur bzhugs par dmigs te /
bdag dang 'gro ba nam mkha' dang mnyam pa'i sems can thams cad dus 'di nas bzung ste /
ji srid byang chub snying po la mchis kyi bar du /
dpal ldan bla ma dam pa rnams la skyabs su mchi'o //
yi dam dkyil 'khor gyi lha tshogs rnams la\u0f8e
rdzogs pa'i sangs rgyas bcom ldan 'das rnams la\u0f8e
dam pa'i chos rnams la\u0f8e
'phags pa'i dge 'dun rnams la skyabs su mchi'o //
zhes pa nyer gcig tsam dang /
bai ros   pad+ma dbang chen dkyil 'khor la //
sgo gsum gus pas skyabs su mchi //
rang gzhan don ni rab bsgrub phyir //
byang chub sems ni bskyed par bgyi //
pad+ma dbang chen sgom bzlas ni //
bdag gis sems can don du bgyi //
zhes tshar gsum gyis skyabs 'gro sems bskyed dang /
bai ros   sems can thams cad bde dang ldan //
sems can sdug bsngal med gyur cig
/sems can bde la rtag par gnas //
'gro rnams sangs rgyas thob gyur cig
/ces pas tshad med bzhi bsgom /
rang skad cig gis thun mtshams kyi pad+ma dbang chen du gsal bas /
oM raM badzra kro d+ha rak+Sha dz+wa la raM tIk+Sh+Na bi shwa dz+wa la raM phaT raM raM/
raM a /
oM A ha ra A ha ra hU~M/
oM badzra d+hU pe hU~M sogs thog mtha' 'dra ba la /
puSh+pe 
A lo ke 
gan+d+he 
nai bid+yA 
shab+da 
oM sarba pany+tsa a mr-ita hU~M/
oM ma hA ba liM ta pU dzi te dzo hU~M/
oM ma hA pad+ma rak+ta hU~M/
zhes pas phyi nang gsang gsum gyi mchod rdzas rnams byin gyis brlab /
oM swa b+hA ba bi shud+d+haHsarba d+harmAHswa b+hA ba bi shud+d+ho\u0f85 haM/
stong pa'i ngang las paM pad+ma maN+Dal /
sna tshogs pad+ma'i lte bar /
ma sUr+Ya maN+Da la /
nyi ma'i dkyil 'khor /
a tsan+d+ra maN+Da la /
zla ba'i dkyil 'khor /
ru dra baM/
bdud nag pho mo byi chings su bsnol ba'i gdan gyi steng du /
rang gi rnam par shes pa sa bon gyi yig 'bru hrIHdmar po dang /
maM sngon por gyur /
s+pha ra Na phaT/
de las 'od 'phros 'phags pa mchod /
sems can gyi don byas /
de bzhin gshegs pa thams cad kyi gnas gsum nas rdo rje gsum gyi ngo bo yig 'bru gsum las 'od zer dkar dmar mthing gsum spyan drangs /
saM ha ra Na hU~M/
tshur 'dus yig 'bru la thim pas pad+ma dmar po dang b+han+d+ha khrag gis gang ba'i rnam par gyur /
tiSh+Tha badzras brtan par byas /
hrIHma hA kro ta ha ya grI ba hu lu hu lu hU~M phaTaH
pad+ma yongs su gyur pa las /
bdag nyid bcom ldan 'das pad+ma dbang chen sku mdog dmar nag zhal gsum phyag drug
/zhabs bzhi pa /
rtsa ba'i zhal dmar nag
/g.yas zhal dkar ba /
g.yon zhal ljang gu
/zhal re re la dmar la zlum pa'i spyan gsum gsum dang ldan pa /
zhal bgrad cing mche ba gtsigs pa /
ljags 'dril ba /
khro gnyer rab tu bsdus pa /
dbu skra kham nag gyen du 'khyil ba rtsa zhal gyi spyi bor rta mgo ljang gu
/rngog ma dmar po //
phrum phrum ser po //
zhur dkar po //
rta skad drag po lhang lhang 'tsher ba /
smin ma dang sma ra ag tshom me ltar 'bar ba /
phyag g.yas kyi dang po pad+ma dmar po 'dab ma brgyad pa dang /
g.yon gyi dang po b+han+d+ha khrag gis gang ba bsnams pas yum la 'khyud pa /
g.yas gnyis pas lcags kyu /
g.yon gnyis pas rgyu ma'i zhags pa /
g.yas gsum pas tsan+dan gyi be con dang /
g.yon gsum pas ral gri rab tu 'bar ba phyar thabs su 'dzin pa /
thod pa skam po lnga'i dbu rgyan dang /
tshal bu'i dpung rgyan /
skam po /
rlon pa /
rnyid pa ste thod phreng tshar gsum gyi do shal can /
sku stod la zhing chen gyi g.yang gzhi dang /
glang chen gyi ko rlon gsol ba /
stag lpags rlon pa'i sham thabs can /
sbrul rigs bzhi dang /
rin po che'i rgyan gyis brgyan pa /
rak+ta'i thig le /
zhag gi zo ris /
thal chen gyi tshom bu bkod pa /
khams gsum las rnam par rgyal ba'i rdo rje'i khyung gshog sngon pos bar snang khyab pa /
sgeg pa dpa' ba mi sdug pa /
dgod dang drag shul 'jigs su rung ba /
snying rje rngams dang zhi ba ste /
gar dgu'i nyams dang ldan pa /
zhabs g.yas gnyis bskum zhing /
g.yon gnyis brkyang ba'i gyad kyi dor stabs kyis bzhugs pa /
oM ma hA kro tI shwa ri hU~M phaT/
b+han+d+ha khrag gang yongs su gyur pa las /
de'i pang na yum chen pad+ma gar gyi dbang phyug ma /
sku mdog mthing nag zhal gcig phyag gnyis pa /
g.yas pas mi snying rlon pa bzung nas yab kyi mgul nas 'khyud pa /
g.yon pas dung chen dmar 'khyil yab kyi zhal du stob pa /
spyan gsum khrag mig tu lta ba /
zhal bgrad mche ba gtsigs pa /
ral pa nag po mun ltar 'thibs pas sku rked yan chod non pa /
mi mgo skam po lnga'i dbu rgyan dang /
rlon pa lnga bcu'i do shal can /
rin po che'i rgyan gyis brgyan pa /
dur khrod kyi chas kyis spras pa /
zhabs g.yas brkyang zhing g.yon bskum pas yab la 'khril ba /
yab yum gnyis ka nyi ma stong las lhag pa'i gzi 'od 'bar ba /
bskal pa'i me lta bu'i ye shes kyi me dpung 'bar ba'i klong na bzhugs pa'o //
ye shes pa spyan drang ba ni /
yab kyi thugs ka'i hrIHlas 'od zer lcags kyu lta bu 'phros pas /
rang bzhin gyi gnas nas bcom ldan 'das pad+ma dbang chen khrag 'thung yab yum la sangs rgyas dang byang chub sems dpa'i tshogs kyis bskor ba /
oM badzra sa ma ya dzaHsa mdun gyi nam mkhar spyan drang /
oM sarba ta thA ga ta ma hA pad+me shwa ri sa pa ri bA ra ar+g+haM pra tIts+tsha ye swA hA/
pA d+yaM 
puSh+pe 
d+hU pe 
A lo ke 
g+han+d+he 
nai bid+yA 
shab+da pra tIts+tsha ye swA hA/
ma hA pany+tsa a mr-ita khA hi /
ma hA rak+ta la khA his phyi nang gsang gsum gyis mchod /
dzaHhU~M baM hoHsa gnyis su med par thim pas dam tshig pa dang ye shes pa dbyer med du gyur par bsam /
oM AHhU~M/
spyi bor oM dkar po /
mgrin par AHdmar po /
thugs kar hU~M sngon po rnams kyis mtshan par gyur /
hU~M badzra he ru ka a b+hi Shiny+tsa hU~M/
rang gi spyi bor hU~M sngon po las badzra he ru ka sngon po rdo rje dang dril bu 'dzin pa /
oM bud+d+ha he ru ka a b+hi Shiny+tsa oM/
mtshog mar oM dkar po las b+hud+d+ha he ru ka dkar po 'khor lo dang dril bu 'dzin pa /
swA rat+na he ru ka a b+hi Shiny+tsa trAM/
rna ltag g.yas par swA ser po las rat+na he ru ka ser po rin po che dang dril bu 'dzin pa /
pAM pad+ma he ru ka a b+hi Shiny+tsa hrIH
ltag par pAM dmar po las pad+ma he ru ka dmar po pad+ma dang dril bu 'dzin pa /
hA karma a b+hi Shiny+tsa AH
rna ltag g.yon par hA ljang gu las karma he ru ka ljang gu ral gri dang dril bu 'dzin pa /
de lnga ga'ang thod skam gyi khang bu re rer bzhugs pas dbu brgyan par bsam /
de nas sngar ltar sngags tsam gyis phyi mchod dang /
sngags kyi rjes su ma hA sarba a mr-ita khA hi /
ma hA rak+ta khA hi /
ma hA ba liM ta khA hi /
zhes pas sman raka gtor gsum gyis mchod /
rgyas par rtags bstod dam /
bsdu na /
kun mkhyen mus srad pas mdzad pa /
hrIH
dmar nag gru gsum dbang gi dkyil 'khor nas //
pad+ma nyi zla bdud bsnol gdan steng du //
rnam shes gnas gyur pad+ma he ru ka
/zhe sdang rnam dag chos dbyings ye shes ngang //
rgyud drug nyon mongs zhe sdang 'joms mdzad pa /
khro rgyal rta mgrin dpal la phyag 'tshal lo //
phyi nang gsang ba'i mchod pa 'di bzhes la //
rmad byung rol pa'i dngos grub bstsal du gsol //
dga' bzhi bde ba chen po'i dkyil 'khor nas //
dus gsum rgyal ba thams cad skyed pa'i yum //
bde stong zung 'jug thabs dang shes rab rol //
dbyings dang ye shes dbyer med khro bo'i sku
/rgyud drug las dang nyon mongs 'joms mdzad ma /
khro mo gar dbang yum la phyag 'tshal lo //
phyi nang gsang ba'i mchod pa 'di bzhes la //
rmad byung rol pa'i dngos grub bstsal du gsol //
zhes pas bstod /
de nas rlung ro bus nas 'og rlung gyen du 'then pas /
rang gi lte ba nas 'od dmar zhing gsal ba sgron me bteg pa lta bu bde ba'i rang bzhin dmar khyug gis byung bas lus kyi nang thams cad mer gyis gang /
sdig sgrib bag chags dang bcas pa skad cig de nyid la sangs kyis dag
/'od dmar po de nyid sna bug gnyis nas phyir sor bzhi tsam thon nas dmar lam me yod pa la sems gtad de rlung phyir thub tshad du mnan /
mi thub pa dang rlung nang du drangs pa dang mnyam du 'od sngar las kyang ches cher du gsal bas lus thams cad khyab pas mun khang du sgron me bteg pa ltar /
rang nyid lha'i sku yab yum zhal sbyor spyan gyi dkar nag tshun ma 'dres par me dpung gi dbus na gsal seng nge bzhugs pa /
me long nang gi gzugs brnyan nam /
rmi lam gyi snang ba'am /
chu zla ltar snang la rang bzhin med pa la sems gtad de /
rlung nang du ci thub 'dzin cing /
sems 'dzin med du 'jog
/de ltar yang yang bsgoms pas ting nge 'dzin khyad par can rgyud la skye zhing /
rgyas par lha khrid sems bzung gi shog dril dang /
bskyed rdzogs zung 'jug gi shog dril /
de'i bogs 'don dug lnga lam slong gi shog dril /
gtum mo drod kyi shog dril sogs bla ma dam pa'i zhal shes kyis brgyan nas nyams khrid du byas pa las rtogs par 'gyur ro //
bzlas pa bya bar 'dod pas /
rang gi thugs kar pad+ma dmar po 'dab ma brgyad pa kha gyen du bye ba'i lte bar hrIH
'dab ma brgyad la mdun nas brtsam ste g.yas skor gyis sngags phreng kha dog dmar nag yig 'bru gyen du langs pas bskor bar bsam /
de rnams las 'od zer dkar dmar 'dres pa nyi ma'i 'od zer ram /
gser gyi ba thag 'dzings pa bzhin bun bun 'phros pas /
lus kyi nang gang bas nad gdon sdig sgrib bag chags dang bcas pa skad cig la sang dag
/'od zer ba spu'i bu ga dang /
yab yum gyi sbyor mtshams sogs nas phyir 'phros pas /
phyogs bcu'i zhing khams rab 'byams na bzhugs pa'i rtsa brgyud kyi bla ma /
sgrub sde chen po brgyad la sogs pa yi dam zhi khro'i dkyil 'khor gyi lha tshogs dpa' bo dang rnal 'byor ma dam can srung ma'i tshogs dang bcas pa rnams nyer spyod lnga la sogs pa phyi'i mchod pa /
sman rag gtor gsum sogs nang gi mchod pa /
sbyor ba dang sgrol ba sogs gsang ba'i mchod pa /
gnas lugs rang ngo shes pas mchod bya mchod byed dang bral ba de kho na nyid kyi mchod pa rnams kyis mchod cing thugs dam gyi rgyud bskul /
sems can thams cad la 'od zer phog pas sgo gsum gyi sgrib pa sbyangs /
bye brag tu dgra bgegs log par 'dren pa rnams la 'od zer phog pa'i mod la tshar bcad /
thams cad dpal rta mgrin gyi go 'phang la bkod /
'od zer tshur 'dus de bzhin gshegs pa thams cad kyi sku gsung thugs yon tan phrin las kyi ngo bo 'od zer kha dog sna lnga pa bsam gyis mi khyab pa dang lhan cig tu mtsho la ser chen bab pa bzhin du rang la chem gyis thim pas /
sku gsung thugs yon tan phrin las dang bcas pa'i dngos grub ma lus pa thob par bsam la /
hrIH
bdag nyid khro rgyal rta mchog dpal //
thugs kar pad+ma 'dab brgyad kyi //
ge sar la ni snying po hrIH
/'dab ma brgyad la sngags kyis bskor //
'od 'phros bde gshegs rnams la thim //
phyi nang gsang ba'i mchod pa 'bul //
sku gsung thugs kyi dngos grub bsdus //
sems can sgo gsum sgrib pa sbyangs //
rnal 'byor lus ngag yid la thim //
zhes pas gsal btab nas rig pa ma yengs pa'i ngar dang bcas pas /
hrIHbadzra kro ta ha ya g+h+rI ba hu lu hu lu hU~M phaT/
ces pa dang /
yum gyi thugs kar pad+ma'i lte bar ma yig
/'dab ma la sngags phreng gis bskor ba las 'od zer spro bsdu gong bzhin byas la /
oM ma hA kro d+hI shwa ri hU~M phaT/
ces pa ji ltar rigs pa bzlas pa'i rjes su /
'dzab bstod ni /
hrIH
pad+ma rigs kyi khro rgyal mchog
/dpal chen pad+ma he ru ka
/mi bzad khro rgyal rta mchog dpal //
dbang drag stobs chen rngam brjid gtum //
sku mdog dmar nag 'gying zhing brjid //
dbu gsum rnam thar gsum yang ston //
phyag drug rgyud drug rtsad nas gcod //
zhabs bzhi 'khor ba'i chos bzhi sgrol //
dur khrod chas brgyad sku la rdzogs //
rta mgo ljang gu rta skad 'tsher //
me dpung 'bar ba'i klong na bzhugs //
rngam pa'i nga ro 'brug stong sgrog
/dregs pa pho mo dbang du sdud //
dbang chen sku la phyag 'tshal bstod //
ces dang /
'dzab kyi dngos grub blang ba ni /
hrIH
khro rgyal dbang chen rta mchog dpal //
dpal gyi sku gsung thugs mchog las //
mchog gi dngos grub ye shes dbyig
/dus 'dir rnal 'byor bdag la stsol //
oM pad+mAn+ta kr-ita pad+me shwa ri ma hA kro d+ha ha ya grI ba ma ma rag mo dun+tiM hrIM hrIM hU~M dzaH
zhes pa nyer gcig tsam dang /
oM pad+ma kro d+ha kA ya bA ka tsit+ta sid+d+hi a la la hoH
zhes brjod pas dngos grub thams cad rang bzhin gyis thob cing brtan par bsam /
de ltar nyams su len pa'i tshe bar chad kyi rnam pa ci byung yang sngags kyi ngar btags te tshar gcod pa ni /
rang gi thugs ka'i hrIHlas khro chung dmar nag khro zhing rngam pa grangs med pa dang /
mtshon cha rno zhing rtsub pa dang /
me dpung tsha zhing rtsub la 'bar ba 'ur sgra dang bcas pa /
nyi zer gyi rdul ltar 'phros pas gdon bgegs log 'dren thams cad skad cig nyid la tshar bcad cing /
stong gsum gyi pha rol nam mkha'i mthar yud kyis bskrad nas /
sngar gyi spros pa rnams tshur 'dus rang gi mtha' skor du khro bo'i gur khang sngags kyi nga ro 'brug ltar ldir ba /
de'i phyir mtshon cha'i gur khang /
de'i phyir me dpung gi gur khang gsal btab /
de rnams las me mtshon khro bo'i tshwa tshwa lcags kyi zhun ma 'thor ba ltar phyogs bcur 'phros pas /
gdon bgegs gdug pa can thams cad rtswa sbur mes tshig pa'am /
me stag chu nang shor ba ltar rjes med du song bar bsam la /
oM raM kro d+ha rak+Sha badzra dz+wa la raM tIk+D+ha  bi shwa dz+wa la raM phaT raM raM zhes mtshams sngags dang /
oM pad+ma shrI he ru ka ma hA tsan+d+ra rA ga pA shaM ku ru /
pad+mAn+ta kr-ita badzra kro d+ha ha ya grI ba tsan+d+ra rak+sha ma hA ba la ma ma shwa rI pad+ma kro d+ha hrIHhrIH
sarba duSh+TAM trig nan ha na ha na da ha da ha pa tsa pa tsa tsit+ta rbad nan /
myog thuM ril rbad /
hur thuM dzaH
mA ra ya rbad /
satwaM b+ha ya nan /
zhes pa lcags mkhar spu gri'i sngags shin tu rno zhing gnyan pa dang /
oM pad+ma kro d+hI shwa rI badzra pA Ni kI la ya /
ya ma ma hA yak+sha kA la rU pa karma raM raM dz+wa la raM hU~M phaT/
nA ga du na /
tsan+d+he tsan+d+he /
mi li mi li hU~M phaTaH
ces pa bde gshegs gcig dril gyi sngags zab mo rnams thun mtshams su brgya rtsa'am nyer gcig yan bzla bar bya'o //
thun 'jog khar lhag chad kha skong ba dang /
byin rlabs brtan pa'i phyir yi ge brgya pa lan gsum bzla /
sngar ltar mchod bstod bya /
ha ya grI ba hrIHgab /
ba mo d+ha ra hrIHgab /
pad+ma b+han+d+ha hrIHgab /
tsan+d+ra rak+sha hrIHgab /
ru lu ru lu hU~M b+h+yo hU~M/
zhes pas gnas lngar phyag rgya bcas pas lus bsrung /
thun mtshams su /
rang dpal gyi thugs ka nas mar me gcig las gnyis mched kyi tshul du thon la spyod lam bya'o //
nang du 'jug pa na sngar gyi de la thim par bsam /
nyal ba'i rnal 'byor lta bu'i tshe lha bsdu bar 'dod pas /
khams gsum snod bcud thams cad 'od du zhu nas yab yum gyi bar du thim /
yum yab /
yab hrIHyig gi bar du bsdus /
hrIHyig gi gu'i bar bsdus /
de yang nam mkha' la 'ja' yal ba ltar rig stong gi ngang du mnyam par bzhag nas /
oM ma hA shUn+ya tA dz+nyA na badzra swa b+hA ba At+ma ko\u0f85 haM/
zhes brjod /
mthar /
dge ba 'di yis bdag sogs sems can rnams //
pad+ma rgyal po'i go 'phang mchog thob nas //
ma rig ldongs pa'i skye tshogs thams cad la //
rol pa'i rta skad phyogs bcur sgrog par shog
/ces bsngo ba smon lam bkra shis kyi bar bya'o //
mthar ldang bar 'dod pas de'i ngang las rang nyid skad cig gis dpal gyi skur langs par bsam la /
hrIHbadzra kro d+ha ha ya grI ba hu lu hu lu hU~M phaT ces brjod /
de lta bu'i tshul gyis gzhi'i bsnyen pa bya bar 'dod pas /
zhag re la thun bzhir bcad nas nyams su blang /
dus kyi bsnyen pa zla ba drug gam gsum la sogs pa yin la /
grangs ni yab la 'bum phrag bcu bzhi /
yum la de'i phyed /
rtags sam mtshan ma ni /
gsang rgyud las /
sku nyid dngos su mthong ba 'am //
slob dpon nyi zla mgo la 'char //
rdzas la me 'bar 'od 'phro zhing //
snang srid me tog pad+mas gang //
sgrub khang g.yo 'gul sgra chen 'byung //
pad+ma'i snying por bdag 'dug dang //
sangs rgyas nyag gcig chos nyan pas //
zhes sogs rnams rmi lam nyams snang mngon sum du 'byung ba ni rim bzhin phyi nang gsang gsum gyi rtags su bshad do //
'di nyid shin tu zab cing gsang ba sgrub thag nye ba'i mthar thug pa yin zhing /
khyad par snyigs ma'i dus su rgyal po dang klu'i gnod pa phal cher 'byung bas /
de'i gnyen por 'di bas lhag pa med pas nan tan du nyams su blang bar bya'o //
gsang sngags snying po ma hA yo ga'i bcud //
sgrub sde brgyad kyi zab don pad+ma'i gsung //
de yi mthar thug yang gsang khros pa zhes //
o rgyan mkhan po'i zhal gyi bdud rtsi'i rgyun //
'dar 'phyar grub dbang brgyud par bcas pa yi //
snyan nas snyan du brgyud pa'i byin rlabs kyi //
bka' babs las 'ong yab yum sgrub pa'i thabs //
dngos grub myur stsol deng 'dir kho bos sbyar //
bcom ldan 'das yang gsang khros pa yab yum rkyang sgrub kyi sgrub thabs rgyun khyer dngos grub myur stsol zhes bya ba 'di ni /
rang gi slob bu blo dman pa dag la phan pa'i bsam pas kun nas blangs te /
yang gsang khros pa'i rnal 'byor pa pad+ma drag po rtsal gyis mang mkhar thub bstan dge 'phel gyi dgon par sbyar ba'o //

//
