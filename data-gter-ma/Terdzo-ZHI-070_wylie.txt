@#//
zab bdun rtsa gsum tshe'i zab pa'i cha lag
/rin chen mkha' 'gro so sor 'brang ma'i dbang chog gsal bar bkod pa gser gyi bum bzang zhes bya ba bzhugs so //
sangs rgyas thugs rje'i 'phrul chen po //
rig pa'i rgyal mo'i tshul gyis ni //
'gro ba'i re skong sems ma mchog
/gus pas bsnyen la dgyes brtser mdzod //
rin chen mkha' 'gro so sor 'brang ma'i dbang bskur bgyi ba la /
ras bris kyi dkyil 'khor sgo rdzogs yod na bting /
med na maN+Dal pad+ma 'dab bzhir tshom bu gtso 'khor lnga bkod pa'i steng du bum pa so lnga'i bcud ldan mgul chings ser po kha rgyan ldan pa bzhag
/g.yas su thod pa'i bdud rtsi /
g.yon du pad+ma dmar po'i nang rdo rje phyed pa dkar po bris pa'i tsakli /
sman raka gtor gsum /
phyi mchod spyi ltar bsham /
phrin las spyi chings ltar skyabs sems tshogs gsag bgegs bskrad nas mchod pa byin rlabs bar bya /
de nas rgyas par spro na rtsa gsum las byang bzlas pa'i bar btang la bdag bskyed bya /
mdun bskyed sor 'brang ma rang gzhung gtang /
bsdu na bdag mdun gnyis ka rin chen mkha' 'gror bskyed chog pas rtsa gsum gtang mi dgos /
de'i tshe sngon 'gro'i spyi chings kyang rgyas par sbyor mi dgos pas /
skyabs sems bgegs bskrad srung 'khor mchod pa byin rlabs mdor bsdus tsam gyis chog go
/gang ltar bskyed nas bzlas dmigs bar grub nas snying po ci nus bzla /
bum par dkyil 'khor gsal btab cing gzungs thag blangs la snying po brgya rtsa bzlas mthar stong tshigs spyi ltar 'bul /
las bum 'khyil pa'i sngags kyis byin brlab /
rig pa'i me tog dor /
de nas slob bu rnams khrus bya /
bgegs bskrad /
sems bskyed gsal btab nas /
de'ang bya rgyud gshegs rigs kyi yum du gtogs pa'i mdo gzungs rnams la brten te 'phags yul grub pa'i slob dpon so sos bkral pa'i /
rig pa'i rgyal mo'i dkyil 'khor du dbang bskur ba dang rig pa gtad pa dang gtso rkyang la bsten pa'i rjes su gnang ba dang /
bla med rgyud gur gyi las rgyas pa'i lha gsum gyi gral du byung ba'i rjes gnang sogs ci rigs pa bod du'ang byon cing /
snga 'gyur rnying ma gter ma'i khrod du'ang sgrub thabs thor bu tsam byung yang dbang dang gdams ngag skor tshang bar dkon pa la /
'dir sprul pa'i gter chen 7mchog gyur gling pa'i zab gter gyi bang mdzod chen po las byon pa gu ru'i thugs dam zab pa skor bdun gyi nang tshan /
rtsa gsum tshe'i zab pa'i cha lag mkha' 'gro rigs bzhi'i sgrub thabs las tshogs dang bcas shin tu zab par bzhugs pa'i ya gyal /
rin chen mkha' 'gro so sor 'brang ma'i dbang bskur bgyi ba la sogs kyis mtshams sbyar nas maN+Dal 'bul /
thal mo me tog gis bkang ste gsol ba 'debs pa 'di'i rjes zlos /
dkyil 'khor bdag nyid bla ma mchog :
ma lus rgyal ba kun gyi dngos :
mkha' 'gro'i dbang phyug dkyil 'khor du :
bdag nyid gzhug par mdzad du gsol :
lan gsum /
bla ma dang bcom ldan 'das ma'i dkyil 'khor gyi lha tshogs rgyal ba sras dang bcas pa'i spyan sngar /
rgyud rnam par dag pa'i slad du rgyun bshags yan lag brgyad pa tshul bzhin bya ba'i 'dun pas brjod tshig dang mthun par bsgom don gsal btab ste 'di'i rjes zlos /
rdo rje slob dpon sogs lan gsum /
de nas ye shes pa dbab pa'i slad du dmigs pa 'di bzhin du mdzod /
las sngags kyis bsang /
swa b+hA bas sbyang /
stong pa'i ngang las khyed rang rnams gang du gnas pa'i go sar pad+ma dang zla ba'i gdan la praM ser po las 'od zer 'phros /
don gnyis byas /
tshur 'dus te yongs su gyur pa las khyed rang rnams rin chen mkha' 'gro so sor 'brang ma gser gyi mdangs can dar dang rin po che'i rgyan gyis spras pa /
khro 'dzum sgeg pa'i nyams ldan /
phyag g.yas pas rin po che gdengs pa'i tshul dang g.yon pas zhags pa dang bcas pa'i 'khor lo dkur brten pa /
rab tu 'bar ba'i 'od zer ser po'i klong na bzhengs stabs kyis bzhugs pa'i gnas gsum 'bru gsum gyis mtshan pa dang /
bdag mdun gyi thugs ka nas 'od zer mtha' yas pa 'phros pas /
rang bzhin chos kyi dbyings dang sangs rgyas kyi zhing rab 'byams nas 'phags ma so sor 'brang ma ye shes pa'i tshogs dpag tu med pa spyan drangs te khyed rang la gnyis su med par thim pa'i mos pa mdzod /
snying po'i gsham du badzra A be sha ya a AH
btags pa brjod /
spos rol bcas byin dbab /
ye shes pa'i rgyun byang chub bar brtan par byas pa'i mos pa mdzod /
tiSh+Tha badzra rdo rje mgor bzhag
/slob dpon gyi thugs ka nas 'od zer 'phros /
dbang gi lha nam mkha' gang bar bzhugs pa'i rgyal ba sras dang bcas pa rnams kyis bkra shis pa'i rnam pa du ma dang ldan pa'i rin po che'i bum pa dkyil 'khor pa'i rang bzhin can gyis dbang bskur /
bdud rtsi'i chu rgyun spyi bo nas zhugs /
lus kyi nang gang bar mos shig
/bum pa thogs la /
hU~M:
bum pa b+h+rU~M las gzhal yas khang :
so sor 'brang ma'i lha tshogs bzhugs :
sku las bdud rtsi'i rgyun babs pas :
slob ma'i sgrib pa dag gyur cig :
sngags mthar :
ka la shaHa b+hi Shiny+tsa hU~M:
bum pa mgor bzhag
/bum chu 'thor 'thung bya /
chu'i lhag ma gyen du lud pa las rin chen 'byung ldan gyis gtsor byas pa'i rigs lngas dbur brgyan /
des bum pa'i dbang thob /
lus sgrib dag
/bskyed rim bsgom pa la dbang /
sprul sku thob pa'i skal pa can du byas pa 'o //
bla ma rin chen dpa' bo dang rin chen mkha' 'gro mnyam par sbyor ba'i byang chub sems kyi rgyun thod pa'i bdud rtsi dang ro gcig pa ljags la byin pas rtsa khams thams cad khyab /
ngag byin gyis brlabs par mos shig
/thod pa'i bdud rtsi sbyin la /
A:
bla ma so sor 'brang ma yum :
dga' bzhir rol pa'i byang chub sems :
skal ldan lce la bzhag pa yis :
bde chen gsang ba'i dbang thob shog :
sngags mthar :
gu h+ya a b+hi Shiny+tsa hU~M:
des gsang ba'i dbang thob /
ngag sgrib dag
/rtsa rlung bsgom pa la dbang /
longs sku thob pa'i skal pa can du byas pa 'o /
khyed rang skad cig gis rin chen dpa' bor gsal ba la /
mtshan nyid dang ldan pa'i rig ma rin chen mkha' 'gro pang du byin pa dang snyoms par zhugs pas dga' bzhi'i ye shes mthar thug pa skyes /
yid byin gyis rlabs par mos shig
/rdor pad tsakli gtad la /
hU~M:
slob ma rin chen dpa' bo dang :
so sor 'brang ma mnyam sbyor bas :
dga' bzhi'i ye shes rtogs nas su :
shes rab ye shes dbang thob shog :
sngags mthar :
ma hA su kha a b+hi Shiny+tsa hU~M:
des shes rab ye shes kyi dbang thob /
yid sgrib dag
/thig le bsgom pa la dbang /
chos sku thob pa'i skal pa can du byas pa 'o //
pho nya'i lam las skyes pa'i dpe'i ye shes kyi rang ngor bltas te mnyam par bzhag pas /
don dam dpe bral lhan cig skyes pa'i ye shes rig stong nam mkha' lta bu'i dgongs pa mngon du gyur pa de nyid bskyang bar zhu /
hU~M:
thabs dang shes rab dbyer med par :
zung du 'jug pa'i ye shes ni :
rdul bral ye nas rnam par dag :
mtha' dang bral ba'i don rtogs shog :
sngags mthar :
d+harma d+hA tu a b+hi Shiny+tsa hU~M:
des dbang bzhi pa thob /
sgo gsum cha mnyam gyi sgrib pa dag
/rdzogs pa chen po bsgom pa la dbang /
ngo bo nyid sku 'grub pa'i skal pa can du byas pa 'o //
shis brjod bya /
des rin chen mkha' 'gro so sor 'brang ma'i dkyil 'khor du dbang bzhi rdzogs par thob pa yin pas sogs mtshams sbyar la dam tshig khas blang phyin chad spyi ltar bya /
rtsa gsum phrin las btang na tshogs mchod phyin chad phrin las rjes kyi spyi chings ltar bya dgos /
'di nyid kho na yin na mchod pa kha gsos la las byang ltar mchod bstod nongs bshags /
mdun bskyed rten yod med dang bstun pa'i gshegs bstim /
bdag bskyed bsdu ldang /
dge bsngo shis brjod spyi ltar byas pas chog go
/dal rten u dum+ba ra'i ljon //
mtho ris 'byor pa'i me tog bzhad //
dge legs kun gyi gzhi rten sogs //
'phral yun dpal 'byor rgyas byed shog
/ces pa'ang sprul pa'i gter chen nyid kyis bka' yis rjes su gnang zhing sras yum zung gis gsung bskul mdzad pa ltar /
pad+ma gar dbang blo gros mtha' yas kyis 'phags mchog 'jig rten dbang phyug gi pho brang chen po'i mdun rol grub pa'i bsti gnas byang chub shing gi skyed tshal gyis mdzes pa'i dben khrod kun bzang bde chen gling du bgyis pa dge legs 'phel ///
/
