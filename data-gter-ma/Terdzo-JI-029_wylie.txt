@#//
thugs sgrub yang snying 'dus pa'i bka' srung dpal mgon ma ning gi srog dbang dang gtor ma la brten pa'i srog dbang bcas bzhugs so //
che mchog khrag 'thung thugs las sprul //
rgyud gsum dregs pa'i tshogs rje la //
gus btud bka' yi gnang ba dang //
dngos grub rnam gnyis lhan cig stsol //
'di la sngon 'gro dngos gzhi rjes gsum las /
dang po ni /
stegs bu'i steng du dkyil 'khor dbus su gru gsum mthing nag gi phyi la zla gam dmar po gsum thod phreng gis bskor ba /
de rgyab 'khor lo rtsibs brgyad sngon po /
phyi rim sgo rdzogs pad rdor me ri dur khrod bcas bris pa'i dbus su many+dzi la bum pa mgul chings mthing nag bcud dang kha rgyan ldan pa bkod /
mdun rgyab gang bder rten gtor nag po sku gzugs dar gdugs kyis brgyan pa dang /
g.yas g.yon b+han+d+ha'i bdud rtsi /
sgrub thabs dpe /
sngags byang /
rdo rje dang gri gug hU~M gis mtshan pa /
dar nag sku bris pa'am med na oM AHhU~M raM rnams bris pa /
zhags pa /
gri snying sogs /
bla rdo srog 'khor gang 'dzom /
kha T+wAM/
mdung thung /
beng phur ram ma 'dzom na lcags sam seng phur gang rung /
ru mtshon snying zhags rnams bkod /
mdun du sman gtor rak+ta dang /
drag po'i mchod pa spyi ltar bsham /
bsgral dbang chas thod ngan du ling+ga bcug pa /
las phur gri gug thun rdzas rnams dang /
las bum sogs nyer mkho rnams tshogs par bya'o //
gnyis pa dngos gzhi ni /
thog mar bdag bskyed yi dam gang rung gi las gzhung bsrang ba'am /
bka' brgyad phyag rgya rkyang sgrub kyi bskyed bzlas bsdu ldang bcas bya /
mchod rdzas rnams byin rlabs /
gter gzhung ltar bskyed chog skabs /
mdun gyi dkyil 'khor dur khrod chen po me rlung rab tu 'bar ba'i dbus su b+h+rU~M las bum pa gzhal yas khang sgo gru rta babs dang bcas pa /
phyi thod pa skam rlon gyis brtsigs pa /
nang me rlung dmar nag 'bar ba'i dbus su dpal mgon ma ning nag po 'khor dang bcas pa gsal bar gyur /
ces gter gzhung las byung ba ltar dkyil 'khor bum pa gtor ma rnams lhan cig tu mgon por gsal gdab /
bum dkyil gzhal yas khang gi stod du bka' brgyad dpal dgu gsal gdab na 'og gi dbang don dang 'byor la gzhan dang mthun pas legs /
de nas ye shes pa spyan 'dren pa nas mchod bstod rdzogs kyi bar btang /
bdag dpal chen por gsal ba'i thugs ka'i sngags 'khor las 'od 'phros mdun bskyed la phog pas thugs rgyud bskul /
bum lha'i sku las bdud rtsi'i rgyun babs pa sogs spyi 'gre'i dmigs pa bcas bzlas pa ci 'grub bya /
slar thugs ka'i 'od zer phog pas gtso 'khor rnams gzi brjid rab tu 'bar bar bsam la bstod pa mnga' gsol skong gso rnams ci lcogs gtang /
las bum du 'khyil ba'i bskyed bzlas bya /
slob ma gzhug par gnang ba zhu /
de nas slob ma rnams khrus bya /
sems bskyed gsal gdab /
chos bshad ci rigs dang khyad par /
'dir skabs su babs pa gsang sngags bstan pa'i srung ma thams cad kyi gtso bo /
chos skyong dregs byed thams cad kyi spyi rje /
dpal mgon ma ning nag po 'di nyid nges pa'i don du bcom ldan 'das dpal chen che mchog he ru ka'i ngo bor bzhugs kyang /
gdul bya ma rungs pa rnams 'dul zhing sangs rgyas kyi bstan pa srung ba'i slad du dregs byed pho rgyud mo rgyud thams cad kyi mthu stobs nus rtsal gcig tu bsdus pa gnyis med ma ning nag po'i skur bzhengs pas 'gran pa'i zla thams cad dang bral ba ste /
'di nyid gu ru rdo rje thod phreng rtsal gyi zab gter kun gyi gnyer dpon du bkas gtad pas gter kha rnams las rgyud dang man ngag sgrub thabs kyi skor mi 'dra ba mang du byon pa las /
'dir chos rgyal rat+na gling pa'i zab gter thugs sgrub yang snying 'dus pa'i bka' srung gi chos sde las byon pa ma ning dregs pa srog gi gsang dbang thun mong ma yin pa bsgrub par byed pa la sogs kyis mtshams sbyar nas gser gyi maN+Dal 'bul bar gsungs /
bla ma dang dpal chen he ru ka dbyer med pa la dad gus bskyed cing gsol ba 'debs pa 'di'i rjes zlos mdzod /
hoH
rgyal ba kun dang mnyam par sbyor :
dregs pa kun la dbang sgyur ba :
sgrub chen rnal 'byor bdag la dgongs :
bdag cag byang chub sems bskyed cing :
'phags mchod 'gro don bgyid dgongs pas :
bdud dang 'byung po log 'dren dang :
mi nag srin po gdong dmar gyis :
byang chub bar chad bstan pa bshig :
de yi gnyen por dregs pa'i dbang :
chos skyong srog dbang mthu rtsal zhu :
zhes lan gsum /
bla mas gnang ba sbyin pa ni /
ho :
zhi khro bde gshegs lha bsnyen cing :
rnal 'byor dam tshig la gnas na :
chos skyong rnams kyis bran khol byed :
dam chos tshul bzhin spyod pa na :
ma bsgrub par yang chos skyong nyan :
'on kyang zhu ba de bzhin du :
dregs pa'i gtso mchog ma ning che :
srung mar gtad kyis dam tshig srungs :
de'ang chos skyong srog gi dbang gnyan po sbyin pa la slob ma rnams lhar bsgom gyi gding dang mi ldan na bdag po ngan pa la khyi rgod btsongs pa ltar mi chun pas /
khyed rang rnams ngo bo dpal chen che mchog he ru ka yin pa la rnam pa gsang ba'i bdag po phyag na rdo rje mthing nag rdo rje dang dril bu bsnams pa gtum chen khro bo'i cha lugs yongs su rdzogs pa'i gsal snang dang nga rgyal brtan por skyed cig
/snying gar hU~M nag po bri /
lag tu rdo rje dang dril bu gtad la /
hU~M:
gtum chen bzang po deng nas ni :
khyod kyang phyag rdor sku ru gyur :
dpal chen phyag na rdo rje yi :
sku gsung thugs dang yon tan dang :
phrin las lnga ru dbang yang bskur :
khyod kyang phyag rdor skur gyur nas :
dregs pa kun gyi gnyen po ste :
thams cad dbang sdud tshar gcod shog :
oM badzra tsaN+Da sarba duSh+TAn ta ka ha na da ha pa tsa hU~M phaT:
ho :
bu khyod la phyag na rdo rjes dbang bskur pas :
lus ngag yid gsum mthu stobs bdag po'i sku gsung thugs su gyur nas :
dregs pa thams cad dbang du 'dus shing zil gyis non nas :
bran du khol nus pa'i dbang thob par gyur cig :
des ni jo bo la bran gtad pa dang 'dra ste /
ma ning nag po la sogs sde brgyad thams cad bran du khol nus pa yin no //
de nas bum pa thogs la /
hU~M:
bum pa rnam dag gzhal yas nas :
bde gshegs yongs rdzogs lha rnams bzhugs :
skal ldan khyod la dbang bskur bas :
sku gsung thugs yon phrin las dbang :
lus ngag yid la smin gyur cig :
dbang bzhi yongs su rdzogs thob shog :
dpal dgu'i sngags dang /
oM shrI ma hA kA la g+ha Na g+hu h+ya raM sid+d+hi hU~M phaT:
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
gu Na a b+hi Shiny+tsa swA:
sarba a b+hi Shiny+tsa hA:
zhes brjod la spyi bo sogs gnas lngar gtugs la /
bum chu sbyin /
dpal gtor spyi bor bzhag la /
dpal gyi gtor chen 'di nyid dpal mgon gtso 'khor dngos su gsal ba spyi bor byon te byin gyis brlabs pas lha chen dpal 'bar gtso 'khor gyi sku'i dbang mchog lus la thob par mos shig
/hU~M:
dpal chen dngos sprul nag po che :
drag po chen po drag shul che :
lha chen sku yi dbang bskur ro :
oM AHhU~M:
oM badzra kro ta ma hA shrI he ru ka hU~M:
ma hA kro tI shwa rI satwaM:
oM shrI ma hA kA la ya a b+hi Shiny+tsa oM:
gsung gi rten mgrin par bzhag pas lha chen dpal 'bar gtso 'khor gyi gsung gi dbang mchog ngag la thob par mos shig
/lce la bdud rtsi sbyin /
sgrub thabs kyi dpe dang srog snying mgrin par gtugs /
dril bu 'khrol zhing gong gi sngags sham bur /
oM shrI ma hA kA la du bing ni a b+hi Shiny+tsa A:
thugs kyi rten snying gar bzhag pas lha chen dpal 'bar gtso 'khor gyi thugs kyi dbang mchog yid la thob par mos shig
/rdo rje dang gri gug hU~M gis mtshan pa snying gar gtugs la gong gi sngags sham du /
oM shrI ma hA kA la tsit+ta a b+hi Shiny+tsa hU~M:
snying gar hU~M gcig rdo rjes bri'o :
yon tan gyi rten rnams gtad pas lha chen dpal 'bar gtso 'khor gyi yon tan gyi dbang longs spyod du thob par mos shig
/dar nag sku lag g.yas /
zhags pa g.yon /
bla rdo mchan khung g.yon du gtad /
gong gi sngags sham du /
oM shrI ma hA kA la g+ha Na g+hu h+ya hr-i ta a b+hi Shiny+tsa swA hA:
phrin las kyi rten rnams gtad pas lha chen dpal 'bar gtso 'khor gyi phrin las kyi dbang drag por thob par mos shig
/kha T+wAM mdung thung lag g.yas su gtad /
lcags sam seng phur g.yon du gtad /
sngags sham du /
oM shrI ma hA kA la /
badzra kI li kI la ya karma ma hA kA la a b+hi Shiny+tsa hU~M phaT:
de rnams kyis sku gsung thugs yon tan phrin las kyi dbang dngos gzhi song nas /
mtha' rten du drag po sgrol byed kyi dbang bskur ba la khyed rang rnams kyang gtum chen rdo rje srin po'i nga rgyal dang ldan pas 'gugs sgrol mngon spyod kyi dmigs pa rnams rim bzhin mdzad 'tshal /
thod ngan ling ga bcas bkod la rak+tas bran /
bden stobs brjod la 'gugs gzhug bya /
dbye ba'i rgya dang pra be sha ya phaT kyis lha dang dbye /
phur pas gdab cing gri gug gis gtubs pa dang thun brab pa sogs byar gzhug la /
oM shrI ma hA kA la ru tra nag po dgra bo'i snying la su tri tsit+ta rbad :
drag po'i me hom sbar la /
lha tshogs rnams zhal rab tu gdangs pa'i nang du dgra bgegs kyi sha khrag bdud rtsi'i dwangs mar sbar te gsol bar gyur /
ling ro bsreg la /
oM phaT mA ra ya ti hU~M e s+pha ra Na phaT:
ces bskur ro //
de nas rtag gtor g.yas su gtad /
rgyun gtor g.yon du gtad /
hU~M:
rtag tu mi 'bral 'grogs pa'i phyir :
nag po chen po'i sku yi rten :
pho brang gzhal yas dam par zungs :
rgyun du phrin las bcol ba'i phyir :
rtag tu mchod gtor sgrub la brtson :
chos skyong lus dang grib bzhin 'grogs :
oM shrI ma hA kA la ba ling+ta sa ma ya hU~M:
de nas stobs chen byin 'beb kyi dbang bskur ba la /
slob dpon dpal chen por gsal ba'i thugs ka'i 'od zer dang dam tshig gi thugs dam bskul bas dpal mgon ma ning nag po gtso 'khor rnams rang rang gi gnas nas char babs pa ltar byon nas khyed rang rnams la thim par mos shig
/slob ma'i mgo la rigs lnga'i prog zhu bkon /
sku dang sgrub yig snying gar bzhag
/g.yas su ru mtshon g.yon du snying zhags gtad la /
rol mo rnams bsgrags /
rgya spos dang a ga ru mer bsreg cing /
hU~M:
'og min gnas mchog dam pa nas :
yongs rdzogs dpal gyis byin phob la :
mos pa'i bu la dbang skur cig :
steng phyogs dga' ldan lha yul nas :
lha chen dpal 'bar byin phob la :
mos pa'i bu la dbang skur cig :
bsil ba tshal gyi dur khrod nas :
ma ning nag pos byin\u0f8e
mos pa'i bu la dbang\u0f8e
u tsa la yi dur khrod nas :
srog bdud nag pos byin\u0f8e
mos pa'i bu la dbang\u0f8e
me rlung 'tshubs ma'i klong dkyil nas :
yum mchog dpal 'bar byin\u0f8e
mos pa'i bu la dbang\u0f8e
bdud rgyal thod phreng byin\u0f8e
mos pa'i bu la dbang\u0f8e
gnam lcags spu gris byin\u0f8e
mos pa'i bu la dbang\u0f8e
tshogs bdag chen pos byin\u0f8e
mos pa'i bu la dbang\u0f8e
b+ha ga nag pos byin\u0f8e
mos pa'i bu la dbang\u0f8e
bya rgod thang nag byin\u0f8e
mos pa'i bu la dbang\u0f8e
tA ki nag pos byin\u0f8e
mos pa'i bu la dbang\u0f8e
'dzam lha nag pos byin\u0f8e
mos pa'i bu la dbang\u0f8e
gza' bdud nag pos byin\u0f8e
mos pa'i bu la dbang\u0f8e
chos skyong chen pos byin\u0f8e
mos pa'i bu la dbang\u0f8e
gtsug lag khang skyong byin\u0f8e
mos pa'i bu la dbang\u0f8e
khams gsum dbang du 'dus pa'i byin\u0f8e
mos pa'i bu la dbang\u0f8e
srid gsum zil gyis gnon pa'i byin\u0f8e
mos pa'i bu la dbang\u0f8e
phrin las rnam bzhi 'grub pa'i byin phob la :
mos pa'i bu la dbang skur cig
/ces brjod cing rol mo drag tu byas pas skyi zing zing 'jigs 'ub 'ub 'byung bar gsungs so //
de nas dregs pa srog gi dbang bskur ba yin pas khyed rang lus gnad rnam snang gi chos bdun dang ldan pas ji skad brjod pa'i don la mnyam par zhog cig
/ho :
nyon cig skal ldan rigs kyi bu :
rang sems 'gag med chos kyi sku :
'khor 'das kun gyi rtsa ba ste :
ya ki kun bzang che mchog nas :
ma ki the'u rang yan chad du :
kun srog sems nyid gcig tu 'dus :
ma ning la sogs dregs pa rnams :
don la rang gi rtog tshogs te :
lha srin stong gi drwa bar byung :
rtog tshogs sum bcu sde dpon tshogs :
khams chen bco brgyad dregs pa bco brgyad de :
rnam shes tshogs brgyad sde brgyad do :
dug gsum pho mo klu gsum ste :
ngar 'dzin lhan skyes ma rig pa :
'di nyid gcig pu ma ning ste :
'di ni kun gyis mi thub pas :
gzhan gyis srung zlog mi nus te :
ngar 'dzin ru tra'i rgyal po yin :
gcig pu dur khrod bdag po ste :
ma rig na ni rang gi bdud :
rtogs pa kun bzang he ru ka :
stong srog rang rig chos skur bcad :
de phyir ma ning rang rgyud du :
ma bkol rang sems chos sku yi :
rtsal du shes na las kun 'grub :
de ltar shes pas kun gyi srog :
rang rtsal mthu stobs dbang bskur ro :
e hur thums dza rbad :
a b+hi Shiny+tsa A:
de nas sngags bzlas pa'i rjes su gnang ba yin pas snying po'i rjes zlos lan gsum mdzod /
phreng ba sbrel la ma ning gi rtsa sngags bzlar gzhug
/des ni dper na dmag dpon rin po che chas pa ltar /
dregs pa'i tshogs rnams rang dbang med par dbang du 'du bar 'gyur ro //
de nas zhal gdams lung gi dbang bskur ba yin pas 'di la gsan te don thugs la 'jog par zhu /
hU~M:
de yang bu khyod tshur nyon cig :
dpal mgon ma ning nag po yang :
dpal chen dngos kyi sprul pa ste :
dgongs pa mya ngan 'das mod kyang :
phrin las 'jig rten tshul du mdzad :
mchod bstod gus pas bsnyen cing sgrubs :
las mgon dang ni sde brgyad sogs :
ma rungs nag po'i 'khor tshogs rnams :
da rung 'jig rten bya ba btang :
dge ba'i las la mos na yang :
dam la ma thogs las ngan pas :
sa bon rtsub las phan gnod che :
'ga' zhig bde gshegs zhal ma mthong :
chos la mi dad nag po'i phyogs :
ngang thung chad 'beb legs nyes ston :
gnas med zas su phud gtor nyul :
de 'dra'i dregs pa ma rungs pa :
gdol pa rgod kyi rigs mang bas :
e ma rnal 'byor bu khyod kyang :
lta sgom bsnyen sgrub la sogs te :
drod tshad rim gyis ma thob bar :
mngal gyi lus la brten pa yis :
dpa' snyem brtul zhugs nga rgyal gyis :
lha srin dregs pa 'dul mi bya :
bsod nams rlung rta gud dus su :
khos kyang yal bar ci la 'dor :
rab 'jigs dregs pa 'di dag kyang :
phal du spyi mthun rigs ma 'das :
'jig rten mchod cing bstod bsgrub phyir :
'dod yon gtor rdzas 'dzom na 'grub :
sgrub la the tshom skyes pa na :
las mi 'grub pas the tshom spongs :
lha ma bsnyen par 'dre ma sgrubs :
rang rgyud 'grogs kyang mi bde bas :
skyon yang shin tu mang bar gsungs :
thams cad chos sku'i rang rtsal du :
shes na phrin las kun 'grub bo :
e ma bu khyod khyad par du :
gces pa'i dbang srog dam tshig srungs :
'das dang ma 'ongs dngos grub kun :
bla ma'i thugs rgyud mnyes na 'grub :
de bas 'di zhus bla ma yi :
rtsa ba sku gsung thugs dam srungs :
bka' bstsal zur yang bcag mi rung :
dngos po kun la mi 'bags shing :
lus sems longs spyod 'bul bar bya :
dbang bskur sgrub thabs tshang bar zhus :
nyams na ma ning rang srog gcod :
mchog tu dam tshig gtso bor zungs shig :
ces brjod /
dam tshig khas len gtang rag maN+Dal sogs dang /
dkyil 'khor la mchod bstod nongs bshags spyi ltar bya'o //
yang gtor ma la brten pa'i srog dbang bsdus pa byed na /
gshom gyi skabs dpal gtor sku gzugs can kho na dang mchod gtor bsham /
bdag mdun bskyed bzlas skong gsol ci 'grub bya /
dngos gzhi maN+Dal gsol gdab gnang sbyin gnyen po'i dbang yan sngar ltar bya /
slob dpon che mchog dang gtor ma sku bcas dpal mgon gtso 'khor bskyed /
slob ma mgon por gsal gdab la /
bing dang ru mtshon g.yas /
zhags pa g.yon /
sgrub yig snying ga bla rdo mchan khung du bkod /
dpal gtor spyi bor bzhag la /
hU~M:
'og min gnas mchog sogs kyis byin dbab /
dpal mgon 'khor bcas yang yang bstim la rtsa sngags bzla zhing rol mo bsgrag mthar /
che mchog yab yum dang ma ning gi snying po'i mthar /
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes btags pa brjod la gtor ma gnas bzhir gtugs /
des kyang dbang bzhi rdzogs par thob cing phrin las bzhi 'grub pa yin no //
zhes brjod /
rjes kyi rim pa spyi ltar ro //
srog dbang gnyan po 'di nyid snying dang 'dra ba'i slob ma gsum las mang la bskur du mi rung bar gsungs shing spyir bskur mkhan dang bskur yul sogs gzhung gsal gyi don ltar bya ba gces so //
gzhung 'dir man ngag zab mo'i gnad /
khyad par mang dang ldan pas na //
de la 'jug sgo srog gi dbang //
gsal bar byas 'dis gzhan phan shog
/ces pa'ang rat+na'i chos bka' rnams kyi smin dbang cha tshang ba'i slad du rin po che gter gyi mdzod chen por bzhugs su gsol ba'i tshe rdzong shod kyi sgrub gnas su pad+ma gar dbang rtsal gyis mtshams sbyor mdor bsdus su bkod pa dge legs 'phel ///
/
