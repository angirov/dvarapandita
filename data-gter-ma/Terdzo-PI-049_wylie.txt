@#//
rgyal mdos dkar po drug mdos kyi bca' thabs dang mdun bskyed spyan 'dren /
mdos chings rin phreng las stod kyi las 'phyong rnams bzhugs so //
dbang mchog pad+ma'i sku la phyag 'tshal lo :
rgyal mdos kyi bca' thabs la :
dbus su lha khang gyo 'dab gsum pa tog dang bcas pa phyogs bzhir lcog bzhi :
de'i phyi rol du lha khang bzhi :
mtshams bzhir mchod rten bzhi :
g.yu'i chu mig bzhi :
btsugs shing rdzing bus bskor ba'i dbus su rgyal po chen po pe dkar :
g.yas su 'brog bza' lha lcam :
g.yon du pho gyong bza':
g.yas su pa dra dkar po :
g.yon du pu dra nag po :
mdun du ga ba dgu brtsegs :
rgyab tu rdo rje sna yon ma :
de'i phyi rol gyi shar du rta dkar rngog dmar :
lho ru ra dkar ru dmar :
nub tu bya dkar ze dmar :
byang du khyi dkar sna dmar :
de'i phyi rol du dge slong lhung bzed thogs pa :
gar mkhan phyag rgya bsgyur ba :
btsun pa ka li khur ba :
sngags pa rnga nag brdung ba :
mo btsun rgyang glu len pa :
nyan thos dung dkar 'bud mi :
dar phyar mi :
dung 'bud mi :
btsun chung sgro gleng 'phen mi :
byis pa 'ur rdo 'gyed mi la sogs pas bskor ba'i lcags ri'i phyi rol du shar gyi rgyal po nyi sang pad :
lhor kye te re :
nub tu la la bse :
byang du spyi ring khri :
mtshams bzhir 'bar ma bzhi :
shar du dkar mo spyan gcig :
lho ru bye ba rkang ring :
nub tu yam shud dmar po :
byang du khu le lag dgu :
mdun du shan pa klu dra nag po :
rgyab tu gnam lha byang chub :
g.yas su btsan mda' ra ba :
g.yon du bdud mdung khyim pa :
mdun du zhang po klu bdud :
rgyab tu a mchod sna skya :
chu mig chos 'bar :
'gong po lcags kyi sna 'dzer can :
'gong mo g.yu'i smin ma can :
the'u rang sprul pa'i rkang lag can :
de'i g.yas su skyes pa :
g.yon du bud med :
mdun du a tsa ra :
rgyab tu nyan thos dgra bcom :
de'i phyi rol du sring mo bzhi :
dam sri dgu :
'gong po dgu :
the'u rang dgu :
de'i phyi rol du mon pa shing rtseg :
zog po sprel khrid :
mi dkar thod dmar :
de'i phyi rol du gnam la 'phur dgu :
sa la 'dzul bcus bskor ba :
rgyal po'i mdun du rgyal bshos re :
'bar ma dang srin mo sogs la zhal zas re re :
btsan la btsan bshos :
bdud la bdud bshos :
klu la klu bshos :
btsan mo gsum la zhal zas re re :
'gong po la bshos bu zur gsum re re :
dam sri la bshos bu dgu :
the'u rang la mtheb kyu :
gzhan yang rnam lnga la sogs sde brgyad bshos bus bskor ba bshams :
de nas byin gyis brlab pa ni :
oM swA b+hA was sbyang :
mdos thams cad mi dmigs par stong pa nyid du gyur :
stong pa'i ngang las 'byung ba rim brtsegs kyi steng du :
b+h+rU~M las rin po che sna lnga las grub pa'i gzhal yas khang pa gyo 'dab rim gsum dang ldan pa'i rtse la :
rin po che'i tog dang :
chu shel gyi 'od 'bar ba'i logs bzhi shel las byas pa :
zur bzhi mchong las byas pa :
rmang bzhi lcags las byas pa :
gyo 'dab g.yu las grub pa :
kha bad bai DUr ya las grub pa :
mu tig gi zar ma 'dzag pa :
sgo bzhi dung la gser gyi re bzhi btsugs pa :
ya them dngul las grub pa'i logs su pa tra dang g.yas g.yon du 'brug seng 'phyo ba :
mthing gi rgya phibs la bye ru'i mda' yab dang :
man shel gyi char khebs la sprin dang na bun 'tshub pa :
ma them zangs las grub pa rdo rjes bteg pa :
mu man gyi g.yag shing dang :
dung gi 'dan bu brgyangs pa :
de'i shar du shel gyi lha khang :
lhor gser gyi lha khang :
nub tu bye ru'i lha khang :
byang du g.yu'i lha khang :
de rnams kyi mtshams su dung gi mchod rten dang :
g.yu'i chu mig dang :
me tog gi ldum ra dang :
dar dang rin po che'i rgyan sna tshogs pas spras pa'i dbus su :
rgyal po chen po pe har sku mdog dkar po zhal gcig phyag gnyis g.yas pa rdo rje dang g.yon pas shel phreng bsgrangs shing glang chen la bcibs pa :
dbu la sag zhu dang rked la gri sag btsugs pa :
za 'og gi phod dang me tri'i chos gos dang dar dmar gyi ber chen gsol ba :
de yi g.yas su 'brog bza' lha lcam ma mda' dar dang me long bsnams nas drel la zhon pa :
g.yon du pho gyong bza' mda' dar dang rngul phyis bsnams nas ma he la zhon pa :
rgyab tu gnam lha byang chub seng ge la bcibs nas gdugs dang rgyal mtshan sgreng ba :
mdun du phyi blon pa dra dkar po lde mig thogs shing rta nag la bcibs pa :
nang blon pu tra dkar po shwa khram thogs nas sa 'jags la gnas pa :
gsol dpon ga ba dgu brtsegs gsol ja thogs pa :
rdo rje sna yon mas shel phreng dang zangs gling thogs nas ba skya la zhon pa :
de'i shar du rta dkar rngog dmar 'tsher ba :
lho ru ra dkar ru dmar 'ba' ba :
nub tu bya dkar ze dmar zer ba :
byang du khyi dkar sna dmar zug pa :
de'i phyi rol du dge slong chos gos gyon pa :
gar mkhan phyag rgya sgyur ba :
btsun pa ka li khur ba :
sngags pa rnga nag rdung ba :
mo btsun rgyang glu len pa :
nyan thos dung dkar 'bud pa :
byis sba 'ur rdo g.yug pa :
btsun chung bgro gleng 'phen pa :
gzhan yang dar phyar mi :
dung 'bud mi :
phaT brdab mi :
gshang 'khrol mi :
la sogs pas bskor ba'i :
shar gyi gtsug lag khang du rgyal po nyi sang pad sku mdog dkar po rdo rje dang lhung bzed thogs nas stag la zhon pa :
yum chen 'bar ma glog phreng ma dkar mo pad+ma dang rgyal mtshan thogs nas dung gi spyang mo la zhon pa :
lho'i gtsug lag khang du rgyal po kye te re sku mdog dkar gsal rin po che'i lhung bzed thogs nas 'brug la zhon pa :
yum g.yu phreng ma dkar mo me long dang rgyal mtshan thogs nas gser gyi 'phar ba la zhon pa :
nub kyi gtsug lag khang du rgyal po la bse sku mdog dkar dmar 'khor lo dang lhung bzed thogs nas ma he la zhon pa :
yum zangs phreng ma dmar mo mda' dar dang rgyal mtshan thogs nas lcags kyi wa mo la zhon pa :
byang gi gtsug lag khang du rgyal po spyi ring khri sku mdog dkar po lcags kyu dang lhung bzed thogs nas dom nag la zhon pa :
yum pad phreng ma dkar mo ba dan dang rgyal mtshan thogs nas bse yi dred mong la zhon pa :
de'i shar sgor dkar mo spyan gcig lcags kyu thogs nas rta dkar la zhon pa :
lho sgor bye ba rkang ring bse mdung thogs nas gser sha la zhon pa :
nub sgor yam shud dmar po zhags pa 'dzin cing zangs drel la zhon pa :
byang sgor khu le lag dgu ral gri thogs shing glang la zhon pa :
mdun du shan pa klu tra nag po chu gri thogs nas gzig la zhon pa :
mtshams bzhir mi dkar thod dmar bzhi :
log bzhir sprel dkar ngo dmar bzhi :
sgo bzhir skyes bu zhub can bzhi :
bar mtshams rnams su 'gong po lcags kyi sna 'dzer can :
'gong mo g.yu'i smin ma can :
the'u rang sprul pa'i rkang ya can :
mon pa shing brtseg che ba :
zog po spre'u khrid pa :
a mchod sna skya :
chu mig chos 'bar :
sprang po ban log la sogs pas bskor ba'i phyi rol du :
g.yas su btsan mda' ra ba dmar po bswe zhu thogs shing btsan rta la zhon pa :
g.yon du bdud mdung khyim nag po lcags mdung thogs nas bdud rta la zhon pa :
mdun du zhang po klu rgyal g+hi ha sngon po sbrul zhags dang nad rkyal thogs nas chu srin la zhon pa :
de'i phyi rol du sring mo dmar mo bzhi :
dam sri nag mo dgu :
'gong po spun dgu :
the'u rang mched dgu la sogs pa snang srid lha 'dres bskor ba'i phyi rol du :
rta :
mdzo :
glang :
drel la sogs srid pa'i khal bzhi :
sha sprel ra khyi la sogs ma srid pa'i khal bzhi :
gnam la 'phur dgu :
sa la 'dzul bcus bskor ba'i phyi rol du :
g.yas su skyes pa stag chas su zhugs pa brgya :
g.yon du dge slong khrims chas su zhugs pa brgya :
mdun du bud med bag chas su zhugs pa brgya :
rgyab tu sngags pa zor chas su zhugs pa brgya :
sngon du a tsa ra spos dud khur ba brgya :
rang rang so so'i 'khor g.yog sprul pa yang sprul dang bcas pas bskor ba'i thugs kar rang rang so so'i sa bon gyis mtshan par gyur :
de nas dbang chen rta mgrin du gsal ba'i rang gi thugs ka'i hU~M las 'od zer 'phros pas bsam yas lhun gyis grub pa'i gtsug lag khang kun nas spyan 'dren la mdos la bstim mo :
sa ma ya :
rgya rgya rgya :[ \u0f80]atsha :
rang nyid skad cig gis dpal chen po rta mgrin du gsal ba'i thugs ka nas 'od zer gyi tshogs dpag tu med pa 'phros :
mdun gyi dpal chen po rta mgrin dbang gi thugs ka'i hU~M yig la phog pas :
thugs dam gyi rgyud bskul :
slar yang dpal chen po'i thugs ka nas 'od zer gyi tshogs tsha zhing rtsub pa nyi ma 'bum gyi 'od las kyang cher 'bar ba'i 'od zer gyi tshogs dpag tu med pa 'phros pas :
rang bzhin lhun gyis grub pa'i dpal gyi gtsug lag chen po nas spyan 'dren :
mdun gyi mdos la bstim pas dmigs bya dang gnyis su med par gyur :
de nas spyan 'dren ni drug ldir skad kyis 'di skad do :
kyai :
sngon tshe dgung sngon mthon po'i yar steng nas :
shel gyi gur khang tsug shing steng ma nas :
rang bzhin rnam dag 'phrul gyi gzhal yas nas :
spyan 'dren gshegs su gsol ba'i skyes bu ni :
rgyal po de ni pe dkar chen po lags :
chos rgyal de ni dgra bla chen po lags :
srog bdag de ni tshangs pa dkar po lags :
de ring mdos la spyan 'dren gshegs su gsol :
yab ni gnam lha dkar po byang chub lags :
yum ni klu mo pi waM nor 'dzin ma :
nag po dmu yi bu la klu yi tsha :
shel ging dkar po spyan 'dren gshegs su gsol :
sngon tshe dang po dgung sngon mtho la bzhugs :
tshangs pa'i dbang po dung gi thor tshugs can :
sum cu rtsa gsum lha yi gtso bo mdzad :
lha yi ded dpon chen po gshegs su gsol :
bar gyi bskal pa hor gyi yul du bzhugs :
shel ging dkar por bswe yi sag zhu can :
b+ha ta hor gyi sgom grwa dbang du sdud :
pe dkar dgra bla chen po gshegs su gsol :
tha ma bod yul bsam yas mthil du babs :
pe dkar dgra bla chen po rdzu 'phrul can :
bod yul ru bzhi'i 'dzam gling dbang du bsdus :
chos skyong rgyal po gnas 'dir gshegs su gsol :
thugs nyid zhi ba'i ngang las ma g.yos kyang :
thugs rjes don mdzad phrin las bsam las 'das :
rigs drug don mdzad sprul pa'i cho 'phrul can :
sa dgu'i sems dpa' chen po gshegs su gsol :
don dam dbang gis rig 'dzin sgrub pa po :
kun rdzob tshul du drag po'i skur bzhengs pa :
stong gsum 'jig rten dbang du sdud mdzad pa :
stobs ldan rgyal po gnas 'dir gshegs su gsol :
dpa' ba'i tshul du dar dmar chos gos gsol :
brjid pa'i tshul du ber smug dgu brtsegs gsol :
gtum pa'i tshul du dar nag phod ka gsol :
dbang chen rgyal po gnas 'dir gshegs su gsol :
dam tshig rtags su gser gyi rdo rje 'dzin :
yi dam rtags su shel gyi phreng ba 'dzin :
dbang bskur rtags su lcags kyi phur pa bzung :
chos rgyal chen po gnas 'dir gshegs su gsol :
ded dpon rtags su stag gi rgyal mtshan 'phyar :
byang sems rtags su gseg shang par bu bsnams :
chos skyong rtags su sag zhu rgya l+h+wam mnabs :
dkor srung rgyal po gnas 'dir gshegs su gsol :
zhi ba'i mtha' can zhal ras 'dzums mdangs can :
drag po'i mtha' can spyan rtsa dmar la rngam :
rngams pa'i mtha' can khro gtum ha ha bzhad :
drag po chen po gnas 'dir gshegs su gsol :
bstan pa bsrung phyir seng ge dkar mo 'chib :
dgra bgegs 'dul phyir ba glang sna ring 'chib :
mngon spyod mdzad phyir drel rta rkang gsum 'chib :
spyan gzigs mdzes la spyan 'dren gshegs su gsol :
dgyes pa'i yum chen 'brog bza' lha lcam ma :
mnangs ba'i yum chen pho nya rgya lcam ma :
mdzes pa'i yum chen rdo rje sna yon ma :
mthun rdzas mdos la spyan 'dren gshegs su gsol :
pa tra dkar po blon po srid gsum bdag :
pu tra nag po nor skyong srid kyi bdag :
ga ba dgu brtsegs bde mnyen 'khyug dang bcas :
gtsang ma'i mdos la spyan 'dren gshegs su gsol :
rgyal po khyed ni srid gsum dbang bsgyur te :
khyed kyi phyag brnyan bka' yi blon po ba :
gnod sbyin dmar mo btsan mo mig gcig ma :
srid pa'i mdos la spyan 'dren gshegs su gsol :
sku sprul rgyal chen brjid ldan nyi sang pad :
gsung sprul la bse yon tan kye te re :
phrin las spyi ring blon chen bzhi dang bcas :
srid pa'i mdos la spyan 'dren gshegs su gsol :
yum chen 'bar ma glog phreng g.yu phreng ma :
zangs phreng pad phreng srin mo las byed bzhi :
sman mo glu len mo btsun dpung dang bcas :
srid pa'i mdos la spyan 'dren gshegs su gsol :
spyan gcig rkang ring yam shud khu le lag :
klu tra nag po mda' ra mdung khyim pa :
klu bdud nag po sprul pa sna skya sogs :
de ring mdos la spyan 'dren gshegs su gsol :
bya dkar ze dmar zer dang gshegs su gsol :
ra dkar ru dmar 'ba' dang gshegs su gsol :
khyi dkar sna dmar zug dang gshegs su gsol :
rta dkar rngog dmar 'tsher dang gshegs su gsol :
mi dkar thod dmar 'khyug dang gshegs su gsol :
sprel dkar ngo dmar rtse dang gshegs su gsol :
'gong po 'gong mo the'u rang gar ging dang :
nyan thos dge slong byis pa mo btsun dang :
sngags pa gar ging zog po sprang long bcas :
gtsang ma'i mdos la spyan 'dren gshegs su gsol :
bgegs dang 'byung po dam sri yul lha dang :
bdud btsan ma mo snang srid lha 'dre dang :
sprul pa yang sprul bran dang bcas pa rnams :
srid pa'i mdos la spyan 'dren gshegs su gsol :
mdos dang yas kyi tshul la spyan 'dren na :
dga' dang gus pa'i tshul gyis 'dir gshegs la :
zhe sdang gdug pa'i sems kyis ma byon cig :
'dod chags 'dzin pa'i sems kyis ma byon cig :
gti mug rmongs pa'i sems kyis ma byon cig :
phrag dog khros pa'i sems kyis ma byon cig :
byams dang snying rje'i sems dang bcas te byon :
nyon mongs skyob pa'i sems dang bcas te byon :
rin chen khri rkang pad+ma nyi zla'i steng :
dar zab dpal bu sna tshogs pad+ma la :
rgyal chen 'khor bcas brtan par bzhugs su gsol :
za 'og 'bol grum ha lo'i gdan steng du :
yum chen 'khor bcas brtan par bzhugs su gsol :
mda' mdung ral gri bam gyi gdan khri la :
gnod sbyin 'khor bcas brtan par bzhugs su gsol :
rin chen gcal du bkram pa'i gdan steng du :
rgyal chen bzhi dang blon po rnam bzhi po :
srin mo bzhi po brtan par bzhugs su gsol :
snang srid dkar dmar brdal ba'i gdan steng du :
pho rgyud thams cad g.yas kyi gral la bzhugs :
mo rgyud thams cad g.yon gyi gral la bzhugs :
gar ging thams cad mdun gyi gral la bzhugs :
byis pa thams cad mtshams kyi gral la bzhugs :
gtan du bzhugs pa'i gnas med kyang :
gnyan po mdos kyi tshul gong du :
yud tsam gcig gis bzhugs nas ni :
srid pa'i mdos 'di bzhes nas kyang :
bshams pa'i yas la gzigs nas su :
bdag gi smra ba'i ngag la nyon :
bcol ba'i phrin las 'grub par mdzod :
ces brjod cing spyan 'dren yas stags rnams byin gyis brlab :
bkra shis gyer gzhung chen mo brjod par bya'o :
mnga' bdag rig 'dzin nyi ma 'od zer gyis bsam yas byang chub chen po'i sku rgyab nas gdan drangs pa'o //
legs so //
sa ma yA/
rgya rgya rgya ///
/[ \u0f01\u0f83]:
mdos chings rin chen phreng ba las stod las bco lnga pa bzhugs so :
slob dpon pad+ma'i sku la phyag 'tshal lo :
mdos chings rin chen phreng ba las :
bcas rnams legs par grub nas lag len la :
stod las dang smad las gnyis las :
stod las rim pa bco lnga las :
dang po stod las phyi mdos thams cad sngaga~Xs druga~X gis byin brlab :
nang mdos thams cad dpa' bo 'bru lngas   oM b+h+rU~M trAM hrIHAHbyin gyis brlab pa dang gcig :
snyan gsan dbab pa dang gnyis :
rnga rabs gyer ba dang gsum :
srid pa'i khog phub dang bzhi :
gser skyems gtang ba dang lnga :
srung ma bskul ba dang drug :
dbang du bsdu ba dang bdun :
zil gyis mnan pa dang brgyad :
bden pa brjod pa dang dgu :
thun dbab pa dang bcu :
mi dbang bkar ba dang bcu gcig :
khrus gsol ba dang bcu gnyis :
spos rabs dang bcu gsum :
khung btsal ba dang bcu bzhi :
yon tan brjod pa dang bco lnga las :
dang po byin gyis brlabs nas :
de nas gnyis pa snyan gsan dbab pa ni :
kye :
sngags 'chang rgyal po bdag cag gis :
de ring srid pa'i mdos gtang ngo :
snang srid lha 'dre gnyan po rnams :
gsan cing de ni dgongs su gsol :
sngags 'chang rig 'dzin bdag cag gis :
lus la de ni rten med par :
lus srog 'ben du mi btsug go :
mgo la de ni thod med par :
spyi bo gnam du mi bstan no :
kha nas de ni smreng med par :
'o dod mi 'bod do :
lag tu yas med par :
sbar lag sa la mi brad do :
snyan pa'i dbyangs med par :
phu na ku mi 'debs so :
rol mo'i sgra med par :
mda' nas g.yab mo mi 'debs so :
kha gru gsum de bdud kyi sgo mo ma lags so :
lce zur gsum de bdud kyi satwa re ma lags so :
yon gyi bdag po yis :
sngags 'chang bdag cag la :
dbu la thod kyis bstod :
rgyab tu ber gcig bskon :
mgul du g.yu gcig btags :
zhal du skyems gcig drangs :
thugs la gser gcig gsol :
phyag tu rten gcig phul ba :
mda' mo rgod sgro la :
dar dkar yug gcig btags pa de :
lha 'dre g.yab pa'i rdzas :
snang srid lha 'dre rnams :
long bas ma mthong ma zer cig :
'on pas ma thos ma zer cig :
lkugs pas ma go ma zer cig :
zha bos ma bsleb ma zer cig :
dig pas ma 'da' ma zer cig :
rin chen mdos 'di sku yi rten :
le brgan 'bar ba gsung gi rten :
sba lcag tshigs gsum thugs kyi rten :
mda' mo rgod sgro phyag gi rten :
me long rgya khra spyan gyi rten :
mi lpags dkar nag sa gzhi'i rten :
mdos ra mdos lug byon pa'i rten :
gser dngul rin chen zhu ba'i rten :
de bas rin chen mdos la byon :
de nas gsum pa rnga rabs gyer ba ni :
kye :
de ring srid pa'i mdos gtong la :
phyag mtshan rnga ma mchis :
lha 'dre spyan 'dren du :
phyag mtshan rnga dgos so :
rnga yi pha smros pa :
lcang ma nyer ma yin :
rnga yi ma smros pa :
phyi za byang nga yin :
de gnyis srid pa la :
rnga chen mched gsum byung :
nang gi che ba de :
dgung sngon mtho la gshegs :
rnga sgra ldir chen des :
nam mkha' mer zhing g.yos :
gza' skar thang la phab :
de la mdos kyi rnga ma brdung :
rnga de'i chung ba de :
rgya mtsho'i steng du babs :
rnga skad mthu chen des :
rgya mtsho mer zhing ldeg :
sa gzhi g.yo zhing 'khrugs :
klu bran nyam thag pas :
de la mdos kyi rnga ma brdung :
rnga de'i chung ba ni :
nyin logs shug pa de :
thabs mkhas skyes bu yis :
bzhogs bzhogs mnyam par bkug :
seng ldeng rnga yu btsugs :
tsid de'i shun pas g.yogs :
bal tshil pho tos brdung :
rnga de de ltar byung :
sngags 'chang mdos kyi rnga :
rnga ni hU~M las bskyed :
g.yogs de phaTaHlas bskyed :
gnam yang ma ral cig :
sa yang ma g.yo zhig :
rnga gshang skad kyis 'bod :
de nas bzhi pa srid pa'i khog phub ni :
kye :
dang po ye med stong pa la :
mdos dang glud kyi ming yang med :
srid pa ci yang med pa la :
chos nyid stong pa'i dbyings rum nas :
ma rtogs 'khrul pa'i dug lnga shar :
de yi dwangs ma snyigs ma la :
srid pa rang byung rgyal mo shar :
de las 'byung ba rnam lnga chags :
de la lha klu gnyan gsum srid :
de la chags pa'i mi rigs bzhi :
ri rab lhun po'i phyogs bzhir gnas :
de la bdud kyi 'tshe ba byung :
de tshe mi rnams nyam thag nas :
gsang ba'i de ni bka' bgros nas :
lag na rdo rje 'dzin la zhus :
gsang bdag phyag na rdo rje des :
srid pa'i pho mdos g.yas su bshams :
'byung ba'i mo mdos g.yon du bshams :
byis pa'i chung mdos thad du bshams :
glud dang yas stags sna dgu 'di :
pho bdud mdos kyis g.yas su bkar :
mo bdud mdos kyis g.yon du brdzang :
chung bdud mdos kyis thad du bskrad :
mi rigs bzhi po gdon las thar :
de nas srid pa'i gto mkhan byung :
gtsang ma'i mdos kyang de nas srid :
khyer ba'i yas kyang de ltar srid :
bsngos pa'i glud kyang de nas srid :
dang po gto yas de ltar srid :
yas stags bsags pa de ltar srid :
snang zhing srid pa'i lha 'dre rnams :
mdos la phrag dog ma byed cig :
yas la ko long ma bsdam zhig :
glud la phyag yug ma bsnyab cig :
de nas lnga pa gser skyems gtang ba ni :
kye :
de ring skyems 'di gtong ba ni :
gser gyi de ni pha smros pa :
rdo mchog de ni gu lang yin :
gser gyi de ni ma smros pa :
sa snying ser po sbram gser yin :
bu ni rin chen phye ma gser :
rin thang gzhan las khyad par 'phags :
chang dang gser du sbyar ba ni :
chang gi pha ni dkar po 'bras :
chang gi ma ni sngon mo chab :
me chu'i drod sbyar phabs na rtsi :
bu ni 'bru bcud bdud rtsi chang :
ro mchog brgyad ldan gser skyems 'di :
mthong bas yid kyi gdung ba sel :
rlangs pas skom pa'i tsha ngad sel :
reg pas sems kyi dpa' rngams bskyed :
rin chen dngul gyi bum par dgram :
ba men dung skyogs dkar pos mchod :
ro mchog ye shes lnga dang ldan :
srid pa'i lha 'dre gnyan po rnams :
chang las de ni ngo che med :
gser las de ni rin che med :
tshangs dang brgya byin lha yi dpung :
bran dang pho nyar bcas pa la :
rin chen gser skyems dam pa 'bul :
gnyan rje gang sngon gnyan gyi dpung :
re lde mgo dgu bdud kyi dpung :
ya ba btsan gyi dpung dang bcas :
rin chen gser skyems dam pa 'bul :
ma mo gshin rje gza' dang sman :
dge bsnyen brtan ma the'u rang dang :
rgyal po chen po 'khor bcas la :
rin chen gser skyems dam pa 'bul :
dregs pa yul lha bran dang bcas :
gza' dang dam sri mdos kyi bdag :
rang rang bran 'khor bcas pa la :
rin chen gser skyems dam pa 'bul :
gnod cing 'tshe ba'i gdug sems spongs :
zhus pa thams cad gnang bar mdzod :
de nas drug pa srung ma la skul ba ni :
kye :
ma g.yel ma g.yel srung ma'i tshogs :
lha dang srung ma ma g.yel cig :
gshegs so rin chen gnas 'dir gshegs :
dgongs shig dpal chen dam la 'dus :
'dus shig lha srung dam la 'dus :
ma mo mkha' 'gro dam la 'dus :
chos skyong srung ma dam la 'dus :
bka' srung pho mo dam la 'dus :
lha dang srung ma gnyan po rnams :
mkha' lding khyung chen ltar :
rlabs shing 'gying zhing byon :
seng lcam dkar mo bzhin :
'chams shing 'gying zhing byon :
g.yu 'brug sngon mo ltar :
grags shing ldem zhing byon :
stag mo drus ma ltar :
ngar shing nyug cing byon :
glog lcam 'bar ma bzhin :
'tshubs shing 'khyug cing byon :
sprin ltar 'thib 'tshal lo :
char ltar 'beb 'tshal lo :
rbab ltar 'gril 'tshal lo :
khyung ltar 'phyo 'tshal lo :
rgod ltar lding 'tshal lo :
seng ltar 'gying 'tshal lo :
g.yag ltar ngar 'tshal lo :
mthu rtsal ma chung zhig :
rgyab rten ma zhen cig :
dpung gnyen ma chung zhig :
de ring gnas khang 'dir :
sngags 'chang bdag nyid kyi :
mdun gyi 'khar ba mdzod :
rgyab kyi skyel ma mdzod :
shags kyi dpung rogs mdzod :
smra ba'i lce bde mdzod :
lha 'dre mdos kyis brdzangs :
mi dang glud gdon phyes :
tshe yi bya ra gyis :
srog gi mel tshe mdzod :
snang srid mdos longs shig :
gdon ngan sel du gsol :
'dre ngan phud 'tshal lo :
bdag gi sdongs grogs gyis :
de nas bdun pa dbang du sdud pa ni :
kyai :
nga ni srid pa sngags 'chang yin :
de ring srid pa'i mdos gtong ngo :
lha yang gson la 'dre yang nyon :
snang srid bgegs rigs ma lus nyon :
nga ni bka' btsan byin rlabs can :
lha chen brgyad po nga yi grogs :
klu chen brgyad po nga yi bran :
gnyan chen sde dgu nga yi g.yog :
bdud nag spun dgu nga yi bran :
ma mo brtan ma nga yi 'khor :
ya ba rkya gcig nga yi g.yog :
snang srid ma lus nga yi bran :
'dzam gling srid pa'i 'jig rten 'dir :
rigs drug sems can grangs mang zhing :
gdug pa can rnams tshan re che :
mthu chen gto mkhan nga las med :
nga ni kong tshe'i 'jig rten te :
phyag rgya gsang ba sku la rdzogs :
gsung dbyangs drug cu ngag la rdzogs :
'khor 'das ma sgrib thugs la rdzogs :
dgos 'dod yon tan rin chen gter :
phrin las khams gsum dbang du bsdus :
cho ga 'gyur med ting 'dzin yod :
'byung ba g.yos kyang bag mi tsha :
mtshon cha shes rab ral gri yod :
gang la brgyab kyang thogs pa med :
snying rje chen po'i rta la zhon :
byams pa chen po'i sa bon btab :
ye shes gsal ba'i me long phyis :
srid gsum thams cad sa ler mkhyen :
snang zhing srid pa'i lha 'dre rnams :
nga yis mi 'dul gang yang med :
gdug pa can rnams rtsad nas gcod :
zhe sdang can rnams rdul du rlog :
gti mug can rnams rlung la rbad :
'dod chags can rnams dbang du sdud :
dregs pa can rnams zil gyis mnan :
nga rgyal can rnams rbab la sgril :
de bas de ring mdos la 'dus :
de ring las la thams cad 'dus :
thams cad nga yi bka' la nyon :
de ring nga yis mdos gtong ngo :
gal te mi nyan 'da' byed na :
rdul phran bzhin du brlag par byed :
de bas thams cad 'di ru 'dus :
de nas brgyad pa zil gyis mnan pa ni :
kye :
chos dbyings skye med pho brang nas :
skye ba'i cho 'phrul 'bar ba'i sku :
sems can nyon mongs skyob pa'i phyir :
nga ni dpal chen 'bar ba ste :
snang srid ma lus zil gyis mnan :
nga ni 'jam dpal gshin rje'i gshed :
thams cad ma lus sku yi dbyings :
nga ni dbang chen rta mgrin te :
thams cad nga yi gsung gi dbyings :
nga ni phyag na rdo rje ste :
thams cad nga yi thugs kyi rtsal :
nga ni dpal chen rdo rje 'chang :
sangs rgyas kun gyi ye shes sku :
nga ni rig 'dzin thod pa rtsal :
sangs rgyas kun gyi mthu rtsal 'chang :
nga ni dus kyi mtha' 'dzin yin :
nga ni dge sdig stangs gcod yin :
nga ni khro rgyal kun gyi gtso :
nga ni dbang phyug kun gyi rje :
nga ni khams gsum kun gyi bdag :
nga ni ma mo mkha' 'gro'i yab :
nga las dus gsum thams cad 'byung :
nga las 'gro drug sems can srid :
srid pa'i rtse mo man chad dang :
na rag dmyal ba yan chad kyi :
khams gsum tshogs pa'i lha 'dre rnams :
mthun pa'i dam rdzas mdos 'di longs :
bsags pa'i yas stags glud 'di longs :
je srid mdos 'di mi len na :
khyed rnams tshal pa dum bur gtub :
de bas mdos dang yas 'di longs :
snang srid lha 'dre 'khor bcas la :
'di ltar bshams pa'i yas stags longs :
bdag dang yon bdag 'khor bcas kyi :
tshe dang srog gi glud 'di 'bul :
dam la ma 'da' sa ma ya :
de nas dgu pa bden pa brjod pa ni :
kye :
sangs rgyas rkang gnyis gtso ste bden pa'i mchog :
dam chos chags bral bden pa'i mchog :
dge 'dun 'dus pa bden pa'i mchog :
bden pa dkon mchog gsum gyi bka':
mchog gsum bka' la mi nyan med :
bden pa'i tshig la mi gsan med :
smra ba'i ngag la mi nyan med :
rgya mtsho'i chu la mi 'thung med :
ri rab logs la mi brten med :
'byung ba rlung gis mi 'degs med :
rin chen sa la mi skye med :
bskal pa'i me yis mi smin med :
rgyal ba'i bka' las mi grol med :
'phags pa'i lung gis mi zin med :
zab mo'i don la mi sems med :
mna' dang khrims la mi gnas med :
zas dang skom la mi chags med :
chad dang tho la mi byon med :
kong tshe'i lung gis mi zin med :
sngags 'chang bka' la mi nyan med :
lha 'dre glud la mi dgyes med :
des na mdos dang yas bshams nas :
snang srid lha 'dre yas kyis 'bod :
gto la mi byon bgegs rigs med :
yas la mi 'du'i 'byung po med :
phud la mi dgyes lha klu med :
khams gsum 'di na su yang srid :
srid gsum 'di na su yang rung :
de ring bden pa'i tshig la gson :
smras pa'i de ni ngag la nyon :
gto yas bsngos pa'i smreng la nyon :
de ring srid pa'i mdos gtong ngo :
de nas bcu pa thun dbab pa ni :
kye :
de ring srid pa'i mdos gtong ngo :
gto yas dpang po la :
dus gsum rig 'dzin dgongs :
lha dang srung ma rnams :
de ring dgongs su gsol :
gto yi rgyab rten du :
dpal chen yab yum dang :
ma mo mkha' 'gro dgongs :
sngags bdag srung ma dang :
dam can rgya mtsho dgongs :
srid pa'i mdos bshams nas :
lha 'dre rdzongs 'tshal bas :
dregs pa'i dpung dang chos :
gto yi khungs mdzod cig :
yas stags 'bul ba ni :
snang srid lha 'dre kun :
bka' la mi nyan cing :
dam la mi gnas pa :
gto la mi dgyes pa :
sku shugs da phyungs 'tshal :
drag po'i thun dbab 'tshal :
pho nya dmag 'gyed 'tshal :
drag sngags ser 'beb 'tshal :
dmod pa'i mtshon 'phang 'tshal :
gson cig snang srid kun :
nga ni srid pa'i gto mkhan te :
nga yi yas 'di mi len na :
drag po sngags kyi thun dbab bo :
yungs dkar pho nya'i dmag 'gyed do :
lha klu rgyal po bdud btsan gnyan :
ma mo 'byung po sman dang gza':
sa bdag yul lha 'khor dang bcas :
srid pa'i mdos 'di mi len zhing :
bshams pa'i yas stags mi khyer na :
sngags 'chang bdag gi bka' bcag cing :
yon bdag rgyu rkyen chud gson na :
khyod la sngags kyi thun dbab bo :
dmod pa mtshon gyi char dbab bo :
sreg byed me yi tshwa tshwa 'phro :
gnam lcags rdo rje'i char 'beb bo :
de bas de ring yas bzhes 'tshal :
de nas bcu gcig pa mdos kyi mi dbang bkar ba ni :
kyai :
srid pa'i mdos kyi gzhi gang 'dir :
snang srid lha 'dre 'khor dang bcas :
mthun rdzas mdos la ngas 'bod do :
glud dang yas la kun tshogs kyang :
stong gsum lho yi 'dzam gling 'dir :
dkar po de ni phyogs skyong ba :
brgya la gcig gam stong la gnyis :
mdos la de ni mi dbang ba :
yas la de ni mi re ba :
glud la de ni ma gtogs pa :
snang srid lha 'dre su yang rung :
rin chen dngul skyogs dkar mo ru :
sngon mo nas kyi snying khu gtams :
rin chen gser gyi phye ma brdar :
mtsho ro drug dkar g.yu yis spras :
mtshal dang gla ba spos kyis bran :
mchod do gsol lo phyogs skyong ba :
bshos bu de ni ldem pa la :
g.yag lug ra gsum gzugs 'gros dang :
dkar dmar sha dang thud kyis bran :
mda' skya de ni gtsang ma la :
dar zab bal tshon sna lngas brgyan :
'dzam gling lho yi 'jig rten 'dir :
rin chen gser las rin che med :
'bru bcud chang las ngo che med :
ya mtshan dngul las dkor che med :
mtsho ro g.yu bas bkrag bzang med :
gla ba spos bas dri zhim med :
'bras dkar bshos bas bza' che med :
mda' bas de ni rten bzang med :
dar bas de ni 'jam pa med :
g.yag lug ra bas sku che med :
srid pa'i mdos la mi dbang ba :
yas la de ni mi re ba :
snang srid lha 'dre su yin kyang :
bshos bu de ni ldem pas mchod :
'bru bcud de ni chang gis mchod :
rin chen gser dngul g.yu yis mchod :
dri zhim de ni spos kyis mchod :
mda' dar nam mkha' bal tshon mchod :
g.yag lug ra gsum gzugs kyis mchod :
dbye dgyes de ni sa la la :
yang song de ni me re re :
glud gong 'di ru ma 'grims shig :
de nas bcu gnyis pa khrus gsol ba ni :
kye :
de ring srid pa'i gzhi gang 'dir :
mi gtsang mkhon gyi sgrib sbyang phyir :
dag byed gtsang chab sngon mo la :
tsan+dan gla ba spos rat+nar :
bdud rtsi sman gyi bcud sbyar pa'i :
dag byed khrus 'di lha la gsol :
btsog mkhon bag chags dag gyur cig :
ga pur gurgum rtsi sbyar nas :
'dzam gling klu la khrus gsol lo :
gtad mnan phung sel dag gyur cig :
rin chen gser dngul rtsi sbyar nas :
gnyan dang sa bdag yul gyi lha :
bar bdud btsan la khrus gsol lo :
dkar gsum 'o ma'i rtsi sman dang :
mngar gsum bu ram sbrang sbyar nas :
'jig rten brtan ma sman mo dang :
'byung po the'u rang dmu dang bcas :
'byung ba lnga la gnas pa yi :
bgegs rigs lan chags mgron la gsol :
bag chags dri ma dag gyur cig :
srid pa bka' yi mdos chen la :
pho btsog gos kyis g.yabs pa yi :
bag chags dri ma dag gyur cig :
mo btsog thu bas g.yabs pa yi :
bag chags dri ma dag gyur cig :
phug gi lha la btsog mnol pa'i :
bag chags dri ma dag gyur cig :
bar gyi gral la btsog mnol pa'i :
bag chags dri ma dag gyur cig :
sgo yi nor la btsog mnol pa'i :
bag chags dri ma dag gyur cig :
phud dang lhag ma mi gtsang ba'i :
bag chags dri ma dag gyur cig :
che phri chung bsnan mi gtsang ba'i :
bag chags dri ma dag gyur cig :
bkrus na mi dag gang yang med :
khrus na mi phyung gang yang med :
mi mthun rme btsog dri ma rnams :
ye shes chu bos dag gyur cig :
de nas bcu gsum pa spos rabs ni :
kye :
srid pa'i spos mdos gtong ba ni :
shug tshon spos ma mchis :
lha 'dre spyan 'dren na :
dri zhim spos btsal te :
spos kyi pha smros pa :
spang spos lo bzang yin :
spos kyi ma smros pa :
na bkra sil ma yin :
de gnyis bsdebs pa la :
rgya spos dri chen dang :
lho spos ngad ldan dang :
mon spos dri zhim byung :
a dkar skya smug dang :
tsan+dan dkar dmar dang :
ga pur gurgum dang :
dzA ti pha la bsdebs :
dri ngad ldan pa'i spos :
spos byung de ltar btsal :
me yi pha smros pa :
rno lcags sngon mo yin :
me yi ma smros pa :
ri tsug dkar sgong yin :
rtsa de spra ba la :
'byung ba me spar la :
spos ngad me ru sbyar :
sgang bu mthon po la :
spos dud thu lu lu :
gshong bu dma' dma' ru :
spos ngad chi li li :
lha rnams spos kyis bsang :
dkar dang ta la la :
klu rnams spos kyis bsang :
mdzes dang 'khyugs se 'khyug :
gnyan rnams spos kyis bsang :
rta rgyug prings se pring :
bdud btsan rgyal po gza' dang dmu :
ma mo brtan ma sman dang gzed :
'byung po the'u rang sa yi bdag :
snang srid dpung bcas spos kyis bsang :
mdzes pa'i rgyan cha khra la la :
gad mo glu len kyu ru ru :
dgyes pa'i 'dzum mdangs ya la la :
gto yas glud kyis khebs par mdzod :
de nas bcu bzhi pa mdos kyi byung khung btsal ba ni :
kye :
gto yas bsags pa gang nas srid :
bskal pa de yi gong rol du :
rdo rje gdan gyi shar phyogs gling :
bsam gtan skyid pa'i grong khyer nas :
rgyal po u pa rA tsa la :
gzugs med skad kyi sgra byung ste :
rgyal po khyed nyid lo gsum nas :
'chi bdag bdud kyis bslu nas khrid :
de skad thos pas yid kyis bsngangs :
mya ngan byed cing blon rnams bsags :
grong khyer chen po ser skya na :
bram ze za ya zin drangs nas :
sku la ber gsol dbu la thod :
phyag tu skyems drangs nan gyis zhus :
slob dpon bram ze za ya zin des :
sa ni khal brgya mdos su byas :
gling bzhi ri rab lcags ris bskor :
'bras khal brgya yi ngar glud btang :
rgyal po 'chi bdag bdud las thar :
ngas kyang srid pa'i mdos gtong ngo :
yang cig mdos 'di su yi bka':
bram ze bde ba'i go cha'i bka':
rgyal po drung sho thang mo'i glud :
bram ze ltas mkhan nyi ma'i bka':
rgyal bu don grub sku glud mdos :
slob dpon klu sgrub snying po'i bka':
rgyal po d+harma rA tsa'i mdos :
slob dpon dga' rab rdo rje'i bka':
rgyal po in+d+ra b+hU ti'i mdos :
slob dpon 'jam dpal bshes gnyen bka':
rgyal po dri med sku yi mdos :
slob dpon shrI siM ha'i bka':
rgyal po bde ba'i gtsug phud mdos :
slob dpon hU~M chen kA ra'i bka':
rgyal po 'khor lo drug pa'i mdos :
slob dpon pad+ma 'byung gnas bka':
rgyal po khri srong lde'u btsan mdos :
de ring sngags 'chang bdag gi bka':
rgyu sbyor yon bdag sku glud mdos :
che ba ri rab gling bzhi'i mdos :
'bring ba yul mkhar pho brang mdos :
chung ba ngar glud spyan gzigs bcas :
'di ni tshe dang srog gi glud :
'di ni mi dang nor gyi glud :
che ba rta dang drel gyi mdos :
'bring ba g.yag dang lug gi mdos :
chung ba bya dang byil gyi mdos :
pho gdon g.yas su sgyur ba'i mdos :
mo gdon g.yon du sgyur ba'i mdos :
chung bdud thad du sgyur ba'i mdos :
de ring sgyur byed mdos 'di gtong :
de nas bco lnga pa mdos kyi yon tan brjod pa ni :
kyai :
de ring srid pa'i mdos chen bshams pa 'di :
ri rab gling bzhi rol mtsho la :
nam mkha' bal tshon btsugs pa ni :
'ja' tshon bkra dang lams se lam :
mda' dar shing ris bkram pa 'di :
mdzes pa'i ba dan phya ra ra :
dar zab rgyal mtshan phub pa ni :
shel gyi gur phub kyi li li :
spo tse rgyang bu bshams pa ni :
lho sprin zil dbab ta la la :
mda' 'phang pho tang mo tang ni :
lha bran gar byed khyugs se khyug :
gzugs 'gros rgyal blon bkram pa ni :
bka' gros 'dun ma rubs se rub :
g.yung dwags dkor nor bkod pa de :
'bu long rgyug skad prings se pring :
rta rkyang rngog chags bkod pa de :
'tsher rgyug rbab dang sbad de sbad :
sbal sbrul chu gnas bkod pa de :
'phar ling 'khyug dang hri li li :
stag gzig gcan gzan bkod pa de :
ngar zhing mchong rtsal lams se lam :
khyung sogs 'dab chags sna tshogs de :
'phur dang gshog sgra ldi ri ri :
'brug sogs 'ur sgra ldi ri ri :
seng sogs g.yu ral si li li :
ri dwags rtse rgyug prings se pring :
sgo khyi'i ngu zug ti ri ri :
ba glang 'bu skad khrongs se khrong :
pho thang mda' 'phen sha ra ra :
mo thang zhu mkhan hri li li :
shing ris bkra dang ya la la :
spo rtse 'dzum dang zu lu lu :
mi nor dpung dang kyi li liH
dkar gsum phud dang me re reH
mngar gsum rgya mtsho kyi li li :
gser skyems 'bru bcud na ra ra :
mdung dang ru mtshon lhabs se lhab :
glud dang yas rnams spungs se spung :
longs spyod lha yi pho brang 'dra :
ngo mtshar sgyu ma'i grong khyer te :
'dod pa'i yon tan lnga dang ldan :
srid pa'i mdos las che ba med :
de bas de ring smreng la nyon :
ces brjod la :
rang gi mdos gang yin gyer gzhung la 'jug par bya'o :

mdos chings rin chen phreng ba las mdos kyi stod las rim pa bco lnga pa zhes bya ba /
shwa'i sngags 'chang rgyal sras legs ldan pas khyer bde ba'i phyir nyung ngur bsdus nas phyogs gcig tu bsgrigs pa'o //
shu b+haM///
/
