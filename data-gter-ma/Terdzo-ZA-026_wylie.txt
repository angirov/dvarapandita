@#//
thugs rje chen po pad+ma rgyal po'i phrin las lam khyer gyi byang bu don zab dgongs bsgril zhes bya ba bzhugs so //
bla ma dang 'jig rten dbang phyug pad+ma rgyal po la phyag 'tshal lo //
tshad med thugs rje rgyas pa'i zhing dang sku
/nam mkha'i mthar son sprin chen bkod pa yis //
'khor ba dong sprugs phrin las phyogs dus kun //
rgyun mi 'chad ston pad+ma'i rgyal la 'dud //
'gro ba kun grol rgyud kyi dgongs pa'i don //
chos kyi phyag rgya sbyor ba rdo rje'i rigs //
chu bo gsum 'dus sgrub thabs phrin las dang //
'brel ba'i byang bu khrigs su bsdeb par bya //
'di la bskyed rdzogs rdzogs pa chen po dang 'brel ba'i phyi snod bcud nang rang lus gsang ba sems nyid kyi dkyil 'khor du sgrub pa'i tshul gsum las /
'dir bskyed pa ma hA yo ga ltar nyams su len pa'i sgrub thabs phrin las su bsdeb pa la don gsum /
sngon 'gro gzhi'i don /
dngos gzhi lam gyi don /
rjes 'bras bu'i don bstan pa'o //
dang po sbyor ba gzhi gtan la dbab pa'i don la gnyis /
yo byad nye bar bsdog pa dang /
gzhung don nyams su blang ba'o //
dang po ni /
dbang dang sgrub pa sogs skabs kyi bsgrub bya so so dang 'brel ba'i dkyil 'khor gtor mchod khyad par nyer mkho'i yo byad rnams tshogs par bya'o //
gnyis pa la bdun /
gsol gdab /
spel sbyong /
skyabs sems /
sdom bzung /
dam bca'/
mtshams gcod /
mchod rdzas brlab pa'o //
dang po ni /
rang gi spyi gtsug pad zla'i steng //
sangs rgyas kun 'dus bla ma'i sku
/dngos nyid bka' brgyud rgya mtshos bskor //
mngon sum nyid du bzhugs par gyur //
oM AHhU~M hrIHoM ma Ni pad+me hU~M:
rgyal ba dgongs pa'i brgyud pa la gsol ba 'debs so :
rig 'dzin rig pa'i brgyud pa la gsol ba 'debs so :
gang zag snyan khung brgyud pa la gsol\u0f8e
chos sku snang mtha' yab yum la gsol\u0f8e
longs sku thugs rje rigs lnga la gsol\u0f8e
sprul sku o rgyan yab yum la gsol\u0f8e
gter ston dri med lhun po la gsol\u0f8e
rig 'dzin gar dbang rdo rje la gsol\u0f8e
gter chen bsam gtan gling pa la gsol\u0f8e
rtsa ba brgyud pa'i bla ma la gsol\u0f8e
yi dam thugs rje chen po la gsol\u0f8e
don zab dgongs pa kun 'dus la gsol\u0f8e
bka' srung dam can gter bdag la gsol ba 'debs so :
zhes mos gus drag pos gsol ba mang du btab pa'i mthar /
bka' brgyud thams cad bla mar thim //
bla ma'i sku gsung thugs rnams las //
'od zer dkar dmar mthing kha byung //
bdag gi lus ngag yid la phog
/sgo gsum sgrib dag dbang gsum thob //
bla ma 'od zhu rang la thim //
rtsal dbang thob cing dbyer med gyur //
ces mnyam par bzhag go
/gnyis pa spel sbyong ni /
dag pa'i zhing khams chen po'i mkhar //
gtso bo bla ma rdo rje sems //
phyogs bzhir sems dpa' rigs bzhi la //
rang rig lha tshogs bskor bar gsal //
hrI:
ka dag klong nas lhun grub pa'i :
bla ma bde gshegs 'khor dang bcas :
sku gsum zhing nas gshegs su gsol :
bdag dang dbyer med bzhugs su gsol :
skye med chos dbyings ngo bo la :
'gag med rang bzhin ye shes sku :
'khrul med rang byung thugs rje can :
bla ma'i sku la phyag 'tshal lo :
kun gzhi mtha' bral maN+Dal la :
'khor 'das thams cad tshom bur bkod :
sku gsum bla ma rnams la 'bul :
blo 'das ngang du bzhes su gsol :
zhes maN+Dal phul /
'khor rnams gtso bo nyid la thim //
bla ma rdo rje sems dpa' nyid //
rang gi spyi bo'i gtsug tu byon //
dkar gsal chas rdzogs rdor dril 'dzin //
sems skyil sku las bdud rtsi'i rgyun //
babs pas bdag gi sdig sgrib kun //
bkrus te byang zhing dag par gyur //
ces mos la yig brgya ci 'grub bzla /
mthar /
sku gsum bla ma dgongs su gsol :
sangs rgyas sems su ma rtogs pa :
'khor bar 'khyams pa mthol zhing bshags :
'khor rgyu'i las 'bras byang gyur cig :
rdor sems 'od zhu rang la thim /
rang yang mi dmigs spros bral ngang /
zhes mnyam par bzhag
/gsum pa skyabs sems ni /
mdun mkhar chos sku kun bzang mthing //
rgyan med skyil krung mnyam gzhag can //
'od lnga'i klong na bzhugs pa yi //
thugs kar thugs rje chen po dmar //
thal sbyar pad+ma dmar po bsnams //
skyil mo krung bzhugs thugs ka ru //
bla ma rdo rje sems dpa' dkar //
mtha' skor rigs lnga sangs rgyas stong /
thub drug mchod 'os gyur pa kun //
skyabs kyi yul du bzhugs par gyur //
hrI:
sangs rgyas chos dang 'phags pa dang :
bla ma yi dam mkha' 'gro dang :
chos sku longs sku sprul sku la :
byang chub bar du skyabs su mchi :
lan gsum /
smon 'jug gi sems bskyed pa ni /
ji ltar dus gsum mgon po rnams :
byang chub tu ni nges mdzad ltar :
byang chub sems ni bla na med :
dam pa bdag gis bskyed par bgyi :
sems can ma lus bsgral bar byas :
de bzhin 'gro rnams grol bar bya :
dbugs ma dbyung rnams dbugs dbyung zhing :
mya ngan 'das la 'god par bya :
lan gsum zhar byung yan lag lhag ma ni /
sku gsum bla ma thugs rje che :
'gro don mdzad la rjes yi rang :
chos kyi 'khor lo bskor mdzad cing :
mya ngan mi 'da' bzhugs gsol 'debs :
bzhi pa sdom gzung ni /
sdom pa yi ni tshul khrims dang :
dge ba'i chos ni sdud pa dang :
sems can rnams kyi don du yang :
rigs lnga'i sdom pa bzung bar bgyi :
lnga pa dam bca' ni /
hrI:
bla ma sangs rgyas sku gsung thugs :
skye 'gag 'khrul med rang gi sems :
gnyis 'dzin rtog pa mi spong zhing :
ye shes rigs lngar bsgrub par bya :
hrI:
chos rnams ye shes lngar rtogs pas :
nyon mongs spong bar mi byed cing :
rang grol ngang du spyad par bya :
rtog bral chen por gnas par bya :
dzaHhU~M baM ho :
skyabs yul rnams rang nyid la thim par gyur /
las byang dkyus 'gre'i bsdus pa 'dod na 'di yan gyi sngon 'gro'i skor gzhan bzhag la skyabs sems lan gsum mthar sngon gtor la 'jug pas chog go
/drug pa mtshams gcod la thog mar gtor ma gtang zhing bka' bsgo ba ni /
dkar gtor /
raM yaM khaM gis bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs pa'i bdud rtsi'i rgya mtsho 'dod pa'i yon tan lnga dang ldan par gyur /
oM AHhU~M ha hoHhrIH
lan gsum gyis brlab /
b+hU mi pa ti sa pa ri bA ra badzra sa mA dzaHsa mgron 'gugs /
s+d+yA na pa tik+She tra pA lany+tsa na maHsarba sogs nam mkha' mdzod sngags rgya lan gsum gyis bsngo /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes 'bul /
bgegs gtor bsang sbyang byin rlabs sngar bzhin la /
hrIH
bdag nyid dbang chen rta mgrin dmar //
dbyug to sdigs mdzub lcags kyu 'dzin //
dur khrod chas ldan rta zhal 'tsher //
'dor thabs me klong hrIHsgra sgrog
/sprul pa'i khro bos stong gsum gang //
bdud bgegs tshar gcod sku ru gyur //
sarba b+hUta A kar+Sha ya dzaHsa mgron 'gugs /
sarba big+hAnaM na maHsarba sogs lan gsum gyis bsngos la /
hU~M hrI:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
zhes dang drag sngags kyis bgegs bskrad /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM badzra kro d+ha rak+Sha rak+Sha hU~M phaT:
ces rdo rje me mtshon khro chung gis gtams pa'i srung 'khor brtan por bsgom mo //
bdun pa mchod rlabs ni /
bdag nyid skad cig gis yi dam gyi lhar gsal bas /
oM oM oM oM oM oM oM/
bdag gi thugs ka nas 'od zer dkar po byung ste /
gtor ma sman raka gi nyes skyon thams cad sbyangs nas dkar ltem song bar gyur /
AHAHAHAHAHAHAH
bdag gi thugs ka nas 'od zer dmar po byung ste /
gtor ma sman raka nam mkha' khyab par spel nas dmar ltem song bar gyur /
hU~M hU~M hU~M hU~M hU~M hU~M hU~M/
bdag gi thugs ka nas 'od zer sngon po byung ste /
gtor ma sman raka bdud rtsi chen por gyur nas sngo ltem song bar gyur /
oM AHhU~M/
'od zer gsum ro gcig tu gyur te /
gtor ma dkar po /
rak+ta dmar po /
bdud rtsi sngon po /
'dod yon phun sum tshogs par gyur /
ces byin brlab bo //
gnyis pa dngos gzhi lam nyams su blang ba'i don bstan pa la gnyis /
thun dang thun mtshams kyi bya ba'o //
dang po la gsum /
sku bskyed pa /
gsung bzlas pa /
thugs sgom pa'i rnal 'byor ro //
dang po la dngos gzhi ting 'dzin gsum sgom pa dang /
rdzogs byed cho ga'i yan lag gnyis las /
dang po ni /
a :
chos rnams kun gyi de bzhin nyid //
bsam brjod bral ba'i ngang nyid las //
thugs rje kun tu snang ba de //
sems can yongs la khyab par bsgom //
stong nyid snying rje gnyis med ngang //
rgyu yi rig pa yi ge hrIH
dmar po tsheg drag ldan par gsal //
de las 'od zer grangs med pa //
phyogs bcur 'phros pas 'ja' tshon lnga //
spel legs 'od kyi gzhal yas khang //
gru bzhi sgo bzhi rtsig pa lnga //
'dod snam pha gu drwa phyed dang //
mda' yab pu shu'i phreng bas bskor //
rta babs chos 'khor gdugs dang tog
/dar dpyang dril chung g.yer kha dang //
zla 'phan rlung gis bskyod pa sogs //
rgyan dang bkod pa rnam par mdzes //
dbus kyi lte ba gru gsum dmar //
zla gam dkar dmar pad 'dab drug
/dkar ljang ser mthing dmar smug ni //
bar rnams 'od lnga'i mu khyud bskor //
gru chad pad+ma rA ga'i mdog
/sgo khyams phyi rol lcags rir bcas //
mnyam yangs ye shes rol par gsal //
pho brang dbus su pad+ma dang //
nyi zla'i dkyil 'khor brtsegs pa'i khar //
hrIHlas 'od 'phros bde gshegs mchod //
'gro drug skye 'gro'i sgrib gnyis sbyangs //
tshur 'dus 'od 'bar yongs su gyur //
bdag nyid dkyil 'khor kun gyi gtso //
rtsa gsum 'dus pa'i ngo bo nyid //
thugs rje chen po spyan ras gzigs //
gu ru pad+ma rgyal po ni //
sku mdog dmar gsal zhal gcig pa //
phyag gnyis thal sbyar pad+ma 'dzin //
zhabs gnyis mnyam pa'i skyil krung can //
dar dang rin chen rgyan gyis spras //
longs spyod rdzogs pa'i cha lugs can //
zhi tshul nyams dang ldan par gsal //
pang du gsang ba ye shes yum //
dmar mo gri gug thod khrag bsnams //
rus pa'i rgyan dang phyag rgya lngas //
mdzes par brgyan cing yab la 'khril //
dbu gtsug rigs bdag 'od dpag med //
kun bzang snang ba mtha' yas ni //
dmar gsal skyil krung mnyam gzhag can //
longs sku'i chas ldan tshe bum 'dzin //
thugs kar dbang chen rta mchog dpal //
dmar nag dor stabs rta zhal mtshan //
dbyug to sdigs mdzub lcags kyu thogs //
dur khrod chas brgyad ldan par bzhugs //
g.yas su snang ba thabs kyi cha //
sras mchog rang byung thugs rje'i rtsal //
dmar gsal rdo rje dril bu 'dzin //
rin chen rgyan ldan phyed skyil bzhugs //
g.yon du stong nyid shes rab cha //
sras mo dbyings kyi sgrol ma ni //
dmar gsal shel phreng pad+ma 'dzin //
rin chen rgyan ldan phyed skyil bzhugs //
mtha' skor pad+ma 'dab drug la //
brgya byin dkar po pi waM 'dzin //
thags bzang ljang gu go mtshon 'dzin //
shAka thub ser po gseg par 'dzin //
dam ldan mthing ga pusti 'dzin //
nam mkha' mdzod dmar sgrom bu 'dzin //
chos rgyal nag po me chu 'dzin //
kun kyang chos gos gsum dang bcas //
sprul sku'i cha byad bzhengs pa'i stabs //
mtshan dang dpe byad ldan par gsal //
gzhal yas steng gi nam mkha' dang //
phyi nang thams cad bka' brgyud kyi //
bla ma bde gshegs yi dam lha //
mkha' 'gro dam can bka' srung bcas //
sprin gyi phung po gtibs pa ltar //
bzhugs pa'i lha rnams thams cad kyi //
spyi bo mgrin pa snying ga ru //
sku gsum yi ge 'bru gsum gsal //
bcom ldan rgyal ba rigs lnga dang //
drug pa rdo rje 'chang chen la //
ye shes lha mo drug 'khril bas //
dbu la brgyan cing dbang bskur ro //
oM AHhU~M swA hA hrIH
gnyis pa ye shes pa spyan drang ba ni /
aH
rnam dag chos dbyings rab 'byams klong yangs nas //
lhun grub ye shes cho 'phrul rigs lngar shar //
bla ma yi dam mkha' 'gro chos skyong rnams //
'gro don sku bzhengs thugs rjes gshegs su gsol //
badzra sa mA dzaH
bzhugs su gsol ba ni /
hrIH
snang srid rnam dag rang rig dkyil 'khor du /
khams gsum zil gnon dam tshig khri steng du //
thabs shes dri med nyi zla pad gdan la //
du ma ro gcig brtan par bzhugs su gsol //
A be sha ya satwaM/
phyag 'tshal ba ni /
hrIH
rang byung shes rab thabs dang thugs rje'i rtsal //
dus gsum rgyal ba phyogs bcur bzhugs pa rnams //
ye nas thams cad dbyer med mtha' dang bral //
rang shar 'khor 'das dbyer med phyag 'tshal lo //
na maHpU ru sha ya hoH
mchod pa 'bul ba ni /
hrIH
bla ma yi dam d+hA ki chos skyong la //
phyi nang gsang ba'i mchod yon gtor tshogs rnams //
dngos 'byor yid sprul rang shar rang grol ngang //
'khor ba ma lus ye shes dbyings su bzhes //
oM AHhU~M gu ru d+he wa d+hA ki nI sarba duSh+TAn sarba pU dza ba liM ta ga Na tsakra sa ma ya hU~M/
kha kha khA hi khA hi /
bye brag gtor ma 'bul ba ni /
badzra dzi hwa /
lha rnams kyi ljags rdo rje'i sbu gu can du gyur pas gtor ma bdud rtsi'i bcud drangs te gsol bar gyur /
oM AHhU~M gu ru sarba sa man+ta b+ha dra a mi d+he wa :
sarba ta thA ga ta ma hA kA ru Ni kA:
pad+ma rA dza :
g+hu ya dz+nyA na d+hA ki nI:
ma hA kA la nA tha :
ma ma de wI:
sarba duSh+TAn sa ma ye hU~M:
i daM ba liM ta gr-ih+Na gr-ih+Na :
b+huny+dza ho :
a mr-ita rak+ta pi pa ho :
ga Na tsakra pU dza ho :
a ti kra ma ti sa ma ye :
kha kha khA hi khA hi :
sarba karma hrIHsa ma ya swA hA:
lan bdun gyis phul /
bshags pa ni /
hrIH
rnam dag ye shes kun mkhyen dgongs su gsol //
thog med dus nas bdag gis dus gsum gyi //
sgo gsum sdig pas khams gsum sdug bsngal bsags //
gnong 'gyod mthol bshags slan chad byang gyur cig
/sa ma ya a aH
bstod pa ni /
hrIH
chos dbyings kun khyab snang srid bde chen zhing //
snying po byang sems bsod nams ye shes gter //
sku gsung thugs dang yon tan phrin las rdzogs //
rnam dag rjes su yi rang phyag 'tshal bstod //
ces pa tsam mam /
spro na /
e ma /
kun gzhi mkha' ltar yangs pa'i zhing khams su //
rang byung ye shes chen po gzhal med khang //
rang rig gzung 'dzin med pa'i gtso 'khor gsal //
bde gshegs rang snang lha la phyag 'tshal bstod //
chos sku blo 'das rnam rtog mi mnga' yang //
longs sku'i ye shes 'khor 'das sa ler mkhyen //
sprul sku sgyu ma'i rol pa 'dod dgur bsgyur //
pad+ma rgyal po'i sku la phyag 'tshal bstod //
lta ba rtag chad mtha' bral dgongs pa de //
sgom pa ma bcos rang grol gzung 'dzin med //
spyod pa blang dor med par ston mdzad pa //
pad+ma rgyal po'i gsung la phyag 'tshal bstod //
gzhi rtsa bde gshegs snying po mnyam yangs gdal //
lam mchog 'khrul pa rtsad gcod blo las 'das //
'bras bu zag med bde chen ngang gis grol //
pad+ma rgyal po'i thugs la phyag 'tshal bstod //
chos kyi sku la rtag chad gnyis su med //
kun bzang yab yum gnyis la phyag 'tshal bstod //
longs spyod rdzogs la gsal stong gnyis su med //
rigs lnga yab yum rnams la phyag 'tshal bstod //
bde chen sku la bde stong gnyis su med //
thugs rje yab yum rnams la phyag 'tshal bstod //
sprul pa'i sku la snang stong gnyis su med //
sras 'khor dkyil 'khor rdzogs la phyag 'tshal bstod //
rang snang yi dam lha la bstod pa'i mthus //
'di nas byang chub snying po ma thob bar //
rang rig rtogs pa'i gding dang mi 'bral zhing //
mchog dang thun mong dngos grub thob par shog
/ces bstod //
gnyis pa gsungs bzlas pa'i rnal 'byor la thog mar sgrub pa'i skabs sogs su rgyas par spro na dgongs pa gsal btab ste /
hrI:
bla ma dkon mchog thugs rje can rnams la :
byang chub ma thob bar du skyabs su mchi :
byang chub sems bskyed bdag gis bzung nas kyang :
'gro la phan phyir sangs rgyas 'grub par shog :
oM AHhU~M hrIHoM ma Ni pad+me hU~M:
stong nyid snying rje'i ngang las rang byung ba :
ye shes 'od lnga 'bar ba'i gzhal yas dbus :
bla ma yi dam mkha' 'gro 'dus pa'i sku :
thugs rje chen po pad+ma rgyal po gsal :
oM AHhU~M hrIHoM ma Ni pad+me hU~M:
zhal gcig phyag gnyis sku gsum lhun gyis grub :
sku mdog dmar po 'gro ba'i don la chags :
thal sbyar skyil krung mtha' bzhi klong du grol :
rgyan dang sprul pa 'gro ba'i 'dod dgu sgyur :
oM AHhU~M hrIHoM ma Ni pad+me hU~M:
spyi gtsug kun bzang snang ba mtha' yas bzhugs :
rta mgrin dbang chen thugs kar nyon mongs 'joms :
gsang ba ye shes mkha' 'gro dbyings kyi yum :
thabs dang shes rab sras dang sras mor gsal :
oM AHhU~M hrIHoM ma Ni pad+me hU~M:
'gro drug 'dul mdzad sprul sku thub pa drug :
gang la gang 'dul ye shes sgyu ma'i lha :
bdag gis lus ngag yid gsum byin gyis rlobs :
ye shes rnam pa lnga yi dbang skur cig :
oM AHhU~M hrIHoM ma Ni pad+me hU~M:
thams cad chos nyid rol pa'i dkyil 'khor 'dir :
ye shes lha tshogs 'dir gshegs brtan par bzhugs :
phyi nang gsang ba'i phyag mchod gtor tshogs bzhes :
dmigs med ye grol 'gro don lhun rdzogs shog :
oM AHhU~M hrIHoM ma Ni pad+me hU~M:
bdag gi spyi bo mgrin pa snying ga na :
sku gsung thugs kyi snying po 'bru gsum gnas :
'od zer dkar dmar mthing gsum 'phros pa yis :
khams gsum yongs grol sku gsum thob par shog :
oM AHhU~M hrIHoM ma Ni pad+me hU~M:
thugs kyi pad+ma 'dab drug lte ba na :
yang snying srog gi snying po yi ge hrI:
'od zer phar 'phros rgyal ba rgya mtsho mnyes :
khams gsum 'khor ba dong nas sprugs par shog :
oM AHhU~M hrIHoM ma Ni pad+me hU~M:
yang snying hrIHla yi ge drug gis bskor :
'od zer 'phros pas thub pa drug tu gyur :
'gro ba rigs drug sdug bsngal zhi bar mdzad /
nyon mongs drug po ye shes rgyas par shog :
oM AHhU~M hrIHoM ma Ni pad+me hU~M:
snang ba thams cad ye nas rang gi sems :
sems nyid gang yang ma grub stong pa nyid :
gnyis med spang blang med pa bde ba che :
yid dpyod blo 'das dgongs par shar bar shog :
oM AHhU~M hrIHoM ma Ni pad+me hU~M:
snang ba thams cad stong pa sangs rgyas sku :
sgra grags thams cad grags stong chos nyid gsung :
dran rtog thams cad bde stong ye shes thugs :
gnyis med zhi ba ye shes thob par shog :
oM AHhU~M hrIH
oM ma Ni pad+me hU~M:
'di ni las byang gi don thams cad 'dus pas rgyun khyer nyams len dang /
bsnyen sgrub kyi thun phyi ma rnams la'ang 'di kho nas chog cing /
phrin las bsdus pa'i skabs mi dgos pas bstod pa'i 'phros bzlas pa la 'jug go
/de la brjod bzlas ni /
bdag dang lha tshogs rnams kyi gnas gsum 'bru gsum /
thugs kar pad zla'i steng du hrIHla yi ge drug pas bskor bar bsams la /
yig bcu bzlas pas 'od zer 'phros /
rgyal ba rnams mnyes shing thugs dam bskul /
sems can gyi sdig sgrib sbyangs nas dbang du bsdus /
thugs rje chen po'i skur gyur /
'od zer tshur 'dus pas dngos grub rnam gnyis thob par mos /
rdo rje'i bzlas pa ni rlung nang du 'jug pa 'bru gsum /
gnas pa hrIH
dbyung ba yig drug tu bsam la mchog sgrub yin pa'i phyir tshad med par bzla'o //
bzlas mthar /
ar+g+haM sogs kyis mchod /
hrIH
chos dbyings kun khyab sogs sh+loka gcig gis bstod /
hrIH
chos dbyings klong las gdul bya'i gang 'dod sku
/chos kyi 'khor los nyon mongs drwa ba gcod //
sems can don du thugs dam rgyud bskul lo //
zhi rgyas dbang drag phrin las mdzad du gsol //
karma sarba sid+d+hi ku ru swA hA/
zhes bskul lo //
gsum pa thugs rdzogs rim bsgom pa'i rnal 'byor ni rjes bsdu'i skabs su 'chad par bya'o //
gnyis pa thun mtshams kyi bya ba la gnyis /
dngos dang rjes kyi las rim mo //
dang po rtsa gsum gter srung gi gtor 'bul spyi dang bye brag gang yang rung ba bya /
tshogs kyi yo byad ji ltar 'byor pa dang /
rang gi mdun du ban+d+ha mtshan ldan chang gis bkang ba bzhag la /
thog mar bgegs bskrad pa ni sngon 'gro'i mtshams gcod ltar bya /
de nas bdud rtsi dang yo byad byin gyis brlab pa ni /
hU~M hrIH
bdag nyid yi dam lha yi thugs ka nas //
raM yaM khaM 'phros tshogs kyi nyes skyon sbyangs //
nyes pa'i skyon bral legs pa'i yon tan ldan //
raM yaM khaM/
oM AHhU~M/
lan bdun brjod la srin lag g.yon pas bdud rtsi dkrugs /
bdag nyid lhar gsal thugs kar hU~M mthing 'phros //
AHdmar oM dkar bdud rtsi'i bcud du gyur //
thams cad gnyis med ye shes chen po 'o //
g.yon pa'i srin lag gis lag g.yas kyi mthil du zlum skor dbus thig le lnga byas la /
oM hU~M trAM hrIHAH
g.yon pas g.yas la de bzhin byas te /
mUM lAM mAM pAM tAM:
thabs kyi lag g.yas rigs lnga'i dkyil 'khor rdzogs //
shes rab lag g.yon yum lnga'i dkyil 'khor ste //
gnyis med sbyor bas byang chub sems sprin 'khrigs //
dri med zhal zas bdud rtsis nam mkha' gang //
rtsa gsum dkyil 'khor sku gsum rang bzhin gang //
oM AHhU~M hrIHoM ma Ni pad+me hU~M/
zhes bdud rtsi tshogs la 'thor /
tshogs zhing bsgrub pa ni /
hrIH
rnam dag chos dbyings snang srid dkyil 'khor nas //
rang rig 'gag med rgyal ba'i dkyil 'khor rnams //
dran rig cho 'phrul cha lugs bsam mi khyab //
skye rga na 'chi'i 'khrul snang sems can don //
bden pa gnyis kyi dad pas spyan 'dren na //
stong nyid rtsal rdzogs gsal ba'i shugs mtshon nas //
thugs rje'i byin chen ye shes dbyings rig lha //
bsod nams longs spyod tshogs la spyan 'dren gshegs //
lhun grub dam tshig khri la bzhugs su gsol //
ro drug lha mo rnams kyis phyag rgyas mchod //
dug lnga dug gsum tshogs mchod dam pa bzhes //
ye shes mi 'gyur lnga yi gzi brjid skyed //
oM hU~M swA hrIHAH
ga Na tsakra ma hA pU dza khA raM khA hi /
zhes bdud rtsi lag g.yas su mchod /
a ha ri ni sa ga Na tsakra pU dza kha raM khA hi /
zhes pas g.yas kyis g.yon du mchod cing bdun nam nyer gcig gis 'bul lo //
de nas thal mo sbyar te /
rigs lnga yab yum sbyor ba mdzad pas byang sems bdud rtsi chang gi nang du song bar bsam la chang gtor bas /
bdag gi lus dang 'dus pa pho mo thams cad kyi lus phyi nang thams cad bla ma bde gshegs dpa' bo dpa' mos me re re gang bar bsam la tshogs 'bul ba ni /
e ma hoH
dus gsum bde bar gshegs pa bcom ldan 'das //
sangs rgyas kun gyi bdag nyid dpal chen po //
byin rlabs rtsa ba bka' brgyud bla ma dang //
dngos grub mchog stsol yi dam lha yi tshogs //
ma sring dam can rgya mtsho 'khor bcas la //
zhal zas rol pa tshogs kyi mchod pa 'bul //
nyes tshogs 'gal 'khrul gyur pa ci mchis pa //
zhal zas tshogs kyi mchod pas bskang zhing bshags //
log 'dren dug lnga ma rig rnam rtog bgegs //
nga bdag 'gong po dbyings rig mtshon gyis bsgral //
rtog tshogs rol pa chos dbyings zhal du bstab //
ga Na tsakra pU dza hoH
de nas tshogs rnams rim gyis 'bul la /
a la la ste bde ba che //
'dod yon ma spangs rol pa'i rgyan //
dngos grub thams cad 'di las byung //
rtsa ba gsum la mchod par 'bul //
bla ma yi dam mkha' 'gro'i zhal du ga Na tsakra ma hA pU dza khA hi /
zhes 'bul /
rnal 'byor pa rnams kyang brda dang brda'i lan dang bcas te tshogs la rol /
lhag ma 'bru gsum gyis byin brlabs la /
b+h+yo /
gnas yul dur khrod mnga' bdag rdzu 'phrul can //
rdo rje ming sring lang ka shugs 'gro ging //
sgrub pa'i drod nyul legs nyes rjes gcod rnams //
'dir gshegs lhag gtor bzhes la dgra bgegs sgrol //
oM AHhU~M ma ma b+h+yo b+h+yoH
tri tri ba liM ta b+huny+dza pi pa to hoH
zhes nam mkha' mthong bar btang ngo //
gnyis pa rjes kyi las rim la brgyad /
bskul ba /
gtor skyong /
dngos grub blang ba /
nongs bshags /
bzhugs gsol /
bsdu rim /
bsngo smon /
shis brjod do //
dang po ni /
dgongs pa'i ting 'dzin gsal la /
hrIH
chos sku kun bzang snang ba mtha' yas de //
rang rig mtha' bral lta ba'i gnas lugs yin //
rtogs pa'i gdings kyis thugs dam rgyud bskul lo //
nyon mongs zhi ba'i phrin las grub par mdzod //
longs sku rigs lnga thugs rje chen po de //
rang rig blo bral sgom pa'i ting 'dzin yin //
ma bcos gnyug mas thugs dam rgyud bskul lo //
ye shes rgyas pa'i phrin las grub par mdzod //
sprul sku mkha' 'gro sras 'khor sprul par bcas //
rang rig 'dzin bral spyod pa'i rol pa yin //
rang shar rang grol thugs dam rgyud bskul lo //
rang rig dbang gi phrin las grub par mdzod //
ngo bo nyid kyi sku mchog rta mgrin dbang //
rang rig 'khrul med 'bras bu klong yangs yin //
sku gsum rang chas thugs dam rgyud bskul lo //
'khor ba yongs grol phrin las grub par mdzod //
gnyis pa la chad mdo ni /
hrIHma b+h+yoH
dus gsum dus med lnga brgya'i dus rnams su //
kun bzang snang mtha' spyan gzigs pad+ma yis //
rgyud gsung ston dang sbas shing 'byin pa'i tshe //
mgon po lcam dral lha srin sde brgyad dang //
bka' srung gter bdag yul lha thams cad kyis //
rang rtags srog gi snying po phul nas kyang //
rang grol gtor ma len par ma chad dam //
kun grol bstan pa bsrung bar ma chad dam //
dug gsum sha khrag gtor ma 'di bzhes la //
sku gsum bstan pa srung ba'i phrin las mdzod //
dug gsum 'khor ba'i dgra bgegs myur du sgrol //
sku gsum rang rtsal rdzogs pa'i phrin las mdzod //
uts+tshiSh+Ta b+hak+ShaHkhA hiH
de nas brtan ma skyong ba ni /
hrIH
pad+ma'i bka' sgrub brtan ma bcu gnyis tshogs //
ya ma skyong ma la sogs sman phran bcas //
'dir gshegs brgyan pa'i gtor ma 'di bzhes la //
bcol ba'i phrin las ma lus myur du mdzod //
ma ma hring hring i daM ba liM ta khA hi /
gsum pa dngos grub blang ba ni /
gtor 'bul bar chad kun sel ltar gtor dbang blang ba'am /
spyi tsam du mdun bskyed las lam dus ting nge 'dzin gyi dbang bskur spyi ltar blangs la /
hU~M hrIH
bla ma thugs rje chen po'i lha tshogs kyis //
'gyur med sku yi dngos grub bstsal du gsol //
'gag med gsung gi dngos grub bstsal du gsol //
'khrul med thugs kyi dngos grub stsal du gsol //
re skong yon tan dngos grub bstsal du gsol //
'gro 'dul phrin las dngos grub bstsal du gsol //
yig bcu'i gsham du /
sarba sid+d+hi pha la hoH
zhes gtor ma gnas gsum du reg cing dngos grub kyi rdzas la longs spyod /
bzhi pa nongs bshags ni /
mchod bstod mdor bsdus byas /
dbyangs gsal yig brgya rten snying lan gsum gsum bzlas pas sku gsung thugs kyi nyams chag skong zhing byin rlabs kyi rgyun brtan par byas /
ma rnyed yongs su sogs bzod gsol spyi ltar bya'o //
lnga pa bzhugs gsol ni /
hrIH
bla ma sangs rgyas 'gyur med rdo rje'i sku
/ma dag snang ngor 'das tshul mi ston zhing //
'khor ba ma stongs bar du don mdzad pa'i //
mya ngan mi 'da' bzhugs gsol thob par shog
/dz+nyA na hrIH
drug pa bsdu rim la gsum /
mtshan bcas kyi rdzogs rim ni /
'khor 'das lha yi dkyil 'khor gyur /
'od zhu rten dang brten par bcas //
bdag nyid dkyil 'khor gtso la bsdu //
gtso bo yig 'bru bcu la bsdu //
yig 'bru gzhan rnams hrIHla bsdu //
hrIHnyid gi gu la bsdu ste //
gi gu thig le'i rnam par gyur //
ces phra mo'i rnal 'byor la sems bzung /
mtshan med ni /
de nas thig le 'ja' ltar yal //
stong nyid ngang du mnyam par bzhag
/ces pa 'od gsal gyi ngang bskyang /
mtshan ma rang grol ni /
ma bcos ngang du 'gyu dran kun //
shar grol gzung 'dzin med par bskyang //
zhes rang shar rang grol gyis ci snang ye shes su khyer ro //
bdun pa bsngo ba ni /
hrIH
bdag gzhan dge ba yod dang dus gsum du //
byas bskul yi rang zag bcas zag med kyi //
bsod nams ye shes dmigs med gter du sba /
bdag dang 'gro kun sku gsum sangs rgyas shog
/smon lam ni /
hrIH
dge ba 'di dang dge ba gzhan //
ma lus gcig tu gyur nas kyang //
nam mkha'i mtha' mnyam 'gro don du //
dmigs med chos skur mngon gyur shog
/chos dbyings ngang las ye shes sku
/longs spyod rdzogs sku nyid thob nas //
ba spu re res sprul pa yang //
bye ba phrag brgya 'gyed par shog
/sku gsum mdzad pa de dag gis //
myur du 'gro ba kun grol nas //
'khor ba dong sprugs chen po yis //
blo 'das zhing du khrid par shog
/ces dang /
sangs rgyas bstan pa dar zhing rgyas par shog
/sems can thams cad bde zhing skyid par shog
/nyin dang mtshan du chos la spyod par shog
/rang gzhan don gnyis lhun gyis grub par shog
/brgyad pa shis brjod ni /
hrIH
chos sku skye med mtha' bral don rtogs nas //
nyon mongs nad dang sdug bsngal zhi ba dang //
'gyur med tshe yi bkra shis gang lags pa //
kun tu bzang po'i bkra shis bde legs shog
/longs sku 'gag med blo 'das don bsgoms pas //
ye shes bsod nams longs spyod rgyas pa dang //
zag med bde chen bkra shis gang lags pa //
pad+ma rgyal po'i bkra shis bde legs shog
/sprul sku 'khrul med shar grol spyod pa yis //
snang srid rig pa'i dbang du bsdu ba dang //
rtsol med rang byung bkra shis gang lags pa //
sras 'khor sprul pa'i bkra shis bde legs shog
/ngo bo gnyis med rang grol 'bras bu yis //
'khor ba ma lus dus gcig sgrol ba dang //
rdzogs sangs rgyas pa'i bkra shis gang lags pa //
dbang mchog rgyal po'i bkra shis bde legs shog
/ces brjod la me tog char du bsnyil lo //
gsum pa rjes grub mtha' 'bras bu'i don ni /
gzugs snang thugs rje chen po'i sku
/sgra grags yi ge drug ma'i gsung /
rtog tshogs rang shar rang grol thugs su la bzla /
grub mtha'i kha skong gi smin grol drug tshan drug po rnams nyams su len zhing /
de las kyang zab chos 'di lta bu dang 'phrad phyin gzhi snying po skor drug
/lam 'od gsal gyi sgron ma drug
/'bras bu bar dor grol ba'i chos drug ste drug tshan gsum po lag tu blang /
gzhan don chos spyod bcu tshan gsum po la rtag tu bslabs pas bstan pa'i snying po dang mjal ba don yod par bya'o //
gangs can 'dzin ma'i rum kun thugs rje che'i //
zab gdams nor bu'i mdzod kyis gtams gyur kyang //
gter kha gsum du nges pa'i bka' gtsigs can //
de dag legs byas snod du 'khyil 'di rmad //
shin tu zhi ba'i thugs rje'i phyag yangs pos /
khams gsum 'khor ba'i 'dam las bskyabs mdzad nas //
pad+ma'i snang ba rgyas pa'i zhing khams su //
pad+ma rgyal po'i gsang ba gsum brnyes shog
/ces don tig 'gro ba kun grol dang zab tig chos dbyings rang gsal gnyis chu bo ma bu 'dres shing tshig don gcig tu gyur pa'i gter gzhung 'thor khrigs su bsdebs /
tshogs mchod rjes 'brel dang bcas pa'i 'don bya bka'i bab srol gsum pa stag sham pa'i dgongs 'dus 'gro ba kun sgrol nas blangs te /
pad+ma gar dbang phrin las 'gro 'dul rtsal gyis tsa 'dra rin chen brag gi sgrub gnas su sbyar ba dge legs 'phel //

//
