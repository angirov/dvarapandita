@#//
ma dang mkha' 'gro mnyes byed me mchod kyi cho ga rig 'dzin srog mthud rtsi sman ljon pa bzhugs so //
na mo badzra b+ha ra h+yai /
rgyal kun 'dus pa rnga yab gling pa yi //
ring lugs spel la bi ma la mi tra'i //
rnam sprul myang ston blo mchog rdo rje'i zhabs //
byang chub bar du gtsug gi nor bur bsten //
rnal 'byor rtsing spyod dam sel grib rkyen mthus //
ma dang mkha' 'gro'i bka' chad mun pa'i smag
/mthar byed me mchod snang ba 'od po ches //
bde skyid gzugs brnyan ma lus mngon sum gsal //
de tshul zab gter rnam grangs mang ba las //
mkha' 'gro'i bka' babs gter chen nyang ral gyi //
DA ki'i snying khrag khros nag dgongs don bzhin //
rig 'dzin srog mthud rtsi sman ljon 'di spel //
de la 'dir mkha' 'gro'i me mchod bya ba la sngon 'gro dngos gzhi rjes kyi rim pa dang gsum /
dang po ni /
lha lnga'i gzhung las /
yar ngo mar ngo'i tshes bcu dang :
dus gnyan dus su mi med pa'i :
sa phyogs dben pa'i gnas nyid du :
dkyil 'khor lnga ni bzhengs byas la :
zhes pa ltar gnas dben cing gzugs can gzugs med kyi 'tshe ba med pa'am /
yang na mtsho gling bas mtha' dur khrod nags sogs ji ltar 'os pa'i sa phyogs su yar ngo mar ngo'i tshes bcu'am dus gnyan gyi srod la bya bar ma zad /
nyin mo lta bu'ang mi rung ba min pas gang du bya bar phyag bdar dang brkyang nul legs par byas la gtsang ma'i sa la stegs bu zlum po rgya dang dpangs tshad ji ltar rigs pa byas na gzhung dang mthun zhing /
deng sang lag len du gru bzhi byed pa ltar byas kyang mi 'gal zhing khod snyoms par bdud rtsi lngas chag chag gdab /
de nyid las /
pad+ma 'dab bzhi dkar po bri :
zhes pa ltar rdul tshon gyis pad+ma 'dab bzhi mu ran kha khyer dang bcas pa bris pa'i grwa bzhir zla phyed rdo rjes mtshan pa'i lte ba dkar po'i dbus su phyag mtshan nam yig 'bru'i mtshon spungs gang rung dgod /
de nyid las /
glang ma bal bu'i shing rnams la :
zlum por brtsigs te sreg rdzas 'bul :
zhes pa ltar byas pas khyab kyang srog chags med pa'i lci ba skam po 'jug pa bde phyir zlum por brtsigs te sa dkar sogs kyis kha dog bsgyur /
sman rag gtor gsum chu gnyis nyer spyod /
rdo rje dang dgang blug
/dril bu /
thod rnga /
rkang gling /
rol chen /
'thor nas /
bsang chu sogs mkho ba'i yo byad mtha' dag dang /
khyad par sreg rdzas ni /
de nyid las /
rdzas ni phye ma rat+na dang :
'bru sna dar zab gos la sogs :
zas sna thams cad bsreg par bya :
gser dngul zangs lcags g.yu dang ni :
dung dang mgron bu la sogs pa :
rang rang phyogs su bsreg par bya :
zhes las bzhi'i thab khung so sor yod pa'i dbang du byas nas gsungs kyang /
de nyid las /
dbus su thams cad bsreg par bya :
zhes rdzas thams cad gcig tu bsgril nas 'bul rung zhing phyag len du'ang mdzad pas dngos bstan gyi rdzas rnams dang der mi gsal ba'i rdzas rnams kyang rigs pas dpyad nas thams cad phye mar byas nas /
bag zan dang bsres nas ril bur dril te 'bul ba legs shing /
mar khu dang yam shing ni med du mi rung /
de yang rdzas gang 'dzom gyi steng du /
gzi brjid nyams pa zhi ba la tsan+dan dkar po 'o ma can dri bzang po'i shing rigs mang ba bsre /
de bzhin du /
mdangs nyams pa zhi bar me tog sna tshogs /
kha dog nyams pa zhi bar dar sna tshogs /
'byor pa nyams pa zhi bar mar /
sdig pa zhi bar til /
nyams rtogs mi 'phel ba zhi bar chang /
dam sdom nyams pa zhi bar spos /
tshe nyams pa zhi bar dUrba /
bsod nams nyams pa zhi bar 'bras /
'bru nor nyams pa zhi bar so ba /
bde ba nyams pa zhi bar zas mchog
/mi gtsang zhi bar ku sha
/bgegs zhi bar yungs dkar dang sha khrag tshil gsum /
'og gdon gyi 'tshe ba zhi bar rma bya'i mdongs /
sbyor ngan zhi bar lan tshwa /
shugs nyams pa zhi bar nas /
longs spyod nyams pa zhi bar 'o ma /
stobs nyams pa zhi bar sran ma dang rin chen sna tshogs /
rims zhi bar gro
/mi mos pa zhi bar mngar gsum dang /
nad zhi bar sman sna tshogs /
rigs rgyud mi 'phel ba zhi bar shing tog sna tshogs /
sa lam gyi yon tan mi 'phel ba zhi bar 'bru mar rnams skabs su gang bab gtso cher sbyor ba gnad du che /
de ltar yo byad rnams mthong ba brgyud pa'i phyag len ltar bsham mo //
gnyis pa dngos gzhi la /
bdag nyid kyi rnal 'byor dang /
me mchod dngos las /
dang po ni /
rgyas par spro na /
gter chen chos kyi rgyal po mnga' ris paN chen rin po ches mdzad pa'i sgrub thabs kyi cho ga bde chen rab rgyas bya bar rigs na'ang /
mdor bsdur khyer bde tsam la skyabs 'gro ni /
brgyud pa'i rtsa ba bla ma rin po che //
dngos grub 'byung gnas yi dam lha yi tshogs //
legs par byin rlobs dpa' bo mkha' 'gro la //
kun nas gus pas phyag 'tshal skyabs su mchi //
lan gsum /
sems bskyed bya ba ni /
bdag gzhan gnyis med don kun bsgrub bya'i phyir //
bla ma yi dam mkha' 'gro kun bsgrubs nas //
snying po bla med byang chub 'thob bya'i phyir //
gzhan don byed par bdag gis sems bskyed do //
lan gsum brjod /
bdag bskyed ni /
de nas stong pa'i ngang nyid las //
stong gsum 'jig rten khams 'di ni //
mkha' 'gro chos 'byung 'bar ba'i dbus //
pad+ma 'dab bzhi nyi ma ro //
de steng rang nyid hrIHnag las //
'od 'phros bskul don rnam gnyis byas //
tshur 'dus hrIHla thim pa las //
bdag nyid rdo rje phag mor bsgom //
mdog nag phag zhal gyen du gzigs //
phyag gnyis gri gug thod khrag 'dzin /
kha T+wAM rtse gsum gru mor brten //
rus pa'i rgyan dang dar gyis brgyan //
g.yas brkyang g.yon bskum bde bar bzhugs //
zhal nas pheM pheM hrIng hrIng brjod //
spyan bgrad ljags ni glog ltar 'gyu //
gcer bu pad+mar rak+ta 'dzag
/sku las bskal pa'i me 'od 'phro //
de lta bu yi sku ru gyur //
ces sogs yo ga gsum las ma hA ltar sa bon las bskyed kyang /
a ti yo ga ltar rang rig gdod nas khros ma nag mo'i skur lhun gyis grub pa'i gsal snang nga rgyal las spyan 'dren mchod bstod spros pa rnams dor bas chad lhag tu mi 'gyur ba'i dbang du byas kyi /
spro na spyan 'dren sogs gzhung bzhin bya /
snying gar chos 'byung g.yung drung steng //
hrIHnag sngags kyi 'khor los bskor //
thugs ka'i sngags las 'od 'phros pas //
'gro drug sgrib sbyangs phag mor gyur //
gzugs su snang ba mkha' 'gro'i sku
/sgra rnams yi ge bzhi yi sgra
/dran rtog chos nyid ngang du gnas //
de ltar gsal ba'i dkyil 'khor de //
dbyibs la brtags shing sems la bsgom //
dbyibs la goms par gyur pa dang //
sngags kyi sgra la bslab par bya //
ha ri ni sa zhes pa ni //
dgos 'dod 'byung ba'i sngags su bshad //
sngags kyi rgyal po 'di bzlas so //
oM shrI badzra b+ha ra he /
hrIHma ha ri ni sa /
ra tsa hri ya hU~M phaT/
ces pa 'di la 'bum phrag drug
/des ni lus ngag yid gsum la //
'bar ba gsum gyi dngos grub 'byung //
de ni bsnyen pa'i rim pa 'o //
zhes gsungs pa bsnyen pa dngos bstan la dgongs kyi /
me mchod la dzapa? ci 'grub bzlas pas chog go
/gnyis pa me mchod kyi rim pa ni /
rdor dril bzung nas mchod rdzas dang bsreg rdzas byin brlab pa ni /
hU~M/
dur khrod zhing mchog 'og min gnas su gsal //
mchod rdzas sman rag gtor ma ye shes lnga //
'dod yon drug ldan tshogs kyis 'jig rten gang //
thabs shes gnyis med bde chen 'du 'bral med //
phyi nang gsang gsum snod bcud bde ba che //
oM AHhU~M hoH
sarba pU dza sa ma ya hU~M/
zhes mang du bzlas nas byin gyis brlab /
du ba med pa'i mes thab tu sbar la /
oM ag+ni dz+wa la raM/
zhes brjod cing mar khu'i thigs pas kyang gso /
de nas mdun gyi thab dang lha gsal 'debs ni /
sum+b+ha sogs hU~M bzhi'i sngags brjod cing bsang chu gtor nas bsang /
swa b+hA was sbyang /
swa b+hA'i sngags kyis stong pa'i ngang nyid las //
paM las pad+ma raM las nyi ma'i steng //
hU~M las zhi ba'i thab khung zlum zhing dkar //
rgyar ni khru gang dpangs su khru phyed la //
nang du lha rdzas las byung bud shing gang //
rang bzhin me 'bar me dbus pad+ma dang //
nyi zla ro steng a yig 'phro 'du las //
me lha 'jig rten ye shes gnyis med pa //
rdo rje phag mo khros ma nag mo'i sku
/sku mdog nag mo sku dang yan lag rags //
phyag g.yas gri gug nam mkhar 'phyar stabs mdzad //
g.yon pas thod pa khrag bkang thugs kar 'dzin /
kha T+wAM mchan 'chang dur khrod chas kyis brgyan //
g.yas bskum zhabs kyi rting pa b+ha gar gtad //
g.yon brkyang zhabs kyis mi ro'i snying ga mnan //
bde gshegs phar phyin drug ldan rus rgyan gsol //
ral pa dmar nag gyen 'khyil thur du sbrel //
spyi gtsug phag zhal nag mo ngur sgra sgrog
/khams gsum dbang sdud phag ze me dpung 'bar //
spyan gsum dmar 'khrugs za byed zhal gdangs 'jigs //
mche ba bzhi gtsigs ljags 'dril rkan sgra sgrog
/pho sgra ha ha'i gad rgyangs zhabs gnyis brdeg
/bdud dpung sreg mdzad sku las me dpung 'bar //
'bum phrag mkha' 'gro'i 'khor tshogs du mas bskor /
khams gsum yongs rdzogs sku yis stong gsum khengs //
stong nyid ye shes rig rtsal sku ru gsal //
phyogs bzhir pad+ma nyi ma ro steng du //
ha yig dkar po'i 'phro 'du las skyes pa'i //
bde chen dkar mo me long ye shes sku
/ri yig ser mo'i 'phro 'du las skyes pa'i //
ser mo don grub mnyam nyid ye shes rgyas //
ni yig dmar mo'i 'phro 'du las skyes pa'i //
dmar mo sgra sgrog sor rtog ye shes gsung //
sa yig ljang gu'i 'phro 'du las skyes pa'i //
sna tshogs mthar phyin bya grub ye shes las //
kun kyang zhal gcig phyag gnyis gri thod 'dzin /
kha T+wAM dar dpyang rin chen rus pas brgyan //
gcer bu gar stabs phyogs bzhi'i ro steng bzhugs //
de ltar gsal ba'i dpral bar oM dkar po //
mgrin par AHdmar thugs kar hU~M sngon mtshan //
hU~M las 'od 'phros u rgyan gnas mchog nas //
ye shes lha tshogs badzra sa mA dzaH
spyan 'dren ni /
hU~M/
'og min chos dbyings pho brang nas //
rtsa brgyud bla ma gshegs su gsol //
sku dang ye shes gzhal yas nas //
yi dam lha tshogs gshegs su gsol //
stong nyid chos dbyings pho brang nas /
khros ma nag mo gshegs su gsol //
'khor du mkha' 'gro mang pos bskor /
khyed kyi rjes su bdag bsgrub kyis //
byin gyis brlab phyir gshegs su gsol //
gnas mchog 'di ru byin phob la //
sgrub mchog bdag la dbang bzhi skur //
bgegs dang log 'dren bar chad sol //
mchog dang thun mong dngos grub stsol //
oM badzra b+ha ra he /
kro d+hI kA lI/
ha ri ni sa /
A be sha ya /
dzaHhU~M baM hoHsa bstim /
sa ma ya tiSh+Tha badzra zhes bzhugs su gsol /
mchod pa ni /
hU~M/
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
dam tshig bzhin las ci bder bzhes su gsol /
oM badzra b+ha ra he /
kro d+hI kA lI/
ha ri ni sa sa pa ri wA ra ar+g+haM/
pAd+yaM/
puSh+pe /
d+hU pe /
A lo ke
/g+han+d+he /
nai wid+ya /
shab+da pU dza hoH
ma hA pany+tsa a mr-ita kha raM khA hi /
ma hA rak+ta kha raM khA hi /
ma hA ba liM ta kha raM khA hi /
ces mchod gtor rnams phul la /
de nas bsreg rdzas 'bul ba ni /
rdzas rnams oM AHhU~M las zag med kyi //
bdud rtsi chen po ro brgya ldan par gyur //
lha tshogs rnams kyang sku mdog rab dkar zhing //
phyag g.yas bdud rtsis gang ba'i bum pa 'dzin //
'od zer dkar po phyogs bcur 'phros pa yis //
zhi ba'i phrin las thams cad 'grub par gyur //
ces dmigs pa bsgyur ba ni /
de nyid las /
rtsa ba'i phag mo 'gyur ba med :
phrin las phag mo bsgyur zhing bsgom :
zhes pa'i don yin zhing thog mar mar khu dang yam shing phul la /
phye mar rin chen dar zab ku sha sogs //
g.yas su bkod la g.yon nas lan bdun nam //
nyi shu rtsa gcig brgya rtsa brgyad la sogs //
grangs kyi nges pa'am grangs med dbul bar bya //
zhes pas /
oM badzra b+ha ra he /
kro d+hI kA lI/
ha ri ni sa hrIHha ha hU~M hU~M phaT dz+wa la raM sid+d+hi hU~M hU~M zhes pa'i mthar /
che ge mo la mkha' 'gro'i bka' chad la brten pa'i bar chad mi mthun pa'i phyogs thams cad shAn+tiM ku ru swA hA/
zhes spyi khyab dang /
gong du rdzas kyi skabs bshad pa ltar sngags sham du /
mkha' 'gro'i bka' chad la brten pa'i bar chad mi mthun pa'i phyogs spyi dang /
bye brag
/gzi brjid phun sum tshogs pa la bar du gcod pa thams cad shAn+tiM ku ru swA hA/
mdangs phun sum tshogs pa la bar du gcod pa thams cad shAn+tiM ku ru swA hA/
kha dog phun sum tshogs pa la bar du gcod pa thams cad shAn+tiM ku ru swA hA/
'byor pa phun sum tshogs pa la bar du gcod pa thams cad shAn+tiM ku ru swA hA/
dge ba phun sum tshogs pa la bar du gcod pa thams cad shAn+tiM ku ru swA hA/
nyams rtogs phun sum tshogs pa la bar du gcod pa thams cad shAn+tiM ku ru swA hA/
dam tshig dang sdom pa phun sum tshogs pa la bar du gcod pa thams cad shAn+tiM ku ru swA hA/
tshe phun sum tshogs pa la bar du gcod pa thams cad shAn+tiM ku ru swA hA/
bsod nams phun sum tshogs pa la bar du gcod pa thams cad shAn+tiM ku ru swA hA/
nor dang 'bru phun sum tshogs pa la bar du gcod pa thams cad shAn+tiM ku ru swA hA/
bde ba phun sum tshogs pa la bar du gcod pa thams cad shAn+tiM ku ru swA hA/
srung ba phun sum tshogs pa la bar du gcod pa thams cad shAn+tiM ku ru swA hA/
bgegs med pa phun sum tshogs pa la bar du gcod pa thams cad shAn+tiM ku ru swA hA/
'og gdon gyis 'tshe ba med pa phun sum tshogs pa la bar du gcod pa thams cad shAn+tiM ku ru swA hA/
sbyor ba ngan pa med pa phun sum tshogs pa la bar du gcod pa thams cad shAn+tiM ku ru swA hA/
shugs phun sum tshogs pa la bar du gcod pa thams cad shAn+tiM ku ru swA hA/
longs spyod phun sum tshogs pa la bar du gcod pa thams cad shAn+tiM ku ru swA hA/
stobs phun sum tshogs pa la bar du gcod pa thams cad shAn+tiM ku ru swA hA/
rims med pa phun sum tshogs pa la bar du gcod pa thams cad shAn+tiM ku ru swA hA/
mos pa phun sum tshogs pa la bar du gcod pa thams cad shAn+tiM ku ru swA hA/
nad med pa phun sum tshogs pa la bar du gcod pa thams cad shAn+tiM ku ru swA hA/
rigs rgyud phun sum tshogs pa la bar du gcod pa thams cad shAn+tiM ku ru swA hA/
sa lam gyi yon tan phun sum tshogs pa la bar du gcod pa thams cad shAn+tiM ku ru swA hA/
zhes skabs thob kyis sbyor ba sngon chad phyag len du mi mdzad kyang don la gnas shing legs par sems /
brgya stong khri 'bum grangs nges par gsag dgos yod na grogs shig gis ma nor bar byed /
'di gtso bor zhi ba'i las bsgrub pa'i dbang du byas kyi /
bde chen rab rgyas las /
gang 'dod las sam las bzhi dril la bzlas //
bsreg cing zhal du bdud rtsis mchod par bsam //
sngags tsam gyis mchod bstod cing phrin las bcol //
zhes pa'i khungs la brten nas chos rgyal gter bdag gling pas las bzhi ka'i spel tshig sbyar ba'i srol yod ces gsungs pa gsang sngags gsar ma'i lugs kyi las thams cad pa'i sbyin sreg dang cha mtshungs par byed par spro na /
zhi ba'i grangs thems pa'i mjug tu rdzas de 'bul zhing /
spel tshig che ge mo'i tshe dang bsod nams dpal 'byor dbang thang lung rtogs kyi yon tan thams cad puSh+TiM ku ru swA hA/
de bzhin du /
khams gsum gyi skye dgu'i stobs 'byor thams cad wA shaM ku ru swA hA/
che ge la gnod pa'i dgra bgegs thams cad mA ra ya phaT/
ces ji ltar 'os pa bya rung la /
rdzas rnams 'bul tshe rnam pa rdzas la ngo bo zag pa med pa'i bdud rtsi zhal du gsol bas bsgrub bya rnams kyi phrin las rnam bzhi thams cad 'bad med du 'grub cing /
khyad par dam tshig nyams chag gi mthus mkha' 'gro'i bka' chad la brten pa'i bar chad thams cad zhi ba'i phrin las mdzad par bsam pa sogs gang 'tsham rig pas 'phrul shes par bya'o //
thun mtshams su gong ltar sngags kyis mchod /
bstod pa ni /
hrIH
skye med rnam dag chos kyi dbyings nyid las //
skye ba'i cho 'phrul cir yang ston mdzad ma //
'gro ba kun skyob ye shes mkha' 'gro yum //
dug gsum 'joms mdzad phag mo khyod la bstod //
las gang bsgrub kyi 'dod don la gsol ba gdab /
gsum pa rjes ni /
slar yang gtang rag gi mchod bstod byas la /
bzod gsol ni /
gang dag nyes pa byas dang byed 'gyur ba //
rje btsun mgon khyod 'od gsal chen po'i ngang //
bzod par mdzod la las kyi dngos grub gang //
thogs med 'grub par byin gyis brlab tu gsol //
zhes dang yig brgya bzla /
se gol gtog cing /
badzra muHzhes brjod pas /
ye shes pa dbyings su gshegs /
dam tshig pa bdag la bsdu /
smon lam ni /
skye 'chi bar do sku gsum lam khyer gyis //
rnam rtog dag nas skad cig gcig nyid la //
ma spangs gnas dag mkha' spyod zhing khams su //
mngon sangs rgyas nas 'gro ba'i don byed shog
/shis brjod ni /
phun tshogs yon tan rin chen phrin las ldan //
rab dkar thub bstan rab rgyas 'dzin ma'i dpal //
bstan 'dzin dpyod ldan theg gsum lhun gyis grub //
rtag tu dpal gnas bkra shis bde legs shog
/ces sogs bsngo smon bkra shis rgya cher bya zhing me tog sil ma phyogs kun tu dgram par bya /
me rang zhir song na dang /
long med na chu gtsang dang 'o ma sogs kyis gzhil lo //
thal ba phan byed kyi rdzas su 'jog pa'am /
yang na chu klung chen por dor ro //
de nyid las /
zhi rgyas dbang drag so so yi :
gang byed shing ni bzang po yis :
zhi ba la ni zlum por brtsig :
rgyas pa la ni gru bzhir brtsig :
dbang la zla gam drag po la :
zur gsum dag tu brtsig par bya :
me lha phag mo lha lnga bskyed :
ces pa ltar lhag ma gsum gyi stegs bu'ang las so so'i dbyibs dang mthun pa'i steng du /
rgyas pa la pad+ma 'dab bzhi lto ba ser po'i steng du /
thab kyi rgyu rgya shug gi shing /
lha rnams sku mdog ser po g.yas rin po che 'bar ba 'dzin pa /
dbang la pad+ma'i lte ba dmar po /
tsan dan dang mdzo mo shing /
sku mdog dmar po g.yas lcags kyu /
drag po la pad+ma'i lte ba ljang /
se ba dang tsher ma dug shing /
sku mdog ljang nag gri gug 'dzin pa /
bsreg rdzas kyang bsdu na sngar bshad pa tsam gyis rung zhing /
rgyas par spro na /
rgyas pa dang dbang gi sbyin sreg gi gzhung gzhan nas 'byung ba ltar dang /
drag po la /
gtso bor ling+ga la dgug gzhug thun brdeg pa sogs bshad pas mtshon zhib cha mtha' dag gzhung dang mthong rgyud kyi phyag len ltar bya ba las rgyun du mkho chung bas 'dir rgyas par ma spros /
de nyid las /
dkar chas thams cad shar du bsreg :
ser chas thams cad lho ru bsreg :
dmar chas thams cad nub tu bsreg :
drag chas thams cad byang du bsreg :
ces pa sgrub mchod kyi dkyil 'khor dbus su bzhag pa'i phyogs bzhir las so so'i sbyin sreg byed pa'i don yin pas ma 'dres par shes par bya'o //
bar chad kun sel DA ka DA ki nI'i //
zab don man ngag gter byon mtha' yas pa'i //
rtser son mnga' bdag nyi ma 'od zer la //
bka' babs khros nag yid bzhin dbang gi rgyal //
sna tshogs las sgrub thabs tshul grangs med nas //
dam tshig nyams chag skong thabs me mchod kyi //
lag len rig 'dzin brgyud pa'i bzhed srol la //
blo gros rtsal gyis zhib mor dpyad nas bkod //
dge des dam gtsang ma la ya klung nas //
gnas gsum mkha' 'gro dgyes pa'i tsan+dan dris //
sdig sgrib des bskyed bar gcod tsha gdung tshogs //
rab gzhil sgo gsum bde chen la sbyor shog
/ma dang mkha' 'gro mnyes byed me mchod kyi cho ga rig 'dzin srog mthud rtsi sman ljon pa 'di ni gtsang rong nges gsang rdo rje gling gi gdan sa pa chos rje sku skye ngag dbang 'jam dbyangs rab rgyas kyis nan chen pos bskul ba la brten /
dkyil 'khor rgya mtsho'i khyab bdag khra tshang pa blo mchog rdo rje'i bka' drin las gter kha gong ma'i khros nag gi skor legs par thob cing /
me mchod kyi phyag bzhes chos rgyal gter bdag gling pa'i gsung gi bdud rtsi yid kyi za ma tog tu 'khyil ba za hor gyi sngags smyon che mchog 'dus pa rtsal gyis gter gzhung gi dgongs don gzhir bzhag
/paN chen chos kyi rgyal po'i sgrub thabs bde chen rab rgyas nas kha 'gengs dgos pa bskang zhing /
zor yang pa'i ched du tshig sbyor la snon 'bri cung zad bgyis te lcags bya hor zla drug pa'i nyer dgu mkha' 'gro 'du ba'i tshes la sbyar ba'i yi ge pa ni 'cham dpon dge slong ngag dbang dkon mchog gis bgyis pa sarba sid+d+hi pra yats+tsha ///
/
