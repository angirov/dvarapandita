@#//
rdo rje'i nor lha yak+Sha dzam+b+ha la chen po'i srog dbang bskur ba'i cho ga rin chen chu 'dzin zhes bya ba bzhugs so //
na mo gu ru yak+Sha dzam+b+ha la ya /
mi bskyod rigs brgya'i khyab bdag gnod sbyin gyi //
sde dpon tshul 'dzin rdo rje khro bo ches //
byin gyis rlobs mdzod zab mo srog gi dbang //
skal bzang don gnyis sgrub pa'i dpal du sbyin //
yak+Sha kA la'i bsnyen sgrub las gsum gyi snod du rung zhing nus pa thob par byed pa zab mo srog gi dbang bskur ba la gsum /
sbyor ba /
dngos gzhi /
rjes so //
dang po gshom bkod ni /
stegs bu'i steng ras bris kyi dkyil 'khor yod na bkram /
med na 'bru dkar gyi tshom bu lha grangs bkod pa'i dbus su thod pa sku rten srog 'khor rnams bkod /
de steng 'phrul stegs la lha bum nyer lnga'i bcud ldan mgul chings sngon po kha rgyan can bsham /
g.yas su rten gtor /
rgyab tu mda' dar /
g.yon du g.yang rdzas /
mdun du tshe 'brang tshe ril tshe chang dang bcas pa /
bkra shis rdzas rtags rgyal srid rnams kyi tsakli /
phyi mchod /
chu sbyin chas /
gtor 'bul /
tshogs chas sogs phrin las kyi gsham bkod du gsal ba ltar tshogs par bya'o //
gnyis pa dngos gzhi la /
thog mar sgrub mchod ni /
las byang ltar brgyud 'debs nas brtsam /
sngon 'gro rnams btang /
dngos gzhi bdag bskyed bzlas pa bcas grub pa dang /
bum sgrub ni /
bum pa rang byung pho brang dbus :
pad nyi dregs pa'i gdan gyi steng :
sogs bdag bskyed ltar la /
ye shes me phung klong du 'gying :
dam tshig ye shes dbyer med pa'i :
sogs nas /
byin rlabs nus stobs bsdus te thim :
sku las rdo rje bdud rtsi'i rgyun //
babs pas bum pa gang bar gyur //
ces dmigs la bsnyen sngags ci 'grub bzlas pa'i mthar /
lha 'od du zhu ste bum pa'i chu dang ro gcig tu gyur /
ces mos /
de nas mdun bskyed gtang /
bsnyen sgrub bzlas pa ci 'grub mthar mchod bstod 'bul /
thun mtshams bya ba gsum ka ma lcogs na gtor 'bul dang tshogs mchod gang rung gis 'thus /
thugs dam bskul /
las bum du bdud rtsi 'khyil pa bskyed bzlas bya /
slob ma gzhug pa'i gnang ba nod do //
de nas dbang dngos la phyi rol du slob ma khrus nas dbyung /
bgegs gtor btang la bka' bsgo zhing mtshams bcad /
gral 'khod cing me tog bkye bsdu dang sems bskyed gsal gdab /
chos bshad khyad par /
de'ang sems can gang zhig sngon bsags bsod nams kyi stobs dman pas zas gos nor gyi 'byor bas phongs shing dbul ba'i sdug bsngal gyis nyam thag pa rnams kyi don du /
rigs lnga'i rgyal ba rnams kyi thugs las sar gnas sems dpa' gnod sbyin gyi sde dpon chen po'i tshul du sprul pa mgon po dzam+b+ha la'i mtshan dang snying po thos shing gzung ba tsam yang /
skye ba kun tu dbul phongs kyi sdug bsngal las grol zhing longs spyod mi zad pa'i gter dang 'phrad nas sbyin pa'i phar phyin rdzogs par 'gyur ba sogs /
yon tan bsam gyis mi khyab pa rdzogs pa'i sangs rgyas kyi zhal nas legs par gsungs pa 'di la rigs dang mtshan gyi bye brag mang du mchis pa rnams kyi nang nas /
mi bskyod pa rdo rje'i rigs kyi khro bo chen po yak+Sha dzam+b+ha la nag po'i gdams skor rnams 'phags pa'i yul du tshong dpon gyi bu d+ha na saM b+ho la bka' babs /
de nas rim par brgyud pa'i gdams ngag gsar ma'i phyogs su kha che paN chen shAkya shrI'i zhal snga nas brgyud pa bar ma chad pa byung ba dang /
rnying ma'i phyogs su sangs rgyas gnyis pa pad+mAka ras d+ha na saM b+ho'i gdams pa rnams rgyal po gu ru de ba las gsan pa'i tshul mdzad cing /
yak+Sha rtsa ba'i tan+t+ra dang /
rat+na rtsal chen 'dus pa'i rgyud le'u sum brgya bdun cu rtsa bdun pa'i zab gsang snying po'i yang bcud dum bur phyung ba dzam+b+ha la nag po'i sgrub thabs kyi man ngag rin chen gter spungs zhes bya ba lag len dmar khrid kyi tshul du bsdebs nas /
bod yul gyi mnga' bdag rje blon rnams la thugs brtse ba chen pos rjes su gdams /
snyigs dus tha ma'i gdul bya rnams kyi don du ye shes d+hA ki mtsho rgyal gyis dpe rgyud 'dra min gsum du bkod nas gter gnas so sor rgyas btab pa /
mon chu mo phug gi gter kha mchog dbyangs rnam 'phrul dge slong rdo rje 'dzin pa tshe brtan rgyal mtshan gyis bton /
lha ri brag gi gter kha lha sras mu tig dang dam 'dzin zung du 'jug pa'i rnam rol gu ru jo bo tshe dbang dar pos drangs /
dus skabs so sor 'gro don ci rigs pa mdzad /
sngags 'chang rdo rje bdud 'joms kyi sprul pa bal po a hU~M 'bar gyis spa gro cal gyi brag dmar po'i nub phyogs me lce 'khyil ba 'dra ba nas me pho 'brug lo ston zla ra ba'i nya la spyan drangs nas 'gro don rgya cher mdzad /
bar skabs su dar rgyas che ba byung na'ang phyis brgyud pa'i nges tig med pa dang gter chos kyang nub pa ltar gyur pa'i skabs /
rab tshes lcags 'brug lo'i cho 'phrul zla bar gter 'byin rgya mtsho'i 'khor los sgyur ba 7pad+ma 'od gsal mdo sngags gling pa la chos bdag mkha' 'gros srog 'khor man ngag dang bcas pa'i dpe rnying dngos su phul cing /
sgrub thabs kyi skor rnams byin gyis brlab pa'i tshul du bstsal pa la brten nas gtan la phab pa'i skabs su mnal lam dag pa'i snang bar /
yul ljongs shin tu nyams dga' ba zhig gi kha stod ri bo glang chen 'gying ba lta bu'i gdong pa'i thad tsam du rje nyid phebs pas rgyang ring po nas 'od kyi gong bu ljang gu shin tu bkrag mdangs dang ldan pa la je nyer sleb pa'i tshe rdo shel ljang nag dwangs pa la nyi zer phog pa'i rkyen gyis 'od zer kha dog sna tshogs su 'phro ba /
dbyibs nor bu mig gcig lta bu che zhing dwangs pa zhig gi drung du slebs pa na ngo mtshar gyi snang ba bcas nang du zhugs pas rin po che'i khri bkod pa phun sum tshogs pa'i steng du dzam b+ha la nag po ljang 'od 'tsher ba /
zhal phyag sogs mngon rtogs dang mtshungs pa shin tu gsal ba la 'khor rnams kyang yod dgongs pa byung /
de nyid skad cig gis o rgyan snang srid zil gnon gyi skur gnas gyur nas 'di'i smin grol gyi gdams pa chig rdzogs su bstsal /
'di'i sgrub thabs kyi skor rnams sngar bal po a hU~M 'bar dang gu ru jo tshe'i gter dpe gnyis po gcig lta bu yod pas brgyud pa gnyis 'dres su 'gyur ro gsungs pa'i gnang ba dang bcas byin rlabs kyi mtshan ma khyad par can brnyes /
nor lha rnams kyi nang nas kyang 'di sgrub pa la sgab 'dre'i bar chad med cing /
bcas pas chog pa'i 'khor lo sogs zab gnad ngo mtshar rmad du byung ba dang ldan pa'i gnod sbyin sde dpon chen po'i srog dbang zab mo bsgrub pa la sogs kyis mtshams sbyar la /
rin po che sogs gces pa'i nor rdzas kyi maN+Dal phul du gzhug
/bla ma dang gsang ba'i bdag po dbyer med pa la mi phyed dad pa'i gdung shugs drag pos thal sbyar dang bcas te gsol ba 'debs pa 'di'i rjes zlos mdzod /
bla ma gsang bdag dpa' bo che :
bdag la brtse bas nyer dgongs nas :
gnod sbyin sde dpon dzam+b+ha la'i :
dngos grub dbang bskur bstsal du gsol :
lan gsum /
de ltar gsol ba btab pa la gsang ba'i dam tshig bsgrag cing gnang ba sbyin pa yin pas snyan gtod 'tshal :
'di ni yak+Sha kA la che :
bka' gnyan byin rlabs nus stobs bdag :
dam tshig srog bzhin bsrung nus na :
dbang bskur sbyin gyi gzhan du min :
zhes bsgo zhing dam chu bdud rtsi sbyin /
ji ltar bsgos pa'i dam las nam yang mi 'da' bar khas len zhing tha tshig gi bro bor ba 'di'i rjes zlos /
rdo rje'i dam las 'da' mi bya /
sa ma ya na ra kan /
de nas rgyud rnam par dag par bya ba'i slad du /
bla ma gsang ba'i bdag po dang mdun bskyed gnod gnas dbang po'i dkyil 'khor la rtsa gsum rab 'byams rgya mtshos sprin gtibs pa ltar bskor te bzhugs pa'i spyan sngar mkha' khyab kyi sems can rnams dang lhan cig pas byang chub bar du skyabs su 'gro ba'i 'dun pas 'di'i rjes zlos /
na mo :
bdag dang khams gsum sogs las byang ltar lan gsum /
smon pa dang 'jug pa'i bdag nyid can gyi byang chub mchog tu sems bskyed pa gsal thobs la 'di'i rjes zlos /
bdag gis sems can sogs gsum /
rgyun bshags yan lag brgyad pa'i ting nge 'dzin tshig don re re bzhin gsal thobs la 'di'i rjes zlos /
rdo rje slob dpon sangs rgyas dpal /sogs /
de nas dbang gi gzhi dgod pa ye shes pa dbab pa yin pas sgo gsum gyi gnad gcun la dmigs pa 'di rtse gcig tu sgoms shig
/las bum chu dang /
a mr-itas bsang /
swa b+hA bas sbyang /
chos thams cad dmigs su med pa 'od gsal stong pa nyid kyi ngang las /
khyed rang rnams gang du gnas pa'i go sar sna tshogs pad+ma'i ze'u 'brur nyi ma'i dkyil 'khor la gnas pa'i gter gyi bum pa bzang po dang gnod sbyin pho mo zung gi khri'i steng du /
rang sems hU~M yig mthing nag 'od 'bar ba las rdo rje hU~M gis mtshan pa /
de las 'od zer dpag tu med pa 'phros /
'khor 'das kyi dpal 'byor dwangs bcud thams cad bsdus te thim pa las 'od zer mthing nag gi gong bur gyur /
de las skad cig gis khyed rang bcom ldan 'das mgon po dzam+b+ha la sku mdog gnag la snum pa'i mdangs 'od 'tsher ba /
mi'u thung gtum zhing khros pa'i nyams can /
zhal gcig spyan gsum khro gnyer bsdus shing mche ba bzhi gtsigs pa /
phyag bzhi'i g.yas dang pos rdo rje'i tho ba gsor cing g.yon dang pos nor bu'i rgyal mtshan sgreng ba /
g.yas 'og mas rin po ches bkang ba'i thod pa bsnams pa g.yon 'og mas gter gyi ne'u le bzung ba /
dbu skra dmar ser gyen du brdzes shing thod skam lnga'i dbu rgyan rat+na'i rtse bran dang ldan pa /
stag lpags kyi sham thabs 'phyangs shing sbrul rigs lnga dang rin po ches brgyan pa /
rtags kyi mtshan ma gyen du sgreng zhing zhabs gnyis g.yon brkyang ba'i 'dor thabs kyis ye shes me 'od 'bar ba'i klong du 'gying ba /
nor rgyun lha mo ljang gu lcags kyu dang gter bum bsnams pas g.yon phyogs nas 'khyud pa'i gnas gsum du oM AHhU~M gis mtshan pa dang /
slob dpon gyi thugs ka nas kyang 'od zer nam mkha' gang ba 'phros /
rang bzhin gyi gnas dang lcang lo can nas sgom pa dang 'dra ba'i ye shes pa dpag tu med pa char chen babs pa lta bur spyan drangs nas sgo gsum la thim pas rgyud byin gyis brlabs pa'i mos pa mdzod cig
/byas la sbyar ba'i spos bsreg
/rol mo bsgrag
/snying po'i mthar /
badzra A be sha ya a AH
zhes drag tu brjod la dbab /
rdo rje spyi bor rgya gram du bzhag la /
tiSh+Tha badzras brtan par bya /
de nas dbang bskur dngos la /
gnyen po'i lha dbang /
gnod sbyin dbang po'i sku gsung thugs yon tan phrin las dang bcas pa'i dbang /
mtha' rten tshe'i dbang rnams rim par sbyin pa'i /
thog mar bum pa'i dbang la dmigs pa 'di ltar mdzod /
slob dpon gyi thugs ka nas spros pa'i rig pa'i lha mo rnams kyis bum pa'i bdud rtsis spyi bo nas dbang bskur bas dregs can mtha' dag zil gyis gnon pa'i gnyen po stobs kyi dbang chen rdzogs par mos shig
/rnam bum spyi bor bzhag
/bum chu 'thor 'thung byas la /
oM:
bkra shis bum pa'i pho brang na :
gsang bdag 'od zhu bdud rtsi'i chus :
skal ldan bu la dbang bskur bas :
gnyen po stobs kyi dbang thob shog :
oM badzra pA Ni tsaN+Da ma hA ro Sha Na hU~M phaT:
ka la sha a mr-ita a b+hi Shiny+tsa mi :
bdud rtsi'i rgyun gyis lus kyi nang gang /
dri ma thams cad dag
/chu'i lhag ma spyi bor lud pas rigs kyi bdag po mi bskyod rdo rjes dbur brgyan par gyur /
sgrub pa'i sku rten 'di nyid gnod sbyin dzam b+ha la nag po dngos su gsal ba khyed rang gi dpral bar thim pas /
bskyed rim sgom pa'i snod rung du gyur /
ye shes sku'i gzi byin 'bar bar mos shig
/sku rten dpral bar bzhag la /
oM:
yak+Sha kA la dzam b+ha la'i :
rdo rje'i sku yi dbang bskur bas :
lha tshogs bsgom pa'i snod du gyur :
ye shes gzi byin 'bar bar shog :
bsnyen sngags mthar /
kA ya a b+hi Shiny+tsa oM:
bsnyen sgrub kyi bzlas pa'i lung blang ba'i slad du dmigs pa 'di bzhin du mdzod /
mdun bskyed gtso bo'i thugs kar nyi ma'i steng rdo rje sngon po rtse lnga pa'i lte bar hU~M mthing nag sngags kyi phreng bas bskor ba las sngags phreng gnyis pa byung /
zhal nas thon /
khyed rang lhar gsal ba'i zhal du zhugs /
thugs kar nyi steng rdo rje hU~M gis mtshan pa'i mthar 'khod /
slob dpon gyi thugs ka nas 'od zer dmar po lcags kyu'i dbyibs can 'phros /
mdun bskyed khyed rang rnams dang bcas pa'i thugs srog sngags phreng la phog pas /
nus pa'i stobs bskyed /
gzi byin lhag par 'bar /
thugs dam gnyan po'i rgyud bskul bas sngags phreng las 'od zer gyi sprin nam mkha' khyab par 'khrigs pa las 'dod rgu'i dngos grub kyi char chen po babs par mos la bsnyen sngags kyi rjes zlos /
zhes dmigs la yi ge bcu pa lan gsum bzlar gzhug
/slar yang slob dpon gyi thugs ka'i 'od zer gyis gnod sbyin dbang po 'khor dang bcas pa'i thugs rgyud bskul bas sku'i gzi brjid bskyed /
gsung gis sngags sgra bsgrag
/thugs las ye shes kyi 'od zer mkha' khyab tu 'phros pas stong gsum 'jig rten gyi khams thams cad g.yos /
'khor 'das kun gyi bcud dang dpal 'byor /
lha klu mi'i longs spyod ma lus pa 'ubs kyis bsdus nas rang gi yul phyogs bang mdzod gnas khang thams cad khengs /
dwangs ma rang rang gi sgo gsum la thim /
'dod rgu'i 'byung gnas chen por gyur par mos la sgrub sngags kyi rjes zlos /
zhes sngags ring lan gsum /
srog 'khor glegs bam gnod sbyin dbang po'i gsung gi ngo bo mgrin par bzhag pas /
bsnyen sgrub bzlas brjod kyi snod rung du gyur /
rig sngags kyi dngos grub 'grub pa'i nus rtsal rdzogs par mos shig
/srog 'khor dang /
rgyas pa med na 'khor lo'i bri yig bcas mgrin par bzhag la /
A:
yid bzhin 'dod 'jo'i nor bu sngags :
rdo rje'i gsung gi dbang bskur bas :
bzlas shing sgrub pa'i snod du gyur :
dngos grub nus rtsal rdzogs par shog :
bsnyen sngags mthar /
wA ka a b+hi Shiny+tsa A:
mtshan ldan ban+d+ha rdzas bcud kyis bltams pa mgon po dzam+b+ha la'i thugs 'od gsal ye shes chen po'i rten snying gar bzhag pas /
rnam thar gsum ldan gyi ting nge 'dzin bsgom pa'i snod rung du gyur /
lhar snang dang chos nyid dbyer mi phyed pa'i dgongs pa'i rtsal rdzogs par mos shig
/ban+d+ha snying gar bzhag la /
hU~M:
rang byung 'od gsal ka pA la :
rdo rje'i thugs kyi dbang bskur bas :
ting 'dzin dgongs pa'i snod du gyur :
lha dang chos nyid dbyer med shog :
bsnyen sngags dang /
tsit+ta a b+hi Shiny+tsa hU~M:
g.yang gtor rin chen 'bar ba dpal ldan yak+Sha kA la chen po'i yon tan yongs rdzogs 'dus pa'i ngo bos dbang bskur bas /
phywa g.yang dpal 'byor sgrub pa'i snod rung du gyur /
yid la 'dod rgu'i char 'beb pa la dbang brnyes par mos shig
/gtor ma lte bar bzhag la /
swA:
gtor ma 'dod 'byung nam mkha'i mdzod :
yon tan rgyan gyis dbang bskur bas :
dpal 'byor bsgrub pa'i snod du gyur :
'dod rgu'i char chen 'beb par shog :
sngags mthar /
gu Na a b+hi Shiny+tsa swA:
phrin las kyi dbang bskur ba'i thog mar thugs dam bskul zhing phywa g.yang gi bcud bsdu ba yin pas dmigs pa 'di ltar mdzod cig
/bdag gi thugs ka'i 'od zer sogs dmigs pa dang /
hU~M:
bkra shis yid 'ong grub pa'i zhing :
sogs tshigs gcad sngags bcas las byang ltar tshang ba gtang /
'khor 'das gnyis kyi dpal dang bcud bsdus pa'i g.yang rdzas gnod sbyin nor bdag chen po'i phrin las mi zad pa rgyan gyi 'khor lo'i rnam rol lag tu gtad pas /
'byor pa drug gi legs tshogs dpag bsam shing chen ltar rgyas shing ri dbang lhun po ltar brtan par gyur pa mos shig
/g.yang rdzas rnams lag tu gtad la /
hA:
'khor 'das phywa g.yang 'dus pa'i bcud :
phrin las rdzas kyi dbang bskur bas :
tshe bsod dpal 'byor snyan grags dang :
stobs rtsal legs tshogs rgyas par shog :
sngags mthar /
karma a b+hi Shiny+tsa hA:
mtha' rten bkra shis tshe'i dngos grub sbyin pa'i slad du /
tshe'i 'brang rgyas 'di nyid mgon po dzam+b+ha la 'chi med tshe'i dbang phyug dngos su gsal ba spyi bor bzhag cing byin gyis brlabs pas /
sku gsung thugs las 'chi med bdud rtsi'i rgyun babs pas lus thams cad gang /
'chi ba med pa'i tshe dang rdo rje lta bu'i srog thob par sgoms shig
/tshe 'brang spyi bor bzhag la /
b+h+rU~M:
'khor 'das tshe la dbang bsgyur ba :
mgon po 'chi med dzam+b+ha las :
rigs kyi bu la dbang bskur bas :
mi 'gyur rdo rje'i srog 'grub shog :
oM dzam+b+ha la dza len+d+ra ya badzra A yu She swA hA:
zhes bskur /
slar yang sngags de brjod la tshe ril dang tshe chang yang sbyin /
de ltar dpal ldan mgon po dzam+b+ha la'i dbang bskur thun mong ma yin pa thob pas sku gsung thugs yon tan phrin las yongs su rdzogs pa'i ngo bor gyur pa la /
bkra shis pa'i rdzas rtags brgyad rgyal srid rin po che rnam pa bdun mdun du bstar /
shis pa brjod pa'i tshigs gcad brjod cing me tog gi char phab pas mnga' gsol bar mos shig
/byas la rdzas rtags rgyal srid rnams spyi 'gro'i tshigs gcad re re tsam brjod cing gtad /
shis brjod rgyas par bya /
de ltar na de dag rnams kyis yak+Sha dzam+b+ha la'i snod rung byin brlab dbang bskur gyi rim pa legs par grub pa yin pas /
deng phyin chad dam tshig mi nyams par tshul bzhin bsrung dgos pas de'i don rtsa ba'i gzhung las gsal rgyas su bstan pa 'di la snyan gtod par zhu /
de ltar dbang bskur thob pa dang :
bsnyen sgrub brtson pa'i rnal 'byor pas :
dngos grub srog 'dzin dam tshig ni :
snying dang mig las gces par gzung :
nor lha mchod pa la brten nas :
'byor pa'i khyad par ci byung yang :
cung zad tsam yang ma zhen par :
rmi lam sgyu ma lta bu'i ngang :
phud kyis dkon mchog rten gsum bzhengs :
mar me la sogs mchod rgyun 'dzugs :
phyogs bcu'i dge 'dun bsnyen bkur zhing :
pha ma nad pa dka' thub can :
rgan rabs rnams la tshims par gtang :
bar pa rang dang nye 'khor gyi :
phung khams lha tshogs mchod pa'i blos :
bza' btung gos rgyan 'byor par bya :
lhag ma dbul zhing phongs pa la :
khong mi 'khrugs shing snying brtse bas :
gtan pa med pa'i sbyin par spel :
srog bslu bya zhing zam pa 'dzugs :
'gras dang 'khrugs pa nor gyis bzlum :
yul phyogs dge ba'i las rnams bya :
de ni phyi yi dam tshig go :
nor lha bsnyen cing sgrub pa dang :
khyad par chu sbyin ma chag gtang :
tshes brgyad sogs la lhag par mchod :
shin tu gsang bas nyams su blang :
gzhan la bka' rgya dam par spel :
dpe dang lag len lhag par bsdam :
rang gzhan dbul phongs ci byung yang :
nor lha mchod pa ma gtogs par :
log 'tsho sgrub pa'i bya ba spang :
mdor na gnod sbyin nor lha dang :
yi dam dbyer med snying ltar bcangs :
dam tshig gcig gis 'brel pa yi :
mched lcam rnams la lhag par yang :
byams dang bsnyen bkur ci nus bya :
de ni nang gi dam tshig go :
khyad par gdams pa zab mo 'di :
gang las nod pa'i bla ma de :
mi bskyod rdo rje sems dpa' dang :
gsang bdag nor lha dbyer med par :
mos gus gdung shugs rgyun mi gcad :
'byor pa gang byung phud dang ni :
bu dang bu mo nor gyi dbyig :
na bza' bcud ldan zhal zas sogs :
gces dang yid 'thad rtag tu dbul :
gsung zur tsam yang gcag mi bya :
'dzum zhing gus pas gsong por gsol :
thugs gzung mnyes pa'i bya ba bsgrub :
rang sems lha dang bla ma dang :
'byor pa'i yo byad la sogs pa :
'khor gsum bden 'dzin bral ba'i ngang :
don gyi dgongs pa'i srog gzung bya :
de rnams gsang ba'i dam tshig go :
de ltar dam tshig rab bsrung na :
gnod sbyin nor lha ma bsgrub 'grub :
tshe ring nad med dpal 'byor 'phel :
mtho ris thar pa'i mchog thob 'gyur :
ces gsungs pa'i tshig don rnams thugs la nges pa'i sgo nas phyi nang gsang ba'i dam tshig de dag ci nus su bsrung bar bgyi'o snyam pas 'di'i rjes zlos /
gtso bos ji ltar sogs gsum /
gtang rag maN+Dal /
lus 'bul /
dge bsngo byas la slob ma gyes /
slob dpon gyis gtang rag mchod bstod /
nongs bshags bzod gsol /
mdun bskyed bdag bskyed kyi gshegs bsdu /
dge bsngo shis brjod kyi bar las byang gi dkyus ltar byas pas grub bo //
bdag nyid skye kun 'byor pa'i gter dang 'phrad //
gzhan phan snod bcud phywa g.yang byin spel bas //
bstan 'gro dge mtshan dpal brgyas 'tsho byed pa //
chu dbang snying rje can dang mtshungs par shog
/ces pa'ang zab gsang khyad par 'phags pa 'di'i thog ma'i smin grol bdud rtsi'i snod rung du gyur pa blo gros mtha' yas kyis rdzong gsar bkra shis lha rtse'i chos grwar gzhan phan gyi btsas su bgyis pa dge legs 'phel ///
/
