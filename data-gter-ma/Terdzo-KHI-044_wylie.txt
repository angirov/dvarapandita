[ \u0f01\u0f83]:
srid pa ma mo'i gnad tig bzhugs :
slob dpon d+ha na saMskrita'i dgongs pa'o //
rang byung he ru ka la 'dud :
ma ni gdod nas stong pa'i mkha':
mo ni bde chen 'bar ba'i srog :
gnyis su med pa'i byang chub sems :
rtsa rlung thig le cir yang shar :
shin tu phra dang rags pa dang :
spyi mthun goms pa'i cho 'phrul las :
kun gzhi lus ngag yid dang srog :
khams gsum sprin du rnam par bkod :
thams cad yum gyi mkha' dang klong :
dbyings kyis lam du byas pa las :
rang gi ngo bo mngon gyur pa :
shrI he ru ka zhes bya :
sa ma ya :
'dod pa'i khams ni rtsa yin te :
rags pa dbyibs kyi lus su snang :
de yi zhen pa sbyang ba'i slad :
snod bcud dag pa'i dkyil 'khor bsgom :
a :
stong pa de bzhin nyid dbyings ma :
gsal ba kun snang btsun mo'i 'phrul :
zung 'jug shin tu phra ba yi :
rtsa rlung thig le'i dwangs ma hU~M:
nam mkha'i dkyil du nyi ltar shar :
de las rig pa'i rtsal 'phros pas :
me chu rlung gi bskal pa stong :
cir yang mi dmigs stong nyid kyi :
rol pa mkha' rlung me chu sa :
yum lnga'i b+ha ga gsang ba'i dbus :
ze'u 'bru lhun po brjid chags steng :
byang chub sems kyi gzhal med khang :
dur khrod 'jigs pa'i bkod pa rdzogs :
dbus su pad nyi dregs pa'i steng :
snying po'i srog las lha skur bzhengs :
bdag nyid mngon rdzogs he ru ka :
mthing nag nam mkha' dwangs pa'i mdog :
'od zer kha dog cir yang 'gyur :
rdo rje'i bya khyung zhing dbyug thogs :
nyid zhi bde mchog mu kha le :
kha T+wAM thod khrag bsnams pas 'khril :
dregs pa ru dra'i dpung bcom pa'i :
longs spyod chen po'i rgyan gyis brjid :
zhabs bzhi dor stabs bde nyams kyis :
me dpung 'khrugs pa'i klong na gsal :
dag pa'i rtsa rlung thig le'i khams :
bsam mi khyab pa'i cho 'phrul las :
rtag pa'i rgyal mo rigs lnga dang :
rje mo dman mo sgo skyong sogs :
snang srid ma mo'i dkyil 'khor pa :
bde drod gzi byin 'bar bar bzhugs :
sa ma ya ho :
sa ma ya satwaM:
a nu rA gA ya ho :
a nu rA gA ya mi :
dzaHhU~M baM ho :
a ho a ho a ho :
rol pa chen po'i gar dang ni :
rdo rje bde chen gsang ba'i glu :
bzod med bde ba'i nyams 'gyur gyis :
sras bcas rgyal ba zhi khro dang :
dpa' bo dang ni rnal 'byor ma'i :
thugs rgyud rang dbang med par bskul :
snod bcud dwangs ma mer mer g.yos :
dregs pa'i srog rtsa gnad nas bzung :
thams cad thig le 'od lnga'i mdangs :
ye shes chen po'i srog tu bsdus :
dam tshig ye shes ro mnyam pa :
srid zhi'i spyi dpal gcig tu rdzogs :
sku gsung thugs ni rdo rje gsum :
ye shes lnga yi rang dbang thob :
oM AHhU~M:
hU~M oM trAM hrIHA:
spyan drangs mchod bstod la sogs pa :
las kyi rim pa ci rigs bya :
chu zla bzhin du rnam pa gsal :
nga rgyal brtan pos gzi byin skyed :
thams cad chos sku'i ye shes nyid :
gzugs su shar ba'i dag pa dran :
tha mal snang ba 'gogs nus pa'i :
yul gsum gsal bar gyur pa na :
srid pa'i ma mo rtsa yin te :
de nyid lam du bya ba'i phyir :
sngon du lus sbyong yun ring bya :
shin sbyang cung zad thob pa na :
lus gnad bca' zhing rlung ro bsal :
stong ra 'od kyi rang bzhin dbus :
rtsa gsum 'khor lo lnga dang bcas :
dwangs gsal rnyog pa med par bsgom :
so so'i 'khor lo'i nang khongs su :
rtag pa'i rgyal po rigs mchog lnga :
rang 'od yum 'khyud 'khor gyis bskor :
tshom bu shigs se mngon sum gsal :
gzhan yang phung khams skye mched kun :
ma bskyed rang byung rol pa'i rtsal :
srid pa ma mo'i dkyil 'khor pa :
rang shar lhun grub chen por bsgom :
rtse gcig sems bzung 'od zer gyis :
dug lnga'i sgrib sbyangs sku lnga thob :
ye shes lnga po mngon gyur bsam :
phra mo'i thig ler sems bzung nas :
sngags kyi zhi gnas bsgrub par bya :
sa ma ya :
gzugs kyi khams ni rlung yin te :
rags pa 'gro 'ong sgrar bcas snang :
de yi zhen pa sbyang ba'i slad :
mi bskyod he ru ka dpal gyi :
thugs kar bde stong nyi zla'i sbubs :
mar me ltar 'bar hU~M yig gi :
nA da'i sprin las sngags kyi phreng :
bde ba'i srog dang ldan par 'phros :
zhal sbyor bar nas 'gal me ltar :
'khor ba'i 'od kyis thugs rgyud bskul :
bde chen ye shes nyams 'bar nas :
a haM sngags kyi rang sgra yis :
'khor 'das khams kun dbang med g.yos :
bde ba mer mer 'od du zhu :
snying dbus mi shigs thig ler thim :
ye shes gzi byin 'bar bar bsam :
oM gu h+ya dz+nyA na bo d+hi tsit+ta ma hA su kha hU~M hU~M:

bde ba'i lcags kyus rab 'byams kyi :
snang srid ma mo'i srog nas drangs :
'jig rten las dang ye shes kyi :
dngos grub ma lus thob par bsam :
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi ni ru lu ru lu hU~M b+h+yo hU~M:
bsnyen pa 'bum phrag bco lnga ste :
las sgrub 'bum phrag bzhi ru bzla :
khyad par las kyi ma mo rlung :
de nyid gcun pa'i man ngag ni :
'jug pa oM zhes nar gyis drangs :
gnas pa AHla yun ring bzung :
'byin pa hU~M gi gdangs kyis 'phang :
kha dog sgra dang ngo bor bzung :
rgyu ba gsal ba'i gdangs shar na :
steng 'og rlung ni nar gyis drangs :
bum pa bzhin du lto bar dgang :
ba spu'i sgo nas gzhil zhing gnon :
mda' ltar 'phang nas lam du bya :
rtsol ba rgyun mi 'chad pa na :
gsal stong chen po'i nyams shar zhing :
rtags bcu mngon du 'gyur ba yis :
rtog pa gzhan gyis mi bsgul zhing :
lhag mthong skye ba'i gzhi ru 'gyur :
sa ma ya :
gzugs med khams ni sems yin te :
rags pa dkar dmar thig ler brten :
de nyid bde ba che bsgrub phyir :
yang gsal rlung gi pho nyas bskul :
bkrag gsal 'bar ba'i me lce yis :
mnyen gsal thabs kyi thig le bzhu :
gnas lnga'i he ru ka dpal ni :
yab yum rjes chags bde ba bskul :
snyoms zhugs rgyun gyis rtsa 'khor gang :
dga' mchog khyad par lhan skyes spel :
brtan cing bsam mi khyab par bzhag :
yang yang spel zhing bsgoms pa las :
tshor ba thams cad bde bar 'char :
bde bar sems gtad yun ring zin :
yul rkyen gang gis mi bsgul zhing :
snang ba gtad med zang thal le :
'dzin 'grem dgram par dbang thob na :
dang po yid kyi phyag rgya ste :
de nas dngos kyi pad+ma can :
ri mo dung can glang po'i gdong :
ri dwags ma ste rnam pa lnga :
legs par brtag cing dpyad pa dang :
khyad par sgrub la snying nye zhing :
dam tshig gsang thub chags pa che :
de ni ma mo'i rigs skyes te :
rtag pa'i rgyal mo spun lngar bshad :
drang ba'i chos kyis nges 'byung bskul :
theg pa chen pos byang sems bskyed :
dbang bskur rdo rje'i sngags rgyud bstan :
phyir mi ldog pa'i dad pa dang :
myong ba sne zin skyes pa na :
rtsa rlung thig le rab du sbyang :
de nas dben pa'i tshogs khang du :
he ru ka dpal snyems 'chang bas :
'du shes gsum po lhag par gsal :
bslab pa gsum gyis g.ya' bslangs te :
bde ba bskul ba'i thabs la 'bad :
dal dang drag dang 'jam par bsrub :
kha sbyor gsum gyis lhan skyes spel :
slar yang ldog dgram 'phrul 'khor bya :
mnyam pa gsum gyi don skyes tshe :
bde ba'i ngang la cha re bzhag :
glang po chang gis myos pa ltar :
mig kyang zim me rlung sor bzhag :
yid ni ka dag ngang du glod :
nyams su myong yang zhen pa med :
bde ba che yang 'dzin pa bral :
sprin med ston ka'i nam mkha' bzhin :
smra bsam brjod med don mthong na :
ma ni ka dag dbyings kyi ngang :
mo ni rig pa byang chub klong :
dbyer med rdo rje'i mkha' chen por :
don gyi btsan sa zin pa 'o :
sa ma ya :
gsang ba'i lam gsum nyams len par :
sngon du dbang gis smin par bya :
slob dpon rang nyid nus thob nas :
snod ldan slob mas 'di skad gsol :
ho :
'byung lnga'i khyab bdag rtag pa'i ma :
dgyes rol he ru ka dpal che :
dam tshig gsang ba'i mkha' klong du :
bde chen bdud rtsi dbab par mdzod :
rgyud sbyangs dam ye dbyer med brtan :
gsang ba'i bum pa spyi bor bzhag :
oM:
lnga ldan yum gyi b+han+d+ha ru :
mngon rdzogs sprul par bcas pa bzhugs :
byang chub thig le gcig tu rdzogs :
rdo rje rgyal por khyod dbang bskur :
gu h+ya ka la sha a b+hi Shiny+tsa oM:
bcud dang snyoms 'jug bdud rtsi sbyin :
A:
rtsa srog tsit+ta'i rgyun las drangs :
mchog gi bdud rtsir ro mnyam bskyil :
dkar dmar lhag pa'i dam tshig rdzas :
dpa' bo chen po'i lce la bzhag :
gu h+ya sa ma ya a b+hi Shiny+tsa A:
mtshan ldan rig ma pang du gtad :
hU~M:
'di ni 'byung ba lnga yi bdag :
srid zhi'i spyi dpal chen mo ste :
lus ngag 'dod pa mnyam ldan pas :
lhan cig skyes dga' bslab par gyis :
gu h+ya su kha a b+hi Shiny+tsa hU~M:
rol thabs brgyad kyis mthar son tshe :
ho :
ltos shig cir yang grub pa med :
grub pa med pa'i sems nyid la :
bde ba'i rol rtsal mkha' dang mnyam :
yang dag nges don rtogs par gyis :
gu h+ya dz+nyA na a b+hi Shiny+tsa a a a :
mtha' rten rnam pa lnga yin te :
thod sku spyi bo'i gtsug tu bzhag :
oM:
bla na med pa'i he ru ka :
'byung ba lnga bdag ma mo'i tshogs :
ye shes las dang 'jig rten gyi :
rdo rje'i sku yi dbang bskur ro :
kA ya a b+hi Shiny+tsa A+oM:
A:
'jig rten rtsa la las rlung sngags :
thig le yi ge'i gzugs su shar :
rtag tu chu bo'i rgyun bzhin zlos :
rdo rje'i gsung mchog thob par 'gyur :
wA ka a b+hi Shiny+tsa A:
hU~M:
tsit+ta rang byung gsang ba'i sbubs :
ye shes gcig las 'gyur ba med :
'di nyid sgom pa'i rnal 'byor pa :
rdo rje snying po'i thugs su 'gyur :
tsit+ta a b+hi Shiny+tsa hU~M:
swA:
myang bas grol ba'i bdud rtsi ni :
dran pa tsam gyis bde chen skye :
sngags kyi dam tshig 'di spyod la :
'bras bu'i yon tan rgyas par gyis :
gu Na a b+hi Shiny+tsa swA:
hA:
snang ba gzhir bzhengs mdos su byas :
srid pa sman dang rak+tar bskyil :
snod bcud yongs rdzogs mdos chen pos :
phrin las rnam bzhi sgrub par gyis :
karma a b+hi Shiny+tsa ho :
rjes su dam tshig bsgrags shing gzung :
gtang rag 'bul zhing dga' ston spyad :
sa ma ya :
thun mong las kun bsgrub pa'i phyir :
snang srid mdos kyi cho ga ni :
rin chen sa la ri rab gzugs :
ma mo'i gtor ma sman raka dang :
nam rgyang mda' 'phang shing ris bkod :
srid pa'i dkor cha yod do cog :
rngam zhing brjid la mdzes par bsham :
sngags 'chang bskyed rim gsal ldan pas :
nam mkha' mdzod kyi sprin du brlab :
thod rnga brdung zhing rol mo 'khrol :
hU~M hU~M hU~M:
nga ni bla na med pa yi :
ye shes chen po'i snyems 'chang ba :
khro rgyal 'dus pa chen po ste :
ye shes las dang 'jig rten gyi :
srid zhi'i ma mo'i tshogs kyi rje :
'bar dang 'jam rgyas chags pa yi :
phrin las mkha' dang mnyam par brdal :
nang ltar rtsa rlung thig le'i khams :
phyi ru khams gsum brtan dang g.yo :
gzhan du rdo rje gsum gyi dngos :
mkha' klong dbyings gsum ro gcig pa :
drwa ba sdom pa he ru ka'i :
bka' dang dam tshig rjes dgongs la :
ye shes pa rnams dbyings nas gshegs :
las kyi ma mo mkha' nas rol :
'jig rten pa rnams thams cad kun :
klong yangs brdal ba chen po yi :
phyag rgya gnyan po'i zil 'og las :
'da' dka' rdo rje'i dam tshig gis :
bran dang khol po yang g.yog dang :
'bangs kyi tshul du deng 'dir gshegs :
shrI he ru ka ma ma ru lu ru lu sarba sa ma ya e A ral+li hrIng hrIng dza dza :
zhes bkug ting 'dzin rtse gcig pas :
ngag gis gyer zhing don la bsgom :
smrang gis bkrol zhing phrin las gsol :
b+h+yo :
dang po ci yang ma srid pa :
chos nyid brdal ba chen po las :
rang byung lhun grub 'od lngar shar :
de la gzung 'dzin mthu brtas pas :
snod dang bcud kyi dngos por shar :
bkod pa tshad med sgyu 'phrul sprin :
cir yang 'char zhing 'byung ba nyid :
rten 'brel rdzas kyi dngos por bshams :
ting 'dzin zab mo'i gding bskyed de :
sngags kyi mthu yis rgyas par spel :
phyag rgyas 'dod rgur bsgyur dang bcas :
mchod yul rnams kyi thugs dam bskang :
las kyi brngan par yongs su sbyin :
'jig rten pa rnams thams cad la :
srid par khyab pa'i 'dod yon bsngo :
phyi nang gsang ba'i bar chad sol :
rtsa rlung thig le'i nyams chag gsos :
zhi rgyas dbang drag mngon spyod kyi :
las kyi 'bras bu mchis par mdzod :
b+h+yo :
rang bzhin dbyings las ma g.yos kyang :
gang 'dul thabs kyi skur ston pa :
bla med khrag 'thung chen po ni :
'byung lnga'i bdag mo yul dang bcas :
rigs kyi gtso bo'i mtshan nas phyung :
thugs dam bskang ba'i dam tshig rdzas :
snod ni 'byung ba yum gyi mkhar :
ri rab gling bzhi gling phran bcas :
lcags ri mu khyud mdzes pas bskor :
stong gsum gcig la chags tshul drug :
sprul pa sku yi zhing khams ni :
rdul gcig steng na rdul snyed grangs :
phyi nang nye bar spyod pa dang :
'dod rgu'i longs spyod sprin bzhin 'thibs :
pho gdong thabs kyi phyag rgya ni :
rngam pa'i gzi brjid lams se lam :
mo gdong shes rab yum gyi gzugs :
sgeg chags dgyes pa'i 'dzum mdangs bzhad :
nam mkha' thabs shes gnyis su med :
'od lnga thags su btags pa'i gzugs :
ye shes rnam pa thams cad pa :
gcig nyid du mar 'char ba'i tshul :
mda' bkra rig gdangs rno ba'i tshon :
srid zhi kun tu thal 'byin 'big :
'phang bkra dbyings nyid 'khyil ba che :
'khor dang 'das pa'i srog tu bskor :
rgyang bu dbyings rig zung du 'jug :
lhun grub 'od kyi drwa ba 'dzing :
khyad par rmad du byung ba yi :
dpal gyi gtor ma brjid dang ldan :
'chi med bdud rtsi rtag pa'i chu :
nyon mongs gdung ba sel ba'i bcud :
dmar chen rak+ta rba klong 'khrugs :
'bar dang chags pa'i brtul zhugs rdzogs :
thun rdzas nad mtshon dug gi dngos :
drag shul chen po'i cho 'phrul g.yo :
mdor na srid dang zhi ba'i khams :
ji ltar snang zhing grub pa yi :
spyan gzigs dkor cha bsam mi khyab :
thugs dam bskang ba'i rdzas su 'bul :
dam tshig nyams chag nyes ltung bshags :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang :
tshe bsod dpal 'byor ye shes spel :
brtan g.yo'i phun tshogs dbang du sdus :
bsgral zhing bcu dang nyams pa bdun :
drag shul chen pos tshar chod la :
rnal 'byor bu bzhin rjes su skyongs :
las kyi 'bras bu myur du stsol :
b+h+yo :
bde gshegs rdo rje rin po che :
pad+ma las kyi rigs mchog gi :
rnam par 'phrul pa dpag yas pa :
ji snyed khro bo'i 'khor los sgyur :
khrag 'thung rigs lnga'i mtshan nas phyung :
thugs dam bskang ba'i rdzas su 'bul :
dam tshig nyams chag nyes ltung bshags :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang :
tshe bsod dpal 'byor ye shes spel :
brtan g.yo'i phun tshogs dbang du sdus :
bsgral zhing bcu dang nyams pa bdun :
drag shul chen pos tshar chod la :
rnal 'byor bu bzhin rjes su skyongs :
las kyi 'bras bu myur du stsol :
b+h+yo :
srid pa'i 'byung ba rnam pa lnga :
dwangs mar 'khyil ba'i ye shes ni :
brtan cing brlan dang bsreg cing g.yo :
kun la khyab pa'i 'phrul 'chang ba :
rtag rgyal lnga yi mtshan nas phyung :
thugs dam bskang ba'i rdzas su 'bul :
dam tshig nyams chag nyes ltung bshags :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang :
tshe bsod dpal 'byor ye shes spel :
brtan g.yo'i phun tshogs dbang du sdus :
bsgral zhing bcu dang nyams pa bdun :
drag shul chen pos tshar chod la :
rnal 'byor bu bzhin rjes su skyongs :
las kyi 'bras bu myur du stsol :
b+h+yo :
'byung ba byer zhing sdud pa sogs :
sna tshogs las kyi cho 'phrul ni :
sgeg cing rol pa'i gzugs snang ba :
gtum zhing rngams pa'i gzi byin can :
rje mo bcu bzhi'i mtshan nas phyung :
thugs dam bskang ba'i rdzas su 'bul :
dam tshig nyams chag nyes ltung bshags :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang :
tshe bsod dpal 'byor ye shes spel :
brtan g.yo'i phun tshogs dbang du sdus :
bsgral zhing bcu dang nyams pa bdun :
drag shul chen pos tshar chod la :
rnal 'byor bu bzhin rjes su skyongs :
las kyi 'bras bu myur du stsol :
b+h+yo :
'jig rten srid pa'i rnam 'gyur ni :
chags dang sdang dang rmongs pa'i tshul :
sgyu ma'i gzugs brnyan cir yang ston :
ngo mtshar 'jigs rngams sna tshogs can :
dman mo lnga bcu'i mtshan nas phyung :
thugs dam bskang ba'i rdzas su 'bul :
dam tshig nyams chag nyes ltung bshags :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang :
tshe bsod dpal 'byor ye shes spel :
brtan g.yo'i phun tshogs dbang du sdus :
bsgral zhing bcu dang nyams pa bdun :
drag shul chen pos tshar chod la :
rnal 'byor bu bzhin rjes su skyongs :
las kyi 'bras bu myur du stsol :
b+h+yo :
de yi bka' nyan las byed ni :
sdug dang mi sdug bar ma dang :
gsod gcod gtum khro rjes su chags :
bdud rtsi'i char 'beb dug mtshon spro :
snang srid ma mo'i mtshan nas phyung :
thugs dam bskang ba'i rdzas su 'bul :
dam tshig nyams chag nyes ltung bshags :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang :
tshe bsod dpal 'byor ye shes spel :
brtan g.yo'i phun tshogs dbang du sdus :
bsgral zhing bcu dang nyams pa bdun :
drag shul chen pos tshar chod la :
rnal 'byor bu bzhin rjes su skyongs :
las kyi 'bras bu myur du stsol :
b+h+yo :
gzhan yang srid pa ma mo yi :
ye shes thig le gcig gi rtsal :
cir yang 'char ba'i rol pa ni :
'khor dang myang 'das dbyer med pa :
yongs rdzogs chen po'i mtshan nas phyung :
thugs dam bskang ba'i rdzas su 'bul :
dam tshig nyams chag nyes ltung bshags :
rtsa rlung thig le'i cho 'phrul las :
'byung bzhi 'khrugs pa'i bar chad sol :
brtan g.yo'i rten 'brel log pa sbyongs :
nad gdon bgegs kyi 'tshubs 'gyur chod :
rmi lam rtags mtshan ngan pa zlog :
brgyad gnyis 'jigs pa zhi ba dang :
tshe bsod dpal 'byor ye shes spel :
brtan g.yo'i phun tshogs dbang du sdus :
bsgral zhing bcu dang nyams pa bdun :
drag shul chen pos tshar chod la :
rnal 'byor bu bzhin rjes su skyongs :
las kyi 'bras bu myur du stsol :
de ltar yang yang bskyar te 'bul :
skabs su zlog pa'i las kyang bcol :
drag shul gtso bor bton pa la :
gsod pa'i mdos su zhal yang bsgyur :
b+h+yo :
dbyings nyid ma bcos mu kha le :
thabs kyi snang ba he ru ka :
zung 'jug sprul pa'i ma mo dang :
bka' nyan las byed bye ba snyed :
sdang ba'i dgra dang gnod pa'i bgegs :
bdud dang bar du gcod pa'i tshogs :
kla klo gdug pa'i dpung tshogs kun :
thal ba'i rdul bzhin brlag pa'i phyir :
drag shul chen po'i rol par bzhengs :
ri rab gling bzhi lcags rir bcas :
'jigs rung dur khrod bkod pa'i grong :
mthun rdzas 'dod yon thams cad kun :
mtshon cha sna tshogs zings se zing :
nad mtshon dug rlangs tshubs se tshub :
thun khrag char 'beb sha ra ra :
ki bso cha sgra di ri ri :
dmod ngan bshugs glu kyu ru ru :
drag po'i thun rdzas mchog tu 'bul :
dgyes pa chen pos bzhes nas kyang :
ma rungs bsgral ba'i zhing gyur kun :
srog nas bzung ste snying nas drongs :
rtsa rgyus chod la srog dbugs phrogs :
thig le dkar dmar gnas nas phos :
rnam shes mar me thum gyis sod :
sha zo khrag thungs lhag med rol :
ye shes mes sregs chu yis khrus :
brtul zhugs chen po'i rlung gis gtor :
ming gi lhag ma med par mdzod :
sngags mthar dmod pa'i mtshon cha gdags :
ma ma ru lu ru lu baM b+h+yo :
dgra bgegs nr-i tri thun longs b+h+yo :
snying khrag tsa dzaHrbad b+h+yo :

lha tshogs nam mkhar bzhugs pa nyid :
mdos gtor 'phang ba'i rjes su 'ur :
nad mtshon dug gi char chen pos :
dgra bgegs rdul du brlag par bsam :
'phang ba'i sbyor ba spyi ltar bya :
'dis ni chag che nyam nga dang :
byad phur rbod gtong mtshon 'khrugs zlog :
zhi la sogs kyi las rnams kun :
thogs med myur du 'grub par 'gyur :
sa ma ya :
srid pa'i bde sdug thams cad kun :
ma mo'i byed pa las byung phyir :
'jig rten tshe dpal 'di yis skyed :
dbyings yum rtag pa'i rgyal mor bcas :
srog gi yi ger 'dres pa las :
'chi med rdo rje'i go 'phang thob :
de phyir zab mo'i tshe sgrub ni :
gzhan du nam yang bstan pa med :
snying po'i rnal 'byor btsas su bzhag :
tshe dang gal gyi mthun sdeb la :
snying po'i bcud ldan 'brang rgyas dang :
tshe yi ril bu ma da na :
longs spyod chen po'i 'byor par bsham :
bdag mdun dbyer med bskyed bzlas ni :
b+h+rU~M:
snying po thugs kyi thig le ru :
tshe yi ngo bo b+h+rU~M ljang gu :
srog gi phreng ba rgyud gsum po :
'od zer gzha' tshon drwa ba can :
nyi zla'i gwa 'ur rgyas gdab pa :
spros pas nam mkha' gang ba'i 'od :
ye shes las dang 'jig rten gyi :
srid pa ma mo'i sprin phung 'phro :
bsdus pas bla tshe chad nyams dang :
srid zhi'i dwangs bcud dbang med phrogs :
bdud rtsi'i bcud kyis rab tu gtams :
snying po tshe yi ngo bor thim :
rtsa yi gsos gyur lang tsho 'bar :
rlung gi srog brtan rdo rje'i tshe :
thig le mi 'gyur gzhom du med :
ye shes snying po'i dbyig tu bsam :
badzra dz+nyA na bin+d+hu A yu She swA hA:
snying po'i sngags kyi tha ma ru :
tshe yi mde'u gdags pa 'di :
khri 'bum bye ba rtags dang sbyar :
skabs su dpal gyi pho nya bskul :
hU~M:
dam tshig chen po'i dus la bab :
'khor 'das ma tshogs las la bzhengs :
sprul pa chen pos stong gsum khongs :
srid zhi'i dwangs bcud dbang med phrogs :
bla tshe yar pa rang sor tshud :
srog klung dbang thang nyams pa gsos :
rgas pa med pa rdo rje'i lus :
'gyur ba med pa gnyug ma'i srog :
'pho ba med pa dbyings kyi tshe :
mi 'gyur mi shigs dngos grub stsol /
ces brjod 'khor 'das tshe bcud kun :
bdag dang sgrub pa'i rdzas la bstim :
rtags gsal dngos grub tshe dbang blang :
b+h+rU~M:
'chi med bcud kyis gtams pa yi :
dngos grub mchog gi tshe dang dpal :
sgrub pa'i rdzas la brten nas kyang :
sgrub mchog srog gi thig ler stsol :
A yur+dz+nyA na sid+d+hi hU~M:
zhes brjod rdzas la rol pa yis :
tshe yi dga' ston rgyas par bsam :
'dis ni rdo rje he ru ka'i :
tshe dang lang tsho rgyas par 'gyur :
sa ma ya :
rgya rgya rgya :
srid pa ma mo'i tan+t+ra'i bcud :
snying po mchog gi thig le 'di :
slob dpon d+ha na saMskr-itas :
nyi ma 'od zer bdag la bstsal :
ma 'ongs bskal pa'i tha ma ru :
chos byed dmod cing sdig byed bstod :
bzang po'i drin lan ngan gyis 'jal :
mna' dang chad la cir mi sems :
mi dge 'jol nyog spyod pa dang :
sngags kyi 'da' dka'i sa ma ya :
khrel med chu la bskyur ba'i dus :
srid pa'i ma mo thams cad 'khrugs :
nad mug mtshon gyi bskal ngan ldang :
mtha' bzhi'i 'byung po dbus su lhags :
kla klos bstan zhabs sdud nye'i tshe :
las 'phro can la dngos su ston :
des kyang rang gi snying la bzhag :
dus la babs na gsang ste spel :
rang gzhan mang po'i don du 'gyur :
sa ma ya :
rgya rgya rgya :
chos 'di 'dzin pa'i las can ni :
dpal gyi ye shes 'gro ba 'dul :
ye shes dbyangs ni zhig po'i tshul :
gzhan yang badzra karma dang :
shrI mchog gi ming can ni :
mtha' dbus ma nges rim gyis 'byung :
rang don nyams blangs bar chad zhi :
gzhan don las sbyar bstan la phan :
zab don snying po'i gsang ba la :
rtse gcig bsgoms pas 'ja' lus sku :
zla ba drug gis nges par 'thob :
de phyir shin tu gces pa'i don :
snying gi ti la ka ru zungs :
sa ma ya :
rgya rgya rgya :
gu h+ya :
brda thim :
man+t+ra gar+b+ha ma hA gu h+ya sa ma ya :
zhes pa'ang slob dpon d+ha na saMskr-itas byin gyis brlabs shing rnal 'byor gyi dbang phyug chen po gu ru nyi ma 'od zer gyis snyan brgyud du gdams pa ltar /
lung zin gyi las ldan rnams la phan pa'i bsam pas yon tan phrin las kyi gnas mchog seng chen gnam brag gi snying por mtsho skyes kun tu 'chang ba dgyes pa'i 'bangs pad+ma 'od gsal mdo sngags gling pas /
sprul pa'i gter chen 'gro 'dul mchog gyur bde chen zhig po gling pa'i spyan sngar me yos gro bzhin zla ba'i dmar phyogs kyi stong pa gsum par rtsol med du gtan la phab pa'o //

//
