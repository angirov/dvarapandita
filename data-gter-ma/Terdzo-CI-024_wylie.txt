@\u0f7f
rig 'dzin srog sgrub las /
gcod kyi dgongs 'grel gsal byed ces bya ba bzhugs so //
oM AHhU~M/
badzra b+ha ra hi bai ro tsa ni ha ri ni sa sid+d+hi hU~M/
rdo rje'i dbyings mchog lhun grub 'ja' gur mdzod //
nang gsang rgyan gyi bde mchog stong nyid gar //
rnam rol srid pa rgyan gyi DA ki ma'i //
gtso mchog rdo rje btsun mor 'dir phyag bya //
rin chen zhi ba rdo rje snying po'i lam //
brtul zhugs spyod bzhis zhi ba'i gsang brtol nas //
'od gsal chos dbyings zhi ba rin chen gling //
brtson par rab bskul dpa' bo'i rgyang glu ldir //
'dzin med tshogs drug phung po gzan bskyur la //
dang po gnas dang gnyis pa lhar gsal tshul //
gsum pa phung po gzan bskyur spel sbyang dang //
bzhi pa gsol btab mgron rnams dgyes mchod 'bul //
lnga pa 'khor gsum dmigs med sgyu mar bsngo //
drug pa smon lam shis brjod phan yon bstan //
de dag gis ni spyi don mdor bstan nas /
spyi don dang po spyod yul gyi gnas phyi nang gsang gsum du bstan pa las /
phyi'i gnas ni /
gnas yul dur khrod chen po dang /
gcod yul ba spyi dang bye brag gi gnas sa dmigs su bstan pa rnams te /
de yang mdor bsdu na rnal 'byor pa gnyis 'dzin 'khu 'phrig ya nga bag tsha gang du shar zhing 'jigs so snyam pa'i gnas de gar tshar lhong gi rten 'brel ma 'grigs bar du bsdad dgos te /
tshar tshad kyi rim pa mdor bsdu na /
kun gzhi'i rang mdangs las grub pa'i las kyi rnam par rtog pa rang ngor lhongs pa'i bde sdug rnams /
ye grol kun tu bzang po'i dgongs gzhir skye 'gag gnyis su med pa'i bdag nyid du dag dgos te /
'khor 'das thams cad rang bzhin kun tu bzang po 'od gsal chen po don dam ye shes kyi thig ler rtsal rdzogs pa ni /
tshar lhong gi rten 'brel 'grigs pa mthar thug pa yin te /
de dag gi khongs su na tsha rnam rtog lha 'dre bde sdug rkyen ngan 'chi ba sogs /
'khor 'das kyi snang ba gang la yang spang blang mi byed par ro snyoms par byed pa gnad do //
kun mkhyen chen pos /
rnal 'byor rab kyi dur khrod chos drug ni //
gcig tu mi gnas sprin ltar kun la 'phyo //
zas gos mi gnyer ro zas ro gos gtso //
zhes dang /
gzhan yang lung las /
smad g.yogs kha dog sna tshogs la //
ro bsregs thal bas de bzhin brgyan //
bza' ba mi 'chi bcu phyed nyid //
ces so //
nang gi gnas ni /
rang gi rnam par shes pa'i tshogs brgyad gnas su dag pas /
tshogs brgyad kun gzhi'i dur khrod du /
rang byung ye shes kyi spyod pa skyong ba'i gnas yin te /
ma gcig gi zhal nas /
rang spyod rang byung rang grol la //
ched du spyad na spyad du med //
mnyam shar gnyan pos gzung du med //
kun kyang rang sems yin shes na //
rang la rang grol bkag pa med //
ces so //
gsang ba'i gnas ni /
chos dbyings skye 'gag 'pho 'gyur dang bral bar /
'khor 'das gnyis su med pa'i spyod pa skyong ba yin te /
rin chen spungs pa las /
med pa'i stong gnas chos 'byung las //
ye thog dang po'i sangs rgyas kyi //
rig pa ye shes khyad par las //
ces dang /
thal 'gyur las /
'khor dang 'das pa'i thog mar ni //
rang byung byas pa med pa las //
'byung ba 'dus pa'i phung por shar //
zhes pas /
dbang po yang rab kyi spyod pa'i gnas so //
de ltar snang srid sku gsum du rtogs pa kho nas gnas zil gyis gnon pa'i mchog yin zhing /
bdag nyid zil gyis gnon pa ni 'og gi phag mo'i bskyed rim ltar ro /
!
/spyi don gnyis pa rnal 'byor pa lhar gsal ba la gsum ste /
dang po rdo rje phag mo'i bsnyen sgrub sngon du song nas /
de nyid kyi skur gsal btab /
de'i gnas rnams su snang srid kyi dpa' bo mkha' 'gro yongs su rdzogs pa bskyed cing /
hU~M sgra drag po 'brug stong ldir ba tsam gyis snang srid thams cad khyab par sgrog cing /
'khor 'das thams cad hU~M gi mtshon chas rang rig gi ngo bor gtan la phab cing /
chos kyi dbyings khyab par nyul zhing /
gang la yang ya nga 'khu 'phrig dang bral ba'i ngang nas /
spang blang med par mnyam par 'jog pa yin te /
nag po pas /
ye sangs rgyas gcig yin pa la /
yang sangs rgyas gcig 'dod pa 'khrul //
sha ba ri pas /
gang gis gdod nas sems nyid rtogs pa yis //
dus gsum rgyal ba'i dgongs pa dam pa'o //
zhes so //
gnyis pa grogs ni /
snang srid 'khor 'das kyi chos thams cad dang /
snang stong skye ba med par 'grogs shing /
gang yang mi spang ci yang mi len /
dgag sgrub re dogs spang blang thams cad chos dbyings ro gcig chen po /
bde stong gnyis su med pa'i ngang du gcod cing /
lung las /
byar med mtshon yul 'das par ma rtogs par //
rtsol sgrub bya byed bsgom pas 'grub lta na //
byang chub gegs la de las che ba med //
ces dang /
grogs kyi mchog tu gyur pa ni /
bde dang stong pa 'du 'bral med pa yin te /
lung las /
kun tu bzang mo gsang ba'i b+ha ga la //
rgyal ba'i dkyil 'khor rab 'byams ma lus pa //
'du 'bral med pa'i ngang du ro gcig pas //
gnyis med byang chub sems kyis mnyes gyur cig
/ces so //
gsum pa rgyan ni /
nyon mongs pa ma spangs pa gnas su dag pa /
dug lnga ye shes lnga yi rgyan /
sgo gsum sku gsung thugs kyi rgyan /
snang srid thabs dang shes rab rgyan te /
lung las /
rdzogs chen rtogs pa'i rnal 'byor pas //
kun 'byung dkyil 'khor chen por spyod //
ces dang /
dug gsum sku gsung thugs su spyod //
dug lnga ye shes lnga ru spyod //
snang srid phyag rgya bzhi ru spyod //
ces so /
!
/spyi don gsum pa phung po gzan bskyur spel sbyang gi rim pa ni /
gzhung las /
oM AHhU~M/
stong gsal srid zhi chos kyi dbyings chen po //
zhes pa nas /
'bru gsum bdud rtsi'i char babs 'dod dgur 'khyil //
zhes pa'i bar gyi don ni /
dbus su gtso mchog rdo rje phag mo'i gnas lnga ru /
dpa' bo mkha' 'gro sde lnga /
phyogs bzhir rigs bzhi'i phyogs mdog dang mthun pa /
mtshams bzhir phyed gzugs /
sgo ma rnams kyis phyag g.yas kyis gri gug g.yon thod khrag bde stong snyoms 'jug bde ba chen po'i byang sems dkar dmar gyi rgyun babs par sgoms /
rang rig dwangs ma rdo rje phag mor skad cig gis gsal ba'i mod /
gdos bcas sha khrag gi tshogs rnams sbrul shun pa brjes pa lta bu de dang dam tshig ye shes gnyis su med par nam mkha' dang chos kyi dbyings kyi khyon thams cad gang zhing bskal pa ma stongs kyi bar du gnas par bsgoms la /
oM AHhU~M zhes pa nas /
kha dog dri ro zad mi shes pa gcig tu gyur /
lung las /
dur khrod phyin la dur khrod ro bzhin bor //
mi chags ling gis bskyur na mkhas pa yin //
zhes so //
der yang bdag dang gnas dang mchod sbyin thams cad gdod nas ma skyes ma byung 'khor gsum dmigs med yang dag gi rang byung bcos bslad med pa zhig dgos te /
rang shar las /
rang byung bcos bslad med pa spyod pa yin //
zhes so /
!
/spyi don bzhi pa gsol ba btab cing dgyes mchod 'bul ba ni /
kye /
steng 'ja' 'od 'khrugs pa'i gur khang nang //
zhes pa nas /
da 'khor ba'i gnas 'dir phyir ma ldog
/phaTaH
gong du byin gyis brlabs pa'i bdud rtsi'i rgya mtsho de'i steng thams cad dwangs ma 'od lnga'i zer klong 'khrugs pa'i dbus su /
mdo rgyud lung dang man ngag bstan bcos /
mdor na thog ma med pa nas da lta yan chod kyi rtsa ba'i bla ma thams cad la gsol ba btab cing /
so so gang la gang dgyes kyi mchod pa phul bas /
ljags rdo rje'i sbu gu can gyis bzhes shing dgyes pa bskangs par bsam la /
de bzhin du yi dam mkha' 'gro chos skyong srung ma'i tshogs 'gre
/de dag gi sku gsung thugs las zag med ye shes kyi bdud rtsi'i rgyun zad pa med par babs pas /
rigs drug 'og ma'i mgron rnams ma tshang ba med par bsngos nas /
thams cad rnam mkhyen sangs rgyas kyi sa la 'khod cing tshogs gnyis rdzogs sgrib gnyis byang myur du bla na med pa sangs rgyas kyi go 'phang rin po che thob pa ni 'di nyid kyi phan yon mthar thug pa yin te /
sgyu 'phrul drwa ba las /
mgon po gdod nas rdzogs sangs rgyas //
yon tan rin chen gangs chen mtsho //
zhes so //
phyi nang gsang ba'i dkon mchog gi tshogs kyang /
bla ma kho na la 'dus par dmigs pa yin te /
rgyud bla ma las /
sangs rgyas las chos chos las 'phags pa'i tshogs //
zhes gsungs pa bzhin no /
!
/spyi don lnga pa 'khor gsum dmigs med sgyu mar bsngo ba ni /
gzhung las /
bdag yar mchod mgron la re ba med //
ces pa nas /
chos dbyings kyi klong 'dir dge tshogs bsngo //
phaTaH
ces pas /
yar mchod kyi mgron yang rang rig ye shes kyi rang mdangs tsam las sangs rgyas zhes gzhan nas re ba med /
mar sbyin yul gyi gnas de yang sems ma rtogs pa'i skabs su 'khor ba'i bag chags kyis bslad pa'i rgyu dang rmi lam tsam rigs drug tu snang ba tsam las logs pa'i 'khor ba med pas rang sems rtogs pas rang gzhir dag ste /
dpe nyi ma'i dkyil 'khor la mun pa med pa bzhin 'khor 'das gnyis ka'i gzhi rtsa sems su gcod cing /
sems nyid ye shes kyi dkyil 'khor du tshogs rdzogs shing sangs rgyas par byed pa'i nye lam 'di kho na nyid de /
'di'i mthar thug kyang 'khor gsum dmigs pa dang bral ba gtso che ste /
til+lo pas /
snang bas mi 'ching zhen pas 'ching //
zhen pa chod cig nA ro pa //
zhes dang /
sgyu 'phrul rngam glog las /
yun ring dus nas rmongs pa'i 'gro ba rnams //
ye nas don gyi sangs rgyas yin mod kyang //
rmongs pa'i dbang gis 'khor ba'i 'khor lor 'khyams //
log rtog nyid las dngos med byang chub sems //
'khrul 'khor nyid kyang mi zad rgyan du che //
snyigs ma lnga nyid bde ldan gnas su gsal //
phung po lnga nyid mngon par rdzogs pa'i sku
/srid rtsa nyes dmigs byang chub snying por gsal //
zhes dang /
gsang snying las /
rdo rje'i phung po yan lag ni //
rdzogs pa'i sangs rgyas lnga ru grags //
skye mched khams rnams mang po kun //
byang chub sems dpa'i dkyil 'khor nyid //
sa chu spyan dang mA ma kI
/me rlung gos dkar sgrol ma nyid //
nam mkha' dbyings kyi dbang phyug ma //
srid gsum ye nas sangs rgyas nyid //
thams cad ma lus chos so cog
/sangs rgyas nyid las gzhan ma yin //
sangs rgyas nyid las gzhan pa'i chos //
sangs rgyas nyid kyis mi rnyed do //
zhes so /
!
/spyi don drug pa ro snyoms skor drug tu ngo sprod cing /
phan yon 'bras bu shis brjod bstan pa dang gsum las /
dang po ro snyoms skor drug tu ngo sprod pa ni /
rnam rtog rang ngo shes pa chos kyi sku
/lha 'dre snang ba rang gsal longs spyod rdzogs //
na tsha rang ngo rjen pa 'od gsal mthil //
rkyen ngan skye 'gag 'gyur med sprul pa'i sku
/skye 'chi skyes tsam nyid nas skye med zhal //
'khor 'das snang tsam nyid nas skye ba med //
gnyis pa phan yon ni /
grol dang ma grol gnyis med mya ngan 'das //
gsang lam rdo rje'i dbyings mchog rmad byung rtser //
'ja' gur 'od gsal snying por dbugs dbyung ngo //
bum dbyings skye ba med par mya ngan 'das //
de yang lung las /
gzugs stong pa'o //
stong pa nyid gzugs so //
gzugs las stong pa nyid gzhan ma yin no //
stong pa nyid las kyang gzugs gzhan ma yin no //
zhes dang /
gsang snying las /
gzhi rtsa med pa'i sems nyid 'di //
pho mo ma yin ma ning min //
mtshan med ma yin rigs rgyud min /
kha dog ma yin dbyibs ma yin //
gnas su ma yin gang yang med //
ces dang /
dgongs 'dus las /
e ma hoHngo mtshar rmad kyi chos //
rdzogs pa'i sangs rgyas kun gyi gsang //
ma bcos ma bslad byas pa med //
ji bzhin rang bzhin rnam par dag
/e ma hoHngo mtshar rmad kyi chos //
rdzogs pa'i sangs rgyas kun gyi gsang //
gzhi rtsa med pa'i sems nyid 'di //
chos rnams kun gyi rtsa ba yin //
e ma hoHngo mtshar rmad kyi chos //
rdzogs pa'i sangs rgyas kun gyi gsang //
stong pa ma yin mi stong min //
dbu ma'ang dmigs su yod ma yin //
zhes so //
gsum pa shis brjod ni /
'khor 'das yongs grol theg kun rtse mo'i gnas //
rdo rje snying po snang ba bzhi rdzogs ngang //
snang srid chos rnams sku lnga ye shes klong //
'pho ba 'ja' lus dwangs ma'i bkra shis shog
/phyi nang gsang ba'i 'byung lnga thams cad dbyings rig gnyis med dwangs ma ye shes kyi thig ler smin pas /
skye 'chi'i sgro 'dogs rang sar chod de srid zhi'i phan gnod dang bral ba'i rang ngo dag pa gnyis ldan chos kyi dbyings su grol ba ni kun nas kun tu bkra shis mi zad pa nam mkha'i 'khor lo can gyi rdo rje'i chings su bstan pa yin te /
de yang rgyal ba rdo rje gzi brjid kyi zhal snga nas /
dge ba 'di yis srid pa'i sems can rnams //
ma lus nyer zhi'i go 'phang mchog thob nas //
sku dang ye shes 'du 'bral med pa yis //
phyogs rnams kun tu bkra shis byed par shog
/ces so //
rgyal ba thams cad mkhyen cing gzigs mnga' ba'i //
legs bshad mdo rgyud lung dang man ngag kun //
zab don rdo rje'i bcud 'dus rmad byung lam //
tshegs chung don che rdo rje'i gnas ji bzhin //
'khyogs med nges don snying po'i spyi chings su //
phyi dang nang dang gsang ba'i gnad ji bzhin //
dbye bar byas nas snying po'i mthar thug gnad //
gsal byed don gyi dgongs 'grel 'di lta bu //
che mchog khrag 'thung rol pa'i dur khrod du //
nam mkha' 'jigs med rtsal zhes rnal 'byor pas //
'jur btsir rdo gcags khrigs rim ma yin par //
rang babs chos bcud bdud rtsi'i rba klong las //
ji ltar mgrin las babs te 'dir bskyil lo //
rtag 'dzin phyogs sngas rang 'dod yur so las //
tshig gi tha snyad zhing la ma 'dren par //
babs gshis 'od gsal rdzing chu chi ler zhog
/dge'o //
bkra shis ///
/
