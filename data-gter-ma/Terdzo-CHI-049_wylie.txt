\u0f01\u0f83:
gzhan yang gdams pa sna tshogs las :
zab mo mkha' 'gro'i sgrub thabs bzhugs :
\u0f88\u0f88\u0f88\u0f88\u0f88\u0f88\u0f88
chos kyi dbyings las kun bzang mo :
longs spyod rdzogs sku dbyings phyug lnga :
mkha' spyod dbang mo DA ki ma :
gsang ba ye shes ma la 'dud :
de nyid sgrub pa'i man ngag ni :
nges 'byung ldan pa'i gang zag gis :
gus pa chen pos bla ma bsten :
dbang gis rgyud smin man ngag gnad :
legs par zhus nas nyams dga' ba :
bkra shis dben pa'i gnas su 'dug :
sbyor dngos rjes kyis nyams su blang :
dang po sbyor ba'i rim pa ni :
mdun gyi nam mkhar bla ma bsgom :
skyabs su 'gro zhing sems bskyed la :
maN+Dal 'bul zhing gsol ba gdab :
rtse gcig dbang bzhi yang yang blang :
de nas bla ma rang la bstim :
thugs yid bsre zhing mnyam par bzhag :
sa ma ya :
gnyis pa dngos gzhi'i rim pa ni :
rlung ro bsal la rnal du dbab :
lus gnad chos bdun dang ldan pas :
gsang ba ye shes sku ru bsgom :
rtsa gsum 'khor lo bzhi gsal gdab :
rngub dgang gzhil ba'i rlung sbyangs pas :
lte 'og nyi steng a shad dmar :
rlung gis bus pas me 'bar nas :
lus kyi phyi nang rim par sbar :
spyi bo'i haM yig zhu ba yis :
thig le 'khor lo bzhi ru dbab :
dga' ba bzhi bsgom slar yang zlog :
khyad par 'khor lo bzhi ru gzung :
rjes su lus rnams khyab par dgram :
bde la sems 'dzin stong par bzhag :
sa ma ya :
gsum pa rjes kyi bya ba ni :
thig le dbab zlog legs byang bas :
mtshan dang ldan pa'i rig ma 'gugs :
mo yis mtshan ldan dpa' bo btsal :
rje btsun grogs dang khol po bzhin :
rab 'bring tha ma'i bstan lugs kyis :
rgyud sbyang dbang bskur bskyed rdzogs brtan :
rab ni stong nyid rtogs pa dang :
'bring ni rtsa rlung 'byongs pa dang :
tha ma ting 'dzin gsal ldan pas :
byin rlabs mnyam pa'i 'du shes gsum :
ldan pas sbyor ba'i sgyu rtsal gyis :
thig le dbab gzung zlog khyab kyis :
lhan skyes bde chen gtan la dbab :
dpe yi ye shes de nyid kyis :
don gyi 'od gsal la sbyor nas :
mchog gi dngos grub nges par thob :
sa ma ya :
mkha' 'gro sgrub pa'i tshogs gsag ni :
ye shes mkha' 'gro skyabs su gzung :
sangs rgyas myur thob sems bskyed do :
phyi nang gsang ba'i maN+Dal 'bul :
bla ma mkha' 'gros dbang bzhi bskur :
dbyer med rang la thim pa yis :
bde chen 'od gsal ngang la bzhag :
sa ma ya :
mkha' 'gro sgrub pa'i lta ba ni :
sems nyid stong pa ye ji bzhin :
'od gsal ye shes lhun gyis grub :
gsal stong zung 'jug bde ba che :
chos kun byang chub sems la gnas :
gzhi la gnas pa'i ye shes nyid :
lam dus 'bras bu mngon du gyur :
sa ma ya :
mkha' 'gro sgrub pa'i ting 'dzin ni :
hrIHb+h+rU~M d+hu ma g+ha ye na maHswA hA:
byang chub sems las byung ba yi :
snang srid mkha' 'gro rol pa'i zhing :
rdo rje srung ba'i 'khor lo'i nang :
chos 'byung gru gsum 'bar ba'i dbus :
pad+ma nyi ma bam ro'i steng :
gsang ba ye shes mkha' 'gro ma :
dmar gsal zhal gcig phyag gnyis ldan :
skye shi gcod pa'i gri gug gdengs :
'khor ba stong mdzad thod khrag bsnams :
spyan gsum chags pa'i lta stangs can :
lang tsho rgyas pa bcu drug tshul :
nu ma 'bur zhing b+ha ga rgyas :
smin mtshams dga' 'khyil dmar po 'khor :
dbu skra nag snum rgyab tu 'ching :
thod skam lnga yis dbu brgyan cing :
rus pa'i rgyan drug mdzes par byas :
zhabs gnyis brkyang bskum gar gyis bzhengs :
dpa' bo kha T+wAM ga 'khril zhing :
'od zer dmar po mtha' yas 'bar :
phyogs bzhir pad+ma 'dab bzhi'i steng :
rang 'dra'i rigs kyi mkha' 'gro bzhi :
mthing ser dkar ljang mdangs 'od 'tsher :
rigs kyi phyag mtshan gri thod bsnams :
gnas yul mkha' 'gro 'bum gyis bskor :
ye shes lnga dang sku gsung thugs :
rgyal ba kun dang mnyam par sbyor :
rtsol med ngang gis gsal gdab bo :
sa ma ya :
mkha' 'gro sgrub pa'i spyod pa ni :
bla ma sangs rgyas dngos su mthong :
snying ga'i dkyil du mi 'bral zhing :
mched lcam rnams ni yi dam lha :
brtse gdung lus dang grib bzhin 'grogs :
bdud rtsi lnga dang sha chang rnams :
mi 'bral longs spyod chen por rol :
rkang gling DA ru zhing lpags gsum :
mkha' 'gro 'bod pa'i rdzas su brten :
kha T+wAM rus rgyan g.yer kha rnams :
mkha' 'gro'i brtul zhugs spyod pa'i chas :
'tshogs pa'i nang du gsang thub cing :
dben par gsang ba'i brtul zhugs bsten :
mtshan ldan dpa' bo dpa' mo ni :
mang du brten cing rtse 'jo yis :
srog ldan glu dang gar brtson pas :
mkha' 'gro'i dngos grub myur du thob :
sa ma ya :
mkha' 'gro sgrub pa'i phrin las ni :
tshogs mchod rten rnams 'du byas la :
hrI:
sems nyid rnam par dag pa la :
'khrul pa'i bgegs tshogs ming yang med :
chos rnams byang chub sems kyi dbyings :
rdo rje'i srung 'khor lhun gyis grub :
badzra rak+Sha rak+Sha b+h+rU~M:
snod rnams ma lus mkha' 'gro'i zhing :
bcud rnams ye shes mkha' 'gro'i sku :
rdzas rnams bde chen ye shes bcud :
phyi nang gsang mchod nam mkha' gang :
oM sarba pU dza me g+ha AHhU~M:
sa ma ya :
dngos gzhi'i phrin las rim pa ni :
hrI:
skye ba med pa chos kyi dbyings :
'gag med longs sku'i zhing khams nas :
ye shes mkha' 'gro 'khor dang bcas :
gnas 'dir spyan 'dren gshegs su gsol :
badzra sa mA dza :
e A ral+li hriM hriM:
dzaHhU~M baM ho :
tiSh+Tha lhan :
na mo pu ru sha ya ho :
hrI:
snod bcud yab yum sbyor ba las :
'dod yon rnam lnga lhun gyis grub :
thabs dang shes rab sbyor ba yis :
gsang ba'i mchod sprin nam mkha' gang :
gsal stong dbyer med ro gcig pa'i :
yang gsang mchod pa bla na med :
gnyis med mnyam par 'bul lags na :
bde ba chen po'i rgyan du rol :
ma hA su kha pU dza ho :
hrI:
stong nyid ngang las chos kyi sku :
'od gsal bde chen longs spyod rdzogs :
thugs rje sna tshogs sgyu 'phrul 'chang :
mkha' 'gro'i tshogs la phyag 'tshal bstod :
sa ma ya :
rjes kyi phrin las rim pa ni :
hrI:
dbyings kyi b+han+d+ha yangs pa ru :
rig pa ye shes bdud rtsis bkang :
byang chub sems kyi mchod sprin 'khrigs :
bde chen tshogs kyi longs spyod gyur :
oM AHhU~M:
hrI:
nyi shu rtsa bzhi'i gnas mchog dang :
dur khrod chen po'i gnas brgyad nas :
ma tshogs mkha' 'gro spyan 'dren gyis :
bde chen gar thabs shigs se shig :
rus rgyan g.yer kha khro lo lo :
cang te'u rol mo di ri ri :
rnal 'byor pho mo'i 'du ba la :
da lta nyid du gshegs su gsol :
badzra sa mA dza :
hrI:
'dod yon phyi yi mchod pa 'di :
mkha' 'gro'i sku la mnyes mchod 'bul :
bde chen sbyor ba'i mchod pa 'di :
mkha' 'gro'i gsung la mchod pa 'bul :
bde stong dbyer med mchod pa 'di :
mkha' 'gro'i thugs la mchod pa 'bul :
bde ba chen po'i klong du bskang :
gnyis su med pa'i dbyings su bshags :
dug gsum rang grol ngang du bsgral :
mchog dang thun mong dngos grub stsol :
ga Na tsakra pU dza ho :
sa ma ya shud+d+he a :
ma traM ru dra mA ra ya phaT:
kha kha khA hi :
bde chen ga Na'i spyod pa bskyang :
'dod yon lnga la rol par bya :
lhag ma bsdus la byin gyis brlab :
hrI:
ye shes dbyings kyi rol pa las :
mkha' 'gro mi bzad 'bar ba'i tshogs :
lhag ma'i longs spyod 'di gsol la :
zhal bzhes bzhin du phrin las mdzod :
DA ka DA ki ba liM ta khA hi :
sa ma ya :
mkha' 'gro'i bsnyen sgrub las gsum ni :
dang po bsnyen pa'i rim pa ni :
spyi dang bye brag sku gsal zhing :
dag pa dran cing nga rgyal gzung :
thugs kar nyi steng hrIHyig la :
sngags phreng g.yon du 'khor ba las :
'od 'phros rgyal ba thams cad mchod :
byin rlabs dngos grub tshur bsdus thim :
mkha' khyab 'gro ba'i sgrib pa sbyangs :
ye shes mkha' 'gro'i sa la bkod :
'od zer thams cad tshur 'dus pas :
bdag gi sgrib sbyangs byin gyis brlabs :
dngos grub rnams kyi snod du gyur :
oM d+hu ma g+ha ye na maHswA hA:
sa ma ya :
gnyis pa sgrub pa'i rim pa ni :
thugs kar 'od kyi gur khyim dbus :
thig le 'gyur med gar gyi dbang :
dmar gsal pad+ma tshe bum 'dzin :
dbyings phyug yum dang gnyis med 'khril :
mnyam sbyor byang chub sems sprin las :
sngags kyi phreng ba nar gyis byung :
sku yi nang brgyud shangs nas thon :
kha T+wAM dpa' bo yab tu gyur :
shangs nas zhugs shing mgrin pa nas :
rdo rje nor bu'i rtse mo las :
'gal me'i 'khor lo bzhin du 'khor :
pad+ma nas brgyud snying gar thim :
byang chub sems kyi 'od zer gyis :
snod bcud dkyil 'khor gsal bar byas :
nam mkha'i mtha' mnyam lha tshogs kyi :
gnas gsum las ni 'od zer byung :
bdag la thim pas bde chen spar :
dngos grub rnam gnyis thob par bsam :
sa ma ya :
gsum pa las sbyor rim pa ni :
ye shes sems dpa'i thugs srog las :
'od 'phros 'khor gyi lha mo yis :
rang 'dra du ma spros nas su :
phrin las rnam bzhi sgrub par bsam :
hrIHma ha ri ni sa oM b+h+rU~M hrIHhU~M:
sa ma ya :
mkha' 'gro'i dkyil 'khor la 'jug pa :
slob mas gser gyi maN+Dal 'bul :
rje btsun bla ma rnal 'byor ma :
bdag la brtse bar dgongs nas kyang :
ye shes mkha' 'gro'i dkyil 'khor du :
bdag nyid gzhug par mdzad du gsol :
ho :
ye shes mkha' 'gro 'khor dang bcas :
brtse bas bdag la dgongs su gsol :
sku gsung thugs dang yan lag dang :
gal mdo nges pa'i dam tshig rnams :
bdag gis brtan por gzung bar bgyi :
ho :
ye shes mkha' 'gro'i dkyil 'khor 'dir :
zhugs nas dam tshig thub par gyis :
gsang ba bla na med pa rnams :
gzhan du smra bar mi bya 'o :
badzra sa ma ya rak+Sha hU~M:
sa ma ya :
ye shes mkha' 'gro'i dbang bskur ni :
hU~M:
bum pa dbyings kyi zhing khams su :
ye shes mkha' 'gro'i dkyil 'khor shar :
byang chub sems kyi ngo bor zhu :
skal ldan bu la dbang bskur bas :
snang ba lha ru rtogs par shog :
ka lA sha a b+hi Shiny+tsa hU~M:
hU~M:
bla ma yab yum dbyings ye shes :
snyoms par zhugs pa'i ye shes sems :
hrIHyi tshogs su dbab byas nas :
skal ldan lce la bzhag pa yis :
phung khams sngags su dag par shog :
gu h+ya a b+hi Shiny+tsa hU~M:
hU~M:
dbyings kyi rang bzhin rig ma la :
ye shes thabs kyis sbyor ba yis :
bde chen dga' bzhi nyams myong ba :
skal ldan gsang bar dbang bskur bas :
rig stong dbyer med rtogs par shog :
pra dz+nyA dz+nyA na a b+hi Shiny+tsa hU~M:
hU~M:
dbyings nyid stong pa rang byung shel :
bde chen ye shes dwangs shing gsal :
gsal stong dbyings ye dbye ba med :
skal ldan bu la dbang bskur bas :
dbyings ye zung 'jug rtogs par shog :
d+harma d+hA tu a b+hi Shiny+tsa hU~M:
sa ma ya :
mkha' 'gro'i rdzogs rim zab mo ni :
gzung dang 'dzin pa'i chos thams cad :
stong nyid yin par gtan la dbab :
sems nyid skye 'gag gnas gsum bral :
stong pa sang nge ye ji bzhin :
de la gsal ba lam me ba :
rig pas myang byar yod pa ni :
ye shes 'od gsal lhun gyis grub :
gsal stong gnyis med byang chub sems :
stong gsal rig pa'i snying po can :
gsal ba ye shes stong pa dbyings :
dbyings ye gnyis med byang chub sems :
rtog med 'gag med rtsal shar ba :
'di ngang ma bcos par bzhag pas :
gnas lugs zab mo'i gding thob nas :
ye shes mkha' 'gro mngon du 'gyur :
sa ma ya :
khyad par mkha' 'gro'i snying thig ni :
rig pa stong nyid had de ba :
chos sku rjen par ngo 'phrod nas :
nyon mongs rtog pa ci shar yang :
chos sku'i rol par thag bcad do :
gdod nas grol bas bskyar mi dgos :
re dogs byar med gding ldan pas :
bzhugs stangs gsum gyi gnad bcings te :
gzigs stangs gsum gyis rten la gtad :
de tshe nang dbyings phyir shar ba :
dbyings la 'od kyi thig les brgyan :
de la rig pa lug rgyud du :
chos nyid dag pa'i snang ba shar :
rlung sems dbang po de la gtad :
smin mtshams dral zhing 'od lnga'i dbus :
pad 'dab dang ni pad phreng dang :
mchod rten mkhar thabs la sogs pa :
rim pa bzhin du nyams snang 'phel :
sku rkyang 'khril sbyor mtha' yas pa :
rig pa tshad la phebs nas su :
gdod ma'i zad sar mngon sangs rgyas :
sa ma ya :
yon tan ting 'dzin sgo mang ldan :
gzung dang 'dzin pa kun zad nas :
chos sku ris med mkha' la khyab :
gzhi dbyings khyad chos drug ldan pa :
gzhi snang grol ba bzhi ldan gyis :
phyi ma bar do 'chi ka dang :
tshe 'di lo bdun rim pa bzhin :
sku dang ye shes 'bras bu 'grub :
sa ma ya :
mkha' 'gro sgrub pa'i rtags mtshan yang :
bskyed rim gsal ba gsum dang ldan :
rdzogs rim rlung sems las su rung :
thig le bde chen ye shes rtogs :
khregs chod lta bas thag chod nas :
thod rgal 'bras bu'i sa la sbyor :
gzhan yang zhal mthong gsung thos shing :
sku gsung thugs rtags mthong ba dang :
sgrub rten rnams la 'od 'bar zhing :
me 'bar du ba 'phyur ba dang :
dri bzang 'thul dang sgra snyan thos :
sgrub rdzas khol zhing 'phel ba dang :
mar me tshe ring rmi lam du :
nyi zla shar dang gos bzang gyon :
rin chen phreng ba me tog rnyed :
sin+d+hu ra yi char pa 'beb :
gyen la phyin dang ri rtser 'dug :
khri bzang khang bzang 'dug pa dang :
bud med rgyan bzang 'dus pa dang :
sku gzugs mjal dang phyag mtshan rnyed :
glegs bam klog pa la sogs pa :
nyams dga' rig pa dwangs pa dang :
nyin mo zang zing 'du ba dang :
mtshan mo mtshan ldan grogs 'du ba :
bka' btsan 'gro don 'phel ba ni :
mkha' 'gro 'grub pa'i ltas su shes :
sa ma ya :
mkha' 'gro'i grib sel bya ba ni :
sman rag gtor tshogs rgyas par bsham :
'brang rgyas phyed dkar phyed nag la :
mar me khrag kong lnga lngas brgyan :
bum pa a mr-ita yis bkang :
grib bdag bud med nag mo lnga :
dar nag phyags shing thogs pa la :
sha khrag gtor ma yas kyis bskor :
nam mkha' mdzod du byin brlabs nas :
hrI:
ye shes mkha' 'gro gshegs su gsol :
nyi zla pad+ma'i gdan la bzhugs :
lus ngag yid gsum gus phyag 'tshal :
sman raka gtor gsum mchod pa 'bul :
ye shes mar mes thugs dam bskang :
bag med nyams chag 'gal 'khrul bshags :
grib dang mi gtsang dbyings su sol :
bum pa rang byung gzhal yas na :
ye shes mkha' 'gro'i lha tshogs bzhugs :
sku las bdud rtsi'i rgyun babs pas :
grib sel bdud rtsi'i rgya mtshor gyur :
a a a shud+d+he shud+d+he swA hA:
kye :
grib bdag thams cad spyan 'dren gyis :
gzugs la dbyer med dam la gnas :
sha khrag bdud rtsi'i rgya mtsho dang :
dkor cha sna tshogs 'di bzhes la :
grib bdag rnams kyis grib longs shig :
kag zlog rnams kyis kag zlog cig :
'brang rgyas phyed gshag khrag kong du :
mchil ma dor nas mdos la 'bul :
dgra dang bgegs kyi phyogs su 'phang :
b+h+yo :
grib bdag thams cad dgra la b+h+yo :
mi gtsang grib rnams khyod kyis longs :
rkyen dang bar chad khyod kyis zlog :
grib zor nag po dgra la rgyob :
grib dang mi gtsang ba thams cad b+h+yo b+h+yo zlog zlog :
yas rnams chu bo'i gzhung du bskyal :
kong zor dpal 'bar btsugs pa 'phang :
b+h+yo :
ye shes mkha' 'gro mthu rtsal can :
phyag na ye shes me zor bsnams :
stong gsum gang ba'i grib rnams sregs :
ye shes me yis mtshams chod cig :
dz+nyA na dz+wa la raM:
nyams grib khrus kyis sbyong ba ni :
hU~M:
ye shes mkha' 'gro thugs dam can :
phyag na bdud rtsi'i bum pa bsnams :
bdag dang bsrung byar khrus bgyis pas :
mi gtsang dri ma dag par mdzod :
sa ma ya shud+d+he a a :
bkra shis dga' ston rgya cher bya :
sa ma ya :
las kyi mkha' 'gro'i sun zlog ni :
ye shes mkha' 'gro'i dpal gtor lnga :
las kyi mkha' 'gror dmar gtor lnga :
sku glud rin chen rgyan ldan bsham :
nam mkha' mdzod du byin gyis brlabs :
bdud rtsi sman dang rak+tas bran :
hU~M:
ye shes mkha' 'gro sde lnga yis :
phyi nang gsang ba'i mchod pa bzhes :
sman raka gtor mas thugs dam bskang :
mkha' 'gro rnams kyi sun ma zlog :
dug lnga'i bar chad dbyings su sol :
dus min 'chi ba zlog tu gsol :
b+h+yo :
las kyi mkha' 'gro 'khor bcas kyis :
sha khrag gtor ma'i mchod pa bzhes :
sku glud rgyan gyis thugs dam bskang :
snang srid lha 'dre'i sun ma zlog :
rmi lam ltas ngan dar thag sdus :
rkyen ngan bar chad bzlog tu gsol :
snang srid lha 'dres yas longs la :
las kyi mkha' 'gro dbyings su gshegs :
snang srid lha 'dre gnas su dengs :
sarba uts+tsha ta ya phaT:
mdos glud ri bo'i rtse ru bskyal :
srung 'khor bsgom zhing tshe 'gug bya :
sa ma ya :
ye shes mkha' 'gro'i me mchod ni :
dbang gi thab khung zla gam nang :
dmar po'i shing brtsegs mar khu dang :
zas sna me tog dmar po'i rigs :
sin+d+hu ra dang sbyar nas kyang :
oM AHhU~M gis bdud rtsir dmigs :
me lha dmar po chags pa'i nyams :
lcags kyu zhags 'dzin ljags steng raM:
dgang blug 'bru gsum sreg blug bzhes :
oM ag+ni rA dza ba shaM ku ru ho :
me lha phyag tshang rnam par bzhengs :
ye shes me phung rno zhing 'khyug :
nang du ye shes mkha' 'gro'i tshogs :
ljags steng hrIHyig 'bar ba yis :
sregs blug bdud rtsi'i rang bzhin 'phros :
sku las 'od zer lcags kyu'i dbyibs :
'phros pas gang 'dod dbang du gyur :
las sngags spel tshig bcas pas 'bul :
ye shes rang bstim 'jig rten gshegs :
sa ma ya :
mkha' spyod ril bu sgrub pa ni :
a mr-ita dang sin+d+hu ra :
sbyar ba'i ril bu thod par blugs :
me long sin+d+hu sngags kyis mtshan :
le brgan dmar pos kha bcad la :
gsang ba ye shes 'khor bcas bsgom :
ye shes mkha' 'gro 'bum 'bum bstim :
sgrub pa'i sngags nyid kho na bzla :
rtags byung lha rnams ril bur bstim :
sa ma ya :
bcud len ril bu sgrub pa ni :
cong zhi   bre gang /brag zhun   phul gang /bdud rtsi'i shing :   shing mngar cha mnyam phul gang /
bur sbrang   bre re /mar khu'i rta dang sbyar :
thod pa mtshan ldan nang du blugs :
me long dar gyis kha bkab la :
ye shes mkha' 'gro 'khor bcas bskyed :
sku las 'od zer 'phros pa yis :
'khor 'das gnyis kyi bcud bsdus nas :
bdud rtsi'i rgya mtsho 'khyil bar bsam :
sgrub pa'i sngags kyi sham bu ru :
A yuHpuN+ye ma hA dz+nyA na tiSh+Tha oM:
mthar ni lha rnams rdzas la bstim :
tho rangs lto stong dus su bza':
lang tsho ldan zhing 'chi med 'grub :
sa ma ya :
mkha' 'gro'i tshe yi sgrub pa ni :
rin chen cha bzhi zla gam bcas :
srung 'khor me ri bris pa'i dbus :
rin chen bum pa bcud ldan bsham :
tshe gal mchod pa bzang pos bskor :
hrIHb+h+rU~M:
byang chub sems kyi rol pa las :
'gyur med srung ba'i 'khor lo'i nang :
zla gam gzhal yas khang gi dbus :
rin chen cha brgyad pad nyi'i steng :
gsang ba ye shes tsaN+Da lI:
dmar gsal zhal gcig phyag gnyis ma :
pad+ma rA ga'i phreng ba dang :
tshe yi bum pa bcud ldan 'dzin :
zhabs gnyis brkyang bskum stabs kyis bzhugs :
rus pa'i rgyan drug sku la gsol :
kha T+wAM ga ni mchan tu bcug :
phyogs bzhir rigs bzhi'i mkha' 'gro ma :
rang 'dra mthing ser dkar ljang mdog :
rang rtags tshe yi bum pa 'dzin :
mgyogs ma tsaN+Da lI dmar mo :
lcags kyu bum 'dzin sgo srung mdzad :
thugs kar rgya gram gyis bsdams pa'i :
nyi zla'i gwa 'u dbus su hrI:
'od 'bar nyi zla'i kha bye nas :
nam mkha'i mtha' khyab spros pa yis :
rgyal ba rnams kyi tshe bcud sdus :
hrIHla bstim pas 'od zer 'bar :
'khor gyi rigs bzhi'i lha mo bskul :
rang 'dra'i pho nya mkha' khyab pas :
'byung ba bzhi dang nam mkha'i bcud :
bsdus nas rang gi lus la bstim :
mgyogs ma tsaN+Da lI bskul bas :
sprul pa yang sprul mkha' khyab kyis :
lha mi stobs ldan thams cad kyi :
tshe bsod bsdus nas rang la bstim :

'chi med bdud rtsis lus gang ba'i :
dwangs ma hrIHla 'dus nas su :
gwa 'u kha bsgrigs rgya gram gyi :
rwa mdud 'od kyi thag pas bsdams :
de tshe mi 'gyur mi shigs pa :
'chi med rdo rje'i srog 'grub bsam :
rtsa sngags sham bur /
A yur+dz+nyA na tshe b+h+rU~M hU~M:
mdun du de ltar bsgoms nas kyang :
tshe bcud bdud rtsi'i rgya mtshor bsam :
oM:
'chi med rdo rje'i tshe yi lha :
gsang ba ye shes tsaN+Da lI:
sku gsung thugs kyi klong yangs nas :
'chi med rdo rje'i tshe dbang skur :
rdo rje'i srog rtsa 'grub nas kyang :
rdo rje'i tshe dang g.yung drung lus :
rgas pa med pa'i lang tsho ldan :
tshe bsod ye shes rgyas par shog :
a b+hi Shiny+tsa hU~M:
sa ma ya :
rang gi thugs nas 'od dmar po :
lcags kyu'i dbyibs can glog ltar 'phros :
dmigs bya la ni phog pa'i mod :
'od zhu thig le dmar po ni :
yungs 'bru tsam gyur thugs kar thim :
dmigs bya mngon sum dbang 'dus nas :
'dod pa kun 'grub blo thag bcad :
re dogs med pa'i ngang la bzhag :
hrIHku ru kul+le che ge wa shaM ku ru ho :
ye shes 'jig rten gang yang rung :
mi dang mi min pho dang mo :
de bzhin zas nor dbang du 'du :
sa ma ya :
gter chen mchog gyur bde chen zhig po gling pas yel phug nam mkha' mdzod kyi chos sgrom chen po nas spyan drangs pa'i rin po che'i shog ser las /
phrin las 'gro 'dul dbang gi gnas dang 'brel pa zla gam dbang chen phug tu gtan la phab pa'i yi ge pa ni pad+ma gar dbang bde ba'i rdo rjes bgyis pa dge legs 'phel ///
/
