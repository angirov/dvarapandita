@#//
chos skyong ba'i rgyal po srong btsan sgam po'i bka' 'bum gyi bskyed rim skor gyi las tshogs drug skor drug pa dang rgyun spyod las tshogs bsdus pa dang bcas pa yid bzhin nor bu'i phreng ba zhes bya ba bzhugs so //
chos skyong ba'i rgyal po srong btsan sgam po'i bka' 'bum gyi bskyed rim skor gyi las tshogs kyi yan lag drug skor drug pa /
lag tu blang ba'i rim pa yid bzhin nor bu'i phreng ba zhes bya ba /
lhag pa'i lha bde stong gi sems dpa' chen po gnyis la phyag 'tshal lo //
gang gi stong nyid ye shes mes //
nyon mongs sreg mdzad smra ba'i bdag
/bde chen dgyes rol brtse ba can //
de dag bdag nyid pad+mor mchod //
'dir gang rjod par byed na 'phags pa thugs rje chen po lhag pa'i lhar bzung nas bskyed rim bzlas pa dang bcas pa lam du byed pa'i rnal 'byor pas /
gzhan la phan pa 'ba' zhig yid la brnags pas las rab 'byams bsgrub pa la spyi don drug ste /
rten gyi chos drug
/gson gyi chos drug
/gshin po la phan gdags pa'i chos drug
/phrin las drug
/gsang sngags kyi gnad drug
/thun mtshams kyi chos drug rnams yin la /
de ltar drug tshan re re la chos drug drug dang /
chos re re la'ang phyi /
nang /
gsang ba /
don /
rtags /
mtshon pa ste drug drug tu phye bas las kyi kha tshar nyis brgya dang bcu drug tu nges pa las /
spyi don dang po rten gyi chos drug la /
rab gnas /
mchod pa /
bstod pa /
gsol ba gdab pa /
sAts+tsha /
sku khrus dang drug las /
dang po rab gnas la /
phyi'i rab gnas ni /
rten gang rab tu gnas bya de nyid dri chab kyis bkru /
mchod pa lnga bsham /
rang thugs rje chen por bsgom /
bum pa bca'/
bum bskyed dbang chog ltar byas la bgegs la gtor ma byin la bskrad /
rten zhi ba yin na thugs rje chen po zhi sgrub gang rung dang /
khro bo yin na rta mgrin du bskyed pa sogs khrid yig pad dkar phreng ba'i dngos gzhi'i skyed rim gyi skabs ltar bya /
ye shes pa dgug gzhug
/dbang bskur rgyas gdab /
mchod bstod /
zhal bsgyur /
brtan bzhugs /
ye d+harmAs rab gnas shis brjod bya'o //
nang gi rab gnas ni /
rang thugs rje chen por gsal ba'i thugs kar hrIHla yi ge drug pas bskor ba las 'od 'phros rang bzhin gyi gnas nas rten gang yin pa de 'dra ba'i ye shes pa spyan drangs gnyis su med par bstims pas sngar bas gzi brjid ches cher gyur par bsam la mchod cing bstod do //
gsang ba'i rab gnas ni /
rang thugs rje chen por gsal ba'i thugs ka'i sa bon gyi 'od kyis 'og min nas rigs lnga yab yum spyan drangs /
mchod bstod /
yab yum snyoms par zhugs pa'i sbyor mtshams nas lha mo bum pa thogs pa mang po byung bas rten la dbang bskur /
dbang rtags su lha rten de'i rigs mthun gyi lhas rgyas gdab /
rigs lnga yab yum mi dmigs par bsam mo //
don gyi rab gnas ni /
rang thugs rje chen por gsal ba'i gnas gsum du oM AHhU~M dkar dmar mthing ga yod pa las 'od 'phros /
rten gyi gnas gsum du thim pas de'i dpral bar 'khor lo dkar po rtsibs bzhi pa'i lte bar oM dkar po /
mgrin par pad+ma dmar po 'dab ma bzhi pa'i lte bar AHdmar po /
snying gar rdo rje rgya gram gyi lte bar hU~M sngon po bsam /
sku gsung thugs byin gyis brlabs shing rgyas gdab bo //
rtags kyi rab gnas ni /
rten gyi lha la mchod bstod /
bum pas dbang bskur /
mnga' gsol /
bkra shis brjod do //
mtshon pa'i rab gnas ni /
rten 'brel snying po bzlas pa'i me tog 'thor /
'khor ba ji srid bar du brtan par bzhugs par gsol ba gdab bo //
gnyis pa mchod pa la phyi'i mchod pa ni /
maN+Dal /
spos /
me tog
/yon chab /
dri chab //
zhabs bsil /
zhal zas /
mar me /
rol mo sogs ci 'byor pa bshams la /
rang thugs rje chen por bsgom /
yig drug brjod pas bla ma dkon mchog mdun gyi nam mkhar spyan drangs la mchod pa 'bul lo //
nang gi mchod pa ni /
rang thugs rje chen por gsal ba'i thugs ka nas mchod pa'i lha mo mang po spros /
rang thugs rje chen por gsal ba la mchod par bsam mo //
gsang ba'i mchod pa ni /
lha mo de rnams bdag la thim pas bde ba chen po nyams su myong /
thabs shes dbyer med du mchod par bsam /
don gyi mchod pa ni /
mchod pa thams cad chos nyid la chos nyid thim /
rang shar rang grol du ma 'gags par mchod do //
rtags kyi mchod pa ni /
sman 'bru chu sogs gang yid du 'ong ba mthong ba thams cad blos blangs te bla ma dang thugs rje chen po la 'bul lo //
mtshon pa'i mchod pa ni /
rang lus phung po mchod pa'i rdzas su chags pa dang zhen pa med par 'bul lo //
de thams cad la 'dzin pa med na mchod pa gnas su 'khyol ba yin no //
gsum pa bstod pa la /
phyi'i bstod pa ni /
lha dang rang nyid thugs rje chen po'i sku mdog rgyan cha lugs la bstod pas dgyes nas dngos grub gnang bar bsam la bstod do //
nang gi bstod pa ni /
rang lhar gsal btab /
sngar bas gzi brjid che bar bsam la bstod do //
gsang ba'i bstod pa ni /
lha dang rang nyid gnyis su med pas logs nas bsgrub tu med par shes pas bstod do //
don gyi bstod pa ni /
chos nyid mnyam pa ris med pa'i phyir bdag dang thugs rje chen po'i thugs dgongs dbyer med par bsam la bstod do //
rtags kyi bstod pa ni /
thugs rje chen po'i sku mdog zhal phyag rgyan chas so sor don rtags mtshon pa gsum gyi dgos pa'i sgo nas bstod /
mtshon pa'i bstod pa ni /
tshig dang dbyangs su bcad nas bstod pas lha mnyes nas bdag la byin gyis brlabs par bsam la bstod /
bzhi pa gsol 'debs la /
phyi'i gsol 'debs ni /
mdun gyi nam mkhar bla ma yi dam mkha' 'gro spyan drangs la /
yi ge drug pas gsol ba phar btab pas byin rlabs tshur bstsal bar 'ong ngo //
nang gi gsol 'debs ni /
rtsa ba gsum gyi sku gsung thugs la mchod pa phul bas bdag gi lus ngag yid gsum byin gyis brlabs par bsam /
gsang ba'i gsol 'debs ni /
bla ma yi dam mkha' 'gro rnams yab yum sbyor mtshams nas /
'od zer byung ba bdag gi lus la phog pas dbugs dbyung bde ba skyes par bsam /
don gyi gsol 'debs ni /
rtsa ba gsum gyis byin gyis brlabs nas /
sems nyid rang shar rang grol du gyur par bsam mo //
rtags kyi gsol 'debs ni /
dus rtag tu bla ma yi dam mkha' 'gro gsum spyi gtsug rgyan du bzhugs nas byin gyis rlobs par bsam mo //
mtshon pa'i gsol 'debs ni /
tshig dang dbyangs su gsol ba 'debs shing mos gus thun mong ma yin pa byas pas bar gcod sel zhing lam sna 'dren pa yin no //
lnga pa sAts+tsha la /
phyi'i sAts+tsha ni /
'dag sa la rin po che dang sman sna tshogs btab la 'jim pa rin po che'i phung por bsam /
yi ge drug pa bzla zhing 'bi 'bi chos sku
/sku spar longs sku
/sAts+tsha de nyid phyi mchod rten la nang thugs rje chen por byon par bsam mo //
nang gi sAts+tsha ni /
zas gang za ba rin po che'i phung por bsam /
kham du bcad dus chos sku /
khong du mid dus longs sku
/dri ma phyir phyung bas sprul skur byon pas de'i dri tshor ba'i sems can thams cad kyi sgrib pa dag par bsam mo //
gsang ba'i sAts+tsha ni /
rang lus sha'i 'dag sa la yi dam thugs rje chen po'i sAts+tsha btab /
gsal bar 'dug na thebs pa yin /
gdab tu med na brtan pa yin no //
don gyi sAts+tsha ni /
gzhi dngos po gnas lugs kyi sku spar du /
rig pa ma 'gags pa'i 'dag sa bcug nas /
rang shar rang grol gyi sAts+tsha btab pas /
'debs mkhan med na thebs pa yin no //
rtags kyi sAts+tsha ni /
snod kyi 'jig rten sku spar du /
bcud kyi sems can gyi 'dag sa bcug nas /
'khor 'das dbyer med kyi sAts+tsha btab /
sems can thams cad sangs rgyas su lhun gyis grub pa ni sAts+tsha thebs pa yin no //
mtshon pa'i sAts+tsha ni /
lag pa g.yas pa sku lnga /
g.yon pa ye shes lnga /
sku lnga ye shes lnga'i bar nas /
las dang bya ba byas pa thams cad sku gsum du bsam /
ci byed sangs rgyas kyi mdzad spyod yin /
sems skyed kyis zin na thebs pa yin no //
drug pa sku khrus la /
phyi'i khrus ni /
thugs rje chen po'i sku sogs rten rab gnas dang ldan pa me long gi ngos su dri bzang gi chus sku khrus gsol /
rten de'i sku gsung thugs kyi byin rlabs rnams chu la byung bas /
rang gis khrus byas pas sgrib pa dag par bsam /
nang gi sku khrus ni /
yi ge drug pa bzla zhing 'thungs pas dri chu pho bas nad dang sgrib pa thams cad phyir thon par bsam /
gsang ba'i sku khrus ni /
rang thugs rje chen po la lha rnams kyis khrus gsol bas rang gi sdig sgrib thams cad dag par bsam /
don gyi sku khrus ni /
chos nyid rnam par mi rtog pa'i chus ye shes gsal dag byi dor byas par bsam /
rtags kyi sku khrus ni /
rig pa rang shar rang grol gyis rnam rtog bag chags thams cad byang bar bsam /
mtshon pa'i sku khrus ni /
thugs rje chen po'i sku la khrus gsol nas bkrag mdangs gzi brjid ldan par bsam pa'o ///
/spyi don gnyis pa gson gyi chos drug la /
dbang bskur /
tshe sgrub /
byin rlabs /
dbyug bcos /
srung 'khor /
nad 'don dang drug las /
dang po dbang bskur la /
phyi'i dbang ni /
thugs rje chen po'i sku gzugs kyi mdun du stegs bu dkar po'i steng du /
bum pa dkar po'i nang /
chu gtsang ma la sman dang 'bru btab /
dar dkar pos mgul chings bya /
me long gis kha bcad /
mchod pa bsham /
rang thugs rje chen por bsgom /
bum pa b+h+rU~M las gzhal yas khang gi nang du bdud rtsi'i rgya mtsho'i dbus su thugs rje chen po'i lha tshogs bskyed /
spyan drangs bstim /
dbang bskur rgyas gdab /
mchod bstod /
bzlas pa bya /
gsol ba btab /
slob mas maN+Dal dbul /
gsol ba gdab /
sdig pa bshags /
bum nang gi lha rnams bdud rtsir zhu ba slob ma'i spyi bor blugs khar sbyin /
bdud rtsis lus thams cad khyab sdig sgrib dag
/dbang rtags su slob ma thugs rje chen por gsal ba'i spyi bor 'od dpag med kyis rgyas btab la bzhag go
/nang gi dbang ni /
slob ma thugs rje chen por bskyed pa'i dpral bar oM/
mgrin par AH
thugs kar hU~M gsum bsam /
sku gsung thugs kyi rgyas gdab /
yi ge drug pa'i lung dbog
/lha dbang lus la bskur ro //
gsang ba'i dbang ni /
me long nang du byang sems dkar dmar cung zad dang cu gang bsres la chang dang sbyar ba slob ma'i lce thog tu bzhag
/bde gsal rgyud la skyes pa de ngos 'dzin du bcug go
/don gyi dbang ni /
slob ma'i sems chos dbyings rnam par dag pa gdod nas yin par ngo sprad chos dbang sems la bskur ro //
rtags kyi dbang ni /
rnam rtog rang shar rang grol rig pa'i rgyal po la rang dbang thob par bskur ro //
mtshon pa'i dbang ni /
lus lha /
ngag sngags /
sems chos nyid du dbang bskur /
bla ma la yon dbul lo //
gnyis pa tshe sgrub la /
phyi'i tshe sgrub ni /
gnas dben par thugs rje chen po'i sku gzugs kyi mdun du maN+Dal dkar po'i dbus su /
tshe bum dkar po rgyun 'bab kyi chu dang lnga tshan lnga'i rdzas kyis bkang ba mgul chings dang ras dkar dang shing 'bras bu can gyi kha rgyan /
'bru dkar gyi phye dkar gsum mngar gsum gyis sbrus pa'i tshe'i 'brang rgyas dang /
mchod pa dang /
gtor ma bsham /
skyabs sems sngon du btang /
rang thugs rje chen por bsgom /
bum pa b+h+rU~M las rin po che'i khang bzang gi nang du bdud rtsi'i rgya mtsho'i dbus su nyi zla'i gdan la sangs rgyas tshe dpag med sku mdog dmar po phyag gnyis mnyam gzhag gi steng na tshe bum 'chi med kyi bdud rtsis bkang nas bsnams pa /
zhabs rdor skyil mtshan dpes brgyan pa sprul sku'i cha lugs can bsam /
ye shes pa spyan drangs bstim /
dbang bskur rgyas gdab /
mchod bstod /
rang thugs rje chen por gsal ba'i thugs ka nas 'od 'phros /
bum nang gi sangs rgyas tshe dpag med kyi thugs kar phog pas bskul /
bdag dang bum lha'i thugs ka nas 'od 'phros pas brtan g.yo'i tshe bcud thams cad bkug tshe dpag med kyi bum par bstim /
slar rang gi thugs ka'i 'od kyis tshe bum nas bdud rtsi drang rang gi khar zhugs lus thams cad gang /
bkrag dang gzi mdangs rgyas /
spyi bor tshe dpag med kyi rgyas btab /
rang gi thugs ka'i 'od kyis slar yang brtan g.yo'i mnga' thang dpal 'byor thams cad bsdus tshe'i 'brang rgyas la bstims par yang bsam /
yi ge drug pa bzla /
thun mtshams su mchod bstod gtor ma 'bul /
tshe 'phel ba'i rtags spyi ltar mthong nas /
bum pa'i lha la mchod bstod /
lha bdud rtsir zhu ba bum chu dang dbyer med du bsam /
bum chu 'thung zhing khrus bya /
tshe'i 'brang rgyas la rol /
rjes kyi bya ba spyi dang mthun no //
nang gi tshe sgrub ni /
rang gi spyi bor tshe dpag med gsal btab /
de'i phyag gi bum pa nas tshe'i bdud rtsi bab rang gi tshangs bug tu zhugs lus thams cad gang /
tshe bkrag gzi mdangs rgyas par bsam mo //
gsang ba'i tshe sgrub ni /
rang gi snying dkyil du tshe'i snying po nr-i ljang gu zhig gnas pa zla ba'i gwa'u kha sbyor du bcug
/yi ge drug pas rgyas btab la bgegs dang log 'dren gyis bdag gi tshe la bar du gcod pa ci yang mi 'byung bar bsam mo //
don gyi tshe sgrub ni /
rang rig byang chub kyi sems thig le nyag gcig la skye shi gang yang med pas tshe'i rang bzhin du ye nas grub par thag bcad cing bsam mo //
rtags kyi tshe sgrub ni /
yi ge drug pa bzlas pas tshe ring nad dkon lus rdo rje lta bur 'gyur ba'o //
mtshon pa'i tshe sgrub ni /
tshe bum 'brang rgyas dang bcas pas rang gzhan la dbang bskur /
tshe'i 'brang rgyas zos /
tshe chang 'thungs pas tshe'i dngos grub thob par bsam pa'o //
gsum pa byin rlabs la /
phyi'i byin rlabs ni /
bla ma yi dam mkha' 'gro gsum la gsol ba btab pas sku gsung thugs kyi byin rlabs kyis rang gzhan gyi lus ngag yid gsum byin gyis brlabs nas nad gdon bar chad thams cad zhi bar bsam /
yi ge drug pa bzla'o //
nang gi byin brlab ni /
rang thugs rje chen por bsgoms pa'i spyi bor bla ma bsgoms la byin gyis brlabs par bsam /
snying gar ye shes sems dpa' bsgoms la dngos grub stsol bar bsam /
lte bar gsang ba ye shes kyi DA ki ma bsgoms la snang ba bsgyur bar bsam mo //
gsang ba'i byin rlabs ni /
rang lhar gsal ba'i thugs ka nas yi ge drug pa'i 'od zer 'gal me ltar 'khor ba las 'od zer 'phros pas /
'gro ba rigs drug gi snying la phog nas sems dbang du 'dus shing bka' nyan par bsam /
don gyi byin brlab ni /
sems nyid rang byung gi ye shes chos dbyings lhun gyis grub pa'i byin gyis brlabs nas gnas pa'o //
rtags kyi byin rlabs ni /
rig pa rang shar rang grol ba rgyun par nyams dang mi 'bral bar gnas pa'o //
mtshon pa'i byin rlabs ni /
bla ma yi dam mkha' 'gro la gsol ba gdab /
yi ge drug pa bzlas shing /
nad gdon gyis nyen pa la lag gis byil byil bya /
thal lcag brgyab pas nad gdon bar chad thams cad sang sang song bar bsam mo //
bzhi pa dbyug bcos la /
phyi'i dbyug bcos ni /
smyag shad dam /
sba dkar gyi dbyug pa la yi ge drug pa brjod pas dbyug pa thugs rje chen por byin brlabs nas /
rang gzhan gang la'ang byil byil byas pas thugs rje chen po'i 'od zer gyis nad gdon bar chad thams cad zhi bar bsam mo //
nang gi dbyug bcos ni /
dbyug pa byin rlabs byas te rang gzhan la brgyabs pas las dang bag chags kyi sdig sgrib thams cad dkar sang sang song bar bsam mo //
gsang ba'i dbyug bcos ni /
dbyug pa byin rlabs byas te rang gzhan la brgyabs pas /
chos nyid gnyug ma ma bcos pa'i ngang la lhan lhan gnas par bsgom mo //
don gyi dbyug bcos ni /
dbyug pa byin rlabs byas la brdeg pa ni /
brdeg bya rdeg byed rdeg po thams cad rang rang gi ngo bor ma grub par rtogs pa'o //
rtags kyi dbyug bcos ni /
dbyug pa drang por 'dug pa chos nyid ma bcos gnyug ma /
gcig pur skyes pa thig le nyag gcig
/sra zhing mkhregs pa chos nyid la gang gis mi tshugs /
snum zhing 'dril ba chos nyid kyi bde bas khyab pa /
'jam zhing mdzer pa med pa chos nyid la nyon mongs kyi zug rngu med pa /
phra la bshan pa chos nyid ngo bo rtogs par dka' zhing rtogs na 'tshang rgya ba'o //
mtshon pa'i dbyug bcos ni /
dbyug pa de thugs rje chen por byin gyis brlabs pa gang du 'dug pa'i mdun dang gdan gyi mdun du bzhag
/gang du 'gro yang lus la bcang ngo //
lnga pa srung ba la /
phyi'i srung ba ni /
gro ga'am shog bu dkar gtsang la 'khor lo rtsibs drug pa bris pa'i lte bar che ge mo la srungs shig
/rtsibs drug la oM ma Ni pad+me hU~M 'bru re bri /
yig drug ci 'grub bzlas pas byin gyis brlabs te /
la chas dril la gang bsrung ba'i mgul du btags pas nad gdon bar chad thams cad bsrung bar 'gyur ro //
nang gi srung ba ni /
rang lhar gsal ba'i snying gar nyi ma la gnas pa'i 'khor lo rtsibs drug pa'i lte bar hrIH
rtsibs drug la yi ge drug bkod la bzla'o //
gsang ba'i srung ba ni /
nang chos nyid kyi 'khor lo la rtsol sgrub med par mnyam par bzhag
/bsrung bya srung byed dbyer med du grol lo //
rtags kyi srung ba ni /
rang sems la gnod byed gang yang rang shar rang grol du gyur pa'o //
mtshon pa'i srung ba ni /
gong du bshad pa'i 'khor lo dang srad bu dkar po rdo rje'i mdud pa drug btab par yi ge drug ma bzlas pas rang gzhan la btags so //
drug pa nad 'don la /
phyi'i nad 'don la /
spyi bo tshangs pa'i bu ga skya har gyis phye bar nad kyi ngo bo rlangs pa sngo dmar du bun bun song bar bsam pas stod tsha ba'i nad 'don /
pho ba sgal par bcar nas khar sgregs pa lhud lhud phyung pas pho mchin gyi nad 'don pa skyug pa lta bu'o //
srin zhal kha phye bar thur sel dang bsdongs nas nad thams cad ser nyog nyog song bar bsam zhing 'og rlung btang bas smad kyi nad thams cad 'don pa bshal sbyor lta bu'o //
rig pa rang sor gsal le 'bol le shigs se glod la bzhag pas rlung nad thams cad 'don te sman mar lta bu'o //
gang na ba'i sar rig pa rtse gcig tu gcur nas bsgrims te gtad cing lag pas mnan pas khol bur na ba thams cad 'don te gtar kha lta bu'i gdams pa'o //
nang gi nad 'don ni /
dug lnga sems kyi nad yin pas nyon mongs rnam rtog gang skyes kyang rang shar rang grol dus mnyam du chal chal du btang ngo //
gsang ba'i nad 'don ni /
'khor ba'i gcong nad kyi rtsa ba ma rig pa yin pas /
rig pa gsal la 'dzin pa med par shar na 'khor ba ka nas dag ste /
sdug bsngal bde ba chen por 'char ro //
don gyi nad 'don ni /
gnyis 'dzin bdag gzhan gyi nad 'di /
don chos nyid mnyam pa ris med ma bcos mnyam yangs chen pos sel lo //
rtags kyi nad 'don ni /
nad dang sdug bsngal 'byung ba'i rtsa ba bdag 'dzin yin pas /
bdag la brtags pas bdag ma grub /
bdag ma grub pas gzhan ma grub /
bdag gzhan gang yang ma grub pas 'dzin med kyi rig pa rang sar grol bas sel lo //
mtshon pa'i nad 'don ni /
na ba'i tshe las dang po pas sman dpyad zas spyod 'dre bcos gang dgos kyis sel lo ///
/spyi don gsum pa gshin po la phan btags pa'i chos drug la /
ro khrus /
bum chog
/ro bsreg
/mtshan byang sbyong ba /
dur mtshed du gzhug pa /
ro zan gtang ba dang drug las /
dang po ro khrus dang gnyis pa bum chog ni bka' 'bum nyid du sa bcad so sor gsungs nas lag len gyi skabs bum chog ma gtogs de'i gong du ro khrus ma byung bas ro khrus chad pa yin nam /
yang na ro khrus dang bum chog don gcig par dgongs pa yin nam slar brtag dgos la /
'on te ro khrus dang bum chog so sor sa bcad mdzad nas lag len la don gcig par bsdoms pa yin nam snyam mo //
gnyis pa bum chog la /
phyi'i bum chog ni /
sngags kyis bkrus pa'i maN+Dal dkar po'i steng du bum pa bca'/
mchod pa bsham /
rang thugs rje chen por bsgom /
bum par yang lha bskyed mchod bstod /
yig drug bzla zhing sngags kyi spro bsdu bya'o //
nang gi bum chog ni /
tshe 'phos pa de'i rnam shes mdun du bkug
/gshed dang phral khrus bya'o //
gsang ba'i bum chog ni /
shi ba'i rus pa'am gos sam ming bris par khrus byas pas sdig sgrib dag par bsam /
don gyi bum chog ni /
sngags kyis bkrus pas las nyon shes sgrib sbyangs nas yang dag pa'i don mthong bar bsam /
rtags kyi bum chog ni /
rnam par shes pa rigs drug tu skye ba'i sgo bcad nas byang chub tu gnas par 'gyur ro //
mtshon pa'i bum chog ni /
lha sngags bsgrubs la tshe 'das kyi gnas sbyang /
ro bdag gi dge ba rdzogs par bya'o //
gsum pa ro bsreg la /
phyi'i ro bsreg ni /
ro bkrus nas ras dkar gyis dril /
mtshog ma /
dpral ba /
mgrin pa /
snying ga
/lte ba /
gsang gnas rnams yi ge drug pa 'bru re re btags pas skye sgo gcod /
shing dong du bcug me spar /
nang gi ro bsreg ni /
ro'i snying gar thugs rje chen po bskyed /
yig drug gis bsreg rdzas yam shing sogs thugs rje chen po'i sku'i 'od dang /
zhal dang phyag tu phul bar bsam mo //
gsang ba'i ro bsreg ni /
me nang du thugs rje chen po bskyed /
ro bdud rtsir zhu ba lha tshogs rnams la phul bas mnyes shing tshims nas tshe 'das kyi sdig sgrib thams cad zad par bsam /
don gyi ro bsreg ni /
tshe 'das de'i sdig sgrib sbyangs nas rnam shes chos kyi dbyings la gnas pas skye ba med par bsam /
rtags kyi ro bsreg ni /
rig pa 'gag med chos sku las gzugs sku gnyis kyis 'gro don rgyun mi 'chad du byed par bsam /
mtshon pa'i ro bsreg ni /
rus bu thal ba bsdus la sAts+tsha btab ste sprul sku'i rten du bzhag go
/bzhi pa mtshan byang sbyong ba la /
phyi'i mtshan byang ni /
shog bur tshe 'das kyi gzugs ming bris /
smyug ma tshigs drug pa rigs drug gi rten du bsam gzugs la btags /
gdugs dang 'phan gyis brgyan /
bdun rnam dag bya /
bum pa bca' zhing bsgrub /
mtshan byang la tshe 'das kyi rnam shes bkug
/gshed dang phral bdag thugs rje chen po bsgoms la yig drug bzla /
rigs drug gi gnas su skye ba'i lam sbyang /
bum pas khrus bya'o //
nang gi mtshan byang ni /
mtshan byang la rnam shes bkug
/shi ba'i lus dngos su bsam /
thugs rje chen po'i dkyil 'khor du bcug
/byin brlab dbang bskur ro //
gsang ba'i mtshan byang ni /
'gro drug gi skye sgo bcad la rnam shes nub phyogs bde ba can gyi zhing khams su lung bstan no //
don gyi mtshan byang ni /
sems chos nyid kyi dbyings su 'tshang rgya bar byin gyis brlab bo //
rtags kyi mtshan byang ni /
thugs rje chen po rang shar gyi ngang las gzugs skus 'gro don byed par bsam mo //
mtshon pa'i mtshan byang ni /
mtshan byang bsregs la tshe 'das kyi lus sems stong par rgyas gdab thal ba sAts+tsha btab la bzhag go
/lnga pa dur mtshed du gzhug pa la /
phyi'i dur chas ni /
ro la khrus bya yi ge drug pa dri bzang gis bris la btags /
gshed dang phral /
lan chags kyi gtor ma btang la mchod /
ras kyis dril lo //
nang gi dur mtshed ni /
ro la rnam shes bkug
/thugs rje chen po'i dkyil 'khor du bcug dbang bskur /
phung po lha'i dkyil 'khor du byas la /
bang ba'am dur du gzhug go
/gsang ba'i dur mtshed ni /
ro la sgrub pa byas la phung khams sha khrag rtsa ba gsum la mchod pa bya'o //
don gyi dur mtshed ni /
ro thig le nyag gcig chos skur byin gyis brlabs la bzhag go
/rtags kyi dur mtshed ni /
ro 'byung ba bzhi gang rung gi dur du sba'o //
mtshon pa'i dur mtshed ni /
ro dang nor du bcas te dur khrod dam ri la bskyal lo //
drug pa ro zan gtang ba la /
phyi'i ro zan gtang ba ni /
nye drung rnams kyi zan la yi ge drug pas gang la gang 'os su rgya che zhing byin gyis brlabs la btang ngo //
nang gi ro zan ni /
zan la gtor ma byas la tshe 'das rdo rje'i gral du bzhag la zas skal du bsngo'o //
gsang ba'i ro zan ni /
zas tshogs 'khor du byin gyis brlabs /
tshe 'das lhar bskyed la btang ngo //
don gyi ro zan ni /
tshe 'das kyi don du dge ba ci byas pa thams cad /
bla na med pa'i byang chub tu bsngo zhing dmigs med kyi rgyas gdab bo //
rtags kyi ro zan ni /
tshe 'das kyi don du klog 'don sogs dge ba ci 'grub la 'bad do //
mtshon pa'i ro zan ni /
ro bton nas ston mo bya'o ///
/spyi don bzhi pa phrin las drug la /
zhi ba /
rgyas pa /
dbang /
mngon spyod /
sbyin sreg
/brtul zhugs dang drug las /
dang po zhi ba'i las la /
phyi'i zhi ba'i las ni /
maN+Dal dkar po bya /
me tog dkar po bkram /
gtor ma dkar po bsham /
lha thams cad dkar po bsgom /
'od zer dkar po spro /
yi ge drug pa bzlas pas dgra bgegs la sogs pa bar du gcod pa thams cad zhi bar 'gyur ro //
nang gi zhi ba'i las ni /
rnam rtog thams cad rang byung rang shar rang grol du btang bas rnam rtog thams cad zhi bar 'gyur ro //
gsang ba'i zhi ba'i las ni /
dug lnga rnam rtog gang skyes thams cad rang zhi rang dag tu btang bas gsang ba dug lnga zhi bar 'gyur ro //
don gyi zhi ba'i las ni /
chos thams cad ma bcos mnyam pa ris med mtha' bral du bzhag pas bdag gzhan phyogs char 'dzin pa zhi bar 'gyur ro //
rtags kyi zhi ba'i las ni //
rig pa rang gsal 'dzin med kyi ngang la bzhag pas yul snang gi 'dzin pa zhi bar 'gyur ro //
mtshon pa'i zhi ba'i las ni /
sems ma bcos bde ba chen por rang babs su klod la bzhag pas sdug bsngal gyi zug rngu zhi bar 'gyur ro //
gnyis pa rgyas pa'i las la /
phyi'i rgyas pa'i las ni /
maN+Dal ser po bya /
me tog ser po bkram /
gtor ma ser po bsham /
lha ser po bsgom /
'od zer ser po spro /
yi ge drug pa bzlas pas tshe bsod nams dpal dang gzi brjid 'khor dang longs spyod thams cad rgyas par 'gyur ro //
nang gi rgyas pa'i las ni /
rang gi rig pa gu yangs mtha' rgya che bar bzhag pas ye shes rgyas par 'gyur ro //
gsang ba'i rgyas pa'i las ni /
rig pa byang chub kyi sems ngos bzung bas rang gsal sems kyi nyams rgyas par 'gyur ro //
don gyi rgyas pa'i las ni /
chos thams cad mnyam yangs ris med du bzhag pas nyams chos dbyings su rgyas par 'gyur ro //
rtags kyi rgyas pa'i las ni /
rig pa rang shar rang grol du bzhag pas mnyam gzhag rjes thob gnyis su med par nyams len rgyas par 'gyur ro //
mtshon pa'i rgyas pa'i las ni /
gang la'ang zhen chags dang 'dzin pa ma byas pas rtag tu bde ba rgyas par 'gyur ro //
gsum pa dbang gi las ni /
phyi'i dbang gi las ni /
maN+Dal dmar po bya /
me tog dmar po bkram /
gtor ma dmar po bsham /
lha dmar po bsgom /
'od zer dmar po spro /
yi ge drug pa bzlas pas dgra bgegs bdud dang lha mi thams cad log par lta ba mi mos pa yin yang dbang du 'dus par 'gyur ro //
nang gi dbang gi las ni /
rig pa tha mal gyi rjes phyir ma song bar 'gag tu bcug pas rnam par rtog pa dbang du 'dus par 'gyur ro //
gsang ba'i dbang gi las ni /
dug lnga tha mal gyi dbang du ma song bar byas nas 'gag tu bcug pas nyon mongs pa dbang du 'du bar 'gyur ro //
don gyi dbang gi las ni /
rig pa la gang shar yang rang shar rang grol du ngang gis chos thams cad ma bcos par rang gsal du bzhag nas 'gag tu bcug pas snang srid 'khor 'das kyi chos thams cad dbang du 'dus par 'gyur ro //
rtags kyi dbang gi las ni /
rig pa la gang shar yang rang shar rang grol du btang zhing 'gag tu bcug pas rang gi rig pa dbang du 'dus par 'gyur ro //
mtshon pa'i dbang gi las ni /
rang gi rig pa ma bcos rnal ma'i btsan sa zin pas chos dang mthun par byas na 'gro ba pho mo thams cad dbang du 'dus par 'gyur ro //
bzhi pa drag po'i las la /
phyi'i drag po'i las la /
maN+Dal nag po bya /
me tog nag po bkram /
gtor ma nag po bsham /
lha nag po bsgom /
'od zer nag po spro /
yi ge drug pa bzlas pas dgra bgegs dang bar du gcod pa thams cad tshar gcod par 'gyur ro //
nang gi drag po'i las ni /
rig pa tha mal gyi rjes su mi btang bar dngos med du tshar bcad pas rnam par rtog pa dngos med du 'gyur ro //
gsang ba'i drag po'i las ni /
dug lnga 'bur 'joms su tshar bcad na nyon mongs pa rjes med du 'gyur ro //
don gyi drag po'i las ni /
chos thams cad ma spangs kun grol du tshar bcad pas 'khor 'das kyi chos thams cad dngos med du 'gyur ro //
rtags kyi drag po'i las ni /
rig pa la gang shar gang snang thams cad rang shar rang grol du tshar bcad pas gang snang thams cad dngos med du 'gyur ro //
mtshon pa'i drag po'i las ni /
dgra dang bgegs sogs sdang bar byed pa thams cad yid la ma bzhag par rang sar rang grol du bcug pas dngos med rjes med du 'gyur ro //
lnga pa sbyin sreg gi las la /
phyi'i sbyin sreg ni /
maN+Dal dkar po'i steng du /
tsan+dan dkar po'am /
shug pa'i me thab zlum por brtsig
/mchod gtor bsham /
me spar /
me'i dbus su thugs rje chen po bskyed /
mchod bstod /
rang gi sdig sgrib thams cad bsdus te sna sgo nas thon te til dkar nag la thim par bsam /
oM ma Ni pad+me hU~M zhes bzla zhing til dkar nag mer dor /
gzhan gyis bsreg rdzas 'byor na'ang til gyi dmigs pa ltar kha bsgyur la dbul /
rang gi sdig pa thams cad thugs rje chen po'i ye shes kyi mes rtsad nas bsregs te dngos med du bde sangs song bar bsam /
lan ci mang du bsreg mchod bstod me dang lha mi dmigs pa'i stong par rgyas gdab bo //
nang gi sbyin sreg ni /
rang lhar gsal ba'i thugs kar thugs rje chen po mtshon gang ba gcig bskyed nas zas skom la bdag dang sems can thams cad kyi sdig sgrib bsdus la bstim /
lag pa hom gzar gyi tshul gyis rang gi kha me thab tu phul bas thugs ka'i ye shes sems dpa' mnyes nas sdig sgrib thams cad dag ste bde sing sing song bar bsam mo //
gsang ba'i sbyin sreg ni /
rang byung snying gi hom khung du /
ye shes gsal ba'i me sbar bar /
rig pa rang snang me lha bzhugs /
gnyis 'dzin 'khrul pa'i rdzas bsregs pas /
rnam par rtog pa dngos med du 'tshig go
/don gyi sbyin sreg ni /
chos nyid rang byung gi hom khung du /
gnyis su med pa'i me sbar /
mnyam pa ris med kyi me lha bzhugs /
gang zag blo'i 'dod pa dngos med du 'tshig go
/rtags kyi sbyin sreg ni /
mtha' bral stong pa'i hom khung du /
ye shes gsal ba'i me sbar /
me lha thugs rje chen por bskyed /
rang shar rang grol gyi me lha bzhugs /
yin min gyi rnam rtog thams cad 'tshig go
/mtshon pa'i sbyin sreg ni /
rang gar 'dug pa'i g.yos khang du /
sgyed bu gsum gyi hom khung du /
'byung ba sreg byed kyi me sbar /
me lha thugs rje chen por bzhugs /
bdag dang sems can thams cad kyi sdig sgrib bud shing la bsdus la bsreg
/nyes sgrib dngos med thal bar song bar bsam mo //
drug pa brtul zhugs la /
phyi'i brtul zhugs ni yi ge drug pa rang byung gi brtul zhugs zhes bya ste /
rang thugs rje chen por bsgom /
yi ge drug pa bzla zhing de'i 'od zer me lta bus nad gdon gnod pa bya sgro lta bu hrag hrag thul thul dngos med du bsregs par bsam la gang na ba'i sar thal lcag brdeg go
/nang gi brtul zhugs ni /
mkha' 'gro gsang ba ye shes DA ki'i brtul zhugs kyis 'char byed kyi rig pa go mi dgag par ci shar thol byung la btang ngo //
nad pa'i mtha' bskor du mkha' 'gro ma'i bro tshogs brdung ngo //
gsang ba'i brtul zhugs ni /
rig pa thogs med kyis 'byung ba dkrugs pa zhes bya ste /
rang rig gang shar gyi rtog pa thol skyes de nyid ma shor bar nam mkha' nas thog lhung ba ltar nad gdon gang yin de nyid la gcer gyis gtad la /
dmigs pa rig rtsal de nyid ngar dang bcas pas dril mthar nyon mongs pa drug la btsan chod bya'o //
don gyi brtul zhugs ni /
de kho na nyid kyi brtul zhugs mi 'gyur bas gzhi'i brtul zhugs zhes bya ste /
'byung ba'i rtsal nang nas shar /
rig pa'i ngar phyir thon te /
chos nyid ma dang bu 'phrod /
rig pa rang shar rang grol du grol bas 'khor ba spang du med /
mya ngan las 'das pa bsgrub tu med /
spang blang med pa rang sar grol bas gzhi la 'gyur ba med do //
rtags kyi brtul zhugs ni /
thugs rje khyab gdal gyi brtul zhugs rig pa la phyogs ris med /
lha dang 'dre ru mnyam /
skyid dang sdug tu mnyam /
gser dang bong ba mnyam /
mnyam pa ris med du bzhag go
/mtshon pa'i brtul zhugs ni /
rten 'brel gyi gnad kyis 'gro don bya ba ste /
rig pa gsal la dwangs pa dpa' gdings dang bcas pas /
nad gdon nyon mongs rnam rtog thams cad zil gyis mnan /
thol byung gi rig pa mi dgag
/rten 'brel rig pa gang shar bya /
nad pa dang sems can la phan sems bskyed /
gdon la byams dang snying rje bsgom mo ///
/spyi don lnga pa gsang sngags kyi gnad drug la /
rtsa rlung /
'pho ba /
grong 'jug
/sgyu lus /
'od gsal /
gtum mo dang drug po re re la'ang phyi nang gsang ba don rtags /
mtshon pa ste drug drug tu dbye ba ni khrid gzhung pad dkar phreng ba'i mtshan bcas kyi rdzogs rim du bstan pa ltar dang ///
/spyi don drug pa thun mtshams kyi chos drug la /
bdun rnam dag
/maN+Dal /
khrus chab /
bskor ba /
gtor ma /
chu gtor dang drug po re re la'ang /
phyi nang gsang ba don rtags mtshon pa ste drug drug gi dbye ba ni khrid yig de nyid kyi rjes thun mtshams rgyun gyi spyod pa'i skabs su bshad pa ltar nyams su blang ba yin no //
de dag gis thugs rje chen po'i drug skor las tshogs kyi rim pa nyis brgya dang bcu drug yongs su tshang ba yin no //
!
//yang rgyun spyod las tshogs bsdus par spro na /
maN+Dal /
bskor ba /
sAts+tsha /
zas /
skom /
gtor ma /
lang ba /
'gro ba /
nyal ba /
'dug pa /
gnyid /
rmi lam gyi rnal 'byor dang bcu gnyis so //
dang po maN+Dal gyi rnal 'byor la /
phyi'i maN+Dal sa'am shing /
nang gi maN+Dal me long ngam rin po che /
gsang ba'i maN+Dal sems nyid la rin po che'i rgyan bkod nas sangs rgyas kyi zhing khams dag par byas nas byin gyis brlabs la /
bla ma dang thugs rje chen po sangs rgyas byang sems thams cad la 'bul lo //
gnyis pa bskor ba'i rnal 'byor la /
thugs rje chen po'i sku gcig la /
phyi ltar na sangs rgyas dang byang chub sems dpa' thams cad /
nang ltar na brgyud pa'i bla ma thams cad /
gsang ba ltar na yi dam mkha' 'gro thams cad bstims la yi ge drug pa bzla zhing bskor bas /
rten de las 'od byung bas rang gi lus la phog pas sgrib pa byang bar bsam la bskor ba bya'o //
gsum pa sAts+tsha'i rnal 'byor la /
phyi'i sAts+tsha 'dag sa /
nang gi sAts+tsha zan /
gsang ba'i sAts+tsha rang lus sku spar du bcug yi ge drug pa bzla zhing btab pas phyi mchod rten la nang thugs rje chen po krong krong byung bar bsam mo //
bzhi pa zas kyi rnal 'byor la /
rang thugs rje chen por bsgoms nas /
phyi bla ma 'khor bcas mgrin pa longs spyod 'khor lor bsam /
nang ye shes sems dpa' thugs rje chen po snying ga chos kyi 'khor lor bsam /
gsang ba mkha' 'gro ma rnams lte ba sprul pa'i 'khor lor bsam /
kha zas oM AHhU~M gis bdud rtsir bsam byin brlabs la /
lag pa g.yon 'dod yon gyi lha mos mchod par bsams nas /
mgrin par bla ma bdud rtsis mchod /
snying gar yi dam bdud rtsis mchod /
lte bar mkha' 'gro bdud rtsis mchod /
de rjes bshang gci phyir 'don pa na yi ge drug pa brjod cing se gol gyi sgras yi dwags rnams la zas su sbyin no //
lnga pa skom gyi rnal 'byor la /
rang thugs rje chen por bsgom /
skom yi ge gsum gyis bdud rtsir byin brlab /
yi ge drug pa bzla zhing /
mgrin par bla ma /
snying gar yi dam /
lte bar mkha' 'gro gsal ba la /
lag g.yon 'dod yon gyi lha mos phul bas /
bla ma yi dam mkha' 'gro gsum rim bzhin bdud rtsis mchod par bsam /
dri chu 'dor ba'i tshe yi ge drug pa bzla zhing se gol dang bcas pas yi dwags thams cad la skom du bsngo'o //
drug pa gtor ma'i rnal 'byor la /
zan gtor dang chu gtor gang 'byor snod gtsang mar bsham /
yi ge drug pas bdud rtsir byin brlab /
yig drug brjod cing 'gro ba rigs drug thams cad bkug
/thugs rje chen por byin gyis brlabs la 'bul /
chu gtor yin na rigs drug gi gnas su bdud rtsi'i rgyun babs par bsam mo //
yang na chu sbyin byed na /
thugs rje chen po'i phyag g.yas nas bdud rtsi bab pas yi dwags thams cad tshims par bsam la sbyin no //
bdun pa lang ba'i rnal 'byor la gsum ste /
dang po khad kyis lang ba'i tshe /
sems can thams cad kyi don rim gyis byed pas sems can blos mi gtong /
gnyis pa gcig car lang ba na sems can gyi don la myur du 'jug pa yin pas sems can thams cad la snying rjes zin par bya /
gsum pa sems can la brtse bar gnas pa ni /
bu gcig pa'i ma bzhin du sems can thams cad la snying brtse bas zhe phugs su bcug nas /
lus ngag yid gsum gyis phan gdags pa'o //
brgyad pa 'gro ba'i rnal 'byor la gsum ste /
dang po gar 'gro bla ma spyi bor bsgom /
gnyis pa yi dam thugs rje chen po la bskor ba g.yas phyogs su byed par bsam /
gsum pa mkha' 'gro ma rnams skyel ma byed cing mkha' 'gro tshogs pa'i dbus su zhugs nas 'gro bar bsam mo //
dgu pa nyal ba'i rnal 'byor la gsum /
dang po gar nyal yang rnam rtog mgo non par bsam /
gnyis pa tha mal gyi shes pa glod la nyal /
gsum pa sems mnyam pa la bsdus te nyal lo //
bcu pa 'dug pa'i rnal 'byor la gsum /
dang po lus mnyam par 'dug ste thugs rje chen po gdod nas rang la grub par shes pas lhod de shig ge 'dug
/gnyis pa ngag mnyam par 'dug ste yi ge drug pa shugs 'byung rtsol bral du na ra ra bzla /
gsum pa yid mnyam par 'dug ste rtog med 'dzin med rang byung rang grol du bzhag go
/bcu gcig pa gnyid kyi rnal 'byor la gsum /
dang po srod la shes pa rtse gcig tu bsdus la nyon mongs dang rnam rtog gi dbang du mi gtang /
gnyis pa nam gung gnyid dang bsam gtan bsres la dran pa dang rtog pa yid la mi bya /
gsum pa tho rangs gnyid sad pa dang gnyid kyis ngoms par byas la rig pa gsal dag byi dor bya'o //
bcu gnyis pa rmi lam gyi rnal 'byor la gsum /
dang po srod la rmi lam rmi lam du ngo shes par bya'o snyam pa'i bsam pa btang la rmi lam ngos bzung //
gnyis pa nam phyed rmi lam du ngo shes pas rmi lam 'khrul pa 'jig
/gsum pa tho rangs gnyid sad pa dang 'di ltar snang ba yang rmi lam sgyu ma ltar rang bzhin med par ngo shes par bya'o //
!
//yang sprul pa'i rgyal po srong btsan sgam po'i zhal gdams rang don khyad par du 'phags pa'i gdams pa lam khyer drug ni /
rang gi dge ba rang gis bya ba /
rang gi bdun tshigs rang gis byed pa dang /
rang gi ro bsreg rang gis bsreg pa /
rang gi ro rdzongs rang gis bya ba /
rang gi ro zan rang gis btang ba /
rang gi ro khur rang gis byas te sba ba drug go
/dang po rang gi dge ba rang gis bya ba ni /
thugs rje chen po'i chos nyams len gang byed kyang snying rje dang 'brel dgos pas /
dang po sems can thams cad kyi don du rang gi nor rdzas 'dod yon longs spyod nye drung la sogs pa ci yod pa thams cad sems can rnams la sbyin par gtang ngo snyam du bsam /
rang thugs rje chen por skad cig gis bskyed la lag g.yas mchog sbyin gyi phyag rgya bcas la /
bdag gi bu dang bu mo spun dang tshang zla nor rdzas 'dod yon longs spyod gang dang ci mchis pa 'di dag thams cad khams gsum 'gro ba rigs drug gi sems can thams cad la gang la gang 'dod du sbyin par btang ngo //
oM ma Ni pad+me hU~M zhes brjod pas so sor gang la ci 'dod pa thams cad thob par bsam mo //
de yang bdag gi 'khor dang longs spyod la gnod dam snyam pa sogs byung na blos ma thong ba yin pas /
chags zhen gyis bcings pa bsod nams kyi tshogs su mi 'gyur bas zhen 'khris rbad kyis bcad pa de ltar yang yang btang bar bsams pas tshe 'dir 'khor dang longs spyod 'phel /
nad gdon sdug bsngal zhi nas /
phyi ma la longs spyod bsod nams dpag tu med pa 'byung bar 'gyur ro //
tshul 'di ni thams cad la gsang nas bya ba gal che ste gzhan gyis shes na la la dag gis sun 'byin pa'i phyir /
khyod kyis de ltar blos btang bas bdag la che ge mo zhig slong zhes sun 'byin 'ong bas de ni bdud ngag la zhugs pa zhes bar gcod yin pas gzhan la gsang ngo //
dge ba'i bya ba 'di las sems sbyong lhag pa dang bsod nams che ba gang du'ang med do //
gnyis pa rang gi bdun tshigs rang gis bya ba ni /
tshes brgyad nya dang nyer gnyis nyer dgu'am gnam stong la bar na zhag bdun re yod pas dus bzang de rnams su /
dkon mchog la mchod pa ci 'byor 'bul /
'gro drug la sbyin gtong ci 'grub bya /
rang thugs rje chen por bsgom /
sbyin pa ci grub la oM ma Ni pad+me hU~M zhes lan bdun re brjod la 'gro ba sems can gang la gang 'dod pa'i sbyin pas tshims par bsam /
ngag tu khams gsum dag pa'i zhing /
srid gsum snying rje'i mgron /
ma lus khyab pa'i rdzas /
chos nyid stong pa'i mthus /
mi zad gter du bsngo /
zhes lan gsum mam bdun re brjod /
de yang 'dod khams gzugs khams gzugs med khams gsum po thugs rje chen po'i zhing du bsam /
steng lha dang lha min srid pa /
bar mi dang byol song gi srid pa /
'og dmyal ba dang yi dwags kyi srid pa ste /
srid pa gsum snying rje'i mgron du byas la de thams cad pham rgyal che chung med pa yongs la khyab par byas la chos nyid kyi don stong nyid snying rje zung du 'jug pa'i mthus zag med rin po che'i gter mi zad par bsngos la btang /
'di ltar zla ba re la sbyin gtong theb bzhi re btang nas bdun tshigs rgyun ma bcad na /
tshe 'di'i rkyen ngan thams cad bzlog cing phyi ma longs spyod phun sum tshogs pa 'byung ngo //
shi nas nye 'brel gyis bdun tshigs bzung ba bas da lta 'di ltar byas pa brgya stong gi char yang mi phod pa'i bsod nams su 'gyur nges so //
gsum pa rang gi ro bsreg rang gis bya ba ni /
dus nam yang rung ste /
rang tha mal pa'i lte bar raM dmar po /
rkang mthil gnyis su yaM dud kha re bsam /
yaM de gnyis las rlung g.yos lte ba'i raM las me 'bar ba ye shes kyi me tsha zhing bde ba'i drod dang ldan pas /
rang lus kyi phung po lnga /
dug lnga /
rnam rtog mngon zhen /
chags zhen bag chags ngan pa thams cad thul gyis bsregs /
rang sems hrIHdkar po zhig tu gyur /
oM ma Ni pad+me hU~M zhes pa'i rang sgra las hrIH'od du zhu nas thugs rje chen po'i skur lam gyis gyur par bsam mo //
'dis ni shi ba'i tshe ro bsregs byas pa bas da ltar rang gi las nyon bag chags bsregs pa 'di brgya stong gi bsod nams che /
tshe 'dir nad gdon bar gcod kyis mi tshugs /
phyi ma la sgrib pas mi tshugs pa yin no //
bzhi pa rang gi ro rdzongs rang gis bya ba ni /
dus nam yang rung bas rang gi khyim ma yin pa dgon pa'am /
ri kha la sogs pa gzhan du phyin la /
dang po rang gi lus gdos bcas sha khrag las grub pa 'di /
sems can thams cad la gang la gang dgos par sbyin no snyam pas /
lag g.yas mtshon cha rnon po shes rab kyi ral grir bsam /
lag g.yon snying rje'i skam par bsam la /
skam pas rang gi lus bzung /
ral gris thog mar lus kyi stod smad phral /
de nas gzugs su bsil /
de nas sha kham re khrag thigs re /
glo snying nang khrol mi gtsang ba'i rdzas sum cu rtsa gnyis la sogs pa thams cad so sor gang la gang 'dod pa thams cad la ltos pa med par sbyin /
oM ma Ni pad+me hU~M zhes pham rgyal 'thab rtsod thob shor med par thams cad tshims shing rang sar phyin par bsam /
lus la zhen chags mi bya'o //
shi ba'i tshe ro rdzongs ston mo gtang ba bas da lta 'di ltar byas pa brgya stong gis bsod nams che ba dang /
'chi bslu'i mchog tu 'gyur bar chad sel phyi ma ngan song du mi 'gro'o //
lnga pa rang gi ro zan rang gis gtang ba ni /
rang gzhan gyis drangs pa'i zas skom thams cad byin gyis brlabs la /
rang nyid thugs rje chen por gsal bas /
oM ma Ni pad+me hU~M/
zhes bdud rtsir bsams la bza'/
lto ba gzhal yas khang na thugs rje chen po bzhugs par bsams la zas skom zos pas thugs rje chen po dgyes shing bdud rtsis lus thams cad khyab pas bkrag mdangs gzi mdangs dang ldan par bsam mo //
shi tsa na nye drung gis zas gtad pa bas da lta byas pa brgya stong gi bsod nams che /
lha la tshogs gsog bza' btung bcud len du 'gyur ba yin no //
drug pa rang gi ro khur rang gis bya ba ni /
rang lus bem po 'di bu rig pa khye'u chung thugs rje chen po la bskur la oM ma Ni pad+me hU~M zhes pa rigs drug gi skye sgo gcod pa 'dis 'khor ba'i gnas nas khur la /
byang chub chen po'i ri khrod dam dur khrod du bskyal la btang ngo //
sku gsum sangs rgyas kyi bya dang gcan gzan la zas su sbyin no //
phung po lhag med kyi ngang du btang ngo //
shi tsa na bu la sogs pas ro khur nas dur khrod dam ri la bskyal ba las /
da ltar 'di ltar sgom pa brgya stong gi bsod nams che /
yi ge drug pa bzlas pas 'khor ba dong nas sprugs pa yin no //
'di ni sprul pa'i rgyal po'i gdams pa thun mong ma yin pa drug ste shin tu zab pa'i mthar thug par gda'o //
!
//yang sprul pa'i rgyal po'i zhal gdams snang ba rin po che'i tshogs lam gyi gdams pa drug la /
phyi snang ba tshogs lam /
nang snang ba tshogs lam /
gsang ba snang ba tshogs lam /
don snang ba tshogs lam /
rtags snang ba tshogs lam /
mtshon pa snang ba tshogs lam dang drug go
/dang po phyi snang ba tshogs lam ni /
'di ltar phyi'i snang ba thams cad thugs rje chen po'i lha tshogs la 'bul te /
dpyid ka'i dus rtsi shing nags tshal thams cad la sogs pa kha 'bus la legs pa gang na ci 'dug pa thams cad /
dbyar ka'i dus me tog la sogs pa lang tsho legs pa thams cad /
ston ka'i dus 'bras bu dang 'bru smin pa thams cad /
dgun gyi dus chab rom la sogs pa thams cad bdag gzhan bsod nams gsag pa'i bsam pas /
rang thugs rje chen por skad cig gis bskyed /
oM ma Ni pad+me hU~M zhes lan gsum gyis /
yar bla ma dkon mchog yi dam mkha' 'gro chos skyong thams cad mchod par bzhes shig
/mar 'gro drug gi sems can thams cad ngoms shing tshims par gyur cig
/bar lan chags bu lon gyi bdag po thams cad kyis khyer bar gyur cig
/ces brjod /
des ni bdag po can lo tog la sogs pa rnams kyang bdag gi blos blangs te phul bas bdag gzhan gnyis ka tshogs rdzogs par 'gyur ro //
gnyis pa nang snang ba tshogs lam ni /
nang gi rnam rtog
/rang gi blor snang zhing bsam pa'i rdzas thams cad thugs rje chen por tshogs su 'bul te /
steng na lha'i bdud rtsi /
'og na klu'i bdud rtsi /
bar na mi'i bdud rtsi /
chu chang ja zho 'o ma la sogs pa lha klu mi gsum gyi nyer spyod du 'os pa'i bdud rtsi 'di bdag gis blos blangs te /
rang thugs rje chen por mos pas yi ge drug pa lan gsum gyis yar bla ma dkon mchog mchod /
mar 'gro drug la sbyin pa gtang /
bar lan chags dang bu lon gyi bdag po thams cad la gzhal te /
lan gsum brjod cing bsngo'o //
bdag gzhan thams cad tshogs rdzogs par 'gyur ro //
gsum pa gsang ba snang ba tshogs lam ni /
spyir khams gsum pa'i sems can thams cad /
sgos rang gi nye 'brel la sogs pa thams cad /
yang sgos rang gi lus 'di la zhen pas /
zhen snang gi mtshan ma thams cad tshogs su 'bul te /
rang lus thugs rje chen por gsal bas yi ge drug ma lan gsum gyis bdag 'dzin dang zhen pa thams cad yar bla ma dkon mchog mchod /
mar 'gro drug la sbyin /
bar lan chags bu lon gyi bdag po thams cad la gzhal lo //
des ni bdag gi lus ngag yid gsum gyi sdig sgrib dag pa dang /
rkyen ngan bar chod nyam nga dus ma yin par 'chi ba thams cad bzlog par 'gyur ro //
bzhi pa don snang ba tshogs lam ni /
gzung 'dzin snang ba thams cad tshogs su 'bul te /
gzung 'dzin gnyis su bzung ba'i chos kyis rang byung ye shes kyi don ma rtogs pa'i 'khrul blo gzung ba dang 'dzin pa thams cad tshogs su 'bul /
de yang phyi yi gzung ba'i yul rang shar rang grol bas /
dbang po tshogs drug gi yul gzugs la sogs pa thams cad 'dzin med rang grol du gtong /
nang 'dzin pa'i snang ba rang shar rang grol bas /
dug lnga rnam rtog thams cad rang grol du btang ngo //
rang thugs rje chen por bsam /
yi ge drug ma lan gsum bzla zhing gzung 'dzin chags sdang ci skyes pa thams cad yar bla ma dkon mchog mchod /
mar 'gro drug la sbyin gtong bya /
bar lan chags bu lon gyi bdag po rnams la gzhal lo //
nyon mongs pa dug lnga stongs nas 'khor ba dong nas sprugs par 'gyur ro //
lnga pa rtags kyi snang ba tshogs lam ni /
snod kyi 'jig rten thams cad tshogs snod /
bcud kyi sems can thams cad tshogs rdzas /
chu thams cad chang /
sa thams cad sha
/brag dang rdo thams cad mar /
gzugs sdug gu
/sgra snyan po /
dri zhim po /
ro sna tshogs /
reg bya bde 'jam /
chos yid du 'ong ba //
de thams cad rang thugs rje chen por mos pa byas la /
yi ge drug pa lan gsum gyis mgron rigs rnams la gong ltar mchod /
bsod nams kyi tshogs rdzogs nas zhing khams dag par skye'o //
drug pa mtshon pa'i tshogs lam ni /
nangs nub la sogs par bza' btung gang byed kyang /
rang thugs rje chen por bsgom /
yi ge drug pa lan gsum gyis bza' btung bdud rtsir byin gyis brlab /
phud dang po bla ma dkon mchog yi dam chos skyong mchod /
bar pas rigs drug gi sems can thams cad la sbyin par btang /
tha ma lan chags dang bu lon thams cad la gzhal /
lhag ma rang nyid bza' zhing btung ngo //
de ltar las tshogs drug po gang dang gang byed kyang /
mthar /
bla ma yi dam thugs dam skong gyur cig
/rgyal ba mchod pas mnyes gyur cig
/dam can thugs dam skong gyur cig
/'gro drug 'dod pa tshims gyur cig
/lan chags bu lon byang gyur cig
/rnam lnga'i mgron du gyur pa la //
tshad med gtor ma 'di bsngos pas //
longs spyod ldan zhing tshogs rdzogs nas //
thams cad myur du sangs rgyas shog
/ces bsngo /
bsngo smon bya /
dmigs med kyi rgyas gdab bo //
de ltar thams cad tshogs su bsngos pas /
tshogs gsag rgyun mi 'chad /
sgrib sbyong rgyun mi 'chad /
dngos grub rgyun mi 'chad /
rkyen zlog rgyun mi 'chad /
mchod gtor rgyun mi 'chad de /
rgyun mi 'chad pa drug tu 'byung ste /
sprul pa'i rgyal po'i zhal gdams 'dod dgu 'byung ba'i snang ba rin po che'i tshogs lam drug pa zhes bya ba gdams ngag zab pa'i tshul du bdog pa yin no //
!
//yang sprul pa'i rgyal po'i gtor ma lam du khyer ba'i zhal gdams la /
lta ba'i gtor ma /
sgom pa'i gtor ma /
spyod pa'i gtor ma gsum /
de re re la'ang /
spyi'i gtor ma /
sgos kyi gtor ma /
khyad par gyi gtor ma dang gsum gsum du gsungs pa las /
lta ba'i gtor ma gsum dang /
sgom pa'i gtor ma gsum ni nang don kho na dang sbyar bar gsungs pas 'dir ma bris la /
spyod pa'i gtor ma yang gsum /
'dod yon rgyan gyi gtor ma /
sha khrag dmar gyi gtor ma /
sha khrag dmar la 'ben bcas pa'i gtor ma dang gsum mo //
dang po 'dod yon rgyan gyi gtor ma la'ang gsum /
spyir snod rin po che'am rdza shing la sogs pa'o //
sgos kyi snod ni gang 'byor pa'o /
khyad par gyi snod ni ru sbal gyi khog pa'o //
spyi'i rdzas ni zan dang chu'o //
sgos kyi rdzas ni sha dang mar ro /
khyad par gyi rdzas ni chang byin gyis brlabs pa'o //
de yang yi ge drug pa brjod nas yar bla ma dkon mchog la 'dod yon gyi lha mo mang po sprul la mchod /
mos gus bsam pa dag na gtor ma thengs pa yin no //
gnyis pa sha khrag dmar gyi gtor ma ni /
spyi'i snod thod pa /
sgos kyi snod b+han+d+ha mtshan ldan /
khyad par gyi snod thod pa dum bu gcig pa'o //
spyi'i rdzas zan dang chang /
sgos kyi rdzas sha lnga bdud rtsi lnga /
khyad par gyi rdzas bdud rtsi sman byin gyis brlabs pa'o //
yi ge drug pa brjod pas bla ma yi dam la nang bdud rtsi'i lha mos mchod /
gtor tshogs che na gtor ma thengs pa'o //
gsum pa sha khrag dmar la 'ben bcas pa'i gtor ma ni /
spyi'i gtor snod bstan pa la gnod pa'i ru tra /
sgos kyi snod rang la gnod pa'i dgra /
khyad par gyi snod bla ma'i sku dgra'o //
spyi'i rdzas sha khrag rus pa /
sgos kyi rdzas dgra bo'i don snying /
khyad par gyi rdzas dbugs byin gyis brlabs la /
yi ge drug pa brjod cing dgra'i sha khrag glo snying dbugs dang bcas pa chos skyong srung ma la 'bul /
dgra'i lus sems bral na gtor ma thengs pa yin no //
sprul pa'i rgyal po srong btsan sgam po'i gtor ma lam khyer zhal gdams i thi //
gzhan yang bka' 'bum nyid du las tshogs nang don lta sgom spyod pa dang sbyar ba'i zhal gdams man ngag mang dag zhig 'dug pa rnams bris na rang nyid yi ge'i ngal ba dang /
gzhan dag gis kyang glegs bam bong che ba mthong ba tsam gyis 'dor ba ni mang du mthong la /
deng sang bod 'dir bstan pa mar 'grib dang sems can rnams kyang rtsod dus kyi dbang gis blo chung kho na mang bas /
yig tshogs mang ba bas nyung ngu khyer bde kho na la blo rtse gtod pa mang ba de'i phyir mdor bsdus nyer mkho rnams bsdus pa yin no //
de ltar thugs rje chen po'i las tshogs rgyas pa drug skor drug pa las tshogs kyi rim pa nyis brgya dang bcu drug pa dang /
rgyun spyod las tshogs bsdus pa dang /
zhal gdams rang don bsdus pa khyad par du 'phags pa lam khyer drug dang /
zhal gdams snang ba rin po che'i tshogs lam gyi gdams pa drug dang /
gtor ma lam du khyer ba'i zhal gdams lta sgom spyod gsum las /
phyi ma spyod pa'i gtor ma gsum dang bcas pa 'di rnams rgyal po bka' 'bum rang du /
mdor bsdus sa bcad tsam 'di las rgyas par spros pa ma gsungs 'dug pas /
de nyid thugs rje chen po dngos kyi gsungs kho na yin pas khungs btsun zhing yid gding khel la byin rlabs che bar mthong bas /
gzhan pa'i bka' gter so sor gsungs pa'i thugs rje chen po'i chos skor gyi las tshogs mang du gsungs pa rnams nas kha 'gengs pa dang /
yang bod kyi bla ma la la dag gis thugs rje chen po'i chos skor mdzad 'dug pa don la gnas mi gnas cir gyur ma nges pa de rnams nas kha bkang yang don bsre bslad las mi 'da' bas de ltar ma byas shing /
yang go dka' ba'i gnas rnams gsal du btang yang tshig gis lhad du babs pas de ltar ma byas shing /
rang sor bzhag pa 'di ni rtsa ba mi 'chol ba dang lhad ma zhugs pa dang byin rlabs mi yal ba dang /
rang bzo dang rtog brtags dang 'thad legs gya tshom spangs pa'i phyir rang sor bzhag pa yin gyi tshul gzhan dag gis ni ma yin no //
smras pa /
'phags mchog phyag na pad+ma can //
gangs can 'gro 'dir sman slad du //
chos skyong rgyal po'i tshul bstan pa //
srong btsan zhabs kyis bdag skyongs shig
/sgo gsum chos dang mi 'bral zhing //
snang grags dran rtog lha dang sngags //
ting 'dzin rol par rtag 'char ba //
gdams ngag zab mo 'di yin no //
gzhan srog gcod dang bud med dgug
/khyi dang thab gzhob sngags la sogs //
mang du shes pa'i man ngag mkhan //
deng sang mang zhig brim na yang //
phyi mar ci bya khyod soms shig
/'di dge kun+da ltar dkar ba //
rang don yid byed bdag la med //
mar gyur 'gro la legs sbyin gyis //
'phags mchog go 'phang thob phyir bsngo //
de ltar chos skyong ba sprul pa'i rgyal po srong btsan sgam po'i bka' 'bum gyi bskyed rdzogs rnams kyi las tshogs rgyun spyod las tshogs rang don tshogs lam gtor ma rnams bsdus te bris pa yid bzhin nor bu'i phreng ba zhes bya ba 'di yang /
rang gzhan la phan pa'i bsam pa rnam par dag pa kho na yid la brnags pas shing khams lug gi lo gro bzhin can gyi dmar po'i bzang po'i dang po la /
dbur stod 'bri gung du son pa skyu ra'i gdung las shAkya'i dge slong chos kyi grags pas 'bri chos phyug gi pho brang rtse ba bzhis ka sra brtan rdo rje'i gnas mchog tu 'bad pas sbyar ba ste /
mtha' yas pa'i sems can thams cad rnam pa kun tu dge ba'i rgyur gyur cig
/sarba mang+ga laM///
/
